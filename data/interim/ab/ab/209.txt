Дасу иԥсадгьыл Шьам еиԥш ибоит.
Аԥсуа жәаԥҟа
Марыҭхәеи Шарыҭхәеи архнышьна ааиҩызҵәаз аҩеишьцәа рԥацәа ракәын. Ҵоуп, иахьынхоз ҟәаԥаҿаԥаран, аха рыҩнқәа ахьықәгылази рааигәа-сигәеи дгьыл ԥшӡаран, егьызҩыдан.
Марыҭхәа даара иажәраҿы днаӡахьан, аха абахәаԥшь даҩызан, деилыбзаауа, ауаҩы каҿ-каҿ замана, иусура ԥкымызт.
Иашьеи иареи рыбжьара абахә иаҵҩырны инеиуан аӡыхь замана, унацәа ӡааукылар ихнаҵәо. Лбаа архаҿы убри аӡыхь аффаҳәа илаго аӡлагара рызҭагылан. Рлаҳәара ча агымхацызт, рхәарҭа шәы ҭымӡаацызт, рырахә, ршьамаҟа, рыԥсаса ҵҩа рымамызт, рышьхымӡагәара аҽыуаҩ ӷьеҩ дзакәшомызт. Урҭ рҽы ҽы иалаҩашьомызт, ркәадыргьы – кәадыр.
Шарыҭхәа иԥацәа Рафеҭи Ҭаарифи, иреиҳабуи иреиҵбуи узымдыруа, арԥара наӡаны еивагылан.
Марыҭхәа иԥацәа Елҟани Ҭорҟани роура-рыҭбаара наӡаны, еихышәашәо, алаба нархушьылартә еиԥш, еиҟараны, аҟармеиԥш иҟато инеиуан. Урҭ рашәаҳәареи, рыкәашареи, рсамарҟәыли, соуп зҳәо арԥыск иԥсан. Урҭ рабџьари, рнықәгыла-аақәгылашьеи, рҟамчы мҩанҵашьеи рықәлацәа аҵашьыцуан, иззуклак зегьы рзы еилҟьа-еилӷәыцәӡа иҟан. Ишакәзаалак, аныҳәаҩы ихы рыдиныҳәало акәын ишыҟаз.
Шарыҭхәа иԥацәа анхареи-анҵыреи уҳәа, ашәарыцареи ракәын иаҳа изышьҭаз, аӷьычреи-ақәычреи ирышьҭамызт.
Марыҭхәа иԥацәа Елҟани Ҭорҟани уаа цәгьақәан: аӷьычра, арҳәра, ақәылара рнапаҿы иҟан. Еиҳарак абри иашьҭаз Елҟан иакәын. Ҭауади-аамсҭеи рмаҟахы дадҿаҳәаланы дрыман, абас дахьыҟаз азы.
Рыхәыԥҳа Алдыз иаҳҭны дшыҟаз дыҟаӡан. Дирӷьычуан, ишьа иируан, иара ила ихамҵгыло, ихымхәыцуа ауаа ахьирхәуан.
Ихәыԥҳаи аҳҭнырԥарцәеи маӡарах жьыла, баҩлашала ирчон. Иҩны акыр имазаргьы, ихәыԥҳа изын иҭахын. Иҩны ашаха нахаҵаны игозаргьы, мап иҳәомызт.
Шьыжьын. Амра абз ааҵнахуан. Аԥсҭҳәа абахә иадчыланы иҟазгьы аахыҵуан. Убасҟан ҽыуаҩык, агәашә аӷьеҩҳәа иныджьыланы, ашҭа дааҭалт. Аҩны акыр даназааигәаха, апҟаҩҳәа иҟамчы иҽы амгәацәа илыҵеиҵан, аҩны даадыххылт.
Елҟан дҩалбааԥан, – «бзиала уаабеит, уҽыжәҵ», – иҳәан, иҽышькыл дааҵагьежьит. «Уаа бзиа убеит, шьыжьбзиа», – иҳәан, дҽыжәымҵкәа дааҭгылт.
– Алдыз аҳҭны дыҟам, иаха сасцәақәак аан, еиԥхыҟәҟәа аҳҭны итәоуп, ус хьанҭак аҵыхәала иааит ҳәа сыҟоуп. Аҳкәажәгьы лылахь еиқәуп, измааноу сыздыруам. Елҟан ирласны абраанӡа дааиааит ҳәа сузаалышьҭит, – иҳәеит иааиз аҽыуаҩ.
Елҟан абӷьааҳәа иҽы акәадыр нақәҵаны, дынҽыжәланы, рыҽқәа нықәырԥала-аақәырԥаланы, инырхәмарны, апыҟҟаҳәа инеивасны, агәашә инҭҟьаны, амҩаду рыҽнаҭаны, Алдыз иаҳҭны шыҟаз инықәхәаша ицеит.
Араҟа иахьааиз, аҳкәажә Елҟан дааскьалыԥхьан:
– Ухәыԥҳа иацы дҽыжәланы дахьцаз, иҽы дзықәтәаз аӡәы иҵидыраан, ахылаԥшҩы иҿы иахьнеиз, уара ухьӡ аиҭеит, ҽабаак азы, уҭахызар, ухәыԥҳа дырӡ, уҭахызар, днырха. Абар абна азал аҿы итәоу ахылаԥшҩы иоуп, унеины уажәа иҭ ишуҭаху. Уеизгьы-уеизгьы ицәгьаӡахаргьы, ухәыԥҳа ҽабаак азыҳәан уирӡуам, – лҳәан, днеиԥырҵны дцеит.
Лажәа ааҩбамтәыкәа ахылаԥшҩы дахьтәаз дныҩнашылт Елҟан.
Ахылаԥшҩы азҵаара анииҭа, – сара соуп зҭыӡшәа уҳәо, аҽы Алдыз изҭаз ҳәа иеиҳәеит.
Абасала, Елҟан ари аҽы аус ихаҿы иааигеит. Ахылаԥшҩы ицыз ауаа, – «Елҟан дшәыманы шәаала» ҳәа, реиҳәан, инҽыжәланы дрыманы ицеит.
Ари аҽы, аҩны ԥҽны ирӡаз, цәгьара зхылҵхьоу ҽызаап. Ахылаԥшҩы ари аҽы аус аусԥшааҩы ииҭеит, Елҟангьы уахь дишьҭит.
Аусԥшааҩы Елҟан аус деиҭеит, дҭеикит. Алдыз зназы хәдықәҵалашәа дишьҭит Елҟан. Аха аус анырӡба, ижәла ааихыхны, ҩышықәса аҭакра наиқәырҵеит, насгьы арахь ҿааҳәыра имоуа, Сибра нхарҭас иоуразы изырыӡбеит. Уи акәхеит, дыӡит Елҟан. Иҭаацәа ирымаз зегьы иқәдырӡит, аха хәарҭа имоуит. Иаб Марыҭхәа, акы дыԥнаҽуам ҳәа ззырҳәоз, дубар дузымдыруа дҟалеит, деилаҳаит, дажәит.
Елҟан ҭакрыла ҩышықәса анихига, ишизырыӡбаз еиԥш, Сибраҟа ддәықәырҵеит. Араҟа, дахьашьцыламыз адгьыл аҿы, иимбацыз, изымдыруаз ауаа рҿы, Елҟан иаабахьаз иакәушәа дыҟаӡамызт: иԥшра-исахьа еилагеит, аԥхыӡ еиԥш дуауаӡа, дҟәиҭ-шәиҭуа, дмидагәидаха ақалақь далан. Ауаа аныччауа, иара игәы ԥшаауа, илаӷырӡ хаҟәҟәала, дынкыдыԥшыла-аакыдыԥшыло, хара дгылан, агагеиԥш.
Мышкы зны, ақалақь далҵны, сшьапы неиҵысхып ҳәа, акәша иҟақәаз адәқәа рахь дахьцаз, данынаԥш, хараӡа шьхакы днадыԥшылт, иҭаацәа зегьы ибазшәагьы игәы ааҟалеит. Ҳашьхарыуа ҷкәын игәы ҩыҭгәырӷьааит. Шьа зықәӡамыз иқьышә уҳәа, иӡыӷқәа хәыҷык иудырратәы иааҟаԥшьхеит. Иаҳа цқьа еилырганы иахьибашаз дәҳәыԥшк аҿы аҵла даамҵатәан, аҽны хәлаанӡа убри ашьхарахь дыԥшуан. Дшыԥшуаз, дара ахьықәынхоз абахә ашьапы еиԥшшәа даадыԥшылт.
Цқьаӡа данахәаԥш, абар, рыҩны ахьаҿагылоу, абар, рыҩны аԥхьа ара ду игылаз. Цқьаӡа даныԥшы, абар, Марыҭхәа аӷәра кны аҽқәа дахьрылоу, наскьа агәашә шыҟоу Шарыҭхәа илабҷашь кны дахьааиуа. Абар, архан рыӡлагара ахьҭагылоу. Аӡлагара аԥхьа игылоуп Ҭорҟани Ҭаарифи, Рафеҭ наҟ насҭхашәа дгылоуп.
Ибла ааихмырсыӷьӡакәа иҩны ахьибауаз ахь дшыԥшуаз, абар, иан Шьарифа абарҵан дахьгылоу. Уажәшьҭа егьырҭ зегьы дырҟәаҵын, иан лахь ԥшырҭас иҟаиҵеит, аха иабаҟоу, изхара дизбауам. Абар илашьцоит, ишьҭахьҟагьы дымцар ԥсыхәа имам. Егьа ичҳандазгьы, уаҳа иамуит, илаӷырӡ иӡӷы иҩахьыжжит, ус ишынеимеиҭәоз, ақалақь аҿы дааит аарлаҳәа, ишьамхы днанамго, ашьхарԥы игәы шахьыбылуаз.
Ақалақь аҿы дахьааиз, иидыруаз аӡәы дизҵааит, убри иибаз ашьха иахьӡузеи ҳәа. Ихаан имаҳаӡацыз хьӡык иҳәеит, абри ахьӡуп ҳәа. Егьа иҳәаргьы, рышьхарԥ акәыз џьишьон.
Иҭыԥ аҿы дахьааиз, анкьа идырӡхьаз, рыҩны ҟазҵаз аҭырқәа Мысҭафа дибеит. Дахьыҟаз, Елҟан иӡбахә иаҳазаарын, ибаразы дааит. Елҟан илаӷырӡқәа ааирыцқьан, иҭаацәа зегьы ибазшәа аҟара игәы иаахәан, даагәыдикылт. Акыраамҭа, русқәа рҭыӡшәа еибырҳәон. Ашьҭахь Елҟан убри аҽны дара рыхәаџа еиԥшыз хәаџак шибаз иеиҳәеит. Мысҭафа уи Елҟанраа ахьынхоз ахәаџа шакәмыз агәра ииргеит, аха имукәа, адырҩаҽны ианша, диган иирбеит адәҳәыԥш аҟынтә дырԥшны ахәаџа. Нас Елҟан даахьаԥшын, Мысҭафа иахь ус иҳәеит:
– Мысҭафа! Сара даара мыцхәы сгәы каҳаны сыҟоуп, сычмазаҩуп, иахьа уара усымбар, сышьҭалап ҳәа сгәы иҭан. Сыԥхыӡқәагьы бааԥсуп, сыԥсыр ҟалап. Сыԥсуазар, абри адәҳәыԥш аҟны, абри аҵла амҵан сжы, нарцәы снеип ҳәа угәахәуазар.
– Закәузеи иуҳәо, ушԥаԥсуеи, угәы коумыжьын, акгьы ухьӡом. Уимоу, Урыстәылан ареволиуциа ҟалеит, рҳәеит, аҳәынҭқар дыкны дҭаркит, абаандаҩцәа зегьы азаҭ рырҭеит ҳәа рҳәоит, анцәа иҳәозар, мшаԥынӡа амҩа ҳақәлар ҟалап, – иҳәеит Мысҭафа.
– Ҵоуп, амшаԥгьы ааигәоуп, аха сара убраанӡа сзымнеир ҳәа сшәоит. Мысҭафа, анцәа уишаны уҟазар, анарцә
уақәгәыӷуазар, иуасҳәаз ажәа ухоумыршҭын! Ари ашьха снадыԥшыло сжызар, сымԥсӡазшәа схы сыԥхьаӡоит. Ҵоуп, санԥслак, снаԥшны уи ашьха сызбашам, аха ма иара ашьха сахьжу снышәынҭра агәы иқәыԥшлап. Мысҭафа, уара иагьа уҳәаргьы, абри ҳара ҳазҿанхоз абахә ашьапы акәу џьысшьоит, уи акәымзаргьы, иуасҳәаз ухоумыршҭын!
– Аԥсра удыскылом, Елҟан, аха уеизгьы-уеизгьы, ус анцәа иҭаххар, уи ажәа исоуҳәаз схашҭуа џьумшьан, тәыс схы ҟасҵозаргьы, сара ууазыр ажәа насыгӡоит, – иҳәеит Мысҭафа.
Уеизгьы-уеизгьы мшаԥаҽны Мысҭафа Елҟан иҿы даарц ажәа ааибырҳәан, игәыдибакылан, Мысҭафа иҭыԥ ахь дцеит. Елҟан дхынҳәны иҭыԥ аҿы дҩышьҭалан, иаҳа-иаҳа деицәамхазар, деиӷьымхеит.
Амшаԥ хымш раҟара шыбжьаз, аԥсӡара далагеит, Мысҭафа иазҳәарызгьы уаҩы димоуит. Днаган ахәышәтәырҭаҿы дышьҭарҵеит, аха хәарҭа имоуит. Амцашоура дҭанаршәт.
Елҟан иҭаацәа рылабара имоуцызт, абар аума зегьы ҵуеит, уажәы иаԥхьа игылоушәа ибо далагеит. Ихы рыцҳа, амцашоура аԥыр-ԥырҳәа изыцраз, иан ачавра ырбааӡаны иақәылҵозшәа ибон. «Нан, уан дызшьуада, ас сыла уамбар, напыдара угханы умԥсуаз, нан, сызкәыхшаша с-Елҟан!..» – лҳәошәа, иан лыбжьы игәы иқәыҩуан.
Убри аамҭаз ауха аахыс имԥахь иқәымлацыз амаҵуҩ ԥҳәыс чанахк ала суԥшәа акы ыршаҟь-шаҟьо илыманы дааҩнашылт, ашәгьы аӷьеҩҳәа иҩкыдлыжьлеит.
Елҟан даарҳан: – Сан, сан, бысԥырымҵын, убас ачавра ырбааӡаны схы иақәҵала. Аӡбагьы сынҵәоит, ӡыкгьы снархәа, амарџьа! – иҳәан, аҵәцала аӡы изаалго џьшьа, ихы дҩахан, дҩыҵыззеит.
Ани аԥҳәыс маҵуҩы, ас иуашәа анылба, лара лыбызшәала: – Уабацои уахь? – лҳәан, днеигәҭасын, ицәарҭа днылаҳаит, ихгьы аҿыгәҳәа акаруаҭ иҩанҟьеит.
– Сан, бысҭ, бысҭ, ари аҵәца сымх, аӡы сықәҭәарц егьсыгымхеит! – иҳәан, инапы ирыххошәа анылба, импыҵшәаны икашәаз ачавра, дукгьы ицқьамызт, аха, иаашьҭылхын,
инапы иҩанылгәалт. Илыркыз закәу изымдырызт, зназы инапы дҩахашәа иуит, аха амч алҵхьан, изышьҭымхызт, наҟ инаиваҳаит.
Марыҭхәагьы рӡыхь аҟынтә аирыӡ ала, Елҟан ижәып ҳәа, аӡы ааҩнеигалт. Шарыҭхәагьы иҭаҭыныжәга леиҵеиҵан, амца лахеиҵан, ихы нархашәа, наскьа наҟ ацәардаӷәы дықәтәан... Елҟан убри иахь ихы наирхан:
– Шарыҭхәа, уара ианакәызаалак, аӷьычцәа урыцныҟәоит ҳәа, усызгәааны уҟоуп, уара умсааит, сара ҩынҩықәра нысҵыргьы, уаҳа урҭ сышрыцымныҟәо. Урҭ срықәӡит акәымзар, рыбзиара издыруаҳа, рышьаҭара абаҟоу рҳәааит. «Афырхаҵара» уаҩ дарӡуеит ҳәа, ирҳәо ҵабыргуп. Сдырҽхәоит ҳәа, исарҳәалак шызуаз, «апап илабашьа шхиркәшоз, импыҵанҵәеит», рҳәоит еиԥш, саарымпыҵадырӡит. Иан лахь ихы ааирхеит:
– Сан, саб иааҩнеигалаз аӡыхь шаасбыржәра, сҿажәкит бымбои, – иҳәан, зымч зылӡаахьаз инап рыцҳа неиҵихшәа иун, аха иааизнымкылакәа, амаҵуҩ ԥҳәыс иаалгаз асуп зныз ачанах инанҳалан, аҽырҳәа асуп наҟ инкаҭәан, инапы уа иаанхалт.
Амаҵуҩ ԥҳәыс уи аҽны уаҳагьы уахь дықәымлеит. Адырҩаҽны мшаԥын, уи иаха лызҭахуадаз, лхатә ус дашьҭан.
«Аӡы! Аӡы!» – иҳәоижьҭеи абар хымшуп, аха ӡык иқьышә иқәызкуазгьы димоуит. Ҵоуп, ибжьы леиҵыхны егьизҳәомызт, дхәыҭхәыҭшәа акәын ишиҳәоз, аха иааигәарагьы насҭхагьы уаҩ дыҟамызт. Убас аӡы игәы иҭахәхәа ишҭаз, ашарахьы инеигәоны, иԥсы алага-ҩагара аҵыхәтәа ааԥҵәеит.
Ианааша, мшаԥын, ашарԥазы Мысҭафагьы имаҭәақәа ҿаҳәаны Елҟани иареи рыҩныҟа амҩа инықәларц дааит. Дахьааиз, Елҟан дыԥсны дықәын, инап рыцҳагьы, ашша адшәыла, ачанах ианыжьлан. Мысҭафа ииулак, иԥсы маӡала дганы, иҿы иахьаирҳәаз адәҳәыԥш аҟны днаганы дижит. Аҵла ихагылоу аҿы аҵарақәа ықәтәаны ашәа изырҳәоит «афырхаҵара» иарӡыз. Харантә абахәқәа Елҟан дахьжу инышәынҭрагәы иқәыԥшуеит, зыԥсадгьыл иазгәышьуаз игәы ҳарҟәандап ҳәа.
Абас, Елҟан Урыстәылан абаандаҩцәа рзы иҭрыжьыз аманифест ихы изамырхәакәа, зыҽны амҩа дықәлашаз амшаԥ ауха идунеи иԥсахт.
Убри амшаԥ ауха, ашарахь инеигәоны, Елҟан иан Шьарифа ԥхыӡла лыҷкәын игымкәа-ибзамкәа, дыӡаанӡа дшыҟаз еиԥш, деихышәашәо, рашҭа дааҭалоны дылбеит. Дцәырҳаны дааҿыхан, абӷьааҳәа, лабҿаба дылбаз џьшьа, ашә ааимылԥаан дыҩдәылԥшит, аха ари аулабҿабахыз, дабаҟаз лыҷкәын! Аӷьеҩҳәа ашә ҩыджьыланы, лылаӷырӡ лыкәааша, амца аахәыҵылшьшьаан, акәысҭӷақәа рхы ааидылҵан, длыҽҳәатәеит. Марыҭхәа ашә ашьҭыбжь дарҿыхеит.
– Бгәам-гәамрак нҵәаӡом абри барак! Зеиԥшра ԥхыӡ хааз сызлаз: Елҟан абра уажәы даасыдгылан, ажәақәак сеиҳәарацы игәы ишҭаз, ашә аныдбыжьла, сырҳан, сааҿыхеит. Сыгәнаҳа анцәа ибықәимҵааит, саабмырҿыхар, сгәазхара дсымбоз! – иҳәеит.
– Абыржәы с-Елҟан, сызкәыхшаша, ашҭа дааҭалазшәа дызбан, лабҿабаз џьысшьан азын ауп сызгылаз, с-Елҟан иԥсы ҭаны дызбараҳа, иан лхы уаҩы имбааит! – лҳәан ларгьы, лылаӷырӡқәа лхаҵа илмырбаразы, лшьал лхы инҭалырԥеит.
– Бара убри ҳаҷкәын акы дамыргәаҟуазааит, иара аамҭак азы ԥхыӡк деицаабеит, убри ииашаны акы иамааноуп. Абар, иахьа хымшуп схәы-сжьы неилагыло, сызқәа ибызбызуа акы нкыдлазшәа збоижьҭеи, ииашаны, ҳаҷкәын гәаҟрак дшақәшәаз здыруеит, искузеи акәымзар! – иҳәеит Марыҭхәа.
– Саргьы иара убасҵәҟьоуп сшыҟоу, слаԥықәшәагьы митә ҟанаҵоит, – лҳәан, лылаӷырӡқәа лҿы инахьыжжын, ахәа инылаҭәеит.
Марыҭхәа иаҳа гәажәра ҟаиҵан, иԥҳәыс хәыҷык лгәы никыларц нақәикит:
– Бара, ибасҳәо баҳауоу? Аҳәынҭқар дахырган, уи иҭеикқәаз зегьы азаҭ рыҭаны ирышьҭуеит, рҳәеит. Убас азаҭ зоуны иааз баандаҩык Алдыз иаҳҭны дызбон.
– Нас узизымҵаазеи? Издыруада Елҟан џьаракыр дибазар!
– Бзамыҟә, Елҟан дабеибоз, уи Аҟәа акәын дахьҭакыз, ҳа ҳаҷкәын дабаҟоу, уи Сибра дыҟоуп, уажәыгь ибзымдырци?
– Аԥсны далгаӡаны дыргазаап! – лҳәеит Шьарифа.
– Аԥсны моу, абри уҽи укәадыри неиқәҵаны хымчыбжьа амҩа уқәзаргьы, узнеиуам, – иҳәеит Марыҭхәа.
– Ус акәхап, акәымзар с-Елҟан ҽы-шьапхыц ахьакуа дыҟазар, ҳаӷоу инасыԥ цәгьахеит, иҟаиҵалакгьы, ддаӷьхаргьы дмаҭхаргьы, шьҭа даахьазаарын, тымитышак дҭарыжьит акәымзар. Аха убри аурыс ҳәынҭқар мыжда Аԥсны зегьы иара ирҭама? – лҳәеит Шьарифа.
– Аԥсны зегьы моу, бара мыжда, Аԥсны аҟара ҩба-хԥа тәыла импыҵакуп уи аурыс ҳәынҭқар.
– Ус акәзар, адунеи зегьы иара импыҵакызаап, аха уи уажәы ауаа рыгәнаҳа изыӷьашкит уҳәоу? Убри уажәы уара ишуҳәаз еиԥш, ицаз ахәаша аҽны аҳҭны убра аҳкәажә илеиҳәон арԥыс шьахәк аҳәынҭқар дышҭаркыз, абаандаҩцәа шоурышьҭуа, ҭауади-аамсҭеи рыдгьылқәа шрымырхуа, жәлала аиҳабыра ҳәа уаҳа ишыҟамло. Аҳкәажәгьы даара лылахь еиқәнаҵеит ари ажәабжь... – даҿын Шьарифа.
Уажәы лыҷкәын иҭыӡшәа лхаиршҭразы, длахәмаруа, диргәаарц иақәикит Марыҭхәа:
– Убри арԥыс ҽыруазҟьашәа иҟоу иоума абри еиԥш ажәабжь шәазҳәаз аҳкәажәи бареи? Шәижьазар акәхап, уи абаа, иидырраҳа.
– Уи уара датәоумбаӡеит, аха уимоу, убри ауаҩ избаз астудентрагьы иҽазикуеит.
– Студентрас уи имоу аҳа! Уаҩҵас дбаџ-баџуа ажәак шәгәыдижьлеит.
– Уара ихоумҵозаап уи дшыстуденту. Уаҳа даҽакала дузымдрыргьы, ихахәы алагьы дузымдыруеи; ихахәы қымфыфылӡа, ихәда инаҩсны ижәҩахыр иаақәыԥсо иҟоуп. Иажәалагьы дудыруеит уи дшыстуденту. Ирҳәо ҵабыргызар, зыла ҭбаау, зхы ҟәазу дуаҩ ҟәышуп, кыр идыруеит. Иара убасҵәҟьоуп дшыҟоу.
– Ааи, бара рыцҳа! Уи сара дыздыруеит, ҵара имам, баша ҽхырцәажәаҩуп, дынкыдҳала-аакыдҳало ддәықәуп. Ауаа жьаны ркамбашьқәа уалла ирымихәҳауан, абар, аума зегьы ҵуеит, рыхә изымшәазт, ауаа аҟатабааҳәа иацәҳауа дгәароуп. Уажәы аакьыскьагьы Лаҭкәыҷ лабак ихиҟьеит, икамбашь ахә аниимҭаӡа... Уи бара дуаҩ бзиоушәа дзыбба, абаандаҩцәа рышьҭуеит ахьиҳәаз азыноуп. Быгәнаҳа рықәшәааит быҷкәын зла дыӡыз! Абаандаҩцәа аурышьҭуеит зҳәо зегьы уаа бзиас ибыԥхьаӡо бҟарымҵеи! Бара мыжда, зхахәы дуу ракәым истуденту, аҵара змоу роуп. Зхы ҟәазу зегьы ҟәышхозар, ҳгәыла ҷкәын Мақәа иаҟара зхы ҟәазу дабаҟоу, аха уи, ишыббо еиԥш, дҟәышуп ҳәа уаҩы изимҳәац, дыбзамыҟәха дгәароуп. Уи изыбуазеи, уи ҳаиҟәаҵып, – иҳәан, дырҩегьых иҷкәын иӡбахә ахь диасит. – Ҳаҷкәын, ма доурышьҭын, амҩа дықәуп, ма ииашаны издыруеит гәаҟрак дшақәшәаз, аха иҳалшагәышьозеи! Ашә аартишь, ишеит сгәахәуеит.
Шьарифа ашә анаалырт ишахьан. Абарҵа иҵаԥхаз амрагьы, ашә ацәалыркыр ҳәа ишәазшәа, иаарласны аҩны иааҩнаххит.
– Унан, џьбеит, шьыбжь аазаап. Мыд иԥыла шәԥылааит иаргьы уаргьы! Уи ауаҩ иҭыӡшәа ҳҩаланагалан, шьыбжь мааи! Сыҷкәыни сареи ҳрыцҳара, ҳамыждара анцәа цәгьараны ирԥигалааит уи аӷьычра изырҵаз! Ӡан ихашәалоз дара иргон, ацәгьараҿы ианнеи, рхы дакәыхшаны ддырӡит. Ма абри баны, анхацәа рыҷкәынцәа, ҭауади-аамсҭеи шьҭа ишԥарыцныҟәашеи, сара сыҷкәын хшыҩрҵагас дахьыҟалаз ауп сгәы иалоу акәымзар! – лҳәан, лышьҭахьҟа даагьежьит.
– Урҭ рышәира бара бзаҟәымҵӡеит, аха урҭ иаҳагьы иҿаҿкәызӡа иҟалеит: анхацәа рыҷкәынцәа урҭ ишрыцныҟәоз ирыцныҟәоит. Ус хәыҷы-мыҷык азы урҭ ирыцрыҵып ҳәа бара бымшәан, уи аҵкыс иахьа мшаԥуп, баргьы акы бҽыназкы, ҳанасыԥ кралаӡазар, дук мырҵыкәа ҳаҷкәын иҭыӡшәа ҳаҳаргьы ҟалап, – иҳәан, Марыҭхәагьы дҩагылан, адәы днықәлеит.
Абри ашьҭахь мызки-бжаки ааиасуаны, Мысҭафа рашҭа дааҭалан, Елҟан имаҭәақәа еилаҳәаны иикыз абарҵан ацәардаӷәы инықәиҵеит. Ицаз амшаԥ ауха, ашарԥазы, Елҟан дышҭахаз аареиҳәеит, аҭаацәагьы хыла-гәыла иааилалеит.
Абас, ҳашьхарыуа ҷкәын Елҟан атәым дгьыл аҿы, Урыстәыла иҟалаз аманифест ихы изамырхәакәа, мшаԥ албаашаразы, иаамҭа аанӡа, идунеи ԥсахны, инарцәы мҩа днықәлеит ихәыԥҳа «бзиахә» аҭауад ду ибзоураны.
Зны хәылԥазык, саб аизарахьтә дхынҳәны аҩны дааит. Ажәабжь ҿыцк иаҳаны аҩны иҳәарц шиҭахыз уаҩы игәы азцаратәы иҟан, аха цқьа иԥсы ишьаанӡа иҽааникылт.
Иԥсы анишьа, аҭаацәа зегьы анааилатәа, еиҳарак сан аха анлоу, иҳәарц ииҭахыз аацәыригеит. Убри аамҭазы ҳгәылацәа ҩыџьаҟагьы абра иақәшәеит.
– Иахьа Аҟәантә ҳасҭаршын дизаарышьҭит акануеи Мырзаҟәыл, ашәахтәылхрақәа рҿы дицхрааразы…
– Дарбан Мырзаҟәыл? – лҳәан, дизҵааит сан.
– Дарбан Мырзаҟәылу, бымбои, ибгәаламшәои, уи ҳара ҳҿы ҩынтә раҟарагьы даахьеит. Зны уахыкгьы дҳалатәахьеит.
– Уи Мырзаҟәыл иоума ашәахтәқәа рзы иаарышьҭ? – лҳәеит.
– Ааи, убри иоуп. Аха исҳәарц исҭаху уи дыззаарышьҭыз акәым, ииҳәаз ажәа ауп.
– Ииҳәазеи ажәас? – лҳәан, деиҭаиазҵааит сан.
Саб дыччан:
– Ииҳәаз сҳәарыма, Гач? – иҳәан, снапы аанкыланы сааидихалт.
Сара саныхәыҷыз, саб Гач ҳәа дсышьҭан. Исеиҳәаз сзеилымкаазт, уамашәа ибаны сынихәаԥшит.
– Уи снаскьеиԥхьан, даара сгәы иахәоз ажәак сеиҳәеит. Аҟәа школк ыҟоуп, аԥсуа ҷкәынцәа, абри уара уҷкәын иқәра зықәроу, ашәҟәы иахьадырԥхьо. Иацы убраҟа аҷкәынцәа аҷҷаҳәа ашәҟәы иаԥхьо ианызба, абри уара уҷкәын даасгәалашәеит. Уҷкәын ҵарык иоуп, изымҵо иакәӡам. Уара, уала-қәлала зҳәаз иеиԥш, дузҭаҵар, казенла драаӡоит, – ҳәагьы нациҵеит. Нас, аклассқәа ртәы бзиа издыруаз Алмасхангьы убра даасықәшәан, убригьы даара иаасымаирҽхәеит.
– Аҟәа иҟоуп, иҳәеит, ашкол, аха уаҟа казенла 25–30-ҩык аҷкәынцәа рҭаҵара уадаҩуп, даара цхырааҩ бзиак думамзар… Абра уажәы Аҟәа дааны дыҟоуп Куҭешьтәи агубернатор. Убри ашәҟәы иуҭар, аҷкәын днаганы диурбар, дидикылар ҟалап ҳәагьы сеиҳәеит, – даҿын ажәабжьҳәара саб. – Ҳписар Леуантиагьы даара исабжьигеит, аҷкәын уажә думаны уцаны, агубернатор иҿы уашшы ҳәа.
– Уажәы ианба, сынтәоу? – лҳәан, дизҵааит сан.
– Сынтәа закәызеи, уаҵәи-уаҵәашьҭахьи руакы дызгарц ауп ирҳәо.
Сара, сабаргои аасгәахәын, сшәаны, схәы-сжьы ааилагылт.
Сан, акҿыҩраҿы акы лҭахушәа дныкҿагылан, акраамҭа арахь дыкҿымҵит. Алашарахь, амцахь данааи, лылақәа ҟаԥшьӡа иҟан, дҵәыуозаарын.
Санду (саб иан) ари ангәалҭа, излацәажәоз анеилылкаа, уи зынӡа аргама аҵәыуара далагеит, ҳаԥшқа дабажәгои, зҿы дыншәыжьуада ҳәа.
Сангьы иаалзымычҳазт ақьып-шәыпра далагеит, нас сара сыззыԥшыхызи, саргьы саақьыз-қьызын, аҵәыуара сналагеит. Саб хәыҷык игәы иаацәымӷхан, ила ҭраа дҳахәаԥшуан.
Ҳгәылацәа итәазгьы иаарцәымӷхан, сан дрыжьжьарызу, санду дрыжьжьарызу рзымдыруа, игачамкны иаақәхеит, нас саб даӷьуа далагеит:
– Уажәраанӡа ҳаҷкәын аҵара иманы дҳамандаз, шәҳәон, уажә џьара аҵара ахьиоуша дызгоит анысҳәа, аҵәыуара шәалагеит, џьаргьы дызгаӡом, абра дшәымаз, – иҳәан, днатәеит.
Саб ас аниҳәа, аҵәыуара иааҟәыҵқәеит, саргьы сҽаасырҭынчит.
Нас ҳгәылацәа руаӡәы даацәажәан:
– Шәыҷкәын аҵара иоур, даара инасыԥ дууп, шәҵәыуахуама! Ижәдыруазеи, аҷкәын аҵара иоур, писарс дҳахәарҭахо дҟалар, уажә ҳписар Леуантиа иаҳҭо 90 мааҭ иара иаҳамҭалари. Шәыҷкәын, шәыҩны дыштәоу, 90 мааҭ шықәсык ианиоу, уаҳа ишәҭахузеи, уи даара насыԥ бзиами, шәҵәыуахуама? – иҳәан, даарабжьеит.
Егьи ҳгәыла, уаҟа итәаз, гәынкылагас убасгьы нациҵеит:
– Писарс дҟалар бзиоуп, аԥхьашәа Гәдым ишиҳәаз еиԥш, иҩны дыштәоу 90 мааҭ иоулап, мап анакәха, акануеицәа дреиҳабхап. Иҽи икәадыри еиқәҵаны, дԥеи-ԥеиуа ддәықәзаап, аха еиҳарак иабџьар дақәиҭны дҟалоит, насгьы 140 мааҭ иоуеит шықәсык.
– Шәара шәгәы ишаанаго еиԥш ус иаарласынгьы уа дрыдыркылом, аха уеизгьы уаҵәашьҭахьҽеи дызгап, днадсырбап, – иҳәан саб даҽажәак ахь диаст.
Ус ишеицәажоз, агәылацәа руаӡәы ус ҿааиҭит:
– Абри аҷкәынцәа рзы ашкол ҟарҵаргьы, иҭарҵаргьы, уи егьоурым, аха абри аӡӷабцәа рзы ашкол зхәарҭоузеи? Аӡӷаб аҵара анлоу, акгьы даԥсам, аҷкәынцәа асалам шәҟәқәа рзылҩуа далагашт.
Зегь абри иақәшаҳаҭхеит – аӡӷаб лзы аҵара акгьы ишаԥсам.
Абри ашьҭахь аизараҿы иҟаз ажәабжьқәа инарылалан, акраамҭа ицәажәо итәан, нас агәылацәа ҩагылан, рыҩнқәа рахь ицеит.
Адырҩаҽны сан даара лылахь еиқәны дыҟан, аха илнлырԥшуамызт. Сандугьы лылахь еиқәын, аха саб иаԥирҟәҟәаауазаап, рылахь еиқәны сара исыдмырбаразы, сара сгәы камҳаразы. Сара усҟан, 1883 шықәсазы, 9 шықәса сырҭагылан.
Исыгыз-исыбзаз зегьы аадырхиан, саб сааиҽхьниҵан, Аҟәаҟа ҳцеит.
Уи аҽны аусҳәарҭақәа ирҭыҵхьан. Ауха Басла ацҳа ааигәара, саб иидыруаз дәқьанхьчак иҿы ҳаангылт. Ауха, сзышьцыламыз афатә ахьысфаз акәу (ачарҳәы рацәаны исфеит), аҵхыбжьон сааҿыхеит, аӡба сынҵәо. Иагьа исычҳандазгьы, шаанӡа исзымчҳаит. Ашырԥазшәа саб сынивҵын, сцеит ӡыжәра ацҳа ашьапахьы (уа акәын адәқьанхьча аӡы ахьитоз. Уи ахәылԥазы игәасҭахьан).
Уаҟа сахьнеиз, ацҳа ашьапы флыкак адҳәалан. Афлыка аӡә дҭаиазаарын, днеины афлыка ахы дықәгыланы, Басла аӡаҿы аӡкаҭәара дшаҿыз збеит, нас уи зжәуазма, схынҳәын, сааины сышьҭалеит.
– Уабаҟаз, иуҭахыузеи? – ҳәа саб дсазҵааит.
– Аӡба сакын, аӡаҿы сцеит, аха аӡы злазжәышаз ак сымгазт, аӡы ымжәкәа сааит, – сҳәеит.
Иаҳҳәоз адәқьанхьча ианиҳа, абӷьааҳәа амаҵуҩы ҷкәын имаз дырҩны дишьҭын, графинкак азна аӡы иааиргеит.
Аӡы ахьынтәааигаз здыруан, аха сыԥхашьан, егьымҳәаӡакәа, аҵәыца дук азна снаҵашьшь изжәит.
Аҽны ианааша:
– Аҷкәын ашкол иаархәаразы агубернатор прошеник исҭап ҳәа сгәы иҭоуп, убри еиԥш зҩуа иҟада? – диазҵааит саб адәқьанхьча.
– Абазар аҿы унеир, заҟаҩ уҭаху аҟара убоит аурысқәа, убри еиԥш апрошение зыҩқәо, – иҳәеит уи.
Абазар аҿы ҳахьнеиз, убраҟа саб дибеит иидыруаз кануеик, убри даҳзиԥшааит урыск.
Убри аурыс ҳиманы, дәқьанк аҿы днеин, ашьҭахьтәи ауаҭах аҿы дныҩнатәан, қьаад дук наимҵаҵаны, аҩра далагеит. Ԥаҭлыкак азна аҩы лаимҵаҳаргылан, акануеи ишҳаиҳәаз еиԥш, аҩрагьы даалгеит, аԥаҭлыкагьы ааҭаирцәит, нас мааҭбжак аҟара наиаҳҭан, ҳапрошение ҳаманы ҳцеит. Ҳанцоз апрошение амарка ақәҵатәуп ҳәа ҳаиҳәеит.
Саб дахьцоз саргьы схысхысуа сишьҭан, ихы шхаз бала еиҵагәаны иҟаз дәқьанк аҿы днеин, дрызҵааит амарка шәымоума ҳәа.
– Мамоу, иҳамам, – рҳәеит.
Саб уамашәа ибеит, абри еиԥш адәқьан ду аҿы амарка хәыҷӡа ахьрымамыз.
Даҽа дәқьан дук аҿы ҳнеит, аха уаагьы акгьы ҳмоуит.
– Уаҩы иабаиоури амарка? – ҳәа дрызҵааит.
– Ахазынаҿы иуоуеит, – ҳәа иарҳәеит.
– Уаҟа аԥсшәа здыруа ӡәыр дыҟоума? – дизҵааит ауаҷар еиҳабы.
– Уаҟа дыҟоуп аԥсшәа здыруа, Бабала-иԥа Бидаиԥа Иуана, – ҳәа иеиҳәеит. Уи саб дидыруан. Абӷьааҳәа ҳаццакны уахь ҳцеит.
Амш шьыбжьаахьан.
Ахазына ахьыҟаз аӡәы иаҳирбан ҳнеит. Бабала-иԥа Бида иԥа Иуана ззырҳәозгьы уа даабеит. Саби иареи еибадыруан, аԥсшәа ааибырҳәеит, аха ауаа рацәаны аҿхышә
иадибагәала игылан, цқьа изымеицәажәеит. Ҳара амарка имаҳхыз ҳаманы ҳандәылҵын, ақьырсҭа дуқәа икажьыз акы ҳнықәтәан, ҳапрошение неиҵаҳхит, аха амарка ахьақәаҳҵарыз ҳзымдырызт, амаркагьы апрошениагьы иманы деиҭацеит Бабала-иԥа иахь. Уи иахьақәнагоз аҭыԥ аҿы инақәырҷабны иҳаиҭеит.
Нас иҳаманы, ҳаццакны ҳнеит агубернатор дахьыҟаз аҩнаҿы (уи ԥаса акануеи иаҳирбахьан, иааигәан).
Уа ҳахьнеиз ҭарџьманс агубернатор иҿы игылаз Бабала-иԥа Бида иакәын (Иуана иаб), саби иареи даара бзиа еиабадыруан.
– Аамҭа аныҟало сара ишәасҳәап, – иҳәан, ашә аҿы дгылан. Уаҟа ҳара ҳаԥхьа инеиқәаз ауаа иқәыԥсычҳауа игылан, харантә иааз уаазар ҟаларын.
Сгәы анҿыӷь, адәаҟны, дук ашә иацәыхарамкәа, хаҳә дук кажьын, ласба шкәакәа хәыҷык уҟа иаватәан, аҽарԥхон амраҿы. Хәыҷык сналахәмарыр сҭаххеит, аха «ӷ-ӷ!» аҳәан, ахаԥыцқәа ааснарбеит. Сшәан, наскьа сгыланы сазыԥшуан, уамашәа ибо: аласбақәа ианакәызаалак ас ргәыжәла цәгьаны иҟаломызт, ари абас изыҟалазеи ҳәа.
Нас снеины, ахаҳә снықәтәан, аха ахаԥыцқәа снарбо ианалага, сшәан, саҟәыҵт. Убри аамҭазы саб уааи ҳәа сызҿиҭит. Ахаҳә ахьтә сынкаԥан, аласба аҵыхәа снақәԥалан, сыҩны сҿынасхеит ашәахь. Аласба ҳәа сзышьҭаз ҩаҵҟьаны инсышьҭалан, сшьапы иацҳаит. Аха уеизгьы агубернатор иахь ҳаҩнамлар ҟаломызт, уахь ҳаҩналт.
Агубернатор ҳашәҟәы днахәаԥшны:
– Ибзиоуп, аҷкәын даанаҳархәап ашкол аҿы, аха уажәыҵәҟьа изыҟалом, уажәы аҩныҟа уца. Адырра ануаҳҭалак даага, – иҳәан, ҳандәылҵит.
Уахьынтә ҳандәылҵ, сшьапы слахәаԥшызар, ашьа ацрашы иҟан. Смесҭ иалырҟьаны уаҳа изымыцҳазаап. Саб, – уи ажәхьеит, ласбаӡам, ԥиноуп, аласба еиԥш уалахәмарыр ауам, – иҳәеит. Аха уеизгьы исыцҳахьан иалгахьан.
Саб адәқьан аҿы днеин, хәыҷы-мыҷык ихәҳан, аҩныҟа ҳдәықәлеит.
Саб гәалас иман, ашкол сизҭамҵакәа аҩныҟа сырхынҳәны сахьигоз. Сара сгәанала сеигәырӷьон аҩныҟа сахьцоз.
Аҩныҟа ҳандәықәлашаз ашкол аҿы снеиган, ахәыҷқәа сирбеит. Ашәҟәыԥхьара иалгахьазаарын. Ампыл иасуа, еибарҩуа, ихәмаруа амӡырха иқәын… Ахәыҷқәа реиҳа адуцәа рацәан. Акраамҭа уа ҳрыхәаԥшуан. Ҵоуп, ԥыҭракгьы сааилаҳаит уа аҟазаара: ампыл асра, ахәмарра…
Нас саб дыҩҽыжәлан, сара сааиҽхьынҵаны, ауха аҵхыбжьон аҩны ҳааит. Сани сандуи ҳара ҳцеижьҭеи егьымфакәа иҟазаарын. Сан дышҵәыуоз хыхьк аалызҵысын, дышьҭан, ҳара ҳанааи. Сшылбаз еиԥш даабзиахеит, абӷьааҳәагьы дҩагылт. Ҳхәы аадырхиан, зегьы краҳфеит, аҟәантәи ача, ачарҳәы уҳәа иаахәаны ирзаагаз еигәырӷьаны ирфеит. Ашьҭахь, сан лажәа зеиԥшраз ала, знык Аҟәаҟа санырга, ашкол аҿы срыдыркылар рҭахын. Избан уҳәар, иаразнак ақыҭа ирылаҩит сара ашкол сҭаҵаразы Аҟәаҟа сшыргаз. Адырхаҽны схынҳәны, срыдрымкылакәа сахьнеиз хәыҷык иԥхалшьон, насгьы лычгара, лҵәыуара зегьы амала илзынхеит. Арҭқәа анызба, саргьы хәыҷык гәалас иҟасҵеит сахьрыдрымкылаз.
– Дук мырҵыкәа аҷкәын иԥхьарацы дыҟоуп Аҟәаҟа, ирыдыркылаз аӡә иеиԥш дыԥхьаӡоуп, – иҳәан, даахыҽхәашәа аҳәара далагеит саб.
Нас ала ахьсыцҳаз сшьапы сан ианылсырба, хәыҷык даазгәаашәа, хәыҷыкгьы даазысамырҟәылшәа, саб иахь лхы налырхан:
– Сыҷкәын Аҟәа дганы, ала ирцҳаны даага ҳәа уасҳәазма, – лҳәан, даахыччеит.
Ҳаԥшит мчыбжьык, ҩы-мчыбжьа, хы-мчыбжьа, мызкы, хәымз, иабаҟоу, исмыԥхьаӡеит.
Шықәсык аҟара ааҵуаны, саб Аҟәа даан, ашкол еиҳабы иҿы дашшит. Сыҷкәын дшәыдышәкыларазы ҵыԥх агубернатор сақәиргәыӷын, сынтәанӡа дзынхазеи ҳәа.
– Сынтәагьы макьана иҭыԥ ыҟам, аҭыԥ шааҟалалак, адырра уаҳҭап, усҟан дааугап аҷкәын, – иҳәан, наҟ днеиԥырҵит.
Саб дхынҳәны днеит аҩны, илахь еиқәны.
– Иуаҳазеи? – ҳәа сан дынизҵааит.
– Исарҳәац еиҭасарҳәеит, – иҳәеит, – дук мырҵыкәа адырра уаҳҭап аҷкәын дааугаразы, уажәазы аҭыԥ ыҟам, рҳәеит.
Дырҩегьых аԥшра ҳалагахт, адырра анбаҳарҭо ҳәа, аха адырра ҳәа акгьы ҳмоуит уи ашықәсан.
Адырхашықәсан , аҷкәынцәа ашкол ахь иандәықәырҵоз аамҭазы, симаны дааит Аҟәа (усҟан сара 12 шықәса сырҭагылан). Прошениак аӡәы иирҩын, аначальник округа ииҭеит.
– Аҷкәын џьара ҭыԥк изыԥшаа мызки-ҩымзи рҟынӡа дахьаабша, уаанӡа ашкол аҿы днеины ашәҟәы даԥхьалааит, нас аҭыԥ хтып, аҷкәын даанаҳархәап, – ҳәа иеиҳәеит.
Ҳанындәылҵ, саб аҭырџьман дизҵааит:
– Ишԥазури? – ҳәа.
– Абра иудыруа аӡәы дыҟазар, убри иҿы дааныжь аҷкәын мызкы-ҩымз раҟара, уаанӡа аҭыԥ хтып, аначальник ишиҳәаз еиԥш, нас даанадырхәап ашкол аҿы, – иҳәеит аҭырџьмангьы.
– Абри аҭыԥ хтыр рҳәоит, измааноузеи? Уажә аҭыԥ хҩаны измоузеи? – иҳәан, дизҵааит саб аҭырџьман.
– Уи змааноу убри ауп, уажәы аҷкәынцәа азхара ҭоуп ашкол, уи иамцхәны аӡәы дрызрыдкылом. Убри аамҭазы аӡә дыԥсып, ма далырцап, ма иара ихала далҵны дцап, убысқәа ҟалақәоит, нас уҷкәын даанадырхәап, – иҳәеит аҭырџьман.
– Ашколҷкәынцәа аӡә дыԥсыр, сыҷкәын даанадырхәоит ҳәа, абра сыҷкәын дахьынсыжьуа егьыҟам, – иҳәан, симаны абазар шыҟаз иҿынеихеит.
Абазар аҿы ҳахьнеиз, иидыруаз ҭеразык дибан, иааицәажәан, убри иҿы саанижьит. Ҽынла ашкол ахь сцон, уахынла аҭеразы идәқьан аҿы шьҭаларҭас исыман.
Ҩы-мчыбжьаҟа, хы-мчыбжьаҟа ниасуаны, излаҟала сыздыруам, ашкол аҿы срыдыркылт.
Сентиабр мза аказы ҳаизарцы хыхь-хыхьшәа адырра ҳарҭон, ҳара 15-20 рзы ҳаизон.
Нас декабр мзазы 15 мшы ҳәа ҳаурышьҭуан. Декабр 20 инаркны ҳара ҳаизон ианвар 10-15 рзы. Нас амшаԥ азыҳәан 15 мшы ҳаурышьҭуан, ҳара 20-25 мшы ҳаизомызт. Убри азы акгьы ҳарҳәаӡомызт, ианаамҭаз шәмааит ҳәа
аӡәгьы ддырԥхашьомызт, дахьдырхәуамызт, уажәы ҳасаб злазыруала, дара иаҳагьы еиӷьыршьон.
Нас аԥхынразы ҳәа ҳаурышьҭуан, маи мза анҵәамҭазы, 20-30 инадыркны. Нас абарҭ инрыцуҵар аҳәынҭқар имшныҳәақәеи иуахәама ныҳәақәеи (урҭ рацәаӡан), ҳара ҳадырԥхьон ашықәсан шықәсыбжа заҵәык, егьи аамҭа баша иаҳхаагон.
Иаҳдырҵон, зегь раԥхьа иргыланы Аԥсаҭа ус, аурыс бызшәа уҳәа. Аԥсшәатәы ԥхыӡынгьы иубомызт, егьуаҳауамызт.
Уаҟа аҵара сҭанаҵы, иӡахыз тетрадк сымбаӡеит, ақьаад бӷьыцқәа ҳарҭон, ҳара иааӡахуан. Убриазы есқьаангьы агәыри арахәыци апартақәа рҿы иҵаҵаны, иҵәахны иҳаман. Ҳара арӷазқәа рнаҳҵон ҳтетрадқәа.
Ачернила рбага ҳамаӡамызт. Убри ацынхәрас ахәа акәалаԥқәа ирҭаԥсаны, ҳпартақәа рҿы иҵаҵаны иҳаман, ианааҩуа ҳҭетрад иақәҳаԥсаларазы.
Атетрадқәа рыҵәаӷәаразы зегьы алинеика ҟьаҟьа дуқәа ҳаман, арҵаҩцәа ргәы иамыхәо ак ҟаҳҵар, убарҭ рыла ҳнапы иасуан. Мамзаргьы акҿыҩра ҳакҿадыргылон сааҭк, ҩ-сааҭк.
Агазеҭи атеатри рыӡбахә ҳарҳәомызт, акино усгьы иҟаӡамызт уи аамҭазы, убас иҵегьгьы.
Ахәылбыҽхарахь инеихеит. Амра амшын инӡаалеит. Имцабызха иныҵҟьа-ааҵҟьан, амшын нахыҵәан, инхәыҵацәеит.
Акәытқәа ҟарҟаруа рыбжакы акәытҵарахь инеихеит, рыбжакгьы ал ду, Каҷбеи иҩны иавагылаз, иԥхьарыларц иқәло иалагеит. Ардәынақәагьы ҿықә-ҿықә, ҵырт-ҵыртҳәа еиқәҿыҭуа, абардрақәа рҽынарыларыԥсеит.
Иаахәлеит.
Абгахәыҷқәа, ҽынла зыҽӡаны иҟаз, алашьцара анроу, акыу-сыуҳәа иеибарҳәҳәо, аккара ааҵдырцәажәеит, алақәа ахыуҳәа иааилалт. Акәытқәа ахьықәтәаз рцәа иааҭаӡыӡеит. Кәтык иазымычҳазт иааҟырҟырт. «Ҟыит!» – аҳәеит арбаӷьгьы, акәты инақәыҵәҟьозшәа. Зегьы еиқәыӡырҩуа иаатәеит, ршьапхыц изықәтәаз иаларԥс, ҳкаҳар абгахәыҷқәа ҳашьҭырԥаауеит ҳәа ишәаны.
– Умааиуеи, уара, абысҭа кнаҳхт! – амаҵурҭа ашә лхы нылакны, лыбжьы аалыргеит Каҷбеи иԥҳәыс.
– Снеиуеит! – иҳәан, ибжьы абоурахьтә иаагеит. Каҷбеи, уаҩ-кык, ԥсымҭәык, гызмалк, ижакьа аҵәҩан еиԥш иҿыцәӡа, илақәа шаҟь-шаҟьо, акы деиҩаӡошәа, дхәахәа-хәахәо дныҟәон.
Акранырфа, инышьҭал-аашьҭалт. Каҷбеи амҿқәа шьҭахьҟа дларыхан, акәасҭӷа аԥырӷы иаацәыҵеиршьшьын, ахәа нақәиҳәҳәан, амца ааҿеиҳәеит. Нас днеин, иҽааилыхны ииарҭаҿы днышьҭалт. Иԥҳәыс иханы дышьҭан.
Качбеи дышьҭалт, аха ацәа ила ихымлеит. Хәыцырҭак исит. Анахь иааирҳәит, арахь иааирҳәоит, ишәеит, изеит зегь рыла, дызлахәаԥшлакгьы, акы аҟны дазааиуан – истәысымтәыр зыҟалом ҳәа.
Каҷбеи ацәара ихы азикит. Аха, умԥсуандаз, изымааит ацәа. Анахь днаҳәит, арахь дааҳәит, ихы-игәы ихеиршҭырц далагеит, илацәа еиқәиԥсеит, аха иамуит: ихәыцырҭа, аламҵ еиԥш, инидҟьаны еиҭанаисуан, ихшыҩ инҭашәон, дазхәыцуа далагон. Ианамуӡа, дааҳәын, игәы ҩарха днықәиеит, ила ҭырзза, алашьцара ила ихтәала.
Аԥырқьҳәа мцабз хәыҷык ааҵҟьеит ахәышҭаараҿы. Алашьцара неихҟьеит, Каҷбеи ахәыблы еиқәаҵәаӡа дҩаҵаԥшит. Алашьцара дырҩегь ила иҩыхгылт, ихәыцырҭа, алашара ихнаҟьаз, алашьцара аҽалакны иааизкылсыхт. Ибӷа ақәиара ааицәыуадаҩхан, дааҳәын, иарӷьара днықәиеит, аха дызмыцәеит.
Иааигәалашәеит иҭаҭын. «Акыр исханаршҭуазар, исхазыршҭша уи ауп», – ааигәахәын, инапы ндәықәиҵан, иаԥхьа игылаз аҟәардә аҿы даанапыршьшьны, иҭаҭыныжәгеи иқьасеи ааиԥшаан, иҭаҭыныжәга неиҵеиҵеит.
Дынхьаԥшт ахәышҭаарахьы. Икәеикәеиуа ахәа кәицк ыларшәын. Даагылан, ахәышҭаара днадтәалт. Иҭаҭыныжәга ныҽҳәишьын, акәиц нахаиршәт, нас инацәхыԥ ду нахаирӷәӷәан, апақ-апақҳәа днахеит. Амца анакы, акәиц ахәышҭаарахьы инахиршәан, днеины иҭаҭын дахо днышьҭалт, аха ихәыцырҭа шимаз иман. Иҭаҭыныжәга аҭаҭын анааҭыблаа, иааиҿихын, аҵәҟьыртҳәа ахәшҭаара шыҟаз дынкажьцәан, иҭаҭыныжәга инапсыргәыҵа инаниҟьа-наниҟьан, ацыблыха нҭиршәшәан, аҟәардә инықәиҵеит, нас сыцәаҵәҟьароуп ҳәа, ихыза иҽнылеиҳәан, ацәара иҿазикит, аха, уаҳа умԥсуандаз, ацәа ила ихымлеит.
«Сара уи еиҳа исзааигәоупеи. Иазиуазеи, мшәан уи Хабжькәыт?» – ааигәахәт Каҷбеи, нас дааҳәын, ибӷа днықәиеит, акыр аамҭа ус дыззаӡа дықәиан, нас алашьцараха даашәышәит.
– Иууазеи, уара, ҵхыбжьон аиарҭаҿы ишәышәуа уаҩ дибахьоума? Аҩсҭаацәа ухалама? – лҳәан иԥҳәыс лыбжьы аалыргеит.
– Аа? – ааиҳәеит Каҷбеи.
– «Аа» закәызеи, узыршәышәуазеи, ухы аҭыԥ иқәҟьама? Уыцә!
– Ааи, быцәара быҟоуп. Уаха акыр уи сашьҭалахьеит, аха исзымааит. Насгьы аҩсҭаа дысхамлеит, аха хәыцырҭак соуны, сҟьо самоуп. Убри ауп сызмырцәо, сагьзыршәышәуа.
– Изакәызеи уи?
– Изакәызеи, бымбои, абра ҳавара адгьылҿаҵа иҳавоу ҳнапаҿы иаагар, иаҳтәаҳтәыр даара ибзиан.
– Хабжькәыт идгьылу?
– Хабжькәыт итәымкәа! Иара ишԥеитәу! «Сара истәуп» ахиҵеит акәымзар. Уи зтәыз Мыса иабду иакәын. Мыса, ишыбдыруеиԥш, даҽа ҳаблак аҿы дынхоит, ара дааны дынхап ҳәа быҟоума, иара дгьыл хәыҷыкоуп, аха иахьыҟоу чашәуп. Абрахь иааҭакны исымазар, уаҵәыҵәҟьа амца нықәҵаны аҭырас нықәсыблаауан, алҿар аахҿаны, салагон ацәаӷәара, сабиц, – иҳәеит, иара итәыз аҟара игәы ааӡан.
– Иҳамазар иаушьахәхымыз, аха Хабжькәыт иуама? – лҳәеит иԥҳәысгьы, лгәы азхьаауа.
– Шьоукы рџьынџь тәыс иҟаимҵеи, иаргьы саргьханда, ахҭабаажә! Уи зықәнагоз сара сакәгәышьан. Акы аҵагалатәуп, – иҳәан, дааҿарҳасит.
Ацәажәара иааҟәыҵит. Аҵх лашьца ҟәызгаӡа ирхатәан. Акыраамҭа уи адгьылҽыҭ Каҷбеи ила ихгылан. Аха игәҭыха иԥҳәыс ианлеиҳәа, ихәыцырҭа аазмаҷхеит. Ашьшьыҳәа дшыҿарҳасуаз ацәа, ицәыӡны иҟаз, дынҭанагалт. Аҵх ҵхыбжьон иаҩсхьан.
Адгьыл, Каҷбеи иҟырҟы икылахаз, ҽыҭк акәын, уарҭал бжак аҟара. Аҭырас, алҿар иаганы иҟан, агәҭа ауапа ахышәара-ҵышәара аҟара, иҟьашӡа шьацра хәыҷык аман.
Ашара кыр шагыз, Каҷбеи иарбаӷь ал иахьықәтәаз, икамҳарц изықәтәаз амахә ашьапхыц наларӷәӷәа, ахәда аҽеиҵнахын, аҟырҟы акы кылахазшәа, иааҿнаҭит. Каҷбеи игәы иаақәҩит, аха дазмырҿыхеит.
Ԥыҭк аабжьыст. Арбаӷь абжьы еиҭаагеит, аха Каҷбеи ицәаԥсымҭа акәын, имаҳаит. Усҟан иара аԥхыӡ хааӡа далан: дызмырцәоз Хабжькәыт идгьыл, уи уажәы иара итәын, аҳаҳаиҳәа дықәгьежьаауа аҭырас қәыблаара даҿын. Амцабз ана-ара иҵҟьо, аҿҿаҳәа аҭырасра иацран, Каҷбеи ицаӡа идшыло, алҩагьы хааӡа иԥынҵа иҭасуа. Абар, аҭырас аақәблааит, аццышә цәиқәараӡа иаақәҳаит, агәҭа игьежьӡа шьацра хәыҷык аанханы...
Иаацәылашоны, дырҩегь арбаӷь абжьы аагеит. Хабжькәыт иарбаӷьгьы абжьы аагеит. Нас еихык-еиҵык аиқәҿыҭра иалагеит.
Каҷбеи иарбаӷь уажәтәи аҿыҭраан ацәаӷәара даҿын. Акәаҭан амаа кны, дашьҭагыла акәакь аҿы днеин даахынҳәуаны, иарбаӷь абжьы илымҳа инҭаст. Илацәа ааихаҟәыс-ааихаҟәысын, илақәа аахтит. Дааҿыхеит игәы ацха ықәшьшьы, иқьышә ачча ықәыжжы. Азныказы аԥхыӡи алабҿабеи ааицәеилаҩашьеит, аха нас атыҟҳәа иааидырт.
«Ԥхыӡызма?!» – иҳәан, ашырҳәа ииарҭа дҩықәтәеит игәы ацха кыдышьшьыла иҟаз аахәашьит, илахь ааимеирџахәт. Нас иԥҳәыс, иханы ишьҭаз, лахь днаҳәын:
– Еи, бара! Ишеит, ишеит! – иҳәан, налықәҿиҭит.
– Макьана имшаӡацтеи, узыргәаҟуазеи, мшәан! – лҳәан, дааӷьит иԥҳәыс.
– Имшакәа, ибмаҳауеи, ҳарбаӷь ал иахьықәтәоу ахьҿнаҭуа! – иҳәан, иҽааилеиҳәан, днеин ахәышҭаара дныҽҳәатәан, амца аиқәҵара далагеиг, аха дырҩегьых Хабжькәыт иадгьыл ҿацә игәы иҵалт.
Цқьа ианааша, иҩны дныҩныҵын, иеигәышә абарҵаҿы иахькыдгылаз иаакыдихын, ижәҩа инықәиҵан, иашҭа дынҭалт. Илаԥш наиршәит иаха дызмырцәоз адгьыл ҿацә ахь. Цқьа снықәԥш-аақәԥшындаз ҳәагьы ааигәахәт. Дхьаԥш-кәаԥшуа уахь иҿынеихеит, аӡышьҭа акәара дынҭысын, адәҟьаш днықәгылт, днықәԥш-аақәԥшит.
– Машьшьалаҳ! – иҳәан, ижакьа ҿацә ааиԥхьишьшьааит. Итәыз аҟара игәы ааӡеит.
Уи аамҭазы Хабжькәытгьы иԥацха ашә ааиртын, ашәхымс дынхыҵын, ашҭа днықәылт. Иара уаҩасак иакәын, дҩаӡа, ижакьа еилхаха, иԥаҵа кьыцәӡа, кәахьча хылԥа хәыҷык ихаршәны дыҟан. Амырхәага хааӡа иааиҿаҷҷеит, игәы аарԥрит. Иладахьы ахуҳәа ашәа ҳәо, аколнхацәа рымхы иҭан.
Хабжькәыт акыраамҭа дгыланы дырзыӡырҩуан. Рашәа хааӡа инеилаҵәон уажәы. Ԥыхьа аколнхара анышьақәгылоз ицәымӷын, иалалозгьы лаҵыхәала дырзыԥшуан.
«Агәырӷьара рхы иҭоуп, агәырӷьара!» – ааигәахәт Хабжькәыт. Иагьааигәалашәеит аколнхаҩы Мамсыр иҩны ахыбра ҿыц, ԥыхьа ҟауарла ихыбыз акы ҩежьӡа ишақәиҵаз, нас игәыла Сакәытгьы, иара иеиҳа инанамгаз, уажәы иԥацха кәаскьа хәыҷык аваргылара дшаҿыз. Усҟан иара Хабжькәыт иԥацха кьаҿ даазыҵымҵит. Иԥҳәыс даадәылҵт.
– Бара, абри аколнхара ҳалаларын? Бгәы ишԥаанагои? А-а? – иҳәан, дынлызҵааит.
– Ишузеиӷьу уныҟәа, мап сҳәома?
– Ииашаҵәҟьаны, сагьалалоит убри! – иҳәеит иаарӷәӷәаны Хабжькәыт.
Данаахьаҳә, Каҷбеи илаԥш дааҵашәеит, нахьхьи идгьыл аҿы дхара-хаԥшуа, дкьеҩӡа дахьықәгылаз, атыҟҳәа иагьааигәалашәеит зны Каҷбеи иажәа идгьыл ҽыҭ зыӡбахә алеиҵаз. Иааигәахәт: «Сыдгьыл идикыларц далагоу?» ҳәа, иеигәышәгьы аашьҭихын, иҿынеихеит уахь.
Каҷбеи димбаӡакәа днеидгылт.
– Шьыжьыбзиа, сгәыла! Иуԥшаауазеи? – иҳәеит Хабжькәыт, ххитҳәагьы дынкажьцәеит.
Каҷбеи Хабжькәыт дибоит ҳәа дыҟамызт, иааигәамԥхеит.
– Бзиа убааит!.. Ус акгьы, скамбашьқәа арахь иаақәлазар ҳәа сааҭысын, – амц иҳәеит Каҷбеи. – Уара уабацои?
– Џьабасиа иҟынӡа сҩеип ҳәа акәын, – иҳәеит Хабжькәытгьы.
Уаҳа акы неибырымҳәеит. Инеимыҵт. Хабжькәыт дышнеиуаз данынцәырала, даакәараҵан, бнала аҩныҟа дааит. Каҷбеи, Хабжькәыт дахьықәибааз игәамԥхо, иҩныҟа иҿынеихеит.
Адырҩаҽны Хабжькәыт данынаԥшы, Каҷбеи игәашә ахьҿаз иҿаӡамызт: иеиҭаганы идгьыл иадрыӷәӷәаланы ишҿаз ибеит. Нас ииашаны игәы ҩеит Каҷбеи идгьыл итәитәырц игәы шҭеикыз.
– Бара! – иҳәан, иԥҳәыс налықәҿиҭит. – Иббауоу Каҷбеи игәашә еиҭаганы иахьҿеиҵа? Ҳадгьыл деиҩаӡоит ббауоу, кьаафырмаанцыз!
Иԥҳәыс данаадәылҵ: – Ибура бдыруоу, иара аҩны дыҟам, сара снеир, ԥҳәыск иласҳәозеи, бара бнеины бналазҵааи, измааноузеи шәгәашә аиҭагара ҳәа, – дышнеиуаз дналхьыԥшит.
Хабжькәыт иԥҳәыс лхы касыла иааҵакны дцеит. Дышнеиуаз, Каҷбеи иԥҳәыс лыжәҩа аԥҳал ықәргыла дышнеиуаз дналхьыԥшит.
– О, Шьамсиа! – лҳәан, налықәҿылҭит.
– Ибуазеи?
– Баагылшьт зны, аказы бысҭахуп!
Каҷбеи иԥҳәыс лыԥҳал ҵаҟа иналыргылеит. Егьигьы дналыдгылеит.
– Ани шәгәашә, ана иацы иҿаз, ииаганы ҳадгьыл иадырӷәӷәала изыҟалазеи? Убри сазҵаап ҳәа сааит, – лҳәеит Хабжькәыт иԥҳәыс.
– Уи ҳгәашә ахьҿаҳҵо ҳара иаадырп, шәара шәус алам! – лҳәеит егьигьы, иаахжәаны.
– Избозеи? Ани ажрагьы анахь ҳадгьыл ахы зықәгалоузеи? Ихышәҵәарц шәгәы иҭоуп акәу?
– Уигьы шәара ишәусым!
– Ҳаит, «шәара ишәусым» захьӡузеи, ажра ҳадгьыл иқәыжәгалоит, ҳара иаҳусым? Ҳадгьыл жәгарц шәашьҭоуп уигьы ҳара иаҳусым? Ари змааноузеи? А-а?!
– Схаҵа даар, бизҵаа!
– Бхаҵа иакәым, бара бхаҭа сбызҵаауеит!
– Ашьшьыҳәа бахьынтәааз бца, абри аԥҳал бхы иақәԥҽаанӡа!
– Ааит, ауамага! Изакәызеи, угәгьы умхуа, ухгьы ԥҽуа!
– Ауамага сара сакәым, аха бара ахҭабаа Хабжькәтыжә иԥҳәыс боуп!
– Бара бхаҵа дышԥаҟоу, бхаҵа? Схаҵа ихы неилҟьаш-ааилҟьашзаргьы, уаҩ иашоуп. Бара бхаҵа кыдҵәа дхәахәаӡа, данныҟәо, акы дазымҵасуашәа, бзиак иоуп!
– Ааит, алаԥс!
– Багьлаԥсуп, багькаҳԥуп! Аӷьӷьаҳәа иааилалт...
– Арахь бааи, арахь! – ибжьы неиргеит Хабжькәыт рыбжьы рацәахазшәа аниаҳа.
Адырҩаҽны шьыжьӡа Хабжькәыт садгьыл Каҷбеи иҽықәижьаанӡа сара сықәгылап, иҳәан, дцеит уахь, иеигәышә аашьҭыхны.
Дахьнеиз, идгьыл ҽыҭ даакәшан, иааирыцқьеит, амца аҭырас иацреиҵар, наҟ абнахь амца мцарц. Нас ибжьы ҩеиргеит иҩныҟа иԥҳәыс акәасҭӷа аалгарц.
Каҷбеи Хабжькәыт ибжьы ааиаҳаит. Ашә дындәылԥшзар, Хабжькәыт иеигәышә ҟьауа нҭыҵ, дахьықәыз дибеит. Иԥҳәысгьы акәасҭӷа ҟьауа дизнеиуан. «Ҳаи, уаргьы саргьханда, сабиц, усцәықәлеит акәу!» – ааиҳәеит Каҷбеи
гәаныла, игәамԥхо. Нас афырҳәа иеигәышә аашьҭԥаан, акамбашьқәа ашҭа иҭца ҳәа, иԥҳәыс ибжьы налықәирган, дкылҟьа Мыса дизцеит. Ԥыхьа зны уи адгьыл Мыса иабду дықәынхон ҳәа иаҳахьан.
Хабжькәыт иԥҳәыс акәасҭӷа изаалгаз аалымхны инаҟьа-ааҟьаны, аҭырасра инцәыҵаиршьшьит. Аҷҷа аалгеит, алҩа цәиқәараӡа иҩалыббын, амцабз ҩыҵҟьеит. Ҩыџьара-хыџьара убас инацреиҵеит, амцабзқәагьы рҽырлакьуа ана-ара иҩхалт. Аҭырасра аҿҿа аарылгеит. Алҩа еишьылӡа, еилачы иеихан идәықәлеит Каҷбеи инхарҭахь, иқәмақаруазшәа. Хабжькәыт аҭырасра дылҟьа-ылҟьо дласӡа, аандақәа дрыван, амца абна ицәыламларц, иԥҳәысгьы дцәырҟьа-цәырасуа алҩа далан. Аҭырас аақәыблааит. Аццышә татаӡа инықәҳаит. Агәҭа ҟьаш хәыҷы ашьацра ахьамаз ииаҵәаӡа иаанхеит.
Каҷбеи Мыса игәашә аҟны даннеи, уа даагылт.
– О, Мыса! – иҳәан, ибжьы ҩеиргеит.
– Ҳаи! – иҳәан, иеишәа днахҟьан (акрыфара иаҿын), даадәылҟьеит Мыса.
Мыса уаҩаӡа дук иакәын. Ижакьа еиқәаҵәаӡа, еилачы, ахьаԥарч еиԥш, ихәда иҵажьын.
– Каҷбеи уоума! Уабаҟаз шьыжь шаанӡа? Умааиуеи арахь, абысҭа кныхны игылоуп, какалк умкри! – иҳәан, днеидгылт.
– Мамоу, учеиџьыка азҳалааит! Скамбашьқәа збом, умбои, иациижьҭеи срышьҭоуп, абгақәа ирфаша! Арахь акрубазар? (Усҟан икамбашьқәа жаҳәауа, иашҭаҿы ал иҵажьын!)
– Мамоу.
– Ҳаи, алақәа ирфаша, иабаныҵаҩри! Анхара мышха, иахьа иҵаскып ҳәа сгәы иҭамзи. Уара, Мыса ацәаӷәара унапы ауркхьоу?
– Мамоу.
– Ус акәзар, уареи сареи Хабжькәыт дҳаԥысзаап. Сывараҿы, амраҭашәарахь дгьыл ҿацәк иман, иахьа амца нықәҵаны аҭырас ықәблаара даҿуп. Уаҵәы дықәгылар ҟалап цәаӷәара.
– Ных, џьушьҭ?
– Уара уи зџьоушьазеи?
– Уи адгьыл ҽыҭ сара истәупеи!
– Уи шԥа? Хабжькәыт иадгьылоупеи.
– Хабжькәыт ишԥеитәыз? Уа сабду Ҭлабӷан инхарҭоупеи!
– Абаак! Уи сара иахьԥасзымдыруаз. Нас, ианаџьалбеит, ас ахьԥеиуеи, шәагьеишьцәамзи, абиԥарала шәеизааигәамзаргьы, аӡәы иабду ихәышҭаара ртытуа, иагьзлеиқәнагоузеи? Аԥсцәагьы иргәаԥхарымеи! – аациҵеит дгызмалӡа.
Аԥсцәа иргәаԥхарымеи ҳәа ииҳәаз Мыса игәы илалҵәрит.
– Иа-араби, ассир! Тәымуаҩык иузиур, акы иамусуп, уашьаҵәҟьагьы уи узиуа даналага, нас иуҳәари? А-а? – ааиҳәеит дхәыцуа Мыса.
– Уара уаҳаҭыр имбаргьы, уԥсцәа, уабду Ҭлабӷан уҳәа ихәыцыр ҟалон, – иҳәеит Каҷбеи. – Бзиала, бзиала! Ҳаи, акамбашьқәа, алақәа шәырфааит, амала сабаашәцеи! – иҳәан, Мыса днеиԥырҵын, иҿынеихеит.
Мыса акраамҭа дгылан, иаҳаз дазхәыцуа, нас иҩны абарҵа дныҵаххын, иеигәышә аашьҭԥаа, ашырҳәа иҿыҩеихеит Хабжькәыт иахь.
Дышнеиуаз, сыдгьыл ҳәа дзышьҭаз ааигәара даннеи, дынцәыҵагылан, дынкылԥшит: адгьыл ҽыҭ аҭырас ахыблаа днықәԥшит. Хабжькәытгьы аҳаҳаиҳәа дықугьежьаауа, алҿар ахҿара даҿуп.
Мыса игәы ааибакит. Иԥаҵагьы длаха-ҩахеит. Дынцәырҵит.
Хабжькәыт дибаӡом.
Мыса ххит, иҳәан, дынкажьцәеит, Хабжькәыт данааидгыла Хабжькәыт даахьаҳәт.
Дгылан Мыса, иԥаҵа дуқәа џарџаруа, ацәтәыҩеиԥш ихахаӡа наҟ-ааҟ иҿагылаз, имақаруашәа рҽыркьакьа.
– Уаа бзиала уаабеит, Мыса! Уабаҟаз? Бзиа ууит ҳәагьы соумҳәеитеи?
– Сабаҟаз!.. Саақәлеит, ҽык сашьҭан, – иҳәеит Мыса, аха иҽхыршәаа.
Хабжькәыт Мыса иҿаԥшылара игәамԥхеит.
– Иууазеи, Мыса, угәы бааԥсума, уԥштәы сымхабзиамеи?
– Сара сгәы хар амаӡам, аха уара ухы уакәиҭым сгәахәуеит! – ҿааиҭит иҽыргәаа.
– Ҳо, иабадихәа! Сара ушԥаҟоу ҳәа аԥсшәа иасҳәоит, иара ицәажәашьоузеи! Иахьа ушәхымс арымала ухыҵу, иууазеи?
– Арымала схыҵ, арыӷьара схыҵ акәым, аха ари иқәублааз аҭырас иауазеи?
– Ҭырасымзар адунеи иҟоузеи? Аҭырас архра уашьҭазар, зегьынџьара иумоуеи? Аранӡа узаауеи, уа унхара акәша-мыкәша мачхәума, иуҭахызар уааи, сымхқәа ирҭагылоу зегьы ҭырхаа, иҭабуп ҳәа уасҳәоит.
– Уара утәы акәым сара сзышьҭоу, сара стәы ауп. Абра иқәублаазгьы, иара зықәгылазгьы сара стәы ауп, иудыруоу, Хабжькәыт?
– Ыы, уажәшьҭа издырт апаркь еиԥш узырчы! Ари уара ишԥоутәыз, сара истәупеи!
– Ишԥа? Ишԥа? Сара истәуп уҳәоу? Ааи, сара истәуп. Уеилагама?
Сара сакәым иеилагаз, аха уара уоуп, Хабжькәыт!
Абра ҳахьгылоу сара сабду Ҭлабӷан дықәынхон. Абан, абни аҳәыгәра иубо иара ихәышҭаароуп, – иҳәан, Мыса афырҳәа днеин, ибылӡа иқәыршәыз ахаҳә аашьҭиԥаан, дааин, Хабжькәыт инеиҿеирххеит.
– Аригьы умбои, сабду ихәышҭаара ицәыҵаблыз ахаҳә?
– Избоит, избоит! Уи уабду Ҭлабӷан итәу, сабду итәу адырра аҭахуп.
– Ишԥа?
– Ишԥа умбои, уабду Ҭлабӷан ара дықәынзырхада, уи умҳәои, а-а? Сара сабду Соуфыџь иоуп. Уи ԥыхьа ара дынхон, нас инхара еиҭеигеит, уажә са сахьыҟоу ахь. Уабду Ҭлабӷан дымҳаџьырын. Данаа, ажәытә иқьамҭажә даҽа шьоукы иргахьан, царҭа анимоу, сабду Соуфыџь даарыцҳаишьан, абра идгьыл ҩын ҭыԥс ииҭеит, иудыруоу ари?
Мыса ҿымҭ дгылан.
Хабжькәыт иажәақәа, Мыса ирықәҿимҭуашәа аниба, исҳәақәо ихшыҩ азцеит ҟаиҵан, иажәа деиҭаналагеит:
– Абасоуп, Мыса. Сара сабацәа зегьы, саб Ҟаҭмас ида, – иахраҭ бзиахааит! – Соуфыџь, Мада, Махә, Мдар, Ҭоӷәын, Сосран, Гьедлач, Кәамзач, Мзоуҷ, Гәаџь уҳәа – убарҭ зегьы абра иқәынхон. Уара уабиԥара, убас Сагьаса инеиркны, – иахраҭ баиахааит, уаҩы ҟаимаҭк иакәын, уара абаажә
дуеиԥшызма! – Ҭлабӷан, Сасрыҟәа, Саламақәа, Зосҳан, Шьрын, Рашьыҭ, Ҭатеи, Титу, Зач, Гәаџь – убарҭ зегьы, Гәаџь ида, – уи иаҳзеиԥшыз ҳаб дуӡӡа иакәын; ара дынхон, – иқәынхон уажәы Соузар дахьынхо. Гәаџь аԥацәа иман: Зачи Мзоуҷи, убарҭ ирыхшаз ҳауп уареи сареи. Уара Зач уишьҭроуп, сара – Мзоуҷ. Абасоуп, Мыса, нас сыдгьыл ҳәа уаауеит
– Уахь уавамлан, Хабжькәыт, уахь! Ҳабацәа еиқәыԥхьаӡо сицәцап угәахәуеит, аха уи зыҟаларым. Адунеи егьаҩы аԥсаххьеит. Ҳабацәа раанӡагьы иқәнагалахьан ара. Уи акәым аус злоу. Аҵыхәтәантәи иқәынхоз, изтәыз убриоуп узхәаԥшыша, уи дарбан? Сабду Ҭлабӷан иоуп. Иуаҳауоу? Уи ихәышҭаара бӷьаҭуа ара усзықәҵарым, егьа усашьазаргьы. Идыр абри. Иууз узхоуп, ашьшьыҳәа, ушеибгоу унықәҵны уца! Мамзар, абра сцәаӷәоит ҳәа уанаақәгыла, иухьша дыр, уаҳа уасҳәом! – иҳәан Мыса, ашырҳәа Хабжькәыт днеидҟьан, иҿынеихеит.
– Ааи, иа-шәи-шәиу-шәшәиу, абар ассир! «Абнатә арбаӷь ааин аҩнатә дәылнацон» ҳәа, ирҳәо егьҵабыргызаап, – иҳәан, иус инапы наиркит Хабжькәыт.
Адырҩаҽны Хабжькәыт икамбашьқәа ааҵеиҳәан, адгьылҿацә ихиблааз днықәлан, ацәаӷәара далагеит.
Мыса ауха утәы-стәы дамырцәеиг, игәы былбылуа иҵалеит Хабжькәыт игәра изымгелт даҟәыҵуеит ҳәа. Ишаашаз еиԥш, дкылҟьа дааит, Хабжькәыт иҟаиҵо збоит ҳәа. Дшааиуаз, дааҭгылан дынкылԥшит: Хабжькәыт аҳаҳаиҳәа ацәаӷәара даҿын, ашәагьы ахиҳәаауан. Мыса амца аԥыр-ԥырҳәа икит. Ашырҳәа даацәырҟьан, акамбашьқәа дларԥынххылт.
– Уа уаагыл! Уахымҵысын! Уажәыҵәҟьа иҵыртла, сымҳәеи, акамбашьқәа! – иҳәан, дҩаҟааит Мыса.
Хабжькәыт Мыса дџьашьо, длеиҿаԥшит ҿымҭ.
– Мап акәу? – Мыса ашырҳәа дҩарзыҩт акамбашьқәа, ажәжәаҳәа рҵыртлара далагеит.
– Ус умун, ус! – иҳәан, ибжьы ааиргеит иҵаӷаӡа Хабжькәыт, дагьааицралт.
Мыса акамбашьқәа руакы ааҵиртлан, шьап ԥықәла длаӷраст, акамбашь ауӷә илаҵҟьеиг. Ауӷә азхык ацәаӷәара инцәыҵаст. Нас егьи акамбашь длазыҩт.
Уи аамҭазы Хабжькәыт ашырхәа ифырмахьҵә лымҩаниҵеит, аха Мыса иҟынӡа изымнаӡеит. Нас ицәмаа лкажьны, Мыса дҩаидыххылан, днеигәыҵасит. Мыса иҽыҩеиҵихын, Хабжькәыт ихәдацәа длыҵасын, дбырбыруа ишьҭахьҟа дындәықәиҵеит. Икәахьча хылԥа неихшәеит. Ихабжьра амырхәага нықәыҷҷеит. Ихахаӡа хыц-мыцқәак ықәгылан.
– Ыы, ус акәу! – иҳәан, Хабжькәыт деицрала Мыса длеизыҩт. Мыса инап дуӡӡа хәымсысӡа аҿааирхан, Хабжькәыт хәымаа-жьымаашәа иҟаз, ижакьа кьацә-мацәқәа,ицламҳәа иалагылаз ахәыҷы инацәкьарақәа аарылашәан, иааилаирӷәӷәеит. Хабжькәыт ижьы ааицеит. Ижакьа маҷк иҿазгьы амижәоит ҳәа игәы аазыблит.
– Ус умун, ус! Сжакьа уаламкьысын, сжакьа! – иҳәан, ибжьы ааиргеит Хабжькәыт.
– Ужакьа моу, уцламҳәеи иареи еибасыргап сара! – иҳәан Мыса, Хабжькәыт ицламҳәа ааирхыџхыџын, дҩаҵасит. Хабжькәыт ажәҩан цеицеиуа дҩаҵаԥшит, ԥсҭҳәақәакгьы илаԥш иныҵашәеит.
«Ари сжакьа ыҵижәозаап!» – иҳәан, Хабжькәыт Мыса ижакьа деиҩаӡо далагеит иаргьы. Мыса ижакьа Хабжькәыт дшашьҭалаз игәы азцан, ихы анахь-арахь иҟьо далагеит, иимыркырц, аха Хабжькәыт инацәақәа Мыса ижакьа еилачы иналашьшьит, иагьааилеигәеит.
– Иоужь сжакьа, сымҳәеи! Мамзар идыр, снапы иаку шалызжәо! ҳәа, – ааҿиҭит Хабжькәыт, ибжьы аарыӷәӷәа, иҽаархаҵашәа, Мыса ижакьа анимпыҵашәа.
Усҟан уи ақыҭан ажакьа апату мцацкәа иҟан.
Мыса ижакьа еилачы иҟаз данаазхәыц, Хабжькәыт ижакьа аауижьт. Егьигьы иикыз аауижьт, инеигәҭасын, инеимҟьеит, аха дырҩегьых атах-сахҳәа иеиҭанеидыслеит, ишнеиуаз, бӷарҵахьы иааибакит.
Рааигәара игылаз ал иқәтәаз аҵыс цәыш ҷыр-ҷырҳәа инықәԥыр-аақәԥыруа, оума ҟанаҵо иалагеит, аҵаҟа иеиқәԥоз мбатәшәа ибаны ирхыччошәа. Уи абжьы заҳаз аҩызцәа ааигәа ақәыц-мыц, абардрақәа ирымаз рҽылыршәшәа иааин, ал рҽаларыԥсо иалагеит, аҷҷаҳәа оума рхырга.
Мыса уаҩаӡа дук иакәын, Хабжькәыт уаҩасак, аха ласык иакәын, еиҳа дҵәиуан. Ианааидысла, Мыса Хабжькәыт
даашьҭижәан, анахь-арахь имҩанҵара далагеит, аха дизкамыжьт. Ддәықәиҵацыԥхьаӡа, Хабжькәыт ишьапқәа рҵәаҳәны, Мыса ишьапы иааҿаиршәуан, дигәыдыззала даанхон. Мыса иааигәалашәеит Аҟәа, уахык зны ацирк аҿы аиқәԥараан аӡәы иҽнышьҭакны, иақәԥоз дихыршәҭны дышкаижьыз.
«Акы дканажьуазар уи дканажьып», – иҳәан Мыса ашырҳәа иҽнышьҭеикын длеихиршәҭит. Аха Мыса иаԥхьа Хабжькәыт дҩаҵҟьан, Мыса длеихаххит, игәы аахаҵахан.
– Ааит, ақьаафыр! – иҳәан, иҭачкәым ааираҵәан, Мыса ихы аҿыгә-ҿыгә нахиргеит, аха Мыса имч ӷәӷәан, дааигәдиҳәҳәалан, длеихырҩры длаиҵеигәан, Хабжькәыт ихәдацәа ҩҵикааит.
– Ҟҟы... – иҳәан, Хабжькәыт иԥсы акит, илақәа ҭыҵны, илахь иқәло иалагеит. Аҵабыргазы, даашәеит дихәаҽӡар ҳәа. Иԥсы хәыҷык игашәа данааҟала, иҽырԥшқашәа даацәажәеит:
– Бзамыҟә, ус умун, ус, сыхәламшәа уамхаԥҵәоит, сыхәламшәа! Акы уамхамуааит, аҽада!..
– Ҿумҭын! Сыдгьыл уқәҵуоу, уқәмҵуоу, абыржәы абраҵәҟьа иаасоуҳәароуп! – иҳәан, дырҩегьых иааилаирӷәӷәеит Хабжькәыт иҟырҟы.
Дауимыжьуашәа аниба, Хабжькәыт ишьамхы маӡа ашьшьыҳәа дҩахо, Мыса итәарҭа иҩадыргыланы, дҩеиҵасын, дҩеихиршәҭит. Дҩаҵҟьеит Хабжькәыт, иԥсы ааигеит. Дҩаҵҟьеит Мысагьы, дырҩегьых, арбаӷьқәа реиԥш, иҩеидхахалеит.
Хабжькәыт иԥҳәыс иаагәалҭеит. Акәукәуҳәа дааҳәҳәан, дыҩны дара рахь лҿыҩалхеит. Алақәа аху-хуҳәа ишуа, иҵҟьаны иҩалышьҭалеит, акәытқәа ҟырҟыруа иааилаҩҩит, аҵар ҷырҷыруа инеилаԥырт. Аҳәыс бзамыҟә, зегь анеибарҵысы, быҩ-быҩҳәа, иҩеиҭаԥа-ҩеиҭаԥан, аҵыхәа ркьакьаӡа иҩны ашҭа иааҭалт.
Аколнхацәа, аҳәҳәабжьы анга, машәырк ҟалазаап, рҳәан, – «Ҳаи-чеи! Иҟалазеи!» ҳәа, – еиқәҿыҭуа, аколнхара амхы иҭыбӷьыжә идәықәлеит.
Ауаа раԥхьа, гәыла-зла иҟаз рлақәа зегьы еизан, иқәԥоз ирыкәша атахҳәа иркит, ашәарах еишуазшәа.
Каҷбеи иԥаҵа далаччо ақәԥара иалагеижьҭеи рзыԥшра даҿын.
– Бара, бцеи уанӡа, мамзар аӡәы даакылымшәеит ҳзырҳәап. Сара исызҵаауазар, дыҟам ҳәа раҳәа, иеибарԥсуа ббааит! – иҳәан, Каҷбеи иԥҳәыс дындәықәиҵеит.
Ашьҭахь иаргьы изымчҳазт, дхәахәаӡа аҩны дыҩдәылҵын, маӡа-маӡа аҵлақәа иҽрываӡо, дҩеиуа, иеиқәԥоз рааигәара абардра иҟаз амӷыш днарыха-аарыхо, дынцәыҵатәан, дрызкылԥшуа далагеит, игәы еибакуа: иааигәара иҟоу аиха рыхха Мыса Хабжькәыт ихы дзамысуазеи ҳәа.
Аколнхацәа адруҳәа ианаакылибаҳәа, иларысын, напхыцла иеибакыз ааиҟәырхит.
– Ақьаафыр, ус акәмызт уаргьы-саргьхандаз! – иҳәеит даамақарны Хабжькәыт.
– Иусырбарын сара, сабиц, аха!.. – иҳәеит егьигьы. Уа иааиқәтәеит, ашоураан алақәа реиԥш, иҳаш-ҳашуа.
– Ԥу! Чу! – рҳәан, аколнхацәагьы Мысеи Хабжькәыти рыла инҭажьцәеит.
Мыса акамбашь иҵиртлаз аанда иаван ақьышә нышьҭышь-аашьҭышьуа. Аҩыза ззаӡа ауӷә иаҵагылан ижаҳәо.
Уи аамҭазы Каҷбеи ила абардра инцәыҵаххын, аху-хуҳәа оума ҟанаҵо иалагеит. Каҷбеи аԥхӡы хьшәашәа иқәнаҭәо далагеит. Ала шьызар моу имамкәа дҟалеит! Садырыр, иаҟәыҵып ҟаиҵан, ицәыҵаӡа ахьӡ ааиҳәеит, ала азныказы ала ҭырзза иааихәаԥшит, аха дазымдрит акгьы ҵӡомызт аҩны дныжьны сааижьҭеи, ара дааины данбацәыҵатәеи аҳәозшәа, инеихәаԥшын, еиҳагьы аҵыхәа ашьҭарҽ иеишуа иалагеит. Уажәы дылҵны ддәықәлар, дырбар ҳәа дацәшәеит. Сгәарымҭар ҟаиҵан, иҽааникылт. Аха ала ашра ианаҟәымҵӡа, изакәызеи иабаз, рҳәан, игылаз абардрахь рҿынархеит. Уи Каҷбеи иаагәеиҭеит. Дҩаҵҟьан, ашырҳәа ишьҭахьҟа длаҭрыст, аха амӷыш илаҳә дыркит. Каҷбеи дгәаҟ-ԥсаҟуа акы иҽамихын, даҽакы дакит. Ус инеин, абард ааимыртытны ианынцәыҵаԥш, Каҷбеи дцәыҵагылоуп, амӷ дырхха дыркуп. Омашәа ирбеит.
– Каҷбеи уоума? – иҳәан, аӡәы ибжьы ниқәиргеит.
– Аиеи... Сара соуп... – иҳәеит Каҷбеи, аарла ибжьы ҭкаа.
– Уа абард ицәыҵухуеи?
– Уахь снеиуан...
– Арахь уааиуазар, амҩала уааирауаз, уахь узцәыҵалазеи? Улҵ!
– Арахь... Амӷ... иқәӡааша... – иҳәан, ицхраан даацәыҵыргеит.
Данаарҿаԥшы игылаз, сыччоит ҳәа ицқәа аанхирџьаџьеит, аха арахь уисыр, шьакәарак илҵуамызт.
Ила данадыр, иҵыхәаршәшәо инеидԥалт, саҭоумҵан, усзымдрит аҳәозшәа.
Каҷбеи иԥҳәыс лхаҵа абардра данаацәыҵырга, длеиқәԥсы дцеит, лкасы лылахь илҭалырԥеит: «Унан, уԥсындаз, ҳшыбзаз ҳумшьи! Аҩсҭаацәа ургааитеи, аҩны утәазарауаз, арахь аҩны дыҟам ҳәа расҳәахьеит!» – лҳәан гәаныла, дахьгылоу длыҵапҟа дцар аалҭаххеит, аха иабаҟоу!
Хабжькәыт дааҵҟьеит.
– Ааит, Каҷбеи, ара уцәыҵатәаны уаҳзыԥшуан акәу? Уаргьы ари сыдгьыл ҿаҵа уеиҩаӡо удәықәын. Иеибарԥсыр, сара исзынхап ҳәа акәу, ара уцәыҵатәаны узаҳзыԥшуаз? Уажәшьҭа сгәы иаҳәоит, уара уакәхап Мыса дсыжәызҵа ҳәа. Усоума, Мыса?
Мыса ҿимҭит.
Аҭаҳмада Цыгә Ҳанашә иашҭаҿы, аӷшҵла аҵаҟа ашәшьыра дыҵатәаны, ажәцәеимаақәа иӡахуан. Иԥазаҵә Ҭемыр иакәын иззиӡахуазгьы. Ус ала шын, Ҳанашә ихы дҩаханы днаԥшызар, арԥыск дыццакуа, агәара даахыҵын, ашҭа дааҭалт. Ҳанашә дҩагылан, иааиз асас днеиԥылеит.
– Бзиала уаабеит, дад! Улеи аҩныҟа!
– Бзиа убааит! Сыршьразы исышьҭоуп ауаа, сҵәахы ламыс умазар! – иҳәеит асас.
– Уааи арахь! – иҳәан, днаиаԥысит Ҳанашә. Дыццакуа днеин, акьыба ааганы, инадиргылеит аҭӡывара, нас инеиирбеит: – Хыхь ухал, дад, абрахь! Аҭуанахь ухал! Уа аласа ықәуп, унеины унылатәа. Иааиуа сара дызбап, уара умшәан.
Асас аҭуанахь данхала, Ҳанашә акьыба иган, аҩны ашьҭахь ахәачараҿы иҵәахит. Нас днаскьан днаԥшы-ааԥшит акыр, аха аӡәгьы димбеит дааиуаны. Дааласшәа днеин днаиҵагылан, диазҵааит исас:
– Изусҭқәада, дад, сысас, «сыршьразы исышьҭоуп» ззуҳәаз? Умшәан, аӡәгьы дызбом ааигәа-сигәа. Узыхдырҟьоузеи умҳәо?
– Ауаҩы дысшьит, – иҳәеит аҭакс асас.
– Ҟоҳ! Ауаҩы дысшьит уҳәоу! Дзыхурҟьазеи душьит аха? – Изымбатәбарахеит аҭаҳмада.
– Сҽыжәланы сшыхәмаруаз сҽы дасит иҟамчала. Уи сара дсысыр иаҩызан, – иҳәеит асас.
– Убызшәа хәанчашәа избоит. Уашәуоума, дад?
– Ааи, сашәуоуп сара.
– Издырит уцәажәашьала. Акыс – шәарҭ ашәуаа шәҿоуп иаҳа иахьхьымӡӷ дуу, ушҽыжәу даҽаӡәы уҽы дасыр. Дызусҭоу умҳәо иушьыз?
– Дсыздырам дызусҭоу. Иахьадагьы дсымбацт. Ус алашыбжь го иалагеит.
– Сишь! Усҭыҳә! Иааит ҳәа сыҟоуп! – иҳәан дындәылҵит Ҳанашә. Днаскьан, ааигәа уаҩ данимба, алашбжьы ахьгаз ашҟа дыԥшуа далагеит хара, инапы илахь иадкыланы. Цқьа данԥшы, ибеит инахараны џьоукы ахәы иқәланы ишаауаз.
«Имҩасцәоу, арахь акәу иахьаауа?» ҳәа – дышхәыцуаз, иара иашҭа агәашә ахь рхы шхаз мҩашьо иалагеит. Ҷкәынак даараԥысын, агәашә ааиртит. Ашҭа иааҭалеит ауаа маҷҩымкәа, аӡәгьы дааҭаргалеит сакасала ауапа иқәыршәны. Дааганы ашәшьыраҿы даашьҭарҵеит. Иааицәымыӷхан, «Дызусҭада ари? Иҟалазеи?» ҳәа, азҵаахагьы имҭакәа, иааиз даарылҵын, Ҳанашә дааидгылт Баз Хабыб, иуа бзиа, игәыла.
– Уҽырӷәӷәа, Ҳанашә, «зеиԥш ҟамлац ыҟам» – рҳәоит. Уԥазаҵә Ҭемыр дыршьит иахьа...
Имч ааилӡаан, длеизҟәыҿит дахьгылаз Ҳанашә.
– «Зԥа дымԥсыц уԥа диумырҵәыуан» – рҳәоит. Ҵыԥх уажәааны сара сзықәшәаз ауп иахьа уара иухаԥаз ацәгьара, – даҿын Баз Хабыб ацәажәара...
Аха аҭаҳмада ак иаҳауамызт: иԥсы илшәшәеит. Аҵәыуара ҭалт ашҭа. Агәылацәа еизеит. Ҩаха-ҩымш еихсыӷьра рымамызт аҳәҳәареи аҵәыуареи.
– Сызфада? Дызшьыда сыҷкәын? – иҳәан дҵааит Ҳанашә иԥсы анаа.
– Ашәуаки иареи аҽқәа шдырхәмаруаз акы ааимаркын, икьарахә ааҭԥааны дхысит ашәуа. Уи иаџьал алазаарын Ҭемыргьы, иаразнак акәхеит, – иҳәеит арԥарацәа руаӡәы.
– Дабатәиу? Дабаанагеи уи ашәуа? Дыздыруада?
– Уаҩгьы диздыруам – даарагьы сҵаан, аха, – иҳәеит даҽа арԥыск. – Аӡәы дицны днеизар акәхап аха, ас ацәгьара аниу, дназгазгьы ихы ирзом, даҳзеилымкааит.
– Нас еимаркзеи зырҳәа?
– Изларҳәаз ала, еимаркыз уи ауп, – Ҭемыр ашәуа иҽы дасит ҟамчыла. Уи хьымӡӷ дус иԥхьаӡазаап ашәуа...
– Еилкаауп шьҭа зегьы... еилкаауп, – иҳәеит Ҳанашә деихаԥсны.
Хаха–хымш аԥсы дықәын ацәарҭагәы, дырҵәыуон, хаха-хымш аӡәгьы имырбакәа афатәи аӡи нхагаланы ииҭон Ҳанашә аҭуан иқәтәаз исас. Аԥшьымш азы, аԥсы дыржын, ауаа анеимпы, Ҭемыр иқәлацәа-иҩызцәа Ҳанашә инаишьҭалеит аҩныҟа.
– Аԥсра иқәшәандаз убри ашәуа! Абра џьара абна иҽеиҭан иҽыҵәахны дтәоуп... Амҩақәа ҳкит, ҳаихааҩеит, иԥшаара ҳаҿуп иахьабалак, аха даҳԥыхьашәом макьана, – иҳәеит руаӡәы.
– Дцәырҵып, дабацари! – иҳәеит даҽаӡәгьы. – Уи шьҭа уара иунаҭо егьыҟам, аха ҳара уԥа иҩызцәа ҳуал ма инаҳмыгӡари; сара саӡәыкны ҳаҩныҟа схынҳәуам Ҭемыр ишьа сымукәан!
Абас еибырҳәан, ицеит арԥарцәа. Имацара данаанха, Ҳанашә амакәан ирҭәит фатәыла, нас днеин, акьыба ааиган, аҭӡывара инадиргылан, ҿааиҭит исас иахь:
– Улеи, дад, сысас, шьҭа арахь! Сымацара соуп, уаҳа ара уаҩ дыҟам.
Дналбааит асас.
– Абри аанкыл, сысас! – иҳәан, Ҳанашә исас инаииркит амакәан. – Абра амҩаныфа ҭоуп, иузырха, Ашәы, уҩны унеиаанӡа. Арҭ, иушьыз иҩызцәа, рымақаршьа уаҳауазу?.. – дынхьаирԥшит ҩадахьшәа инеиуаз амҩахәасҭахь. – Абри амҩахәасҭа уанымҵкәа уца: хәдаҟала уалнагап уи ҳқыҭа, урҭ иушьҭоу удмырбакәа. Нас ушзахәо уцала Нхыҵҟа. Уҳалҵып уеибганы. Уца, умҩа бзиаз!
Длаҟәын, Ҳанашә икәымжә акалҭ дагәӡит асас, нас уаҳа мҳәакәа убри амҩахәасҭа днанылан, иҽнеиҭеит алашьцара...
Ҽаҩраҭагалара иаамҭан, ақәа кыдыҩр илеиуан, ихәлахьан, илашьцан. Еш Џьарназ иашҭаҿ алақәа аашит.
– Уа аԥшәма, уҟоума? – ҳәагьы аӡәы ибжьы аагеит. – Ҳаи, сыҟами! – иҳәан, даадәылҟьеит аԥшәмагьы. Шаҟа игәы иахәазеи Џьарназ иуа бзиа Кәҷыта иааира.
– Аригьы уҭаца лоуп, шәеибадыр! – иҳәеит иԥҳәыс лзы Џьарназ. Нас ларгьы ус леиҳәеит:
– Ари зыӡбахә басҳәахьоу Кәҷыта иоуп. Арымаа Кәҷыта. Ари сареи ҳаиқәлацәоуп, ҳаихааӡалоуп, Аргәын Сеидыҟ иааӡамҭақәа ҳауп ҳҩыџьагьы. Ҳшыхәыҷқәаӡаз нахыс ҳаишьцылоуп, бзиа ҳаибабоит. Суацәа зегь раԥхьа дгылоуп – убас дысҭахуп. Иагьагьы былшозар аҳаҭыр игыбмыжьын с-Шькәакәа!
– Ҳаҭаҳмада дышԥаҟоу умҳәо, Џьарназ, Сеидыҟ дышԥаҟоу? – иҳәан, дҵааит Кәҷыта аԥсшәа анеибырҳәа ашьҭахь.
– Сеидыҟ ибаргузеи, ҿаа-ҿывҳәаҵәҟьа дыҟоуп макьана. Жәаха аҽы ирхәмаруан. Иҟаиҵақәоз убондаз! Иқәгыланы ихәаԥшуан зегьы, дџьаршьон. Ма изакә ҽузеи иҽыхәа-иаҵәагьы! Уара акыр ҵуоу думбеижьҭеи?
– Имҵыкәа, хәышықәса ҵып шьҭа, – иҳәеит Кәҷыта, ииҳәаз дагьаацәыԥхашьашәа.
– Ҟаҳ, иагьзлаучҳазеи, уанаџьалбеит?! Уи акәзаап дызсазҵаауа сибацыԥхьаӡа: «Кәҷыта дышԥаҟоу, иҟазшьоузеи, иуаҩышьахазеишь?» – ҳәа. Хәышықәсагьы думбаӡацзаап! – иџьеишьеит Џьарназ. – Саргьы сеилахоуп мыцхәы, аха ҩымз-хымз дсымбар дыгәхьаазгоит…
– Шәеизааигәоуп иареи уареи, – иҳәеит Кәҷыта, – иуҭаххар унеины дубоит, ҩба–хԥа қыҭа роуп ишәыбжьоу. Сара дысцәыхараӡоуп. Акысгьы, џьара сцо саауа сыҟам, сеилахаӡоуп. Сан дажәит, илылшом сара сымацара сакәхеит, сзаҵәуп.
– Ак уасҳәашан. Мшәан, уззыԥшузеи, Назира ҳәа Ҟаԥшьаа рҭыԥҳак дҳәаны дузтәамзи? Исаҳахьан уи шәыӡбахә сара. Дзааумгацзеи уажәгьы?
– Аиеи, аиеи, дзааумгаҵәҟьозеи, уан аҭакәажәи шәымацара шәеидхалеитеи? – лҳәан дазҵааит аԥшәмаԥҳәысгьы акҿаҩраҿы дыкҿагыланы рхәы ахьыҟалҵоз. – Дрыцҳами уан аҭакәажә?!
– Ус ауп, бхаҵкы сцеит, аха имариамхеит Назира лаагара. Иамуит, – иҳәеит дыԥхашьашәа ибжьы ларҟәны Кәҷыта.
– Ыы, дахьхәыма? Ажәа улымҭахьази? – дҵааит Џьарназ.
– Дахьхәыз иаҩызами, дааҟәымҵӡакәа аҿҳәара иахлырԥалозар?! Зны акы дазыԥшуп, даҽазны – даҽакы. Ари лҳәан – иҟасҵеит, ани лҳәан – уигьы насыгӡеит. Уажә
илҭаххаз ауп сара сзын игәаҟраҵәҟьахаз! Убри ауп уажә уара уҿы саазцазгьы.
– Ҳы... – дааԥышәарччеит Џьарназ, – убас гәаҟрак уаанамцар, даҽа хышықәса сымԥынҟа уқәларымызт уара избо. Иҳәа угәаҟра! Иҟалазеи?
– Арыш Хабыгә иҽеиқәа-ду умбахьеи, Џьарназ? дҵааит Кәҷыта.
– Ааи. Хабыгә и-џьара ззымдыруада! Нас?
– Жәаха Аацы чарак аҿы дыҟан, убри аҽы ирхәмаруан Хабыгә. Саргьы сыҟан уа, избон иаҟазшьоу. Закә ҽы бзиоузеи уҳәарауазеи! Иссируп, иссир!
– Аԥшӡара икны иагоит иалаухузеи. Нас, нас? бри аҽы лҭаххама уажәы Назира?
– Уи ауми! «Убри уара иутәны, ухаҭа уақәтәаны иурхәмаруа зыҽны узбаз аҽныҵәҟьагьы суццоит» – лҳәеит.
– Ҳаи, ассир лҳәеит убама! – иџьеишьеит Џьарназ. – Нас илоуҳәазеи аҭакс?
– Иласҳәозеи? Лҟазшьақәа уздыруам уп ус узҵаауа. Ацәажәара – башоуп уи лҿы. Аҽоуп ара шьҭа ԥсыхәас исымоу, уаҳа акгьы.
– Уи ус акәыз, аха... Хабыгә иуп ҳәа сыҟам уи. Аԥара, ашьара шаҟаҩы идыргалахьоузеи издыруаны, аха иҭиуам.
– Изымдыруеи! – иҳәеит Кәҷыта. – Сизымцеи сара Хабыгә! Ауаа идызгалт, аԥара, арахә иҭахызаргьы сҳәеит, сгәаҟра зеиԥшроугьы илымҳа инҭысшьит, аха дымԥсуанда! Имуит.
– Иуам, иуам, издыруеит, – иҳәеит Џьарназ. – Иҭиуам уи абас иԥсы злоу иҽы. Хабыгә итәы уажә избама? Мап аниҳәа – мапуп. «Ажанаа иикыз икит» ҳәа, ззырҳәаз диҩызоуп.
– Избоит шьҭа уи саргьы, – илахь ааиқәиҵеит Кәҷыта, – башагьы сызгәыӷрызеи шьҭа.
– Аиеи. Ҟалашьак змам усуп уи, – иҳәеит Џьарназ. Кыраамҭа итәан ҿымҭкәа ихәыцуа аҩыџьагьы.
– Акоуп шьҭа ԥсыхәас исымоу, – иҳәеит Кәҷыта ихәыцра даалҵны. – Сақәӡуазаргьы сақәӡааит убри! Усгьы Назира лыда схәарҭам. Иҟалалакгьы ҟалааит.
– Иуҳәарцы иуҭахузеи, Кәҷыта? Иухәыцзеи ԥсыхәас? – дҵааит Џьарназ. Дааҭгылан уа далагеит аԥшәмаԥҳәыс Шькәакәагьы.
– Иӷьычтәуп аҽы, – иҳәеит Кәҷыта. – Уаҳа ԥсыхәа аманы избом уи сус.
– Даараӡа иуадаҩуп уи. Хабыгә дхагахоит иҽы бзиахә ицәырӡар. Дыԥсаанӡа дашьҭымҵӡакәа дашьҭазаап...
– Знык исԥыхьашәар, уи изыԥшаарым иалоухузеи: адамыӷ сыԥсахып, аԥшшәыҵәҟьагьы... Издыррым ибаргьы, – иҳәеит Кәҷыта дааԥышәарччан. – Аӷьычроуп аус злоу амзар...
– Цәгьа иҷаԥшьоит Хабыгә иҽы. Акыс, илацәгьақәа роуп икаамеҭҵәҟьоу. Уаарԥыхьашәар уеимыржәжәоит.
– Анеирҭақәа, ааирҭақәа сурбар – снеип сара убарҭ алақәа срымбакәа. Усыцнеи, Џьарназ, исырба амҩақәа!
Акраамҭа ҿымҭкәа дхәыцуан Џьарназ, нас даацәажәеит:
– Уара уахьцо егьыҟам уахь. Ацара анакәха, сцап сара. Ас иахьыҟоу имцхәу дԥырхагоуп. Уара амҩақәа анеирҭа-ааирҭақәа уздырам, ари алашьцараха иусырбеит ҳәагьы, цқьа урықәымшәар ҟалоит. Унха аҩны. Сара сымала сцап, исылшалак убап.
– Ишеиӷьу, ишеиӷьу... – даақәшаҳаҭхеит Кәҷытагьы.
– Ҳасас бзиа акриҿаҵаны дышьҭаҵа, с-Шькәакәа, – иҳәан дҩаҵҟьан иҽааирхиеит ацаразы.
– Умцан, сгәы исанаҳәо хәарҭам... ухала уҽдуршьуеит... умцан, – лҳәеит Шькәакәа.
– Бымшәан, с-Шькәакәа, акгьы сыхьуам. – Нас асас ишҟа даахьаҳәит: – уара уааԥсоуп, Кәҷыта, какалк укыр уԥсы шьа, ушьҭаланы уцәа. Угәы ҭынчыз, саагылеижьҭеи сымӷьычыцт, аха уара узы схы сышԥеигӡари?
Иаацәылашоны, аҽқәа нҿаҳәаны дааин, ԥшьшьаала асас димырҿыхаразы ҟытбжьык мыргакәа ашә аартны дааҩнашылеит иҩны. Иуаӷоу иҩны дааҩнашылааит ус! Уаӷеимшхаран ила иабаз: акәакьҭаҿы харԥзаҵәы, иара уигьы еихьыжәжәа-еикәыжәжәа, лыхцәы еилажәжәа илықәыԥсаны, аԥенџьыр дадтәаланы лылаӷырз лыкәааша аҵәыуара даҿын Шькәакәа. Лааигәара иҟаз лиарҭаҿы – лыхчы, лхыза, лцәарҭаларшә, лгәабан уҳәа зегьы хыла-гәыла еиларҵәи иқәжьын. Арирахь даахьаԥшзар – ииарҭаҿы иҽеиҵҳәа дықәиан дыцәан исас Кәҷыта. Игәы аҵанӡа иналҵәрааит Џьарназ. Еиликааит ара ацәгьара шыҟалаз. Днеины дааихагылан, зны
ԥыҭраамҭак, ҿымҭӡакәа дихәаԥшуан, нас дааирҿыхеит исас:
– Угыл, Кәҷыта, иаазгеит Хабыгә иҽы! Угыл! – Кәҷыта илацәа аахитзар – Џьарназ дихагылан. Знызаҵәыкгьы дынхьаԥшит акәакьҭахь, Шькәакәа лышҟа, нас дҩаҵҟьан иаарласны иҽааилеиҳәеит, ажәакгьы аҳәашьа дақәымшәакәа.
– Цқьа ишаанӡа аӡәы иумырбакәа ига иузаазгаз аҽы. Усҭ уҟамчы! – инаииркит.
Кәҷыта иҟамчы ааимихын, уаҳа акгьы изымҳәакәа ашә аартны дындәылҵит.
Аҽқәа руакы днақәтәан, руак ивакны ашҭа дааҭыҵын амҩа днанылахьан:
– Уаангылишь, Кәҷыта, ажәак уасҳәашт, – иҳәан ҿааиҭит Џьарназ. Дааҭгылт Кәҷыта. Днаскьан, днеины уи днаидгылеит Џьарназ.
– Усасуп. Уаҳа иуасҳәо сымам Кәҷыта. Акызаҵәык суҳәоит, убри нагӡа «аламыс» Зырҳәо акыр угәы аҵан инханы иҟазар. Абри аҽы ахьноугаша инаганы ишуҵәахлак – уизца ҳабаӡӡеи, ҳзааӡаз Аргәын Сеидыҟ. Иаҳәа уаха уареи сареи иаҳзеибауқәаз зегьы ак мӡакәа. Нас уаҳа уара уҿы ус сымам. Иҟауҵауоу ишуасҳәаз? Исуҭоу ажәа?
– Иуҳәаз саҳаит Џьарназ, сшыбзоу сыԥсуп шьҭа сара, аха... Иусҭоит ажәа.
– Уца нас шьҭа! Инагӡа умҩа.
Кәҷыта дцеит. Дахьнеиша днеин иҵәахит иааигаз аҽы. Насгьы аангылашьак ҟамҵакәа дизцеит аҭаҳмада Аргәын Сеидыҟ, Џьарназ ажәа шииҭахьаз еиԥш. Дахьнеиз, иҳәеит акакала иҟалаз зегьы ак мӡаӡакәа, Џьарнази иареи ирзеибауз. Рабаӡӡеи иашҭаҿы акәын иахьеицәажәоз арҭ. Кәҷыта ииҳәашаз зегьы ҳәаны данаалга, иабаӡӡеи днеиҿаԥшит. Аха аҭаҳмада иҿаԥшылара ицәыхьанҭахан ихы лаирҟәит. Ԥыҭраамҭак ҿырҭуамызт аҩыџьагьы. Дхәыцуа дгылан Сеидыҟ ҿымҭкәа, иҭаҭыныжәга дахауа.
– Абра сузааны иуасҳәарц ажәа сымихит Џьарназ, – даацәажәеит Кәҷыта.
– Иқәнагаҵәҟьаны иудиҵеит уи Џьарназ, – иҳәеит аҵыхәтәаны Сеидыҟ. – Иқәнагаҵәҟьаны уааишьҭит сара сышҟа, сара узааӡаз сышҟа, избан акәзар, уара иууз аламысдара уара умацара уакәӡам изхароу: еиҳаракгьы сара соуп; усзымааӡазаап. Уара уанысааӡоз исыгхақәаз рацәаӡазаап. Уара ас ануу, Џьарназ ақәнагаҵәҟьа ихәыцит, аха саргьы... – иҳәан, икьарахәгьы ҩҭиԥааит Сеидыҟ. Ихы ларҟәӡаны дгылан, аха уи гәеиҭеит Кәҷыта. «Сишьааит, иагьсықәнагоуп» – ааиӡбеит азныказы иара, насгьы илацәақәа хҩаны дыԥшын уажәы-уашьҭан ҳәа... Ус, игеит ахысбыжь, Кәҷыта илацәақәа даныҩарыха, аҭаҳмада Сеидыҟ деизҟәыҿны агәараҳәа дкаҳауан. Уи икьарахә ихы иладкыланы иҭаирцәызаап, иаргәҵысҭа инацәхыкны иԥаҵа ашлара ырҟаԥшьуа ахәхәаҳәа аҿынанахахьан ишьа.
Зеиԥшыҟаӡамыз арԥысын Аӡын Ҭемыр. Џьгьарда ақыҭа дынхон. Дыҷкәынан, ԥҳәыс дааимгацызт, аха ихаҵара, иуаҩышьа бзиара, иҟазшьақәа уҳәа ихьӡ-иԥша хараӡа инаҩхьан. Иара убасҵәҟьа ихьӡи иԥшеи Аԥснынӡа иааӡахьан ашәуа арԥыскгьы Арсҭаа Бамаҭ ҳәа. Ҭемыргьы иаҳахьан убри ашәуа Бамаҭ иӡбахә убас ибзианы.
Ҽнак, Сеид ҳәа ҩыза бзиак даашьҭыхны Ашәыҟа дцеит Ҭемыр, Арсҭаа Бамаҭ диҭаарц, дзеиԥш арԥысу ихала игәеиҭарц, игәы дақәшәозар диуеитәырц.
Бамаҭ Аԥснынтәи изнеиз исасцәа даара аҳаҭыр рықәҵаны иныҟәигеит. Игәылацәа рыдигалт, ачара рзиуит. Мчыбжьык иааҟәымҵӡакәан ҩыжәран, шәаҳәаран, кәашаран. Насгьы иҽыжәланы еицныҟәеит акыр. Бамаҭ игәы даара дахәеит Ҭемыр. Убасҵәҟьа Ҭемыргьы игәы дахәеит Бамаҭ.
Зны џьара ҳаблак аҿы «абарҭ суацәоуп» ҳәа, Бамаҭ Ҭемыр дахьнеигаз, Ҭемыр мыцхәы игәы дахәеит ԥҳәызба ԥшӡак Назиа захьӡыз. Лыԥшӡара, лҟазшьа, ҿык-бзык иазымҳәо даараӡа дыбзиан лара. Мышкы–ҩымш ааҵыр, уаҳа изымычҳауа, ҽыҵгак ҟаҵаны иҿынеихон Ҭемыр Назиа лбара. Аччареи акәашареи уаҳа игәы рзымцо илахь еиқәылеит.
– Иухьзеи, гәала умоума? – ҳәа иазҵаар:
– Мамоу, маҷк сгәы хәарҭам, – иҳәон, хәыцран дызҿӡаз.
Уахык зны шаанӡа дызмыцәеит. Ианша, иҩыза Сеид иеиҳәан – рыҽқәа ркәадырт.
– Иҟалазеи, шәабадәықәлеи? – иҳәан, иџьашьаны дрызҵааит Бамаҭ.
– Аҩныҟа схынҳәыроуп, Аԥсныҟа. Уск сымоуп, иаарласны иҟасҵаша, – иҳәеит Ҭемыр.
– Макьана угәы иҭаӡамызтеи ас иаарццакны аҩныҟа ахынҳәра!?
– Ус ауп, аха... исхашҭӡаны сыҟан, иахьа ашырԥазоуп ианысгәалашәа, – иҳәеит Ҭемыр.
Асасцәа ианырмуӡа, акрырҿарҵан, иҩызцәа, иқәлацәа иманы дрыцҽыжәлеит Бамаҭгьы, иааскьеигарц.
Арԥарцәа аҩы аныржә ашәа ҳәо, аҟәҟәаҳәа ихысуа амҩа иаақәылт рыҽқәа ырхәмаруа, ҽыҳәҵәыла еижәыло...
Амҩан рыҽқәа анеизааигәаха, Бамаҭ иҽы днасын Сеид днаивалеит. Ус ианааизынха Сеид диазҵааит Бамаҭ:
– Сеид, ламысла суҳәоит, ачеиџьыка ҳаҭыр ақәуҵозар – исцәыумӡан аиаша: сыҩнаҿы Ҭемыр игәы иамыхәашаз акыр ибама, ма акыр иаҳама, дыздәықәлазеи ас уажә иаарццакны?
Сеид агәшаҭара здыруаз, ачеиџьыкагьы ҳаҭыр ақәызҵоз уаҩын. Иҭахымызт иҩыза Ҭемыр имаӡа цәыригарц, аха иеидихәыцлақәаз анырацәаха (акысгьы аҩы ыжәны дыҟамзи) – иҳәеит иидыруаз. Насгьы инациҵеит:
– Амала, уламыс уаԥшны сара ишуасҳәаз иоумҳәан Ҭемыр, акәымзар игәы сцәыԥсуеит...
– Абзиаразы ҳаиниааит Бамаҭ, – иҳәеит Ҭемыр ахыҵырҭаҿынӡа ианааскьеига. – Акы еиԥшымкәа иуџьысшьоит, дук мырҵыкәа Џьгьарда сыҩны усызнеир!
– Усзыԥшыз, хара имгакәа суҭаауеит, – иҳәеит Бамаҭгьы. Нас иааиԥырҵт арҭ.
Жәамшҟа ааҵуаны, Џьгьарда ақыҭан Аӡын Ҭемыр иашҭа агәгәаҳәа иааҭалт ҽцәақәак, иааилахәлахьаны.
– Уа бзиала шәаабеит, асасцәа! ҳәа – Ҭемыр Данаарԥыла, иҽыжәҵыз асасцәа идырт: Арсҭаа Бамаҭи иҩызцәеи ракәын. Ашәуақәа ирылаз руаӡәы дыԥҳәызбан. Уи зыӡбахә ҳамаз Назиа лакәын.
– Сара сҿы уаныҟаз ургәамҵуа узмаз Назиа лакәзаап, издырит Ҭемыр, – иҳәеит Бамаҭ, – дузаазгеит, ачара уы!
– насгьы инациҵеит: – Ҳара ҳзаанхом, ҳхынҳәыроуп ҳашьҭахьҟа, ҳаҭаумҵан. Ҳаибабахп дырҩегь. – Дынҽыжәлан иҩызцәа иманы иҿынеихеит. Ҭемыр егьа иҳәандазгьы, егьа иундазгьы асасцәа аанымҿаст, ицеит.
Амҳарахьы дларгеит аҭаца Назиа. Абырсааҭк ауаа ҽыжәиҵеит Аӡын Ҭемыр иаб, дызҭахыз зегь рахь ажәа ицҳаит, «Ачара зуеит, сыҷкәын Ҭемыр ԥҳәыс дизаазгоит – шәысзааи счарахь» ҳәа. Ажәлар еизигеит, ачара ду ҟалеит.
Адырҩаҽны, асасцәа ачара ишахатәаз Ҭемыр днеит амҳараҿы. Назиа лхы ларҟәны дтәан дҵәыуо. Аҭацаҩыза ҳәсахәыҷқәа ндәылҵын, иареи лареи ааизынхеит рымацара. Ҭемыр днеин даныналыдгыла, Назиа дырҳаны днеиҭаԥеит.
– Назиа, сылашара! Заҟа саргәырӷьазеи бара баагара! Заҟагьы бзиа бызбозеи!
Назиа ацынхәра лымҳәеит. Ҭемыр аԥҳәызба лкасы дҩахан инхьаиршәҭит: амсыр қьаад еиԥш дышкәакәаӡа, дҟәашәӡа, аԥшӡара дыкны даго дгылан лара. Аха дҵәыуон, лылаӷырӡ леиуан.
– Бызҵәыуозеи, Назиа? Гәала бымоума? – иҳәан дҵааит Ҭемыр, аха лара ҿылымҭит. Асахҭантә леилақь аҵӷа ԥиҟарц дҩахеит инацәкьысала.
– А-а, сумшьын, сыхәда ԥумҟан! – лҳәан, инапы даамҵасит лара. Ҭемыр ицәымыӷхеит.
– Изакәызеи, Назиа, ибҭахыми бсыццарц? Бзиа сбымбаӡои, сара бшызбо еиԥш? Сразҟы уаҳа аламзар акәхап. Иџьеишьеит Ҭемыр. Идырт маҷк лажәа ахы ахьцоз.
Аиаша саҳәа Назиа, ламыс бымазар. Сыбмыргәаҟын. Избоит сшыбҭахым, аха исзымдыруа рацәахеит. Баашьахазеи сыҩныҟа, бара ибҭахымкәа аума?..
Зны ҿылымҭит Назиа, нас даацәажәеит лыбжьы ларҟәӡаны:
– Бамаҭ баала аниҳәа – ҳаҩны сдәылҵны сиццеит, иара ихазы сигоз џьшьа. Иара арахь сааигеит, уара уахь.
– Нас бзиа иббо Бамаҭ иоума?
– Аиеи, Бамаҭи сареи ҳагәқәа еизыԥхоижьҭеи акрааҵуеит.
– Ибзиоуп нас ус акәзар, – иҳәеит даахәыцын Ҭемыр. Нас амҳара даадәылҵын ашә ныдиҵеит. Дрыԥхьеит зыгәра
игоз иқәлацәа, иҽыжәҵаны ишьҭит Нхыҵ, Ашәыҟа, уеизгьы-уеизгьы Бамаҭ дааргарцы.
– Мчыбжьык саҟәыҵуам счара, ҩы-мчыбжьгьы, мызкгьы – уара уааиаанӡа, суацәа зегьы еизаны ишыҟоу ешьас уҟасҵашт! ҳәа – изицҳаит.
Аухаҵәҟьа иҽыжәланы зҽы иаасны ицаз иқәлацәа хаха-хымш ааҵуаны дааргеит Бамаҭ.
– Бамаҭ, уареи сареи аиуара иҳабжьоу удыруеит, убри сыманы суҳәоит, – иҳәан, днаиԥылт Ҭемыр Бамаҭ данааи. – Суҳәоит – бзиа узбауа, уаргьы бзиа иубауа Назиа ԥҳәысыс дугарцы! – ҿымҭкәа ихы лаирҟәит Бамаҭ. – Издыруеит зегьы, Назиа лхаҭа исалҳәеит, – дцәажәон Ҭемыр, – иакәым ҳабжьамлароуп уареи сареи. Назиа иахьа нахыс сара дсаҳәшьоуп, дыцқьоуп. – Абарҭ ажәақәа ҳәаны инапы дҩахан: – Абри снацәкьыс ала сылкьысит, абригьы ҳабжьамзааит! – иҳәан, ашырҳәа иааҭԥааны иҟамала инацәкьыс аахиӷәыцәааит.
Уажәы исҳәар ихашәҵару сыздыруам акәымзар, убри ашықәсазы Лаџ изхара аԥш имамызт. Ишш-ца хыргьежьаа хәыҷы ԥҳәла ихыбны иахьгылаз ашьҭахьшәа хԥаҟа-ԥшьбаҟа калаҭ кҿаԥсан. Ҳәарас иаҭахузеи, уи аҿаҟынӡа дазнагомызт, иԥҳәыс, ихәыҷқәа ҩыџьа… дҭаацәаран. Аха уеизгьы ҳаҭак азна аԥш-хьҩежь, имгәа иагырха, ихәыҷқәа ирыгырха адәқьан ахь имгар ԥсыхәа имамкәа дҟалеит. Ишԥеиурыз, уԥсуазаргьы абаз кылҵәак рыҩны иҩнаршәмызт, арахь, рымаҭәақәа цәашьит. Цәыкәбарк агаз рымамызт. Сапын ҟыраки ԥаҭлыкак азна агази соуазар ҳәа ауп иаҳаҭа хәбабиса, кәапеишәа ԥшла ирҭәны, ахы аҵәы алаҵаны изкҿагылаз. Шьжьымҭан рашәара данцоз иԥҳәыс ишлеиҳәаз еиԥш илырхиахьан.
Уаҩ ӷарк иакәын Лаџ. Ҵабыргны ауаԥшь дгьыл ԥыҭ-чыҭк идкылашәа иман, аха хьацаран, шьанҵаран. Чаӷьа ҟаломызт уи адгьыл аҿы, цәаӷәагагьы имамызт. Ааи, уи ицә хацалакы зҿашәаз азҩа иҿаҳааит. Иара иеиԥш цә-хацалакык змаз аӡәы итәы инавеикыр даланымхагәышьози.
Лаџ ԥҳәыс дааигаанӡагьы деибакәеибаха ақыҭа дрылан. Зны аҳҭынра дыҟан, зны ақыҭа ркамбашьқәа дрыцын. Зны маҵаԥаҩыс ажьи Патыхә иҟны дыҟан, дахьнанамгацыз ыҟамызт. Иуапцәа хылԥа кәымхьардаӡа, дсырҭыжәха, ишьхәа еиҟәыԥԥа дынкыдгәгәало ддәықәын, џьабаамзар ԥыла имаӡамкәа, ауаа рзы дсаҳәҭыруа.
Зан дыҟамыз, заб дыҟамыз Лаџ ҭынха ааигәа дызмамыз арыцҳа изабалак зегьы, аха змоу зегьы дынцәыҵаркьакьо
дрыман. Амала иара ҵарык, еилҟьак иакәын, аха аӡәы дааидкыланы дшьақәзырхашаз, уаҩы димамызт… Ааи, изуҳәозеи дад, ҳаӷоу дҭынхадахааит!
Лаџ иқәлацәа аҷкәынцәа рҽеилаҳәа-рҽеилаца ачарақәа рҿы ианыкәашоз, аԥсхәрақәа рҿы аҭарчеи анныҟәыргоз, иара аԥхӡы нкаҭәо аӡаагара даҿын, ақәабқәа, ачуанқәа иӡәӡәон, ашәышә импыҵатата, дӡагәадарха, аҟьаԥҳәа аҳәынҵәа дныласуа, зегьы рмаҵура даҿын, зегьы рзы иара дқьаранџьын. Уаха дахьнанагаз, кәамҟьак иҵаршәны дахьнышьҭарҵоз, лассы дзыцәомызт, икәашоз, аҭарчеи ныҟәызгоз иқәлацәа игәалашәон, дынкахәыцуа дқәыԥсычҳауан. Џьоџьа қьаафыр! Иеиҳәазеи иахьа аԥсхәраҿы. – Шьҭа амгәақәа нҵәаанӡа ара уҟаз Лаџажә ҳәа иеиҳәеит. Ишԥа Лаџажә? Избан Лаџажә? Изимҳәарызеи дад. Иан дыҟоуп, иаб, иашьцәа ахьырԥар. – Сара? Сара рыцҳа, изабалак иныҟәырцо, аҭынхада, аԥсра иқәнахыз. Ееҳ, Џьоџьа, исоуҳәаз анцәа уаҭеимҵааит.
Лаџ, ажьи Патыхә иҟны жьаҳәаҟьаҩыс даныҟаз акәын. Ҽнак мҽышак азы шьыбжьон иаҳаҭа ахџыџ инықәҵаны, иԥсы ишьарц, ахьаца игьежьӡа иаҵатәаз ашәшьыраҿы днатәеит. Лаџ дтәан днаԥшы-ааԥшуа, дхәыцуа. Иацы хәлаанӡа ажьаҳәа ииҟьоз, аихеи-аихеи ианеинҟьалак ирхылгоз ашьҭыбжь иахьагьы аку-куҳәа ихшыҩ ианыҩуан. Аихаршы ажьаҳәа хьанҭа анаахалак иаҿыҵыддуаз ацԥхь инапы азқәа иахьақәԥсоз икылблаа-кылблааны иҟан. Лаџ игәы иҭахәхәа иҭан Патыхә дааҟәымҵӡакәа ииҳәоз ашәақәа: – сахьасуа уас, сахьасуа уас, сахьасуа иаарха, сахьасуа иақәыршәа ҳәа. Арҭ ажәақәа Лаџ рыцҳа ишьеи идеи ирылалахьан, данааԥшуагьы даныцәоугьы иаҳауан. Абарҭ ахьимаҳауа џьара дыҟазар иҭахгәышьан, аха иааг, уаҳа царҭа имамызт. Игәы ааԥнаҵәаӡеит анкыдыгәгәалара.
Ахьаца амҵан дааҽыжәҵит зуаҩыбжара инахыԥахьаз аӡәы.
Агәды-агәдыҳәа иҩхалаз аҽыуаҩ данҽыжәҵуаз атахҳәа иҟамчы адгьыл ианыланиҟьа ауп, Лаџ аҭҳарцәҳәа ихы данҩаха, дагьаныҩагыла. Дыцәоушәа дыцәамшәа акәын ахәура дҭанагаланы дшыҟаз иара. Ихшыҩ иҭгоз ажьаҳәа шьҭыбжьқәа наихҟьа ицеит.
– Ҳаи, самхацәазаап, – иҳәан, абӷьааҳәа днеин, аҽыуаҩ иҽы ааимхны, аӷәра ахьаца амахә хыжәжәарашәа иҟаз инахаиршәт.
– Уаҩ дахьмыцәо дгьылӡам, ара, аԥша ахәхәаҳәа иасуа, – иҳәан, дниасын, ихҭарԥа рқьақьа ахәаԥҳәа ашьац аҿы инкажьны днатәеит Маџь-иԥа Лапаӷә. Еимаажә-еимсыжәха еилаҳәаз Лаџ ихаҟынтә ишьапаҟынӡа илаԥш неихьыгӡаны.
Лаџ уи аҭак ҳәа ииҳәара иҿамшәо даалак-ҩакт, ижәҩақәа дларыха-ҩарыхо.
Ԥыҭрак ашьҭахь иеибадырт. Дасу дызусҭоу, хьаас имоу еибырҳәеит. Убас акраамҭа иеицәажәо итәан. Нас Лапаӷә дыҩҽыжәлан, иҽы ахы аԥсҭа шыҟоу иҩаирхан, инакәараҵа-аакәараҵо убри ахәада илбаагоу амҩахәасҭа даныланы иҿылеихеит, – даба, иуҳәаз ажәа ҩбаумтәуазар збап, – ҳәа Лаџ иахь даахьаҳәны еиҭаҳәаны. Лаџгьы уаҳа ацкы мҳәакәа, иаҳаҭа аашьҭихын, ишьҭақәа рсахьа ԥаҟьа-ԥаҟьаӡа асаба зныжьлаз ахәада иқәдоу амҩаду иланҵо днықәлеит.
Патыхә иҩнаҭаҿы Лаџ игәҭыхақәа назеиҳәалоз Патыхә иԥҳа еиҳабы Гәагәа лакәын. Ларгьы дрыцҳалшьон. Акрыфараан ибысҭахә дуны изанылҵон, аџьам нхыртто ахырҵәы изанылҭәалон.
Абарҭқәа рзы иаргьы зны лыԥҳал налымпыҵԥааны аӡы лзааигаларын, зны амҳаԥ аалымпыҵԥааны абысҭа лызҭеихәаларын; Лаџи Гәагәеи ҳаҭыр рықәибаҵоит ҳәа аҭаацәагьы рхыччалон. Иахыччаны арҭ ирҳәоз ажәақәа излаҵабыргқәазгьы ыҟан, дара изҳәоз уи гәҩарас ирымаӡамкәа.
Лаџ аӡалагарахьтә данааз аҽны, ахәылԥазы, ажәқәа анихьоз, аҳәарақәа рыҵцо Гәагәа дахьидгылаз илеиҳәеит уи аҽны Маџь-иԥа Лапаӷәи иареи иеибырҳәаз. Гәагәа иаалцәымӷхеит, дагьаагәаан гәоу-гәоу ажәақәак наиалҳәеит, уаҩ игәы иналҟьартә еиԥш.
Аха абри ада иара ԥсыхәа шимам, ақьаранџьра дшызҭымҵуа, нхара ҳәа ҵәҩанк шизамырсуа, дара дынӡаарԥшыланы ианлеиҳәа, нас дақәшаҳаҭхеит, еиҳагьы даалах-ҿыххеит.
Ианбатәи усхои уи, уаанӡа бзиала ҳнеит… Хԥа-ԥшьба шықәса, хәышықәса рыла иҟалаша сеидроу, аха аҷкәыни аӡӷаби рыхшыҩ ԥыруеит, изқәымгәыӷша убахьоу!
Адырҩаҽны ашьжьымҭан шаанӡа Патыхә дҩагылан, Лаџ абарҵаҿы дахькажьыз (иара Патыхә ишиҳәалоз еиԥш) днеихагылан, – угыл уара, уцәалаԥсыма, лассы унеи! –
иҳәан ажьирахь дцеит, Лаџгьы дҩагылан иҽааилаҳәаны, (ишәиҵахуазеи, аха ауаа рҟнытә ус ҳҳәап) – иахьак азы исыхьуазеи, – иҳәан, инапы ааиӡәӡәан, аныга аашьҭыхны, ажәқәа еилиргарц иҿанынеиха, аку-куҳәа Патыхә ижьаҳәа абжьы, иациижьҭеи имаҳацыз, еиҭа ихшыҩ аҵанӡа иналнарҟьеит.
Лаџ ажьиира иҵар иҭахымкәа дыҟаӡамызт. Уи даара иҭахын аҳәызба ԥшӡақәа, аигәышәқәа, аихақәа, аҽагақәа рыҟаҵашьа иҵарц, аха Патыхә изы уиаҟара феида аламызт аҟнытә, сахьасуа уас ада даҽак иеиҳәомызт, даҽакы иирҵомызт. Абар шықәсык егьагымхо иҵуан, Лаџ Патыхә дахьасуаз дасуазижьҭеи, аха ихала аӡаӡҵәҟьа аҟаҵашьа издыруамызт. Акы злеиҵагәышьози еиҳарак аҩнусқәа дырҿын, данаархашәалозгьы Патыхә дахьасуаз дасуан, иоу-ихаҳа егьыҟамызт.
Ажәқәа анааилирга иҿааихан ажьира абарҵаҿ дааин агәашь днадгылт, иҳәарц ииҭахыз ишцәыригаша дақәымшәо.
– Уааи уара, уадырсма уа! – иҳәеит Патыхә, ирыҭәа иаҿакыз аихаӡа аԥырӷы шеишеиуа иақәыҳәҳәы.
Лаџ иҭыԥ днахымҵысит. Иаԥхьала ижәҩахыр агәашь иадҵаны дгылан, ила ҭраа Патыхә иахь дыԥшуа.
– Хо, – иҳәеит Патыхә, уамашәа ибо, – агәашь дадӷьалама мшәан! Уиасны абри аӷа уаха сымҳәеи уара!
– Аӷа сзахом сара, ажьаҳәагьы сызҟьом! – иҳәеит Лаџ иааҭырҟьаны, ижәҩа еидара дук нықәҩырны инкаҳазшәагьы игәы ааҟалеит.
Патыхә дызмеигәыӷӡоз аниаҳа, ихьыз изымдыруа иԥсахы ҩеибакит, ила ҭиқәаҵәаақәагьы рыгәқәа иаразнак иаашкәакәахеит, иршаҟь-шаҟьо Лаџ иахь иааԥшуа.
– Ааи, исҭахым ажьаҳәаҟьара, сцоит схы ахьынахоу, – деиҭаацәажәеит Лаџ. Патыхә игачамкра ихы иархәо.
– Уеиқәикма уара, уеиқәикӡааитеи! – иҳәеит Патыхә иԥсы ихәлахо. – Иацы уахьындәылҵыз иухәлаҭәҳәада, уара абзамыҟә насыԥеиқәаҵәа! Уааины абри аӷа уаха, мамзар анцәа-иныс иахьа аихаршы шыуҿаҳауа!
– Мшәан мчыла саанкылап ҳәа уҟоума, уаҩҵас иуасҳәеит сышцо…
– Уабацои уара, аԥсцәа зыхәдацәа ркыша, неирҭас иумоузеи, узҭахыда уара аныҟәгатә, ара са сҿы ишуҭахыз убылгьо ушыҟаз еиԥш даҽаџьара уҟалап ҳәа уҟоума?
– Сшыҟалалакгьы схы иавызбап, уара иуцәагозеи, зегьы дарароуп, шьҭа сымцар зуам, – иҳәан агәашь днадҵын иҿынеихеит Лаџ.
– Уца, схазҩахә уманы уцааит, ари ажьира мчамазар ара усзаанагап сара, усҟан ҳаицәажәап, – иҳәеит Патыхә дмақар-чақаруа, ажьаҳәа кыдҟьо, арыҭәа кыдҟьо.
Лаџ дышнеиуаз аҩны абарҵа дныҵалан ацәарҭаӷәы аҿы иқәыршәыз ихылԥа-кәамхьарда аашьҭыхны инаихаҵа, агәашә шыҟоу иҿанынеиха, Патыхә иԥсы неихаҳа дцеит. Дцаӡозаап убоу, аф исааит ааигәахәын, ажьира дныҵҵын наишьҭаҿиҭит:
– Уабацои уара, абзамыҟә, уаба? Уажәы амҽышазы амаҭәа ҿыцқәа узаасхәоит ҳәа сгәы иҭанеи. Уабацо ухьыжә-кәыжәха, уара мыжда, умаҭәақәа узырӡахыр нас ма умцари?
Аха ари аҭак ҳәа егьимаҳаит Патыхә, ашҭа аҵыхәан аӷьараҳәа илкыдҳалаз агәашә ашьҭыбжь ада.
Ҳаи сахьԥаиабашьуаз, аныха алахь соуааит, иҳәан даахынҳәит Патыхә аҩны дамкуа, агәара дамкуа.
Лаџ агәашә дынҭыҵын дахьааваҵәиз Гәагәа абамбарҭа дҭагыланы арашәара даҿын.
– Бзиала, Гәагәа! – иҳәан аанда ихы ныхирҳәҳәеит.
– Уцома уара, амҩа бзиа уақәшәааит, абзиаразы, – лҳәан дааҭгылт Гәагәа, Лаџ ицара лҭахушәа илҭахымшәа, лгәи-лгәи еилашуа.
Ԥыҭрак ианынеицәажәа-ааицәажәа ашьҭахь, Лаџ, ахәацаҳәа иацы иԥсы ахьишьоз ахьаца амҵа дыҩхалан, дааҵәин, ихы аԥсҭаҟа инаирхан, инакәараҵа-аакәараҵо убри ахәада илбаагоу амҩахәасҭа даныланы иҿылеихеит.
Хәышықәса наҟьак дыхьчеит Лаџ Маџь-иԥа Лапаӷә иҟны, хәышықәса наҟьак арахә има геи-шьхеи дрықәын. Акыр арахә рҵакыреи дареи еиҵеиааӡеит, акыр хырҵә ирҵәит, акыр ашә еилеиҵеит ԥаса, ажьи Патыхә иҟны, иара уаанӡагьы зыԥштәы зхыкәкәа иҟаз аҷкәын. Уажәы
ишьа илԥхо, аурыла рацәак изымҳакәа дахьыҟаз дџыхӡа, алаӡара иманы дҟалеит. Ҳәарас иаҭахузеи, араҟа иџьабаа еиҳа имаҷмызт, аха есымшааира, есуахааира аԥсаса рыфҩыхаа дахьалагылаз, геи-шьхеи аҳауацқьа дахьалаз, ишиҭахыз еиԥшҵәҟьа акәымзаргьы, ахшхырҵәы дызлачоз уҳәа, еиҳа инаалт. Арахә ииааӡоз иаргьы драаӡон, уи аԥшра ԥыҭк иааинылт.
Маџь-иԥа Лапаӷә аԥсаса рацәаны иман. Зқьы рҳаны шәкы абна иласҵап ҳәа иҟаз уаҩын. Лаџ иеиԥш иагьаҩ идигалахьан, есышықәсагьы ҩыџьа-хҩык ачнырцәа иман. Иара ихаҭа ахьчара даҟәыҵиижьҭеи акрааҵуан, еиҳараӡак дызҿыз, икәасқьа ҩынду аҿаԥхьа, наскьа, акәара нырцә, шәырхкыс иҟоу зегьы инараӷа-аараӷа изҭагылаз абаҳча иҵаӷӷа иҵагылаз ашьхымзақәа рмаҵура акәын. Амала, иԥацәа аҩыџьа инеимда-ааимдо, ачнырцәа инрықәыҵәҟьо, арахә ахьцалак ирхылаԥшуан. Абас Лапыӷә деихашьшьы дцо, аԥсҭа дҭанхон, аԥсҭа абна кәазара ду ала Лаџи, уи иеиԥшқәоуи изырааӡаз ирахә гәарҭа иманы, дыхшхырҵәха, дыцхарпаха.
Лаџ хәышықәса дыхьчаны даналга, Лапаӷә иԥсыцәгьара шаҟа изаруаз аҟара џьма маҟақәаки уаса цыркьқәаки иааиоуз иманы иара уа, аԥсҭа, иидыруаз хьчакы иҽааидкыланы даагылт, уаҳа усгьы неирҭа имамызт. Уа дыҟан шықәсык аҟара.
Ԥасагьы инабжьаршә-аабжьаршәны, ишыҟаиҵалоз еиԥш, ҽнак Лаџ иҿааихан ажьи Патыхә иҟаны дааит. Патыхәгьы ԥаса ишиҳәалац еиԥш, уара мыжда тәымџьара узкыдтәалоузеи, уџьма еицаҟьақәа уманы, ара сара сҿы уаар, удәылаҳцар ҳәа ушәома, – иҳәан, амала игәы дажьон акәымзар.
Ԥаса данаалоз аасҭа аҽны акыраамҭа дтәан Лаџ Патыхәраа рҿы, аха какалк анидыркы ашьҭахь, илаба аакыдхны, днықәланы дцеит.
Адырҩаҽны ианааша аку-куҳәа дыҳәҳәеит Патыхә, аԥырҳәа иԥҳаиҵбы иналгәыдиҵаз алабагьы агәашь иладԥыххаала ицеит.
Агәылацәа еизеит, анс рҳәеит, арс рҳәеит, – уи еиԥш егьаџьара иҟалахьеит, уҽушьуама уанаџьалбеит, – рҳәеит, аха аӡәы иҳәатәы иаҳауамызт Патыхә, алаапк еиԥш, даазыниалак дырзыҵҟьо, даазыниалак дрыцҳауа, ашҭа дҭан. Еиҳараӡак иишьуаз иԥҳаиҵбы лакәын, аха уи егьызхараӡамыз аԥҳәызба зымҩа аҳәса дырҵәахит.
Патыхә уаҳа наилымшо данаӷьы, даныцәҳа, даныҵҟьа ашьҭахь, дааин аҩны абарҵа ныҵыҵ икажьыз ауасхыр днықәтәашәа иуит, аха абӷьааҳәа, азаара ззаауа иеиԥш дҩаҵҟьан, ижьира дныҵаххын, – иумун абри, мышкы зны уахьхәра уҟоуп ҳәа, ҳәсеи хацәеи ишихьынҳалаз иааиԥыхьашәаз жьаҳәак аақәԥааны аԥсынгьери ахы инықәкшо, – уара суашьапкуеит, сакасанҵала абра уара умҵаҟны дааргаанӡа хҿыхшьа лмоуа дысурбарц, – иҳәан, шәиԥхьыӡс иидыруаз зегьы нацҵаны, иԥҳаиҳаб Гәагәа аныха налышьҭеиҵан даахынҳәит, ихәы-ижьгьы хәыҷык иааиқәтәеит.
Абар уи аахыс иҵуеит хәба-фба шықәса, аха Гәагәа уи азы акымзаракгьы лмыхьӡеит. Абар, лыҷкәын еиҳабы хәышықәса дрықәуп, лыӡӷабгьы дабаҟахыз, дыҵурҟьар улыхьӡомызт. Лаџ имамыз-ихӡымыз азы изаҟаразаалак гәыбӷанк ҟалҵомызт. Даргьы есқьынгьыҵәҟьа ас иҟамызт. Ԥаса еиҳа рыԥсы рыланы иҟан. Абыржәы иаазқәылаз изыхҟьалак икаԥсеит, иҵыкәкәеит акәымзар. Ииуа иԥнагаломызт дызныз аамҭа.
Лаџ акы даннацҳа, иҵәырҟаца икҿагылан ҳәа ҳазҿыз иаҳаҭа аашьҭихын, агаз злааигашаз штоф ҟьаҟьак ихҭарԥа илҭаҵаны, ԥшхәынҵәык аҵыхәа аахжәа инахаҵаны ихәда илхишьын, шьыбжьон-мра иқәццеиуа, адәқьанахь иҿынеихеит, арасатәы лаба хрыкәша иаҳаҭа иаҵыргәаны.
Ауаҩы, иагьа дгәымбылҩзаргьы, абри Лаџ иаҳаҭа даҵақь, рацәак иҭбаамыз адәқьан ашҭа агәашә данынҭала дызбалакгьы, згәы даарыцҳанамшьарыз дҟаларымызт. Ишьапы хырҟьаҟьа, иеиқәа анапқәа дҩарыхан ишьамхы илаҵакны ацахала иҿаҳәаны, аԥхӡ-баа иҿашы, иқәыршә-ҵаршә ишәыз атила блуза еиқәаҵәа аԥхӡы еиланарбаан, ицәа иадҳәаланы, ишьапы ҟьантазқәа ашьанҵа иахьынахысуаз изымчҳакәа илахь еимарӷәӷәо, дҵәыуарашәа акәын дшыҟаз.
Дшааиуаз, иаҳаҭа ижәҩахыр илылбааирҩрын, быркьыл змаӡамыз адәқьан абарҵа аӷәра инықәижьт. Нас имаӷра ааиҿирҩрын, илакыҵа иҵашыз аԥхӡы аарыцқьашәа,
илақәа ҩеиҵыхны абарҵа данныҵаԥш, ибӷа аҿаҩҳәа иааԥҵәеит…
Ҳаи, арыцҳара зықәшәаша, абар, иԥсцәаҳа дахьтәоу… «мшыбзиаҳәагьы» аҳәаха имоуит… Абыржәы, иахьа шьыбжьон, Лаџ рыцҳа иаҳаҭа има абра данааи, абри ауаҩ абра дтәамзар ҟамлои? Абри, Лаџ иеиԥш зеиԥшу, зегь рыбла амса хызҵо, ргәы иқәгылоу ауаҩы, иахьа абра зынӡа ианахәҭаӡамыз дабеиҿаҳаи умҳәои!
– Уара, уаҳаҭа хәымсисӡа, аԥш ааганы ара адәқьан аҟны иуҭиуеит, ари ашәахтә иуқәу ашәара угәы иҭаӡами? – иҳәан абӷьааҳәа ҿааиҭит, абасҟак Лаџ игәы ҭызҟьаз ауаҩы дҿаҩлакьӡа, илақәа ҭархәылакны.
Лаџ уажәы иаҳазма ари асҭаршын лакарт ибжьы ҵарыхәҵәаӡа, иагьараан иқәгахьан. Деиҵанацалт ахәаша рыцҳа, ицәа-ижьы ҩеихыддит. Аха иҽааибиҭашәа иун, – уи азы иаазгазаргьы уздырам макьана узарӷьуазеи, иҳәеит.
– Уи азы ишааугаз ус гәабзиара уоуааит. Уи азы иаауганда ани ашҭоф аԥшхәынҵә ахазза ухҭарԥа изҭагылоузеи? – иҳәеит асҭаршын. – Мақьсуд, (ус ихьӡын адәқьанхьча), – унеины абри аԥш заны иаҭныҵуа аԥара арахь сара исыҭ! Уи ашҭоф шааигаз даҵазза иманы аҩныҟа дцааит.
Лаџ луантәы анышә дыҵазар еӷьеишьеит, аха иааг. Амбатә зегьы ааидихәыцлеит: иаҳаҭа ааҭарцәны, ҩбаҟа уаԥсҵәы аџьыка нҭаԥсаны, азна акәу, абжа акәу ашҭофгьы газ ԥыҭк нҭаҭәаны аҩныҟа игарц, жәаха сындыкәрак азна аџьыка Рафида илымырԥсахызгьы налырҭарц, ииӡбақәоз зегьы ԥхасҭахеит. Урҭ рымацара роума, асапын азы ишԥеиуеи шьҭа?.. Абар иҵуазеи асапындаразы, уаҩҵас ахәыҷқәа лымкәабеижьҭеи! Рафида лџьыка ԥсахтә?.. Иаха ахәылԥаз акәымзи, ҳџьыка нҵәеит ишааура сыздыруам ҳәа дааины, аҩны дантәаз… Уаауа, Лаџ, уаауа, Лаџ хәашабга! Иаҳаҭа азна аԥш иманы иҭирц адәқьан аҟны иахьнеигаз, хабазки бжаки ашәахтә, арратә ԥарас иқәыз азы асҭаршын имихит ҳәа, ахьӡ ихылауа мацарагьы зыԥсоузеи!.. Ааи амчымхара, ааи аӷарра! Ауаҩы аҵанӡа длазцо, иуаҩытәыҩсара лазырҟәуа, акы иаԥсамкәа иҟазҵо!..
– Исзумун абааԥсы, саргьы сзеиԥшроу убоит, хәыҷӡак аӡара сыҭ, ас мацара сышԥаҟалари, исшәоит! – иҳәан дааӷьаҵәы-ӷьаҵәит Лаџ.
– Иушәом, иушәондаз сара усымбои. Мақьсуд удинаныс унеины изеи, заҟа ҟало аабап! – иҳәеит асҭаршын, Лаџ иӷьаҵәы-ӷьаҵәра зынӡакгьы усс иҟамҵакәа.
Мақьсуд ус иҟалар иҭахӡагәышьамызт. Аԥш азы газ хәыҷык, џьыка хәыҷык Лаџ инаииҭар иара еиҳа изыфеидан, аԥара ахҭниҵар аҵкыс. Аха асҭаршын ииҳәаз мап изацәымкызт, – нас иаазаҵәҟьарыма, Лаџ уара уақәшаҳаҭума? – ҳәа аҳаҭахь иҿынеихеит дцәыҵаччо.
– Уаламкьысын саҳаҭа! – иҳәан, дыхшәаа, иаҳаҭа ишьҭахь аиарха даангылт Лаџ. Мақьсудгьы иааимхацәгьахан уа даагылт.
– Иуҭараҟара зҩа уоуааит, уара, аччиа ԥсхабаажә! – иҳәан, дҩагылт асҭаршын. – Миха, унеины наҟ даԥырца абри афҩгара, сара снапы сумырҟьашьыкәа!
Лаџ рыцҳа днеилууа дцеит. Убасҟанҵәҟьа иҭаххеит абри алаба иикыз рыҳәҳәа, асҭаршын ихы аҵәитра дасырц, аха иара убри аминуҭ азы ихәыҷқәа аҩыџьагьы рсахьа ила иааԥыраҳаит. Иаргьы ииуа изымдыруа, илаба нкаиршәын, иаҳаҭа ҩышьҭԥааны, ажәжәаҳәа ахы ааԥыртланы, – аа, усҭ, уԥсы иамаз! – иҳәан, аҳәиҵәҳәа асҭаршын имҵеиԥсарц ахылархамҭазы, наҟтәирахьшәа, абарҭ иҟалақәоз згәы иамыхәаӡо игылаз арԥыс еиқәа, абӷьааҳәа Лаџ иаҳаҭа ааимпыҵиԥаан аҭӡамц инадижьылт, Лаџгьы даабалыбаҭеит.
Асҭаршын, иҽхыршәааны, «уԥсы иамаз» ҳәа, Лаџ ииҳәаз деибанаркын, иҟамчы еиҩырҿа, дыцәҳауа иҿынеихеит, аха Маф амгәацәа кылшьшьы егьи уҳәа, неиԥырагылан дааныркылт.
Арԥыс еиқәа ахьшәҭҳәа иџьыба дынҭаԥшын, хабазки бжаки ааҭихын, – аа, шәысҭ, убарҭ аԥарақәа сара исшәоит исыхьлак, – иҳәан, Миха иахь (уи асҭаршын ицхырааҩ иакәын) инаирххеит.
Асҭаршын урҭ аԥарақәа имгарц даара иҽирцәгьеит, аха ауаа набжьаҟазан ирулак уаҟа иааныркылт.
Ҩышықәса раҟара ааҵхьаны ҽнак, аусҳәарҭа аҟнынӡа иуԥхьеит анырҳәа, Лаџ иҿылеихан днеит. Лаџ дахьнеиз, иара иеиԥш изыԥхьақәаз ауаа рацәаҩны иҟан. Аӡәи-аӡәи неидашшыло, рыҩныҟақәа ршьамхы иазымго итәан. Лаџ аписар дахьтәаз ауада даныныҩнала, ааҟ, абар зынӡа
ашәақь ахьааигәыдырҵа! – жәаҩа мааҭ ашәахтә узҭыҵт, мчыбжьык, жәохәымш рыда ҿҳәара амам ҳәа наиарҳәеит. Лаџ дыгәгәаӡа даахынҳәын, еидашшыло, зхы кны иџьабо итәаз, иаргьы днарылатәеит.
– Лаџ, убӷа иаалыжжит ҳәа сыҟоуп иуарҳәаз! – иҳәеит, ақды иамыҳәҳәоз амыҟә зҭаҭынжәга анҟьо, ацыблааха аҭыршәшәара иаҿыз аҵлаҳәысҭа Мац.
– Сыбӷа иаалжжуа мацара акәымкәа зынӡа сбысҭафара арӡуеит ҳәа сыҟоуп. Мац, ари, – иҳәеит Лаџ, дҵәыуарашәа, игәы изҭымкаауа, ибжьы ҭахәаҽха. – Аха, сара уи амацара акәым исхәыцуа. Мшәан абри ҳара ҳзы уаҳа закәан ыҟаӡами, мамзар иҟалазеи! Иаҳҳәап уажәы: шәара зегьы абзиара шәзыҟалааит, аха, абри Мафии сареи ҳаиҟараны ашәахтә зҳақәырҵо закәызеи? Маф уӷәк ацәқәа имоуп, уӷәк ацәкамбашьқәа, камбашьхьак, хәба-фба ажәхьақәа уҳәа убас шаҟа! Сара сыжәзаҵә аԥеи иареи, цәҵыс абаак убра ирывагылоуп, урҭгьы уажә исцәырго иарбану сыздырӡом. Нас уԥшыр Мафгьы жәаҩа мааҭ иқәуп, саргьы жәаҩа мааҭ сықәуп. Иабаҟоу ара ақәнага, иабаҟоу асамарҭал, исаҳәи удинаныс!
– Иара убри уара ҳауҩызцәоуп, Лаџ зегьы, уара уаҵкыс еицәоу ҳаҟоуп. Аха ақәнагеи асамарҭали ҳара ҳзы иҟам, ишуҳәаз еиԥш.
– Уара сара акы шәасҳәашан, шәаазхәыц акыр иаԥсазар, – иҳәеит абарҭ рцәажәабжь еиҳа зыхшыҩ азышьҭны иазыӡырҩуа итәаз, заԥхьа чаҟәак ацәыцә ҩеиқәызԥсахьаз, анхаҩ ԥынҵа еиқәырхәа. – Шәааи, ҳнеины асҭаршын ҳиҳәап, џьара ԥсыхәак ахьамоу ыҟазар хәаԥшрак ҳауааит, ма ҳахганы зымҩак ҳақәыргааит, мамзар ари ҳахәом ҳара. Ссирми нас ари? Акрызмоугьы егьызмамгьы зегьы ҳнеиҟаратәны ашәахтә нага инҳақәырҵеит… Изылшо ишәап, аха ҳара шьоук ҳажәзаҵәқәа ҳамҭиир уаҳа ԥсыхәа ҳамам.
– Иашаҵәҟьоуп иуҳәаз, – иҳәеит Мац, – ҳнеины асҭаршын иаҳҳәап иуазар, иамуазар, зынӡа аначальник иҟны цатәызаргьы ҳцап, иҳахәаша акыр ҟалозар…
Илеимҵарк-ҩеимҵаркын акыр иалацәажәеит. Нас иҩеибаргылан аусҳәарҭа амардуан ахь инаскьаны асҭаршын даарԥхьан, раашшыԥхьыӡ еиҭарҳәеит.
– Арыцҳаи, амыждеи, аӷари, аибеи џьаракыр хәаԥшра ҳмоукәа ҳаныҟала, ҳасабицәа ҳазныҟәымго, ҳаргьы ҳхы ҳазныҟәымго ҳшыҟало уарҳәоит, дад, абарҭ ажәлар, – иҳәан иажәа даалгеит, ажәаҳәара здырҵаз Мац.
– Нас ажәлар шәырбунтрац аума шәызҿу уажәы? – иҳәеит асҭаршын, ибжьы амӷыцқәа алҳәҳәо. – Шәара шәоума ҳәынҭқараа иаԥырҵо азакәанқәа хзырбгало? Ишәгәаламшәои убас зҳәақәоз ауаа ирыхьыз? Ԥшьаала ашьшьыҳәа шәыҩныҟақәа шәцаны, аҿҳәара ишәымоу азы аԥарақәа ишәықәу рхианы иаажәга, иаазымгогьы ишәыхьша усгьы ижәдыруеит, уаҳа акгьы сызшәаҳәом сара! – иҳәан днахынҳәын наҟ дныҩналт.
Азнык азы аӷьӷьа ааилдыргеит, аха акыр зарҳәахуадаз, ишеидашшылац инеидашшыло, дасу иеимҩалацәаз еиманы, рыҩныҟақәа ицеит.
– Ааи, сабиц, ҳзеидгылом ҳара асыԥҭақәа, мамзар дызусҭда ажәлар раҵкыс иаиааиуа, – ааигәахәт Лаџгьы, илаба лыҵакшо, амарда дкыдланы дахьҩеиуаз.
Мчыбжьык аҟара анааҵ асҭаршын апомошникцәа, асаулцәа уҳәа ишаҟьо, ақыҭа иалалеит, џьара ашасқәа го, џьара ус ирықәмақаруа. Анхацәа еибарсны, уа-гәыцхәы дрымазар, еимдо, аԥара ԥсахра иашьҭалт. Лаџ иҟынгьы акырынтә инеит, аха Лаџ ицәҵыс алаапк еиԥш тәымуаҩык ихы инықәԥшны измуӡоз, икәкәаӡа аандақәа ирхыԥаны ирыцәцон, уаҳа жәаҩа мааҭ иаԥсаз иҩны егьыҩнырбаауамызт.
Асҭаршын амца ацраҵаӡаны ашәахтә ылхра напы алеикт, аха рацәак егьалымҵуашәа аниба, иара ихаҭа дрылалт, ипомошникцәеи исаулцәеи ицырԥсса, дахьнеилак анхацәеи аҩ иҵацало, аҳәсақәеи ахәыҷқәеи ргәы ҭҟьо.
Лаџ даара иҽишәеит, аха џьаргьы егьанимоу, шьыбжьышьҭахьк илықәиршәын Маџь-иԥа Лапаӷә иахь дцеит ԥара ԥсахра. Дахьнеиз Лапаӷә дыҟамызт. Дшизыԥшыз ихәлеит. Иааилашәшәуаны еиԥш Лапаӷә данаа, Лаџ ԥхашьарак ҟамҵаӡакәа дзықәшәаз, дзыниаз зегьы иеиҳәеит. – Иамуӡар, уԥарақәа сызмырхынҳәыр, сыжә заҵә ашаха нахаҵаны иусҭагәышьап, ишԥазури, – иҳәеит. Лапаӷә азнык азы даалак-ҩакт, аха, «Исимҭар дабасшьҭуеи, наӡынқәакгьы сзаанашьҭып» ааигәахәын, аԥарақәа ииҭеит.
Ауха ихәлахьан, ақәа кыдҵәаны илеиуан аҟнытә Лаџ уа даанхеит.
Адырҩаҽны, ашара шибаз еиԥш, аҩныҟа иҿааихан дшааиуаз, Мацраа рҟны даамҩахыҵын, дыштәаз ақәаура иналаган акыраамҭа уа дааҩнанакит.
Иара, убри аҽны ашьжьымҭанҵәҟьа асҭаршын дмацәысха Лаџ иҩны даакылҟьан, днаԥшы-ааԥшит, аха арахә гәарҵхьан, шасыс иигарыз егьимбеит.
– Дабацеи бхаҵа? – Гәагәа длазҵааит уи. Гәагәа дгәыҭҟьа-ԥсыҭҟьаха иалҳәагәышьеит, Лаџ аԥара ԥсахра дшашьҭаз, исмоукәа саауам ҳәа дықәҵны дышцаз.
– Уи башоуп, абри ахәыҷы дшәаԥцаны дшәыманы шәаала, ажәқәа злацаз ҳирбап, уи иҳәыс икьаакьаауа иаанхар, нас идырп ашәахтә шшәатәу, – иҳәеит асҭаршын апомошники асаули рахь.
Лаџ иԥҳәыс Гәагәа дааӷьаҵәы-ӷьаҵәгәышьеит, аха зынӡакгьы лыгәхьаа мкыкәа, Лаџ иԥа хәыҷы аабаҟа шықәса зхыҵуаз дынраԥцаны, ажәқәа ахьгәарҵыз инарышьклаԥшшәа руит, аха иабаҟахыз урҭ, абна тоура иасны ицахьан.
Ахәыҷы дхынҳәырц иҭаххеит, аха ирымукуа, ишьап хәыҷқәа хырҟьаҟьа, адгьыл ашьацра иназқәиргылоз (ҭагалан шьҭахьшәа аҟынӡа аамҭа неихьан) иарҟаԥшьын, афеиргьҳәа иқәыргыло, ақәабаа ихьыкәкәа, драԥца дрыманы, ахуҳәа Мацраа рҟны илҽыжәҵт (асҭаршыни ипомошники ҽыла иҟан, асаул днарышьклаҳауа шьапыла дрышьҭан).
Мац иԥҳәыс иаацәырылган ахьамаҷиа амца иныҽҳәаԥсаны иҟәио, амаҷар ахыжәло иштәаз ауп арҭ аиҳабацәагьы шнеиз. Лаџ азныказы дхаҳәха дааҟалеит иҷкәын хәыҷы абас ихаԥыц еихамгыло длаҳәны, инап хәыҷқәа игәыҵаԥса, дхынҭыжәӡа, деиҵасны дқыџь-қыџьуа, уажәымзар-уажәы дҵәыуап уҳәартә иқьышә хиаҵәақәа қәац-қәацо, данынаихәаԥш.
– Шәымгәацәақәа амца иаҭаны, амаҷар шәҽарго, ара шәтәоуп шәҭынчӡа! Ҳара аҷыхь ааҳахәдхасуа шәара ҳшәышьҭазааит! – иҳәеит асҭаршын, иҽхыршәааны, иҿашәалакь зегьы ҳәо, – шәшынеибаку зегьы шәеизцаны аусҳәарҭа аҽҭра шәҭасцалап сара, уаҳа даҽак сылымшаргьы! – аха Лаџ урҭқәа уиаҟара имаҳаит.
– Уара уабаҟаз… Уара арахь?.. – иҳәан, ила ааихмырԥаӡакәа, ихәыҷы деиҵасуа дахьгылаз дихәаԥшуа, иԥсы иҟырҟы икылач, днаҵааит.
Ахәыҷы, иаб данибаҵәҟьа акьыжыҳәа илеимаҭәаны дҵәыуа ақәа иҿыкәкәози илаӷырӡи леилаҭәеит.
– Дабаҟаз умбои, уара уеиԥш иҟоу ашәахтә мшәаҩ убас ауп ишиқәнаго, умԥси ушыбзаз, абар ухәыҷы шасыс даагоит аусҳәарҭахь, шьҭа унеины дҿыхны дшаауго сымбари!
Лаџ, ила акы амбаӡо, ихаҟынтә ишьапаҟынӡа днеилууаа дцеит, абри шықәсык шыбжьаз дыԥсыр иара изы шаҟа еиӷьзи! Абар ихәыҷы, ишәым, аҷыхь ааихәдхасуа, абри асаби ашәахтә захьӡу зыхшыҩ иԥнамҟаӡо, аха убри ашәахтә аӡбахә анаарҳәалак зцәа-зжьы иҭаӡыӡо, асҭаршынгьы ипомошникгьы гыгшәыгҵас злаԥш иааҵашәо, – уааи Лаџ аусҳәарҭаҟынӡа иуԥхьеит… ҳәа – асаул иҿҭыбжьы згәы иаақәыҩуа, абри акымзарак зхараӡам асаби рыцҳа, иахьа какал имкыцзаргьы ҟалап… Абри арыцҳа драԥцаны… Дара ҽыла, иара ишьапы хырҟьаҟьа аҷыхь дыцәцала драԥцаны, рахәҵас, аусҳәарҭахь дыргоит абарҭ аламысдажәқәа, абарҭ, капеик азы ауаҩы иуаҩытәыҩсара хьымӡӷыс иҟоу зегьы ирықәзыршәо абааԥсажәқәа…
Абар сара! Абар Лаџ хәашабга игәы иҭашәаз ахьиашаха. Нас ишԥеиурыз уара абри ауаҩ, азинда, изуа зԥырмгало адәы иқәхаз? Ишәымбои, абар, ишәымбои! Зегьы шаҳаҭра зизыжәымуа закәызеи? Зегьы шәықәгыланы шәзымҳәҳәо закәызеи? Ишәымбои, абааԥсқәа! Ишәымбои аргамаду ари ауаҩ дындырхарц ишаҿым, днымха-хымҵәаха, иԥсы егьымцо-егьымаауа дықәдырхарц ишаҿу!.. Ашәахтә уқәуп ҳәа иарҳәеит, иаргьы ишәысҭом имҳәеит, иҳәаргьы егьшалымшоз идыруан. Дашьҭалеит, иԥшааит. Абар иахьаҵәҟьа, абыржәыҵәҟьа аусҳәарҭахь инаганы ириҭон. Ҳаи џьушьҭ, аԥсыха зырмҭо дубахьоу? Иадымраӡеит, игәнаҳа рықәшәааит…
Лаџ, дыҟазар аҵкыс дыҟамзар еиӷьишьеит. Ихәыҷқәагьы иҭаацәагьы, зегьы иаразнак иааихашҭит, ахьшәҭҳәа аҽҳәа длыҽҳәасын, реиҳа иааизыманшәалахаз кәасҭӷак аарылԥааны, асҭаршын ихагәҭаҵәҟьа иақәкны аԥырҳәа аҿааирхеит, аха Мац дааиԥырхагахан, атахҳәа амца иахакнаҳаз архышьна илақәшәеит. Ацԥхьқәа ларылаԥсеит зегьы. Асҭаршын игәы иауаанагахуаз абас иара иахь ихы
рханы, иара инапаҵаҟа иҟаз нхаҩык игәыӷьуеит ҳәа. Ари изымбатәбарахеит, иказен тапанча гьалдыз ду дахеит, ҳәҳәарахеит, ҟаарахеит адруҳәа агәылацәа еизеит, иџьаршьеит, илакәыршьеит, ауаҩы шас захьӡузеи ҳәа, мбатәшәа ирбеит, Лаџгьы иигәаӷьызеи ианаџьалбеит, рҳәеит.
Асҭаршын даараӡа иҽирыцәгьеит, дараапкит, дарқаџькит Лаџ иигәӷьыз, иара убраҵәҟьа Лаџ инапқәа еидҳәаланы Очамчыраҟа ддәықәиҵарц далагеит. Аха ажәлар рымч дууп, идмыруит – ажә, ацәа, ачуан, ақәаб шасыс ирго аабахьеит, уи ҳамбацзар иаабахьоузеи, аха ауаҩы шасыс дырго ҳамбац, – рҳәеит. – Иҟалаз аиаша ҟаҵаны Очамчыратәи аиҳабацәа рахь идәықәҵа, урҭ ирҭахыу ахырҳәааит, – рҳәан ирымуит. Асҭаршын аиаша ауҟаиҵахуаз зныкыр иҟаиҵахьазма, шәҟәык ҩны Очамчыраҟа идәықәиҵеит, ианыз здырхуадаз.
Ҩы-шықәса ааҵхьаны, Очамчыратәи ауриадник астражникцәа ицны даакылсын, ашәахтә ззымшәацкәа иҟаз зегьы аҩ иҵеицалт, рыжәзаҵәқәа рыхцаны ишкеицаша реиҳәеит, асҭаршын инацәа назқәикыз аӡәырҩыкгьы аҽны хәлаанӡа аусҳәарҭа аҽҭра иҭеиртәеит. Аҵыхәтәаны, Лаџ иҩнапык еидԥахла длараԥырцан, дрыманы Очамчыраҟа ицеит, иус шырӡбаз здыруада, амала ԥыҭрак ашьҭахь ажәабжьны иааҩит, шықәсык аҭакра иқәҵаны ддәықәырҵеит ҳәа. Ирҳәеит, зынӡа ддырӡуан, мамзаргьы хәба-фба шықәса дреиҵахомызт, аха ихьӡ сгәалашәом, убасҟан асуд аҟны дукатс иҟази, асуд иписари даара ицхрааит ҳәа.
Уамаӡа даргәырҩеит Гәагәа лхаҵа иҭакра: дҵәыуеит, дхьит, ахәыҷқәа еибархьусуит, – данбаауеи, ди баба? ҳәа – есымша илызҵаауан, аха уи иара излаихәарҭагәышьоузеи. Гәагәа акыр дгәаҟт, акыр џьамыӷәа лбеит, агәылацәа напеилаԥса ҟарҵан, лхәыҷқәеи лареи зынӡак амлеи ахьҭеи иадмыргагәышьеит. Лаб ажьи Патыхә усгьы длызхьаԥшуамызт Лаџ дахьиццаз азы, иԥышҵара дықәижьломызт.
Ари абас, абыржәы ишшәасҳәаз иҟалеит, аха усҟантәи аамҭазы уи еиԥш егьа рыцҳара ҟалахьан, урҭ зегьы ирзаауазеи…
Жәаха ҽнак, абрахь аԥсҭаҟа сҭан, схынҳәны саауан. Маф икәара сыҩҭысын, анаара адәеиужь иаҿоу сахьаакыдлаз, ажәқәа, ацәқәа уҳәа ирацәаӡаны иаҿан. Ҳаи абарҭ колнхара рахәызаргьы ҟалап аасгәахәт. Ахәада сахьыҩхалаз, ахьаца амҵан, ихарԥ ахәда ҟәашӡа, икаба ахәда ахьԥыртлоу иаҵыҳәҳәо, ҵлаҳәысҭак дтәоуп. Абар Лаџ! Абӷьааҳәа дыздырт. Разнытә медалк ӷьаз-ӷьазуа игәыԥҳәы икыдуп… Аԥсшәа ааибаҳҳәеит. Акыргьы ажәабжьқәа сеиҳәеит, ҵыԥх Москва ацәыргақәҵа аҟны иибақәаз ассирқәа ртәы.
Аԥсуа рҵаҩы, аҩыза Ӡаӡ ирласны аҵәҵәа иасындаз, ирласны арҵара аамҭа цандаз ҳәа, гәаныла дахыццакуа иҵаҩцәа раԥхьа дгыланы, аԥсуа ҟазшьақәа дрыхцәажәауан.
Иҵаҩцәа зегьы мыцхәы рхы азышьҭны, иажәақәа акы раҩырмыжьуа, амлашь – абысҭахь еиԥш, албаадара иаҿын.
– Ааи, – иҳәеит Ӡаӡ иажәа даалгауа, – аԥсхәра, ачараура, аныҳәагатәқәа рықәҵара, рыҟаҵара, зегьы-зегьы акы иаԥсам, уаҩы акы ихәарҭам, иԥырхагамзар ихырҳагам. Аа, абар шәара шәазхәыц. Ҵыԥх Хакәыцә аҭаҳмада дыԥсит. Ишьҭахь ааӡатә гәарҭак иҭынхеит. Иԥҳәыс дҩагыланы аԥсхәы зуеит ҳәа дналаган, ажәқәа, ацәқәа еилахаа илшьит. Иара иԥсра азмырхакәа, ихшара рааӡага, иҭынхаз амазарагьы наиқәлырӡит. Ажәлар амала иааизан, ифаны, уалыр гәарҭак рызна аҩы ыжәны, иеимпит, џьшьада, егьырхашҭит. Иара убасоуп ачараурагьы. Ԥҳәыс даазгауа ажәлар ааизганы хаҳада-џьшьада имал рҿеиҵоит. Нас иԥҳәыси иареи хлаҳәа рымаӡамкәа, ирфаша-иржәша иазгәаҟуа иаанхоит. Ари хәарҭам.
Аҵаҩцәа даара рыхшыҩ азышьҭны иӡырҩуан; Мыҷ хәыҷы дахьгылаз «сҭаацәагьы аҟәыш ажәа шрасҳәаша, сашьеиҳабы ишиабжьазгаша» ҳәа, игәы аԥырра иаҿын. Ҿыц иааиз арԥыскгьы, аԥенџьыр дкылԥшны, иҟамчы еиҩырҿа, адәны абарҵаны дгыланы, ашкол дыҩнаԥшуан. Ус аҵәҵәагьы иасит, – шьҭа шәца, шәуацәа, шәгәыцхәцәа, аԥсхәра шхәарҭам, уаҩы дыхзырҵәауа ачарақәа, акампаниақәа шыҟаҵатәым, рхы иҭажәгаларацы, урҭ рҟны, шәара шәымнеиларацы ишәуалуп, шәарҭ ашкол иҭоу зегьы, ҳәа – даалгеит Ӡаӡ иажәа. Маи урок аԥша аҭара иаҿыз аҵаҩы Ӷәындгьы илаԥш дааҵашәан: – Исҳәази уара? Да, еиҭаҳәишь? ҳәа, – диазҵааит. Ӷәынды дыԥхашьаԥхаҵауа, дҟаԥшьӡа деибакха, имаӷра ҟаҟауа, дҩагылеит аҭакҳәара ацынхәрас.
– Закә ҭыӡшәаз уара исҳәоз уажәраанӡа? Кто скажет? – иҳәан, Ӡаӡ аҵаҩцәа даарылаԥшит.
– Иа, иа! Иа!.. ҳәа – рнацәақәа ркьакьаӡа, арҵаҩы ила ҭырхуашәа, егьырҭ зегьы-зегьы адруҳәа иҩеибаргылт.
– Аа, ну, ты скажи! – арҵаҩы ихысга нацәкьыс неиҵыхны, инаиқәкшәа, Мыҷ хәыҷы дизҵааит.
Мыҷ дҩагыланы, ахаҷа-хаҷаҳәа арҵаҩы ииҳәаз зегьы еиҭеиҳәеит.
– А теперь, ты повтори!
Ӷәынды, знык иԥсы аниоугәышьа, акакала еилажәжәа-еилаԥԥы еиҭеиҳәеит арҵаҩы идиҵаз.
– Уара абрахь иануацәажәауа, амҵқәа ԥхьаӡала! Абзамыҟә! – иҳәан, арҵаҩы икласс журнал аашьҭыхны, абарҵа шыҟаз иҿынеихеит. Аҵаҩцәагьы убри аминуҭазы аҟәҟәа-ҿҿаҳәа рпарта хышәқәа аартуа, агылара иалагеит.
Ажәҩан агәы хтын. Амш каххаа иԥхон. Амра аӷьеҩҳәа икашуан. Маи мза мцашоурала агәара-гәараҳәа еилашуан. Арҵаҩы дшындәылҵызҵәҟьа, уажәраанӡа мчыла еихакны иҟаз ахәыҷқәа рыбжьы, уажәы зхы рышьҭыз, ахылаӷьара инҭарҵаз аӡы еиԥш, инаишьҭалеит, ашә индәылҟьаны.
– Уа мшыбзиа, Ӡаӡ! – иҳәеит, абарҵаҿы игыланы аԥенџьыр икылԥшны ашкол иҩнаԥшуаз арԥыс, ихнацәак ааидкыланы дҩахашәа, ашкол иҩныҵыз арҵаҩы дааиԥылауа.
– Уа, бзиара убеит, бзиала уаабеит, Хфар! – иҳәан, асас инапы ааимихит Ӡаӡгьы.
Асас Хфар – уаҩы еиқәакы, аукы, фархьк иакәын. Ихҭырԥа рқьақьа ихази, икәымжәи, икабеи иара ишәқәази рыла дышқыҭаҷкәыныз, мамзаргьы уаҩы иҵамшьыцра аӡәы шиакәмыз ҩашьомызт. Аԥшреи асахьеи рзы уи дашшуамызт. Иԥаҵа еиқәаҵәақәа иҿарҵәи-ҿарҵәиӡа, ибла еиқәаҵәақәа, мыцхәы ишәцәаз амаахырқәа реиԥш,
еиқәыкамкамуа иааԥшуа, иӡара хәхәа еиҩаҳаҳа, иаԥсуа тапанча, зыҭра аԥынҵа ҭыҳәҳәа иааԥшуаз наидҳалауа, дызбалакгьы дарбан ԥҳәызбаз имеилаҳауаз! Иара данца ишьҭахь, Ӡаӡ иҩызцәа ишреиҳәауаз ала, ари арԥыс Уаҭҳаратәи Ажьиба ҷкәынан.
– Уааи арахь, аҩныҟа! – иҳәан, Ӡаӡ ажурнал злеикымыз инапы ааиҵыхны, асас иирбеит ашкол уадак ашә.
Ӡаӡ ихаҭа даҽа қыҭак датәын. Аҟәатәи арҵаҩратә институт сынтәа далганы, ари ақыҭан иҭацәыз арҵаҩ ҭыԥ рыман аҟнытә даарышьҭын, уажәы рҵаҩыс дыҟан. Иаргьы ари ирҭаз аҭыԥ гәаԥхахәырҭас имамкәа дыҟамызт. Дызланагалаз ажәлар ргәы дақәшәан, мыцхәы ҳаҭыр иқәырҵауа, днаԥхьа-ааԥхьауа дрыман. Зыҩны днеилакгьы ҳаҭыр ду иқәҵаны дныҟәыргон. Уахык ԥхьарҭас ашкол аҿы уадак ирҭан дыҩнан.
– Хфар, унеи! – иҳәан Ӡаӡ, иуада ашә аартны изааз асас днеиԥхьеит.
– Ишԥазыҟалои, џьушьҭ, унеи уара умсит!
– Анцәа иныс ушнеира!
– Уара умсит, сҳәеит, абарҭ зегь мсит, сҳәеит!
Абарҭ ажәақәа иҳәан, иарӷьа напҟьаҟьа ду еиҵҳәа Ӡаӡ ишьҭахь аанкыланы, асас аҽырххаӡара далагеит. Ӡаӡгьы, асас имуӡауашәа аниба, ашьшьыҳәа дныҩналт, иикыз ажурналгьы наганы уаҟа иҩнагылаз астол инықәиҵеит.
– Уа мшыбзиа, аԥшәма! – Ӡаӡ инаишьҭарххны асасгьы дныҩналт.
Ӡаӡ иуада, уада хәыҷык акәын. Мыҿтәы каруаҭки, шәҟәы шьқаԥки, столқәыршә цынхәрас «Аԥсны ҟаԥшь» агазеҭ ала ихҟьаз стол хәыҷыки, ҩ-десҟәардәки ракәӡан ари ауада рхиагас иҩнаӡаз. Аҩызцәа: Ленини, Сталини, Луначарскии рпатреҭқәа амҿы рамкақәа ирҭасаны икнаҳақәан. Анаҟа-араҟа иша-шаны икыдқәан аҭыԥантәи аиҳабацәа Нестор Лакобеи Самсон Ҷанбеи агазеҭқәа иргәылаԥыҟҟа-ргәылаԥыҟҟаны. Календаркгьы астол ааигәара ҵәымыӷла астол иадырҟацалан. Амарқьаф ҟаԥшь иарԥшӡауа, марқьафҭракгьы ажурнал анаҩсшәа астол иқәын. Ручка хышәпа-ҵыхәапакгьы наҟтәирахьшәа иаваршәын. Ҵаҟа аӷәтәы дашьма, ирҟәыҷы-рҟәыҷы иқәыԥсақәаз ақьаад ԥыжәжәахақәа рыла иҩашьауамызт уи аҽны ари ауада
уаҩы ишимыԥссацыз. Уи аҽны моу, анаҟа-араҟа, иҟақәаз абызкаҭаҳақәа рыла, ари ауада мыцхәы излабеиаз ала, иаразнак ауаҩы ибла иҵашәон аԥҳәыс напы такәы ишагыз.
– Утәеишь, сааукәыхшоуп! – иҳәан, изҟәардәыкгьы днаизнахашәа инаиирбеит Ӡаӡ исас.
– Стәаргьы бзиоуп, аха маҷкгьы сыццакуеит, шьҭа сааижьҭеигьы такә ааҵуеит, – даалак-ҩакит асас Хфар, Ӡаӡ иирбаз аҟәардә днахашәа даақәтәауа. – Уаха шьҭа аҩныҟа сахьымӡарҳәагьы сшәо сыҟоуп.
Мыцхәы иҭахын Ӡаӡ абри асас дзышьҭаз аилкаара, аха азҵаараҵәҟьа изыгәаӷьуамызт. Дабаҵаауаз, излеигәаӷьуазыз ақыҭауаа игәы кыдырххьанеи! Аӡәы арзаҳал сызҩы ҳәа дааларын, даҽаӡәы аҳәарашәҟәы, ҽнакала хҩы-ԥшьҩык анизымаауаз шамахамзар иҟамызт. Уажәы, ари иаазгьы шәҟәык иҭахуп, уи ауп дзыдтәалоу ҳәа игәы иаанарганы, егьымҳәакәа ддәылҵны дцандаз ианаџьалбеит ҳәа дизыԥшын.
Убас ԥыҭраамҭак иҭынчшәа, иеихәаԥшуа итәан.
– Саргьы сзааз уи ауп, – иҳәеит ашьҭахь Хфар аҭынчра ааилеиган, – уажәы иааиуа асабша ауха Алҭеи Сандра ԥҳәыс дааигоит, дааиааит, счара ирԥшӡааит ҳәа узааицҳаит.
– Ных, џьушьҭ, иааигауада, дахьатәида?
– Уаргьы дудыруазар ҟалап. Ҵышә Гьедлач иԥҳа, аиҳабшәа иҟаз...
– Иумҳәан, џьушьҭ!..
– Аа. Уи дҳәаны дизтәеижьҭеи акрааҵуан, аха... – Абарҭ ажәақәа рыла иааз асас дналанагалан, урҭ аҩыџьагьы, ҿыц хаҵа-ԥҳәысс еибагақәоз рҭоурых зегьы иҳәеит. Уи иҳәеит зны лҭаацәа ирзымдыруаны, маӡала ҳәа аус аҟаҵара ишаҿыз; уи иҳәеит, ашьҭахь ари аус лҭаацәа илыҵырхын ишҭыӡшәахаз, хар змам ауаагьы аднагалан, урҭ рыбзоурала ишеиндраалаз, уажәы аҵыхәтәанӡа наҟгьы-ааҟгьы зегьы еиқәышаҳаҭны аус шыҟалаз.
– Ибзиоуп, аха шьҭа саргьы... – абарҭ ажәақәагьы иҳәеит, астол иқәыз иҟамчгьы аашьҭыхны, ддәықәларазы агыларагьы иҽыназикит Хфар.
– Уахык уаҳҭазар ҟамлари, Хфар, – иҳәан, асас дышцоз аҟара анидыр, Ӡаӡ дааҳәыҵәыҳәыҵәит, Ӡаӡ дзырҳәыҵәыҳәыҵәуаз асас, ԥсуаҵас акы ааиҿамыршәаӡакәа,
дахьдәықәиҵауаз дацәыԥхашьаны акәын, аха уи аамҭазы иуадаҟны егьыҟамызт, иара ихаҭагьы ашкол агәылара инхоз, Хәсен иҩны акәын акрыфареи акрыжәреи рзы дахьыҟаз.
– Ҟаҳ, иауазеи, сааукәыхшоуп! – иҳәеит асас, Ӡаӡ игәы иҭаз атыҟҳәа иааилирган, дҩагылангьы иҟамчы еиҩырҿа иарӷьа напала икны, егьи азхык иарма напынацәа хықәцәала иаанкылашәа, ашә ааигәара даагылт. – Ӡаӡ, ушдәылымҵра, уара умст!
– Ишԥоуҳәои, иауазеи унаскьасымгакәа, унеи!
– Уеизгьы-уеизгьы удәылымҵыр умуазар, уца, – иҳәан, асас иарма напы иҟамчы иаадыхшәа ирхха ашә инақәикит. Убас, уца-сца ҳәа еимакуа индәылеибаган, зыӷәра аҽхарԥарҭа иахаршәыз асас иҽы шыҟаз рҿыҩархеит. Хәыҷы-шәкы бжьыла адәы иҭәызгьы арҵаҩы идәылҵрала иааираӷеит. Сааҭыбжак, сааҭк ашьҭахьгьы ачара ашҟа исыццара ҳәа Ӡаӡгьы аҩызцәа рхиауа, ауаа дрылан.
Ӡаӡ дахьырҵаҩыз ақыҭантәи аҳаблақәа иреиуаз акаҟны инхауаз ауаа зегьы уажәы аҳабла аҵыхәан, абна аандан, дәыԥшӡарак аҟны еизаны иҟан. Џьоукы ашәа рҳәауан, џьоукы кәашауан, џьоукы џьамқәоу, саанқәоу здырхуада, акы рыӡәӡәауашәа иаҿын, аӡымҩас акәара хәыҷы аҿы аӷьӷьа рыхга ихықәтәаланы. Аҿарақәа зегьы уск-уск ирҿын. Џьоукы ашьтәақәа шьны, рцәақәа рхыхны, еиҿыҟьҟьа ақәаб иҭаҵаны ижәуа иадтәалан. Џьоукых ар рычуан ала абысҭаура иаҿын, амҳабысҭа ду аҵырҩыруа, даҽа џьоукых ампыл иасуа, шьапышәк дырдыдуа, адәыш еиҵых иқәын еибарыҩуа. Аӡәи, ҩыџьеи аҿарацәа – ақыҭан ишыхәыҷыз иажәыз «азажәқәа» ҳәа, изышьҭақәаз, уажәы аҭәаҵла ду амҵан аҭаҳмадцәа тәаны иахьеицәажәауаз, ажәабжьқәа ахьеибырҳәауаз рышьҭахь игыланы иӡырҩуан. Убарҭ аҿарацәа дрылан аҵаҩ хәыҷы Мыҷгьы. Иахьа мҽышан аҟынтә, Мыҷ ашкол ахь дымцеит. «Хәлаанӡа ҩныхьчаҵас аҩны сыҩнатәазар аҵкыс, сҳабла ауаа зегьы хәыҷла-дула иахьеизауа саргьы сцап, акы збап, акы саҳап» – игәахәын, иаргьы даан, абыржәы абра аиҳабацәа дырзыӡырҩуа рышьҭахьшәа дгылан. Иҩызцәа џьоукы нахьхьи еимҵакьачон, ампыл иасуан. Даҽа џьоукых – Беса хәыҷы дназлаз, ԥшьҩык насҭхашәа ашәшьыра иҵатәаны, аҳәызба ныҵаркьакьауа «ҵәырха» асра иаҿын. Амш сԥычкада аҳауа амца анаркуан. Адгьыл ҩан, Макрина лышьхәа еиԥш еиҟәышьшьа иҟан.
– Уф, гәышьа, зынӡа ҳаицәымыӷхаӡеит ҳәа сыҟоуп злыԥха ҳауша, – иҳәан, аҭәаҵла ду амҵа иҩызцәа дахьрылатәаз икаба аҳәынҵәрақәа рыртлара дналагеит аҭаҳмада Ҳанашә.
– Иараби амца шԥацреиҵеишь, ихьышьаргәыҵа ҳакәыхшоуп! ҳәа – нациҵеит Торчуа Џьанҳәаҭ, иҭаҭыныжәга инацәа ду иаанҟьа-аанҟьаны иҭрыцқьаауа, – Сара схаан мес азы абри еиԥш сымбацт.
Иҵабыргны, абар мес ҩажәиааба ыҟоуп иахьа, амшқәа кәалаауа аиаҟьара иаҿуп, мызкы нҭакәкәа инҵәеит, мшаҽны иааҟалаз ашоура иаагнамыжьӡакәа, иахьагьы ишааиц иааиуан. Ажәлар аарҩара рыхьӡан, рыцәаӷәатәқәа, рымхқәа ԥшша-ԥшшаӡа ишьҭан. Аҵыхәтәанӡа иангәаҟ, еибырҳәеит ацуныҳәа аҟаҵаразы. Уажәы иахьа ашьыжь еизан, хәыҷла-дула ацуныҳәа аҟаҵаразы аҽырхиара иаҿын.
– Ееи, злыԥха ҳаура дҳахәароуп акәымзар, сынтәа нхара ҳәа акагь ҳзыҟамҵеит, ҳара џьоукы, ҳәа, – ихы даахашшит иҭаҭыныжәга ҭаҭынла еиҵаџьгәо Ԥарԥалиа Ҳабашь дахьтәаз.
– Злыԥха ҳаура ҳәауа, уажәы ҳаԥшышьа ҳаԥшышьан азоуп иахьагьы жәла нкаршә зҳамам, – ахаҷа-хаҷа ааҭиргеит Мыҷ хәыҷы рышьҭахь дахьгылаз. Иара убри аминуҭ азгьы аҭаҳмадцәа ргәы даара иарҵасит ари ажәа ииҳәаз.
– Аа, иумбои уара нас, абриҵәҟьа дпаӷәӡа крамсакалаа срылоуп ҳәа ииҳәақәауа! – иҳәеит Ҭамшьыгә илақәа цәырқшаԥа Мыҷ хәыҷы диӡӷаԥшуа, – Анцәа ҳрыцҳашьа, ҳхәыҷқәагьы рыжәҩа ҭҟьазаап убауоу!
– Идмырҵеи, игәнаҳа рықәшәааит, – иҳәеит, ари ииҳәаз ажәлар иахьырцәымыӷхаз даазгәырӷьашәа ақыҭа кулак Кәата, – ашкол, акласс ҳәа акы дамыркуа думаны уандәықәла, аа, Базала, иухшаз угараҟәҟәа, макьанатә иуеиҳәауа, макьана уабаҟоу, даҽакгьы уеиҳәара дыҟоуп!..
Уаҟа итәаны зҭаҭыныжәга ацәцәара иаҿыз Базалагьы, ииҳәаша иҿамшәауа, дыԥхашьаны дҟаԥшьӡа даанхеит.
Ԥыҭрак ашьҭахь иҽааибыҭаны, дҩеиханы дҩагылан, иҷкәын дшыҟаз иҿынеихеит, дипҟарц игәы иҭеикзар акәхап, аха Мыҷ ишыбзиарамыз аниба, деихан, иԥсы игеит.
– Уиҟәаҵ, Базалахеит, имоукузеи! – иҳәеит, ақыҭа шәшьыра, ақыҭа пап инацәа ду иџьар аҵӷа иахарԥа дахьтәаз. – Имоукузеи, дгаӡоуп, агаӡа ииҳәауа азы зхьышьаргәыҵа ҳакәыхшоу даҭеиҵауам! – абри ажәагьы иҳәеит, ихгьы днаҩаханы, ихәда иҵажьыз ашоура иарбаахьаз ижакьа баба ажәырқь-жәырқьҳәа иҭацәыз инапы анацәхыԥқәа нарылшь-аарылшьны, днарыхәаԥшит. Ихәда иҵажьыз аџ еиқәаҵәа-еиқәаҵәаӡа ирҳәы-рҳәны ихәнацәхыԥк ирҿажьын.
Аҭаҳмадацәа ирылырцаз Мыҷгьы уажәы иқәлацәа иманы, хазы далҵны, шәшьырак аҿы дтәаны, аарҩара ишақәԥатәу, ишаиааитәу, ацуныҳәа акы ишамаҭәахәым ҳәа ацәажәара даҿын.
– Ҳара аԥсуаа алаҵашьа, аарыхшьа ҳаздыруам. Иҳаздыруам дырҩегьых анхара алагара ианаамҭоу. Аԥхын еснагь еиҳа ишоурахоит, ақәагьы маҷны иауеит. Есааԥны адгьыл цәаакуп, аха аарҩара ҳазыԥшны, ҳнапқәа еиқәыԥсаны ҳтәоуп. Шәара ишәгәаламшәои мыш ҩажәа, ҩажәи хәба рышьҭахь адгьылқәа зегьы шыцәаакыз, ацәаӷәара руа ишыҟаз? Уажәы ана ашәшьыра амҵа итәаны анцәа иҳәақәо ауаа усҟан изҿызыз? Акгьы. Урҭ убасҟан ирцәаӷәар, ацәаӷәара ацәаакыра аҵәахуан, уажәы алаҵара ауа иҟазаарын. – Мыҷ ҟәышҵас ацәажәара даҿын, иҩызцәа аҟәыш ԥшра аахәаны изыӡырҩуа итәан, аҭаҳмадацәа алаф ҳәауа ашәшьыра иҵатәан, «злыԥха ҳаура» иҳәауан, даҽа џьоукых нахьхьи ҵәҩанқәак арсуа ашәымкьаҭ дыргылауан.
– Ааи, ааи, иара убасҵәҟьа ҳаиҳәон ҽнак ҳарҵаҩгьы, – даақәшаҳаҭхеит Мышьа хәыҷгьы дахьтәаз.
Амш аҳауа ршуа раӡныссала иеиланарԥхауан. Ашьыбжь нхынаан, ашьҭалара иаҿын. Нахьхьи ақәаб иадтәалаз арԥарцәа ижәыз акәац уажәы жьхыла аҭыгара иаҿын, агәаблаақәа ирнырҵон. Ацә-жьы алҩаҵә ахыббы, маҵәа-маҵәа ажьхы иахыҩрны агәаблаа ианаҳалауа, арҭәра иаҿын. Чареи ԥсхәреи цыԥхьаӡа еилыргаҩыс иалхӡаны ирымаз Қьышьуард уажәы арасатә жьҵәы ҟаҵаны ашьтәа
агәи агәаҵәеи ахаҵара даҿын. Абӷьы рацәа зҿаз амахәқәа каԥсауа, ампахьшьқәа рықәыршәуа, Нестори Ҭанаси «аишәа» архиара иаҿын, ақыҭарԥыс Грышьагьы гәаблаак акәаци чашәқәаки наганы ашәымкьаҭ инықәиҵеит. Иалгеит, идырхиеит ацуныҳәа.
Ус, адәы аҵыхәан иавгаз амҩаду ианыланы аҳаблауаа иаарывалеит хҩык аҽцәа. Дҽырԥауа, амацәаз ахы иқәыркәашауа, икәымжәы еиқәаҵәеи, икаба ӷреи хәхәа-хәхәаӡа, аԥхьашәа дааиуан руаӡәык. Уи ишьҭахь блуза шкәакәак ишәны, урыс хылԥак ихаркьакьа, иаурыс ӡиқәа ҩеины иеихада иахыҵ, ишьамхы иаҵакшауа, дзықәтәаз иҽыхәа ырхысхысуа, агәақь-агәақьҳәа акәадырырҭа даанаҳалауа, аӡә дишьҭагыло дааиуан. Рышьҭахь аффа дкәаруа ҽеиқәа ҭынчк дақәтәаны, дрыхьӡо дынхо ҭаҳмадак дрышьҭан. Арҭ аҽцәа, еихьымӡа-еиԥымӡауа, аизара ианаазиашаха, – уа мшыбзиақәа! – рҳәеит рҽышькылқәа ирҽыжәгыла рнапқәа иҩарыхашәа, аурыс хылԥа зхаз ихылԥагьы ааихихын, днахырхәеит анапы аҩахара анаҩсгьы.
– Уа бзиа жәбеит, бзиала шәаабеит, шәымҩахыҵ, дадраа, шәааи арахь, ҳаԥшәымаз, – рҳәан, иҩархаҵгылеит итәаз ажәларгьы.
– Шәбеиахааит, – рҳәан, азныказы инараҩсырцгьы иақәыркит, аха аҭаҳмадцәа аӡәи ҩыџьеи нарԥылан, иаархынҳәны, ашәшьыра ашҟа инаганы, иааҽыжәырхын, иҩеибартәақәеит.
Иааз асасцәа Ӡаӡ иҩызцәеи иареи ракәын. Урҭ уажәы ачараҟынтәи аҩы иеибарганы, еихьымӡа-еиԥымӡауа, икаҳа-бӷалауа, ихынҳәны рыҩныҟа иаауан.
Ӡаӡ иблуза шкәакәа иалаҭәаз аҩы иарӷраҷкәынуа ишәын. Арҭ иара уажәыгь аҩы иаганы иҟан, рыбз аҟәаҟәа ԥҵәан.
– Еи, ҳамш рацәа иканарццеит, дад, сынтәа нхаракҳәа акы шԥаҳзыҟамҵеи! – иҳәеит иааз аҭаҳмада Кәынта. Кәынта уи ақыҭан «унеишь-уааишь» ҳәа, зарҳәауаз ҭаҳмада ҟәышк иакәын.
– Сынтәак ҳамш рацәа ҳартәеит ҳнапқәа ҳгәыҵаԥса, – асгьы нациҵеит ихы аарҵысы-рҵысуа Кәынта.
– Кәынта, дад, шәара шәҳаблаҿгьы абас амца анаркуама? – дҵааит уаҟа итәаз аҭаҳмада Ҭамшьыгә, иҩлабак иҵаргәауа, иаарывалаз аҭаҳмада Рашьыҭ дихаӡгылауа.
– Рашьыҭ, уааи арахь, утәа, – иҳәеит Базала, дҩагыланы иҭыԥ иааиз аҭаҳмада иҭауа.
– Шәтәақәа, дад, шәтәақәа, шәызгылоузеи, – иҳәеит аҭакс ибжьы қыџь-қыџьуа, иааиз аҭаҳмада Рашьыҭ.
Аҭаҳмада Рашьыҭ 120 шықәса ихыҵуан. Уи, ақыҭаны иҟаз ауаа зегьы-зегьы қәрала дреиҳабын аҟнытә, ныҳәаҩыс ҳәа далхны дрыман. Иахьагьы ацуныҳәа аҟны ддырныҳәаразы, ииарҭа дылхны даарган, уажәы илабақәа иҵаргыла, иеизаз ауаа дрылагылан.
Қьышьуардгьы иршьыз агәи агәаҵәеи арасажьҵәы иахаркьакьа иманы даакылсын:
– Рашьыҭ, Базала, шьҭа шәымтәаӡанишь, зегьы-зегьы хиоуп, шәааизеишь ашәамкьаҭ ашҟа ҳәа, – дрыцрыхауа далагеит.
Дук мырҵыкәа, асасцәагьы аԥшәмацәагьы ашәамкьаҭ аԥхьа инеины, ишьамхнышгыла игылан. Аҭаҳмада Рашьыҭ ашьтәа агәи агәаҵәеи арасаҵәы иахаркьакьа икны, жәларык дырхагыла аныҳәара даҿын:
– Иа, Анцәа ҳаҳ ду, шьарда зымчу, ушьапы ҳкуеит... Ее, сара сшамкәа сызшаз, урзылԥха ууаажәлар, лахь румҭан, ирзымдыруа иаҭоумҵан ҳәа, – лассы-лассы инапы ажәҩан ахь дҩахауа, зны-зынлагьы иԥаҵа шлақәа ааилагәауа дматанеиуан, анцәа диашьапкуан... Мыҷ хәыҷы иҩызцәеи иареи цасҳәа имнеикәа, ашәшьыра амҵан ацәажәара иаҿын. Нахьхьи, адәы аҵыхәан игылан ацуныҳәара ашҟа иаармышьҭқәаз аҭыԥҳацәа, аҳәса, аӡӷабцәа. Аӡӷаб хәыҷқәа аҳәса иреиуоуп ҳәа ацуныҳәара ашҟа инармышьҭқәаз, рықәлацәа аҷкәынцәа ирыҵашьыцны, азаақьҳәа иҵәыуо, ранацәа иҳәынҷа ирыман.
Иалгеит ацуныҳәара. Ахацәа неины амаҵә еишәақәа инархатәеит.
– Аҩынаҳацәа, шәабацеи уара?.. Дад, аҩы зкыз шәыхиоума?.. Ҳаи, ҳаи, Ҭемраз, дад, абысҭа анышәҵа, шәызԥшузеи? ҳәа, – ууҳәа еилаз ажәлар рыбжьы лассы-лассы аилыргаҩы ибжьы аарылҩуан.
Рнапқәа рыӡәӡәеит. Итәеит. Рхәы рымҵарҵеит. Аҩынаҳацәагьы раҵәцақәа рхы ааидыкшалауа, реирыӡқәа рыхәда ырҟым-ҟымуа инарылалеит. Асасцәа акака нрылсит, ижәит Ӡаӡгьы. Аҭаҳмада Гьедлач, Ӡаӡ иҩыжәшьа ааиамхабзиахан, гәыблаала аҩы ыжәны, бзиала иукит ҳәа изааиҭиит. Уажәраанӡагьы аҩы иаганы иҟаз Ӡаӡ, агәыблаа аашьҭихын, аныҳәара ҳәа акы иҽыназикит:
– Ацуныҳәа акы иаԥсам, ихәарҭам, амала зарал рҳагоуп, ауаа рмазара аныхгоуп, урҭ рзы қьар алам... – Мыҷ илымҳа кьакьаӡа иааҟалеит, иара ииҳәауаз аҩыза ирҵаҩгьы иахьиҳәауаз деигәырӷьаны, аа, ииҳәауа шәаҳауоу ҳәа иҩызцәагьы дралацәҟәит. – Анхацәа ацуныҳәа аҟаҵара иаҟәыҵроуп ҳәа рҳәон, саргьы иахьа уажәраанӡа абри сақәшаҳаҭны сыҟан, аха ииашаны иахьа сгәы даҽакала иҟалеит, изааӡарызеи... ацуныҳәа ажәлар еибанарбоит... – Абраҟа Ӡаӡ дааихәласт, насгьы ииҳәауаз ажәа, цқьа ахы изамҭакәа: – Зегьы убас шәеибга-шәеизҩыда, шәара есышықәса хәынтә-хәынтә ацуныҳәа ҟашәҵауа, сар-р-р-ра сҩызцәагьы сар-р-р-р-гьы ԥшӡала ҳаиниа-а-а-уа, ҳа-а-а-н-н-ыҳәахааит!.. – Иԥсы мшьаӡакәа ижәит. – Ҳаит афы асааит, убауоу, – иҳәеит, агәыблаа ҭацәгьы ахы ларханы инықәиргылеит.
– Аа, дад, аҵара ду змоу, аҵара иалгахьоу ауаҩы ииҳәауа, ахшыҩ шимоу, мбатә шеилиргауа жәбауоу? Ҷышәра хәыҷык зҵаз ракәхуп ҳазмыхәаӡауа акәымзар... Арҭ уаами! – иҳәеит Гьедлачгьы дахьтәаз, ари Ӡаӡ ииҳәаз дааигәырӷьаны. Абас «ура» ҳәа, ацуныҳәара ныҳәауа, аҽны хәлаанӡа итәан. Ауха еибак-еибашьҭуа иеибагақәеит дасу рыҩныҟақәа рахь цәгьарыла.
Ӡаӡ адырҩаҽны ашкол аҿы иҵаҩцәа дрылагыланы, ила цәыкәбар ҭыхуа иреиҳәауан «ацуныҳәа акы иаԥсам, ихырҵәагоуп, шәҭаацәа идшәмырҟаҵалан» ҳәа. Мыҷ иҩызцәеи иареи еихәаԥшуа, рырҵаҩы ииҳәауа мбатәбарашәа ибаны, ала млашь абысҭахь шылбаанадауа еиԥш илбаадауа, икәаӷӷа игылан.
– Урыстәыла иҟоу аӡқәа ари аӡы реиӷьуп сҳәар ҵабыргхом. Аҭоурых ду змоу аӡ дуқәа маҷума?! Волга жәытәнатә аахыс аӡбахә рҳәоит, аӷбақәа хыланы иныҟәоит. Днепргьы – убасоуп… Аха зыӡбахә сҳәарц исҭаху аӡы даҽакала сазгәакьоуп, – иҳәан, изыӡырҩуаз даарылаԥшит ар рахьынтә ихынҳәыз Дамеи.
Ажәҩан ккаӡа иҟан. Ԥсҭҳәацк џьаргьы иубомызт, аеҵәақәа еилыҷҷо, ажәҩан иаҿаӷӷа икыдын. «Асар рымҩа» ҳәа, ажәытә ауаа зышьҭоу ацәаҳәа лаша аҩадантә алада ахы рханы, ажәҩан иагәылҳәа инаган. Ҽаҩраҭагалантәи аҵхқәа иреиӷьыз ҵхын ари аҵх. Аԥша ҟәанда ашьшьыҳәа инеи-ааиуан, аҵла дуқәа рхыцәқәақәа нхыртар-аахыртаруа, аҵла рыбӷьы ҿышәшәаны, игьежь-гьежьуа ашьац ататара инылашәон, ҵхыбжьонтәи аӡаӡа ҟәандашьшьыраӡа абӷьқәеи ашьаци ирықәԥсан.
Дамеи иажәабжь ажәак агәылшәаны ирмаҳакәа ирыцәцар ҳәа ишәаны, иӡырҩуан такәы зхыҵуаз аҭаҳмадацәа, арԥарацәа, аҳәсақәа; шьоук тәан, шьоук гылан, рҟытбжьы гомызт. Ашьхыц ԥырны инеиуазаргьы, абжьы уаҳауан.
– Аамҭа абыржәаан еиԥшҵәҟьа инеихьан, – ацәажәара даҿын аибашьҩы, – ҳаӷа Днепр даарын, Москваҟа ихы наирхеит… «Аашьышь анцәыцәы, бгахәыҷ кра ишцоз» еиԥш акәхап иаргьы уахь дышдәықәлаз, аха, мап, уаҳа умԥсит… Ишысҳәаз еиԥш, ҳаӷа дшааиуаз, имбаӡакәа даашьацәхныслеит. Ус ахьыҟалаз Урыстәылатәи аӡиас Десна ҳәа изышьҭоу ахықәаҿоуп. Ҳар Ҟаԥшь, шьҭахьҟа ианхьаҵуаз, абнаршәырақәа рҿы иаанрыжьит апартизанцәа. Урҭ аусура иаҿын. Аӡиас Десна ааигәара абнаршәыра илаз Бриансктәи апартизанцәа рҽырхианы итәан, ҳаӷа изыԥшын. Абжьааԥны ашьшьыҳәа, абжьы мыргаӡакәа, ацәқәырԥа хәыҷқәа еибархәыҭхәыҭуа имҩасны инеилоз, аӡы уи ауха зынӡак аԥсы аӡаӡеит. Ҳаӷа дышнеиуаз, Десна аҟәара даннылала аамҭазы, ҳпартизанцәа абнаршәыра иаалибаҳәан, арирахьтәи аҟәараҿы амҩа ркит. Хҩык ашьоуцәа алашьцара рҽалакны аихатәы цҳа ду аҵаҟа рҽааԥхьаркит. Арҭқәа ҳаӷа издырӡомызт. Аӷа исолдаҭцәа ацҳа ԥыржәеит, иқәланы игәарҭеит, иҵаланы еимырдеит, аха гәҩарак рымбаӡеит. Ҳаӷацәа, ацҳа кьыс амаӡамкәа ианырба, игәырӷьаҵәа ртанкқәа рыманы инықәлеит. Ҳпартизанцәа ашьац рҽаҟаратәны иԥшуан. Ҳаӷацәа ацҳа агәҭа инашьҭархх алҩаҵә еиқәаҵәаӡа ажәҩан ахь аҿынанахеит, амцабзгьы аԥырқь-ԥырқьҳәа алҩа инаҵаххит, апартизанцәа рабџьархқәагьы арирахьтәи аҟәарахьынтә зқьыблала икәеицеиуа, аҳәиҵәҳәа ҳаӷа иахь рҿынархеит.
– Закәытә бжьыцәгьаз, дад, ишәаҳаз усҟан? – иҳәан, иҭаҭынжәгала аҷыгә-ҷыгәҳәа инапхыц ду днахыкәласит аҭаҳмада Базала.
– Атанкқәеи амашьынақәеи, ауаа шрықәтәаз, ацҳа иаманы ажәҩан ахь ицеит, – иҳәан, дааԥышәырччеит Дамеи.
– Урҭ ахҩык ракәхап ари ацҳа ԥызжәаз? Афырхацәа!
– Ҳәара аҭахыума, урҭ ракәын
– Шәиԥырхагамханишь… Иҳәалааит, иҳәалааит, – лҳәеит зыҷкәын аибашьрахь иҟаз аԥҳәыс бырг Селымхан.
– Аихатәы цҳа иԥжәаз ҳтәылазы, ҳажәлар рзы иус духеит, акыр ирыхәеит, аха усҟан сгәы иаалакьакьаз иахьанӡагьы иалоуп, – деиҭаналагеит Дамеи иажәа. Ибжьгьы ааицакит, иблахәыцқәа рышьҭақәа аацәаакит. Селымхан, лҟәардә днаханы, Дамеи иааигәара дантәа, игәы иҭаз илахь аҟәашра иааныланы, Селымхан уи аҩырақәа дрыԥхьозшәа игәы иаанагеит.
«Уажәшьҭа исҳәарызеи?» – иҳәарызшәа, изыӡырҩуаз даарылаԥшит Дамеи.
– Ҳара ҳазҭахым ҳаӷа аԥсра деилаҳааит… Зегьы ирҭахуп рыԥсы ҭазарц, аха иаадыруеит даҽакгьы, ҳаԥсадгьыли ҳауаажәлари рзыҳәан аԥсрагьы уаҩы ихашҭуеит. Арҭ ахҩык, аихатәы цҳа ду ԥызжәаз. Рахьынтә зыԥсы ҭаны инхаз сара соуп… – Ицәажәоз даақәԥсычҳаит, нас деиҭаналагеит: – Ҳнапқәа шеибаркыз, маҟҿаҳәара аӡы ҳашҭагылаз, аҩыџьагьы рлахьынҵа иаманы ицеит; сара заҵәык сагьԥсымкәа, сагьбзамкәа саанхеит. Уинахыстәи акгьы сгәалашәаӡом. Мызк аҟара сызҭаз, сзеиуаз сыздырӡомызт…
Дамеи иара ихы аӡбахә имҳәар иҭаххеит, аха издыруада, уҩызцәа анҭахоз узрыцымхраазеи ҳәа, ҽԥныҳәас ирҭар ҳәа дацәшәазар акәхап.
– Мызкашьҭахьоуп схы здыруа саналага, сыԥс еиԥш избоз сҩызцәа анышә иахьамаз адгьылгьы еилыскааит.
– Алакә иҳәоит, уара, – иааџьеишьеит Базала.
Сеилымхан лыблақәа ҭраа, уажәы-уажәы иаахәыҵҟьоз акәиц дахәаԥшуан, Дамеи ииҳәоз лмаҳаӡозшәа; уи акәиц иаахәыҵҟьоз еиԥш акәын аҭакәажә лгәыӷырҭақәагьы зны ижжаӡа ишаахәыҵҟьоз, зынгьы ишныцәалоз.
– Хаҵалаҵәҟьа иҭахагәышьеит сҩызцәа аҩыџьагьы, урҭ анышә иамоуп Урыстәылатәи аӡиас Десна ахықә аҿы. Рнышәынҭра иахагылоу абаҟа аурыла рацәак идуӡам, аха аҵлақәа ирхыҳәҳәоит, ашьхақәа иреиҳауп; амҩасҩы давсуазар, даангыланы ихылԥа ааихихуеит. Араҟа ижуп ҩыџьа аишьцәа, уахатәи ҳаҵх бзиеиԥш есымшагьы аҵхқәа бзиахаларц азы зыԥсы иамеигӡаз ахацәа. Аӡәы доурысуп… егьи даԥсуоуп, ахаҵа ихаҵа Саҭбеи иоуп…
Селымхан азныказы дҩаҵҟьеит, уаҩы имаҳацыз, зеилкаара уадаҩыз бжьыцәгьак лгәы инҭаҩит.
Дамеи иажәа даалгеит абас ҳәаны:
– Уи ауха, ацҳа ԥаажәаанӡа, Саҭбеи иџьыба чаврак ааҭихын, сара исиҭеит – «издыруада, уеибганы узнеиуазар, сан аҭакәажә илыҭ, лылаӷырӡ алалырбалап» ҳәа, саҳәаны. Саргьы абас сҳәан, счавра исҭеит, – иҳәан, ачавра Селымхан иналиркит.
Акраамҭа Селымхан ҿымҭӡакәа дгылан, лхы лакәаҽы, нас иаразнак лҽаалыриашан, итәаны илыхәаԥшуаз днарылаԥшит: «Мап, алаӷырӡ касҭәар, с-Саҭбеи дсырԥхашьоит, ахаҵара ԥсра ақәума, нанхеит! – лҳәан, ачаврагьы лгәы инадлырӷәӷәалеит.
Закәытә мыч дуузеи инызкылаз ан рыцҳа лылаӷырӡ икамшәаз?!
Абӷьы иаҵәа ылзгахьаз ашәаԥыџьаԥ зегьы ирылыҷҷо, иԥшӡаӡа ишәҭны, ахкаарақәа рҿы иҭагылан атамақәеи аҳәасақәеи. Ааԥын аҳаскьын аагага ҳәа ақәаԥсата ауны ианаахкәа, амра ала-аҿы хтны, игәырӷьа-гәырӷьо аԥсабара иаақәыԥхеит. Мышцәгьеи сы хьшәашәеи згәы ҭыршьаахьаз рахәи уааԥсыреи, – оҳ, гәышьа! – рҳәан, қьафла инаԥылт ҽааны уажәаанынӡа зда рзымааиуа рааԥын ԥшӡа, рааԥын гәазырҳага.
Хьыкәыр лмаҵурҭа ашә нкыдылҵан, лхәыҷқәа аӡәы длазқәынҵа, егьи инапы кны длываргыла, ауҭраҿы данааи, – ара шәыхәмарла, нан, сара аус зулап, – лҳәан, хәмаргақәак надырбаны, иргәыбзыӷны ауҭра дҭалан, абаҳара далагеит. Иааныжьны, ран ауҭра дахьҭаз илхьымҵәыуакәа, ахәыҷқәа неидтәалан, иҟәба-ҟәшәо ахәмарра ишаҿыз ибажәгәаламуа, иҵыхәаршәшәо иаарызкылсит изҿынҵәаауа бзиа ирбоз, ран Хьыкәыр илааӡаз аласба ԥшқа. Уи анырба, игәырӷьаҵәа иааҟалан, рыхәмаргақәа наҟ инкаԥсаны, аҷҷаҳәа ицәажәо инақәибаҳәа иркит. Ԥыҭраамҭак исыҟәнакып, лҳәан, Хьыкәыр лгәы иаахәеит аласба ахьырзааиз. Аха ахәыҷқәа гәыгәҭамыжькәа, шәабаҟоу, нан, Џьанҳәаҭ, ахәыҷы цқьа уихылаԥшла ҳәа, уажәы-уажәы лыбжьы нарго, аиҳабшәа иҟаз инапы аиҵыбы днанылҵон.
Лхәыҷқәа ахьымҵәыуо лхы иархәаны, дымтәа, лыԥсы мшьа, ажәжәа-жәжәаҳәа аус уа, лымаҭа аандаҟынӡа иналыгӡеит, нас аҟәыд аӡы ахаҭәаны, ԥыҭракгьы сыԥсы неиҭакны сааип, лҳәан, ауҭра дҭыҵны ахәыҷқәа рҿы
дааин, игәаҭаны аҩныҟа лҿаалхеит. Аҩны дахьааиз, акәытқәа абҟәыл иахеибагәа ашылафара ишаҿыз лбеит, аҷын шьҭыхны акиҳәа дрыҵаҟьо индәылцаны, абҟәыл агәыблаа нахҩаны, амца днаҵха-ҩаҵхан, инеиқәҵа, аҟәџьал аӡы ахаҭәаны, ашә аҿы дааины данындәылаԥш, иуапа ажәҩахырқәа қәацә-қәацәӡа, ихҭырԥа ихаршьшьы, аҩны аԥхьа ныҵыҵ дышҽыжәҵуаз днаихәаԥшит, лысабицәа раҟара ҳаҭыр зқәылҵоз, бзиа илбоз лыхәыԥҳа Ҳабыџь, Хьыкәыр лыла-лҿы лхаччо, лгәы ҭгәырӷьаауа ашырҳәа днеиԥылан, лнапы ыргьежьны даагәыдылкылт.
– Шәышԥаҟақәоу шәеибгақәоума бхәыҷқәеи бареи? – лыжәҩахыр инапы нықәҵаны дылҿаԥшуа длазҵааит, иагымкәангьы аԥсшәа еибырҳәеит. Ҳабыџь иҽы амгәырхақәа ркәаданы, Хьыкәыргьы иаргьы аҩны иааҩналт. Иҟамчы нықәҵаны, днаԥшы-ааԥшуа днатәеит. Хьыкәыр афырҳәа дындәылҟьан, – Ҳабыџь дааит, шәымбои, шәааи, нан, аҩныҟа! – лҳәан, аҩныҟа зҿаазхахьаз ахәыҷқәа нарықәҿылҭит. Ашәхымс ихыҵны иааҩналт даргьы ҿабӷ-ҿабӷӡа. Ахбыџшәа иҟаз Џьанҳәаҭ, имадаӷь-мадашәо аласба иҩыҵракны икын. Ҳабыџь иахь имнеикәа, иԥхашьа-ԥхаҵо ран лахь рҿынархеит.
– Ишәызҭада, џьым, ари аласба, шәара ишәтәума? – ажәа хаала дцәажәо, драхәмаруа дҩагылан, аласба зкыз ахбыџ иакәымкәа, аиҵбы даашьҭихын, дааган, ишьамхы днықәиртәеит. Иџьыба дылҭаԥшын, абазк ицоз араӡынтә ԥара ҷаԥшьӡа иааҭиган, инеииркит. Ахәыҷы аԥара даара деигәырӷьеит.
Инарха-ҩархо, изхара данахәаԥш, – Ари убо! – иҳәан, икны иашьа иахь днаԥшны иирбеит, аиҳабы иҩыҵракны иикыз аласба ахәаԥҳәа инкаршәны дааскьан, ила ҭаа Ҳабыџь иахь дыԥшуа далагеит, аԥара ииҭар иҭахны. Ҳабыџь ишьамхы иқәтәаз аиҵбы аҵәах-аҵәахҳәа ила-иҿы днагәыӡны дааиргылан, – Уааиуазар, уаргьы аԥара усҭоит, – иҳәан, инапқәа неирххеит. Ахәыҷы дааирызу, дмааирызу изымдыруа, длак-ҩакуашәа аниба, дҩагылан, дышьҭыхны ишьамхы днықәиртәеит. Иџьыба дынҭаԥшын, убригьы абазк ицоз ааҭганы ииҭеит, дгәыдикылт-дхыдикылт.
– Шәара шәаб гәышьа, даанӡа шәымнеиааит еиӷьасшьоз уаҩ дсымамызт!.. Иаргьы ус дыҟагәышьан сара сзы... – ишьамхы иқәтәаз ахәыҷы диҿаԥшуа иԥсыԥ наихәлагалаӡаны, луанытә даақәыԥсычҳаит Ҳабыџь.
Хьыкәыр лхаҵа иӡбахә анлаҳа, лылахь неиқәылҵан, – ҳара ҳада аԥсцәаҳа уаҳа уаҩ димбазар акәхап, сукәыхшоуп, – лҳәан, гәыблыла даахәыцит.
– Бтәеишь, мшәан, бызгылоузеи, ссасума сара? – дҩаҵыззеит Ҳабыџь, ишьамхы иқәтәаз ахәыҷы дыкны.
– Доушьҭ, сукәахшоуп, изууазеи уирхәашоит аччархәажә, – лҳәан, Ҳабыџь, ишьамхы дықәҵрацы ахәыҷы диҵаҟьо лҿаалхеит Хьыкәыр. Нас дааиасны днатәеит.
– Сынтәатәи анхаразы бгәы иҭоу еилыскаарц сааит сара, – иҳәеит Ҳабыџь, ихы Хьыкәыр иналықәкны. – Ишыббо, ҵыԥхгьы уамак сзыбмыцхрааит, сынтәак ма акамбашьхәда бысҭап, сҳәан...
Хьыкәыр лышҟа инеиз лхәыҷы дышьҭыхны, лшьамхы днықәлыртәан, лыхәԥҳа иажәа ацкы наиалҳәеит, абзиара наирганы:
– Маҷ усыцхраахьоума, сымш усҭааит! – лҳәеит лара. – Уара усыргәамҵратәы, иауазеи, зхахәыс сцаша ҳазлатәоу аҳабла срыцҳаршьагәышьоит, иацы аҷкәынцәа адгьыл бзаҳцәаӷәап ҳәа сарҳәеит, иудыруеит, ҵыԥхгьы сыдмыргәамҵит, ҳамгәахә сзаадрыхит...
– Бызхара џьықәреи бымоума нас сынтәа? Ҽаҩраҭагаланынӡа базнагару?
– Ибзиоуп, ус акәзар! – ианаӡӡеи лыцхраара атәы уаҳа даламцәажәакәа уаҟа дааҟәыҵит.
Ианеицәажәа, ԥыҭрак ашьҭахь Хьыкәыр дҩагылан, ахьурӡы кналҳарцы иақәылкит, аха Ҳабыџь – уаханӡа крыфара шысҭахым, – иҳәан, дықәуа-дшәо акрылимыруит. Ус, амшгьы ахәларахь инеигәеит. Ҳабыџь дҩагылан, иҽы акәадыр ақәхны ишьаҳаны ашҭа инҭеиҵеит. Хьыкәыр днагьагьан акәты шьны абысҭа иавакнаҳаны илжәит. Ҳабыџь изыҳәан ҳәа хазы аилаџь ҵәиуа илуит. Ргәылакгьы даалԥхьан, днаидыртәаланы илылшоз ала акриҿалҵеит, акрилыржәит лыхәԥҳа. Аԥшәымак дахьубахьоу еиԥш, иҽеимыртаӷа дыҽҳәатәан Ҳабыџь, ажәытә-аҿатә, ахәыԥҳара, анаӡӡеира ҳәа абадақь дасуа.
Ҳабыџь дынхаҩын, аха ҭауадк, аамсҭак дааидҩыло амал имҟәыҵакны дыҟан. Аӡәы-ҩыџьа ақьаранџьцәа иҩны ианизыҩнамыз ҟалаӡомызт. Урҭ рыла акәын ихы зланыҟәигоз. Занааҭс иман ацәгьа-мыцәгьа ныҟәгара. Ҭауадаа дрыцын уахи-ҽни, ауаа мчымхацәеи аҳәса еибацәеи дреиӷьычуа. Иааӡамҭа Мсоусҭ дымсит иҳәар, аӡы ижәуамызт, мыцхәы бзиа ибон ажәла дуқәа. Урҭ иреиуаз аӡәы данибалак, дқьақьаны, ихаҵкы ҵаҟа икаимыршәуа, игәы иахәаша акы ахьыҟаиҵара дашьҭалон, иаргьы убраҟа феидак изалгозар ҳәа. Ҭауадк дахьыҟоу даннеилак, аԥсрак азыҳәангьы дырзыртәомызт. Дкәаҩӡа аамҭа неихигон.
«Урҭ анцәа игәаԥханы иишаз уаауп, шьак рылоуп, даҽа ламыск рымоуп, рмаҵура ҳаԥымхааит!» – иҳәон данцәажәоз.
Усҟантәи аамҭала акыр зылшоз уаҩын Ҳабыџь зыцхыраара имаз ҭауади-аамсҭеи рымчала, ацәыӡ ҳамоуп, иаҳзыԥшаа ҳәа анхацәа анизнеилак, рцәыӡқәа ԥшааны ирзааигон (иара ииӡақәозгьы ԥшааны ишәзаазгеит ҳәа ирхынҳәны ианриҭозгьы ыҟан). Убри азы дыҩнардон анхацәа, ирзааигоз аҟара ҩба-хԥа рахәҭиаа ирҭон, уас дҟарҵон. Ҭауадк дааиваҟәало есныҳәа ихәы ааргон, иҩнаҭагьы «Ҳабыџь иаҳҭынра» ҳәа, иашьҭан.
Қәрала 45 шықәса дырҭагылан иара, аха ԥҳәыс дааимгаӡацызт, ԥҳәыс даага ҳәа дызҭахыз игәыцхәцәа данхҭарклак, иахьа, уаҵәы ҳәа, ус иргәыӷуа дааиуан. Жәҩахырла иалырхуаз анхацәа рыҳәсахәыҷқәа идырбоз аӡәгьы дигәаԥхомызт. Зегьы акака рзиҳәон, акака рывибон. Аха уи ззиуаз аурымдырхуаз, еснагь дзышьҭаз ажәлакәын. Длаԥшуан. Хаҭала, ажәала, иеиԥш зеиԥшыз аԥҳәызба даниаҭәеимшьа, егьырҭ дзышьҭалоз аамсҭцәа рыҳәсахәыҷқәа бзиақәа драҭәашьаны ианицымца, даанхеит Ҳабыџь ԥҳәысда. Иан лҭынхацәа даара изгәааны иҟан абри азы. Ирҭахын дара, раҳәшьа ду лажәымҭыҽха днартәаны дныҟәызгаша, лымаҵ зуша длымазаарцы. Убасҟак шихыҵуазгьы, ԥҳәыс даазгап иҳәар, Ҳабыџь ицымцоз нхаҩ ԥҳәызба дҟаларымызт. Дкамкамуа аҷкәын цәа иханы акәын дшыҟаз, даагылазар, чмазарак ицәа иалалахьеит узымҳәаратәы. Шлацк џьарамзар-џьара иузидбаломызт, игәы-ишьамхы еицнеиуа, аӷьараҳәаҵәҟьа дыҟан.
Амра нҭашәаны ишылашьцара ианаалашьца, ԥсҭҳәа зхымыз ажәҩан ду ашҭа иҵеибаҳәа иаацәырҵит аеҵәақәа. Икәеикәеиуа еибарлашо ишкыдыз, ихәыжжаӡа иҩагылт амзагьы. Амза гылаанӡа уи аганахь иааԥшуаз аеҵәақәа, амза агылара рцәымыӷхазшәа, ажәҩан аҭуан ду иналаӡ ицеит, иаанхазгьы ицәыш-цәышӡа, рыԥштәахәы нарыхҟьеит. Амза раӡынха ицырцыруа аҽанҩышьҭнах, Хьыкәыр лыҩны ашштә ҭӡамц инкылҷҷан, илашараха иҿыпны иааҩнаԥсеит.
Шьоукы аҩнаргәаҿы рҽынкарыԥсеит, шьоукы ишьҭаз Хьыкәыр лхәыҷқәеи лареи инарықәыҷҷеит. Зегьынџьарагьы рҽахьыгӡаны игәырӷьаҵәа аҩны иныҩналт.
Хьыкәыр лхәыҷқәеи лареи ахьышьҭаз аҩны абарҵаҿы ицәан, рыҩнра-ргәара зыхьчоз рла бзиа. Уи анаҩсан, адәы агәҭаҿы ажәжәа-жәжәаҳәа иҳәуа иқәын Ҳабыџь иҽы. Хьыкәыр данышьҭала, ԥыҭраамҭак дызмыцәеит. Даара лгәы иалан лара аҽынтәи лусура ахьылцәеиҵахаз, луҭра нагӡаны иахьылымҽаз. Аха уи ацынхәрас лгәы абаауан, лгәы арӷәӷәон «ибҭаххар, акамбашьхәда бысҭап» ҳәа, лыхәԥҳа илеиҳәаз. Лыхәԥҳа агәыӷра илиҭаз дызлатәаз аҳабла бзиа ацхыраара илырҭози рыла, сысабицәа сызныҟәгарым, амла-ахьҭа исцәагап ҳәа дымшәо, лхәыҷқәа налгәыдрыӷәӷәаланы, дынҭаҳаны дыцәеит.
Арбаӷьқәа знык-знык ҿырҭит, ауаа рыцәаԥсымҭа абыржәоуп уҳәаратәы, аҵх наскьеит. Мҩахарак иқәу аӡәы, зшаха зымӷыҵраҵа ӷьычра ицо, ма чарак, ҷаԥшьарак аҿы итәоу аӡәы иакәымзар, дарбан иҭахәхәа ицәам, зыԥсы зымшьо усҟан. Аха иаҳҳәароуп, згәы каршәны цәамҭхаа иалалаз Хьыкәыр лыцәа дшақәиҭымхаз, илыхьыз азалым атәы.
Амза аҩны иҩнаҷҷомызт, аҩны ашш ааныжьны, ажәҩан агәы ихаланы иҩаскьахьан. Аҽы аҳәра иаҟәыҵны, алымҳацәқәа ақәыԥсаны, ихырсысуа абарҵаҿы иааины игылан, заа зыцәа ԥырзхыз ала зымҩа иныҵыҵны ицеит, аласба ԥшқа заҵәык ҟит-митуа абжьы ацәарҭаӷәы иааҵыҩлон зны-зынла, уаҳа шьҭыбжьы ыҟамызт ари аамҭазы.
– Ыых! – лҳәан, дцәырҳаны дааҿыхеит Хьыкәыр, иагьылбеит бзынҵгьы илызхамҵашаз аус, лыхәԥҳа
«бзиахә» лаԥхьа дықәтәан, ианаӡӡеи ахьмыӡӷ лыргара игәы иҭакны...
Иҵит шықәсыки бжаки раҟара. Ҳабыџь ԥаса еиԥш акәымкәа, тәарҭас, гыларҭас ишьҭихит Хьыкәыр лыҩны. Гәҩаракгьы ҟазҵодаз, «лыхәԥҳа» иоуп, аибацәа дрыцхраауеит ҳәа, иаҳагьы ддырҽхәон анаԥшцәа.
Шьыжьымҭанын. Хьыкәыр ахәыҷқәа шыцәаз шаанӡа дҩагылан, џьықәреила иҭәны илызгҿагылаз аҳаҭа ахы аарӷәӷәаны дҩаҵалан, аӡлагарахь ҳәа лҿыналхеит. Аӡы дҩырҟьан, аӡлагараҿгьы дҩеин, лаҳаҭа ныжьны, дыҿҟьа-ҿҟьо лышьҭахьҟа лҿаалхеит. Аӡлагареи рыҩни рыбжьара аккара агәҭа илҳәа иҩаган аулицахь икылгоу амҩаду. Убри амҩаду аҿы данынкылс, аӷды-мдыҳәа еицәажәо, Ҳабыџь арԥыск дицны, лара лахь ицарцы ҳнымҩахыҵып рҳәон еиԥш инеиқәшәеит.
– Шьыжьыбзиа! Бабаҟаз шаанӡа? – иҽы аӷәра даахан, дҵаауа дааҭгылеит Ҳабыџь, дааҭгылт ицыз иҩызагьы. Хьыкәыр лшьапы ахьыхтыз даацәыԥхашьаны наҟ лҽынкыдылкылт.
– Аӡлагараҟынӡа џьықәреик зган, схынҳәны саауеит, ухаҵкы сцеит... – лахә-лахәы дрыцклаԥшуа, лылахь еиқәҵа инаралҳәеит. Амҩа иқәло ианалага, Ҳабыџь ҷкәынҵас иҽы дааҽыжәԥеит, уи инашьҭарххны – иҩызагьы.
– Иауазеи шәызҽыжәҵуазеи? – лҳәан, иҽыжәымҵрацы днархьынҳалт Хьыкәыр, ашырҳәа дагьынаскьаны.
– Аҩны ҳааит, уажәшьҭа ҳаицымнеиуеи! – рҳәан, Ҳабыџь иҽы аӷәра иҩыза инаиркны, Хьыкәыр лмахәар инапы нкылидан, аҩныҟа рҿынархеит. Амҩа ианнықәлаҵәҟьа, Ҳабыџь Хьыкәыр маӡажәак леиҳәома уҳәаратәы, ихы налыдкыланы, ибжьы рхәыҷны длацәажәо далагеит. Аҽқәа раӷәрақәа ркьаҿны икны, наҟ-ааҟ иеивагыланы иахьааиуаз, митәык дырцәыхарамкәа дрышьҭан Ҳабыџь иҩыза, Хьыкәыр лахь ада ԥшырҭа имамкәа.
– Утәеишь, уара умсит, – иҳәан, Ҳауд ҳаҭыр иқәҵо днаиртәеит аҩны ианааҩнала, иҟамчы наимихын, иараитәгьы нацҵаны аҭӡы-вараҿы аҵәымӷ инахаиршәит. Хьыкәыр леимаақәа налышьалҵан, лҽаалыԥсахын, акрура-акырҳәара далагеит. Аҩны кеикеиуа илыԥссеит, ацәырҭақәа еиқәылҵеит, нас ачуан ӡәӡәаны ахьурӡы кналҳаит.
Даара лылахь еиқәын Хьыкәыр. Асас илмырдыррацы дыччошәа даҿын, аха гәала бааԥсык шлымаз лхы-лҿы лцәажәара, лныҟәашьа – зегьы ирныԥшуан, зегь рҿы ашьҭа лцәанылон. Уи аҽны ада илымбацыз, лыҩны имааицыз асас Ҳауд аҳаҭыр иқәылҵашан, иааира иаҵанакуаз аус хьанҭа акәымзар, уи аус атәы Ҳабыџь лгәы инықәишьижьҭеи акы деигәырӷьо дыҟамызт, адунеи сықәмындаз ҳәа лхы лцәымыӷхан акәын амаҵ шылуаз, Ҳабыџь илақәа шаҟь-шаҟьо, зны Ҳауд дихәаԥшларын, зны – Хьыкәыр, ирыдибалазеи абарҭ аҩыџьа ҳәа уамашәа иубартәы еиԥш. Хьыкәыр знызаҵәыкгьы лыла неиҵыхны Ҳауд диҿамԥшыцызт аҩны иааҩналеижьҭеи. Аха иара илаԥш шылхыз илхӡан, дацклаԥшуан лныҟәашьа, лкырушьа, лцәажәашьа, зегь рыла дгәеиҭон, аказы деиликаарц иҭахума уҳәаратәы.
– Хьыкәыр, бааскьеишь, ак басҳәоит! – иҳәан, Ҳабыџь дҩагылан, Хьыкәыр дындәылиԥхьеит. Хьыкәыр акҿыҩра даакҿыҵын, лылахь еиқәҵа, лхы лықәыжь днаишьҭалеит. Агәара аандаҿы ианнеи, инкыдгылан, наҟ-ааҟ еиҿаԥшуа ацәажәара иалагеит. Ҳауд днаԥшны ибон Хьыкәыр аҵәыуара дшаҿыз, лкасы лыла иааҭшьуа лылаӷырӡқәа шылрыцқьоз, Ҳабыџь дылҿагьежьуа, дыргәыбзыӷуа дышлацәажәоз.
Сааҭк аҟынӡа еицәажәауан Ҳабыџьи Хьыкәыри. Аицәажәара иалган, аҩны ианааи, Хьыкәыр аԥсеиқәара лықә, аӡеиқәара лықә, акҿыҩра деиҭанакҿалеит.
Ҳабыџь дааиасын, Ҳауд иааигәара днатәеит. Аӡәи-аӡәи еиламцәажәаӡо ишыԥшыз, ԥыҭрак аабжьысит. «Уажәшьҭа ҳцалап», – рҳәан, акрыфарагьы иазымԥшыкәа, рҟамчқәа Ҳабыџь иаакнихын, индәылҵны рыҽқәа инарықәтәеит.
Аҭаацәа ду уаххьа рфаратәы иԥхьамтәацызт, ацуҭа аҩнуҵҟа игон уарла-шәарла еиныҩуаз аиқәҿыҭбжьқәа, алашбжьқәа, ажәлар рынеилыс-ҩеилысрақәа рышьҭыбжь. Хазы, цәыкьа зыҩны изахымлакәа зыжәи зҳәари ззеиҵамҵаз ауаа рыхкаарақәа ирҭыҩны иуаҳауан, егьырҭ, ашьҭыбжьқәа зҵазырӡуаз, азаақьҳәа ажәхьақәеи аҳәари рыҟаабжьы. Даҽа ҩнқәак рҿы аӷәапаҳәа ижаҳәо, ргәы каршәны ажәгәарақәа ирҭатәан заа еилдыргахьаз арахәқәа.
Хьыкәыр лыжә заҵәы агәашә иадгылан, изхьо дамоукәа. Аҟаара агәы аныԥнаҵәа, агәашә лабақәа ақьышә нкылнахын, ашақьаҳәа аԥа хәыҷы ахи алымҳақәеи рырбзара иалагеит, зны-зынлагьы иӷзы-мызуа. Аԥеи иареи еинзыриодаз, изхьодаз иара рыцҳа! Абар, адәы иқәхашт иҭынхадаха. Агәыӷырҭа Хьыкәыр, иара лгәалашәаратәы дыҟамызт ауха, лгәырҩақәа даара ирацәан, инеимаҭәаны дҵәыуон ихәлаз аахысгьы. Лгәы иалагӡаны дыҟан лыԥсы зыӷроу лхәыҷқәеи лареи рҿы зырцәажәо лыжә заҵәы аҟаабжь. Лхаҵа дыԥсны даныкҿаз, ауаа срымбандаз ҳәа лҽыԥхьакны маӡа данҵәыуозгьы, усҟак лаӷырӡ калымҭәеит. Лаҳәшьа еиҵби ланхәыԥҳаи (ланхәыԥҳа хаҵа дцахьан) дырзыршәыкьуамызт Хьыкәыр, убасҟак лгәы ҿкааны дқьыз-қьызуа дҵәыуон, абри дацәынхарым уҳәаратәы.
– Сишь, аӡә даауеит! – лҳәан, аԥсык аҟара иаарӡырҩны дындәылҟьеит ланхәыԥҳа. – Абар, абар, иааит: – инеимаҭәаны дҵәыуо дааҩнаххит. Ашҭа инҭалт гәыԥҩык аҽцәа. Раԥхьа иааиуаз ҩыџьа ныҵыҵ иҽыжәҵны, аҩныҟа рҿаархеит. Руаӡәы Ҳабыџь иакәын. Егьырҭ аҽцәа аҩныҟа имааикәа, агәашә иахьааҭалаз, иҽыжәҵны иааилагылт. Хьыкәыр акьыжыҳәа дҵәыуо, лхәыҷқәа ахьықәиаз днеин, лнапқәа рыларԥсны илгәыдыҳәҳәала иаанылкылт. Даргьы анеибарҿыха, акәҷарақәа реиԥш ихьусууа, ран илылаҳәаҵа дыркит. Аҳәсақәа аҩыџьагьы еибарҵәыуо, Хьыкәри лхәыҷқәеи ирықәҵәиаашо, ирура рзымдыруа ишыҩназ, дџыџӡа дааҩнашылт Ҳабыџь.
– Ари закәызеи! – изымбатәбараха ашә дахьаахыҵыз дыҭгыла днарзыԥшит. Хьыкәыр лаҳәшьеи ланхәыԥҳаи еибарҵәыуо, лара Хьыкәыри лхәыҷқәеи ишырхагылаз аниба, Ҳабыџь иааицәыԥхашьан, рыҿқәа наҟ инарҳәны рылаӷырӡқәа дрыцқьо иалагеит. Ҳабыџь ашырҳәа дааиаҟьан, Хьыкәыр лаҳәшьа дналыдгылан, ибжьы рхәыҷны ллымҳа дынҭацәажәеит: – Егьзымбац иеиԥш, иҟашәҵо закәызеи, шәеибарҵәыуо, иԥхашьарами ари! Аҭаацагацәа адәны игылоуп, Хьыкәыр шәаалых! – иҳәан, аҳәсақәа ааирԥхашьеит. Ҳабыџь иажәа ҩбамтәкәа, ргәы иҭоу рҿы ирзамырҳәо, аҵәыуара иакуа инеины Хьыкәыр ишылымуаз, лхәыҷқәеи лареи неимкәкәааны, наҟ-ааҟ
илывагыланы, дындәылганы, аҭацаагацәа днарырҭеит. Уи акәхеит, хаҵа дцеит Хьыкәыр.
Адырҩаҽны Ҳабыџь илахь еиқәышьшьы аусҳәарҭа дныҩналан, дышиашаз аписар иҿы днеит. Асҭаршынгьы уаҟа дтәан.
– Бзиала уаабеит! – рҳәан, инеихаҵгылт аҩыџьагьы...
– Шәтәақәа, шәыххь згеит, шәызгылоузеи! – астол анаҟтәирахь икҿагылаз аҟәардә даахан днықәтәеит.
– Хьыкәыр иаха абзамыҟәра шылуз шәаҳама? Лысабицәа каԥсаны Ҳаудажә дышиццаз?
– Ҟоҳ-чоҳ! – рҳәеит аҩыџьагьы инацыҵҟьаны, инеихәаԥшы-ааихәаԥшуа.
– Ишԥаҟалеи, умҳәои, џьушьҭ?!
– Ишԥаҟалахи, бзиа дбаны диццеит, уарҭ, сара дысзымҵааит, уарҭ – даҽаӡәы...
Даара иқьышә кылыршьшь даатәеит Ҳабыџь.
– Нас асабицәа ирыԥсыхәоузеи, умҳәои? – дҵааит асҭаршын, Хьыкәыр лхаҵацара игәы иахәоу, игәы иалоу узымдыруа, даалахҿыхшәа, илахь неиқәҵашәа.
– Акрыздыруама ирыԥсыхәоу, уама сақәшәеит, ишубо, аҩнреи ахәыҷқәеи инапы иануп, ииҭаху рзиуааит ҳәа ажәа сзынлыжьит...
– Абар, ассир! Илгәаӷьызеи, агызмал! Лысабицәа каԥсаны хаҵа дышԥацеи? – еиҭанахашшааит аписари асҭаршыни.
Аписар дызҿыз ашәҟәыҩра даналга, иқьаадқәа рҽны шәҟәы цәак инагәылаҵаны, ивараҿы игылаз ашкаф ашә аартны инҭеиҵеит. Иаԥхьа даҽа қьаадк ықәын, уи шиҩуаз аамҭа ԥыҭрак ицеит. – Уажәшьҭа ҳцалап, – иҳәеит асҭаршын, аписар иқьаад ҩны данаалга. – Хык рыҭатәуп асабицәа, рмал хәыҷгьы иԥхасҭахаанӡа шәҟәыла ишьҭыхтәуп.
– Аиеи, шәыххь згеит, шәҟәыла ишьҭыхтәуп, опекәынкгьы дрыҭатәуп, – нациҵеит Ҳабыџь дахьтәаз.
Уи ажәа зынӡагьы ақәҿырымҭит аписари асҭаршыни. Аписар инапы нагӡаны иҩымыз қьаад еиқәҵарак ашкаф иааҭиган, агазеҭ накәыршаны икны, – уаала, – иҳәан асҭаршынгьы иаргьы ҩеибаргылан идәықәлеит, Ҳабыџь уаала ҳәа иамҳәаӡакәа.
– Уара, опекәынкгьы дрыҭатәуп сымҳәаз?! – ажәа нрышьҭеиҳәеит Ҳабыџь, игәы нырханы.
– Уи азы ауми нас ҳазцо! – асҭаршын даахьаҳәын, усҟак хаара аҵамҵакәа, Ҳабыџь иахь илакҭа наирхеит.
– Нас уи азы акәзар, сара сааныжьны шәышԥацои? – дҟаԥшьӡа дагьынеибакит Ҳабыџь. – Уқыҭантәи аибацәа зегьы опекәынра сара срызгылап ҳәа уаҿымзар, ус уаҩы ибахьоума? – ибжьы нарӷәӷәаны абас нареиҳәан, дҩагылан, ахәацаҳәа ашә ахь иҿынеихеит.
– Иууазеи, Ҳабыџь опекәынра сгылоит ҳәа акыруасҳәама? – рыгәқәа неизынхан, гоу-гоу иааицәажәан, нас аписари асҭаршыни неибадырны, зҿыназхаз Ҳабыџь инаишьҭалеит. Уи ақыҭаҿы опекәынра даҽаӡәы иҭара ҵасс измамыз асҭаршын, аӡәырҩы ахымхәацәа опекәынс дрыман. Аха данеиԥхьхәыц, иара иеицәа злымшоз, амчхара змаз Ҳабыџь ивалара иҭахымхеит. Иӡбеит, акгьы ахымҳәаакәа, Хьыкәыр лыҩнреи лысабицәеи Ҳабыџь инапы ианиҵарцы, Ҳабыџь дышнеиуаз, инеихьӡан, уаҟа иааибаргәыбзыӷқәеит.
Уи акәхеит. Допекәынха даақәгылт Ҳабыџь, азакәан ԥшрак неиҭан, иааимҟәыҵеихалт Хьыкәыр лысабицәеи рмал хәыҷи. Аҳәынаԥ шьны ацгәы аналахәмаруа еиԥш, ииҭахыз анлылирша, ихы дакәхшаны ддәықәиҵеит. Ахәыҷқәа ааиган, иҩны инкеиԥсеит. Даагьежьын, реиҳа аҭаҭын ахьыҟалоз рабҭынха гектарк адгьыл бзиаҿы аказарма ҭаргыланы, аҭырқәцәа ааиган, иқәиҵеит. Инацҵа-аацҵаны, атәым дгьылқәа надҟьала-аадҟьаланы ирҭбааит ҩ-гектарк рҟынӡа.
– Аибацәа сааӡозар, ирымоугьы сара сақәиҭзароуп, – иҳәан, акаанимыжьт рқьаԥҭаҿы. Ахыбрақәаҵәҟьагьы дрыгәҭасны иҭиит, рқәаҵа иҿалоз ажь есышықәса иҭины ихы иаирхәон. Рқьаԥҭа мхы лаҵатәыс иҟаиҵеит. Акы-ҩба ирымаз арахәқәагьы нихит. Хьарала ибзиам, иҳәан, рыжәхьа ерманык иирхәҳаит, аӡынра анааи, аԥагьы нкажьны ишьны ифеит. Асабицәа иршәымкәа, ирыҟәнымкәа, иӡыӷӡыӷуа адәы инықәиҵеит. Аха «аиба имгьал былуам» ҳәа – имԥсит асабицәа, убасҟак аџьаха-џьафара ааӡара шрымазгьы, ирызҳауан дара гәаҟҵәаҟрыла.
Зысабицәа каԥсаны ҵәыуара-хьрала, гәырҩа дула зыҩны идәылҵыз Хьыкәыр даннарга ауха даачмазаҩхан, мызкгьы дышьҭамхакәа дыԥсит.
Иҵит акыр шықәса. Џьаҭи Џьанҳәаҭи арԥарцәахеит, рхәы-ржьы ааит. Аиҳабы Џьанҳәаҭ уаҩы ԥшьагьаҭҳа иакәхеит, ихәда ду, аӡыцәеиԥш рак иҭҳәаны. Данцәажәоз ибжьы гәаҩаӡа, аҳаԥшьа иҭыҩуашәа, уаҩы аргамак, разык, иуҳәо зегьы ҵабыргу џьышьа ихеиҵон.
Аиҵбы Џьаҭ Џьанҳәаҭ диаҟарамызт ҭаҳа-ҭыӷьарала, аха наӡа-ааӡак, шаҭлаҟьак иакәын уи, иуаҩрахь днаӡацыԥхьаӡа иаҳа-иаҳа ауаҩра илҵуан. Даара хаҵа бзиахеит Џьаҭ, акы иннамкылаӡо алаапк даҩызаханы дҟалеит. Цәгьа азалымқәа ныҟәигон иара Ҳабыџь иҳәатәала, ауаа ирҳәуан амҩадуқәа рҿы дкылсны, дӷьычуан ишаха имӷыҵаҵа. Ҳабыџь диҿыԥшны, цәгьамзар бзиа иуамызт.
Ӡынран. Ауха адгьыл еиҟәнажәома уҳәо иҵааит. Даара зыҩны ԥхаз, зыҩны џьгәаз аӡәы иакәымзар, ауаа ахьҭа рылашәны, еисаны риарҭақәа рҿы ишьҭан. Џьанҳәаҭ ԥхынгьы-ӡынгьы изеиԥшны шьыжьы дгылон, аҭаацәа амаҵурҭаҿы ианааилакь, агәгәаҳәа амца еиқәҵаны дшахатәаз рбон. Ари ауха иҟалаз аҵаа еиҳагьы шьыжьы дыҵнацеит иара, ашара шибазҵәҟьа дҩагылан, амаҵурҭаҿы дааит, амца еиқәиҵеит. Ишьапы ҭаҟаца ижәцәеимаақәеи иеимсқәеи ишьеиҵеит, икәмызцәа кьаҿ ишәҵаны, андәылҵрада ус имамкәа иҽеибиҭеит. Амра ҟаԥшьӡа иҩагылан, хәыҷы-хәыҷла аҽыҳаранакуа раԥхьатәи ақәаҵа иныҵаҷҷеит, даҽа ԥыҭрак ашьҭахь абнақәа, адәқәа уҳәа алҩаҵә нархылыззеит. Аԥхьа дгылан дааит Џьанҳәаҭ, нас Ҳабыџь, уи ашьҭахь, ашьал лыкәырша дааит иан. Зегьы аттаҳәа амца рҽахарԥсон, рнапқәа ахакны идырԥхон. Уажәшьҭа арахәқәа аусышьҭып, иҳәан, Џьаҭ агылара иҽыназикуаны еиԥш, алақәагьы дрымбакәа абарҵа дааҵашылт жьра-цәарыла Џьаҭи Џьанҳәаҭи ирзыҟаз, рхы аҟара ҳаҭыр зқәырҵоз Чқмыжә. Уи даара иеигәырӷьеит, аԥсшәа иарҳәеит аҩыџьагьы. Чқмыжә акы даргәамҵны дшааиз, абӷьааҳәа идырт Џьаҭ.
– Уабаҟаз шаанӡа, гәаҟра шәымоума? – афырҳәа дҵааит.
– Агәаҟра ҳамагәышьоуп ааи!.. – илахь неиқәиҵеит. – Саб дычмазаҩ ӷәӷәоуп, иахьа Очамчыраҟа аҳақьымцәа рахь ддәықәаагалап ҳәа акәын, аха аԥара ҳнанамгаӡеит.
Аԥара сшәырԥсах ҳәа, аҳәара-ачара зныԥшуаз блала Ҳабыџьи Џьаҭи днарзыԥшит.
– Иаууеи, Едгьагә мыжда, дышԥачмазаҩхеи, ауаҩы уашәшәыра, – иҳәан, игәы иалырсшәа днахашшааит Ҳабыџь, аԥара атәы даламцәажәакәа.
– Хьҭак шәыцәилалара шәыҟоуп, Очамчыраҟа дахьыжәго, амш даара ихьҭоуп, ашьа аҿыҵуеит, – нациҵеит Џьанҳәаҭгьы, Чқмыжә днаиабжьашәа.
– Унан, сара мыжда, дзынхьаауазеи? – лҳәан, Ҳабыџь иангьы лгәы иалырсны даацәажәеит, шьалла лхы-лҿы ҭаҳәҳәа, дҟәиҭӡа дахьыҽҳәатәаз. Дызрызнеиз аԥара ирҭозу, ирымҭозу ззымдыруаз Чқмыжә, иаб ичымазара ргәы иахьалдырсыз ицәымыӷхаӡеит, «аҿыргәыбзыӷ уазҳәо ихәарҭара усҟак иулеиҵом» ҳәа, – иаҳахьаз ааигәалашәан, – «аԥара ансырымҭа, сыршьит», – ааиӡбеит гәаныла.
– Аԥара ҳара иуаҳамҭари нас, – иҳәан, убри аамҭазы ҿааиҭит уаанӡа ихәыцуа итәаз Џьаҭ.
Игәы ааҭгәырӷьааит, ила-иҿы неихаччеит Чқмыжә, игәазҳара усҟак нҵра амоуит акәымзар.
– Ишәҭ, дад, агәаҟразы ауаҩи ауаҩи убас еицхыраауеит... – ирԥшӡашәа ажәа нашьҭеиҵеит Ҳабыџь, аԥара уаҳҭап ҳәа Џьаҭ ииҳәаз. – Ишәымазар ишәҭ.
Ажәа аҵҩа шҽеимыз Чқмыжә игәы назҩеит, иаразнак иагьынҭыхьшәашәааит.
Игәы аарҷыдеит Џьанҳәаҭгьы Ҳабыџь ицәажәашьа.
– Ҳара аԥара ҳазҭагәышьода, уара суқәгәыӷны исҳәеит акәымзар... – Ҳабыџь ииҳәаз ицәымыӷхан, ихы наиқәижьит уи.
– Сара аԥара сызҭода, аҷкәын? Аԥара сымазар, уара иузымдыруеи? – хырқьиагас иара дныҟаиҵеит. Џьаҭ дынҿыҟаԥшьааит зназы, аха Ҳабыџь дҿаԥымҽкәа дызлаирқьиашала, ламысла даацәажәеит:
– Иумаз џьысшьан азоуп изысҳәа, ари ҳара дҳауоуп...
– Аԥара сымазар, ишԥаисымҭоз? Иуҳәо закәызеи?.. Уара ууа, сара суа ҳәа, еилых дҳамоума, уара дууазар, саргьы дсуоуп, сара исуоу уаргьы дууоуп...
– Ааи, исымдыруеи! – игәы иалсыз аачҳаны дҩагылан, амца днаҵха-ҩаҵхеит Џьаҭ. Чқмыжә аԥара шимоуаз дырны, агәырҩа даашьҭнахын, ԥыҭраамҭак ҿымҭӡакәа дхәыцуа дтәан. Нас ус иҳәеит, ихы Ҳабыџь инаиқәкны:
– Џьаҭи Џьанҳәаҭи раҵкьысгьы уара суқәгәыӷуеит, уххь згеит, аԥара умазар, сахубаарым ҳәа сгәы иаанагоит, агәаҟра атәы ззымдыруагь уакәым; анаӡын уҳәозар, убригь садгылоит.
– Иахьԥоуҳәои, дадхеит, ажәак усырҳәозма аԥара сымазар, абарҭ сыҷкәынцәа снапала исшьуеит, капеик сымазар. Анаӡын шԥауасҳәо, атәымуаа реиԥш. Уарамоу, исзымдырӡо ауаа аԥара дсырԥсахуеит!..
Џьаҭи Џьанҳәаҭи ааинықәын, аԥсышәак неиҳәан, аԥара «шимамыз» ала ихы ирқьиеит Ҳабыџь. Ирҳәоз, иримҭеит аԥара, егьа рундазгьы.
– Шәымш аабзиахааит! – иҳәан, Чқмыжә аԥара змысхрыда ҳәа деиԥхьхәыцаауа, дындәылҵны дцеит.
Ҳабыџь изиуз цәгьа игәы иалсит Џьаҭ. «Шәара шәоуп хшарас исымоу, сзықәгәыӷуа, уаҳа исымада, сԥа дыҟам, сыԥҳа» ҳәа, – абжьааԥны аешьцәа еидыртәаланы иреиҳәақәоз ишбашаз аргама иааиҵырхит. «10 мааҭк, 15 мааҭ ҳауацәа азгәаҟны ианааилак идимырԥсахуазар, нас изаауазеи ари, акгьы даҳзаԥсамзаап!» – рҳәан, ргәы ицәкаҳаит.
Аҵабыргазы, аҩеишьцәагьы абык иаҟара ҳаҭыр иқәырҵон Ҳабыџь. Иара игәаԥхози ииҭахызи рнаҩсан акы рур, акы рҳәар шамуазгьы рдыруан, ухахьы уџьымшь ыҟоуп ҳәа бзанҵыкгьы иарымҳәацызт.
Уажәы аабыкьоуп Ҳабыџь ицәмаҟақәа Аӡҩыбжьа аӷәхырҭа зауад аҿы иганы, 50 мааҭ ҳәа иҭины, аԥара ааганы ианииҭаз.
Егьырҭ зегьы бзиоуп, аха абарҭ аԥарақәа сымам ҳәа мап злаицәикзеи, дыԥхамшьозаап ари ауаҩ, уик игәахы ԥнажәаӡо дҟалеит Џьаҭ. Илахь шеиқәиҵаз Ҳабыџь ибеит, егьидырит игәы нзырхаз, аха аҭыӡшәа зынӡагьы ицәыримгеит.
– Иахьа уардынқәак амҿы аажәгароуп, баба! – иҳәан, ихы Џьаҭ инаиқәикит длахҿыхӡа. – Иумбои, ҳамш хәарчаруа
ишыҟоу. Асы ӷәӷәа аур ҟалап сынтәа, заа ҳазхара амҿи аԥҳәи ҳадҳамгалар, уашьҭан ҳуадаҩхап.
– Амҿи аԥҳәи егьаурым, иаагап, ҳуардын, – ҳкамбашь, хиоуп, аха сгәы иалсыз уасҳәарцы сҭахуп... – иҳәеит Џьаҭ, даара илахь неиқәҵаны, ихы-игәы ақәмаҷха.
– Изакәзеи, баба угәы иалсыз? Аӡәыр дуацәҳама, аӡәыр иакәым акыр уеиҳәама? – Џьаҭ иажәа днаԥыҩлан, афырҳәа дҵааит Ҳабыџь.
– Мамоу, аӡәгьы дысмацәҳаит, аӡәгьы ақәнамга сеимҳәеит, уара иууз ауп сгәы иалсыз!
– Изакәызеи, баба, сара изуз?
– Иууз ухашҭма, изиумҭазеи Чқмыжә аԥара? Дышҳауа бзиаз узымдыруаз?.. – игәы ԥшаауа, инҭҵәыуаауа инаиеиҳәеит.
Ҳабыџь ицәымыӷхан, зназы даахәыцит, аха нас иажәа ырхааны, Џьаҭ дыргәабзыӷуа днықәлеит:
– Шәара ишәеиӷьасшьо аӡәыр дсымазар, исымҵәааит! – иҳәеит иара, – сара хшараси ҭынхаси исымоу шәара снапала исааӡаз шәоуп, умбои, абри аҩнра, агәара, акрыҟазар, шәара ишәтәуп, шәара шәыхьӡала иҟоуп, аԥара сҵәахыргьы – шәара шәзы, даҽакы сымазаргьы – шәара шәзы...
Ауаҩы хԥара Ҳабыџь далалаӡаны, иҽыргәыбзыӷӡаны Џьаҭ иҽынеизикит.
– Усҵәҟьа аҽыркаҷбеира хәарҭам, ҳауацәа ҳалнахуеит, ҳламысданатәуеит...
Ҳабыџь иажәақәа ирзмырԥсыҽыз Џьаҭ игәала шыҟац еиҭаанхеит ихьасаҟәуа, игәы аҵа инҭаҳаны.
– Мап, дад, – иҳәеит Ҳабыџь, – Чқмыжәгьы бзиа дызбоит, шәара снапала исааӡаз шәеиԥшҵәҟьа, аха аԥара сзимырԥсахит, избан акәзар шәара шәзы иҵәахны исымоуп, зны шәазгәаҟыр ҳәа сшәаны...
Ҳабыџь ииҳәақәоз акгьы ихы иҭалаӡомызт Џьаҭ, урҭ зегьы шымцыз ыҵхны, игәы дҭахәыцуа дтәан дихәаԥшуан.
– Мап, дад, шәара ишәымаз урҭ аԥарақәа, сара даҽаӡәы исызиҭом. Анцәа ду шәсыгымхааит снапала исааӡаз сысабицәа, – дҟәындҟәындуа, ихы ҳаракны Анцәа диҳәо днаиҵаԥшит.
– Чқмыжә аԥара иҳарԥсахыр ҳақәнагон, иумуит акәымзар... – даагәрым-шәрымит Џьаҭ.
Аӡынра иӷыҵсын, ааԥынра инықәлеит. Ҳабыџь инаҩстәи амхурсҭа еимыртаӷа ишьҭан. Аусура мыцхәы уаҩы игәы аҳәаратәы иҟан аамҭа. Амра хаакәакәараӡа иԥхон. Аԥсабара гәырӷьахә иԥшӡаха аҽынеибыҭара иаҿын. Ҳабыџь инаҩсан ицәаӷәаны ишьҭаз амхы арахә ықәлан иркәаҳауа ианалага, џьара-ҩыџьара аанда ахьԥыжәжәаз иҳашшып, рҳәан, Џьаҭи Џьанҳәаҭи акрыфаны, реихаԥсыхәқәа аашьҭырхын, инавалеит ҽнак шьыжьымҭан. Еимдо аккара ишыҵаз, аанда аҟаҵаразы, ирыхәарҭахашаз хьацак алԥшааны икаҿо, иалырҩырны икажьуа дышнеиуаз, ишьапы зықәгылаз наҿҟьан, ахуҳәа хланҵы дынҭалт. Имԥыхьашәартә иҟаз амахәқәагьы даарзыбзиамхаӡакәа, дышлеиуаз, ахьаца амҵа ихсаны икажьыз ақыдуахәа аҵарыра днақәҳаит. Знызаҵәык ибжьы геит Џьаҭ, уинахыс изҿымҭӡо уаҟа днышьҭахеит. Ааигәа абыца ҿо илаз Џьанҳәаҭ дыҩуа дааизар, иашьа деиҩырҿахәа дкажьуп. Ииурыз Џьанҳәаҭ рыцҳа! Дызқәымгәыӷӡоз ахырзаман ила ианаба, акьыжыҳәа илеимеиҭәан, аҵәыуара далагеит. Згәы аҟәышра змаз Џьаҭ иашьа ибжьы аниаҳа, ила мчыдақәа аахитын, уаҩы игәы ҭнашьаартәы дааӷазит. – Сыԥсит умбои, усыцхраа! – иҳәан, ибжьы наиргеит зхьаа рацәаз ачымазаҩ. Џьанҳәаҭ деиҵақьы дҵәыуо иашьа даашьҭыхны ибӷа дынкыдиҵан, дима аҩны ашҭа дааҭалт.
Ҳабыџь ианиба, иҟалазеи, сажәра зырцәгьада ҳәа дҵаауа днарԥыххылт. Деимакы-еиҿакы дрыма иааин, ацәарҭаӷәы днықәырҵеит.
– Рацәа ҳбысҭафара аҵыхәа ԥҵәеит, баба Џьаҭ! – абас амца неицранаҵеит Ҳабыџь. Аԥҵәарақәеи ахәрақәеи рзы иаргьы дҟазашәа дыҟан, днеихәаԥш-ҩеихәаԥшит. Џьаҭ иуаҭәа ашшара ԥҵәан, насгьы ицәа-ижьы шәытаха, дҟәаҟәа дкажьын. Џьанҳәаҭ дцаны ԥсуа ҳақьымк дизааигеит. Уи дидтәалан дихәышәтәуан акраамҭа. Аха аусураҿы дхәарҭахаратәы дҟалап ҳәа Ҳабыџь игәы ишаанагоз еиԥш акәымкәа, Џьаҭ цқьа дзалымҵит амашәыр ихьыз, агра иоуит, дцыркьуа дҟалеит, зны-зынла ахьаа изцәырҵуа, иҩнуҵҟа уашәшәыраны, ԥаса илшоз акгьы илымшо. Афра алаапк иаҩызаз арԥыс дыбжаха даныҟала,
иаргьы ихы ицәымыӷхеит. Илахь неиҵыхны дыхәмаруа, дыччо акәымкәа иҟазшьагьы аҽаԥсахит. Иқәлацәа аӡәы данибалак, ихы кны днатәон, ифомызт, ижәуамызт, агәырҩара даҿын. «Ҳаи, абааԥсы, иухьзеи, уара уеиԥш егьаҩы ақәшәахьеит, умшәан» ҳәа, – игәы зырӷәӷәашаз ҭынха дибомызт. Ҳабыџь иҳәатәы ада даҽак ззымдыруаз иашьа, уамак дзиқәгәӷуамызт, иара Ҳабыџь ихаҭа иакәзар, Џьаҭ ишьапы ԥҵәа аахыс илакҭа аҽеиҭанакит, иҟазшьа даҽакала ибо далагеит. Исымоу зегьы шәара шәзы исҭахуп, шәсыҷкәынцәоуп ҳәа разҳәоз ауаҩы, уажәы хазы уца, дад, унха-унҵы ҳәа иабжьеиго далагеит. Ари зынӡа игәы канажьуан Џьаҭ. Аҵыхәтәаны, хәыҷык деиӷьхашәа, днахандеиуашәа ихы ибеит. Сахьырҭахым аҩнаҭаҿы сыззаагылозеи, сыԥсы-сынха, хазы сцап, ҳәа иӡбеит, хәҭа ҳәа кыр имазар, Ҳабыџь иааиҿыганы иашьа Џьанҳәаҭ диманы раб иқьаԥҭахьы нхара дцарцы. Ари ажәа Ҳабыџь ианиеиҳәа, игәамԥхеит. – Зынӡа ҳаицәыхарахоит, насгьы Џьанҳәаҭ ара дыҟазааит, – иҳәан, Џьанҳәаҭ ицара имуа далагеит. Еимацәгьахеит Џьаҭи Ҳабыџьи. Раб иқьаԥҭахьы димышьҭуа, иашьа диимҭо даналага, хар змамыз ауаа иҿагаланы диацәажәеит, анс иҳәеит, арс иҳәеит, аха ԥсыхәа изамҭеит. Џьаҭ дцан, асуд аҿы дашшит. Ус акәзар, иҳаибарбап, иҳәан, Ҳабыџь дцан, ихәԥҳа Мсоусҭ адырра ииҭеит. Аус асуд ахәаԥшны абас азырыӡбеит: Џьаҭ Ҳабыџь диааӡазар азхоит, хәҭаа ҳәа акгьы имамзааит. Раб иқьаԥҭаҿы Ҳабыџь анхара ҟаиҵахьеит (аҭаҭын казарма ахьиргылаз азоуп изырҳәаз) аҟынтәи Џьаҭ уаҟа дгьыл имам, даҽаџьара анхара ҟаиҵааит. Саб иқьаԥҭаҿы снымхар ҟалом иҳәозар, ԥарала аҿыхра азин имазааит. Џьанҳәаҭ иашьа иахь дцааит даҽа хә-шықәса Ҳабыџь изы аус аниулак ашьҭахь...»
Асуд абас анақәырҵа ашьҭахь, Ҳабыџь даақәҵәиит, Џьанҳәаҭ напы илеикит, исымоу зегьы уҭаны ԥас уҟасҵоит, сара сҿы уҟазароуп ҳәа иаҳәо, диргәыбзыӷуа мацара зынӡа ихы дҭеирԥеит. Иашьеи иареи бзанҵык изеинымио ацәгьа рыбжьеиҳәеит. Игәыӷырҭа башахеит Џьаҭ. Егьа иҳәаргьы, иашьа иара иахь дизаагоз џьишьон, абаа ду еиԥш диқәгәыӷуан. Иҩнапык игәыдыԥсала адәышкәаӷьаз даақәхеит, ҩныда, гәарада, ҭынхада, ҭынҵыда. Иҟаиҵарыз
ауаҩы чмазаҩы рыцҳа! Ихала егьилшомызт, абжьарак цхырааҩ димамызт, дыҟан ус. Иахьынеиԥырхуа ҳәа ауа, ақәла дрылан, бысҭахьык иҿарҵон дахьнеиуаз. Акыр шықәса бжьысит, қәрала иарԥыс ӷәӷәара дынҭагылт иаргьы. Иҩнуҵҟатәи ихьаа еиҳа ихыдахошәа ибеит, убри аамҭазы ишьапгьы дацәымшәакәа иқәиргыло далагеит. Ԥаса ҽнак аус иур, мчыбжьык ихы дамыхәо дышьҭахон, уажәы еиқәкны ҩымш-хымш аус иургьы, иԥырхагахомызт. Данхәыц, ҩын хәыҷык џьара иргыларацы иӡбеит. Аха иара иахьиҭахыз адгьыл анимоу, исыхьлакгьы сыхьааит, иҳәан, дызҭахыз аӡәы-ҩыџьа наицырхырааны, Ҳабыџь инаҩсан, абахә ашьапаҿы абна ылырхааны, казарма хәыҷык нылаиргылт (анкьа абраҟа ааԥҭрас ирыман иара ианшьцәа).
Абас Џьаҭ иҵәҩаншьапы аирсит, илша-илымша анхара ашьапы икит.
Ҳабыџь иҩны абарҵа уқәгыланы уанԥшлак, аҵлақәа рықәцәақәа ахьааимҟьо урыбжьыԥшны, шәақь хысымҭак набжьоуп уҳәаратәы, абна ахы аалҳәҳәо амардараҿы иубон хыбрак ақә. Ҳабыџь иҩни ари ахыбреи ирыбжьаз абна цқьа еилукаартәы иунарбомызт изакәытә хыброу зықә ааԥшуаз. Уи инацәхыкны абна ылырхааны, арадқәа еицырхәхәа иара ахыбра убаанӡагьы уназдыԥшылоз аҭаҭынрҭа ала, казармоуп уҳәаратәы угәы назцон. Зықә ааԥшуаз ахыбра ҟауареилаԥсала ихыбын. Еиқәаҵәаӡа алҩақ иашәхьаз аҟауар ҩазеи ицырцыруа аҟауар ҿыци ахьеилаԥсаз еилыӷрааӡа харантәылагьы мыцхә улаԥш иныҵашәон. Ҿыц инхаз аӡәы иакәхап, ма уаҩ ӷарк итәхап, рҳәон инахәаԥшуаз ауаа.
Иагьыҩнын, иагьказарман ари ахыбра. Иҵышшааны, азбжа ҩныс иҟаиҵеит Џьаҭ, егьи азыбжа ашықәсантәи иҭаҭын аарыхра хәыҷы алаирцәарацы амашьынақәа ыҵеиҵеит. Аҭаҭын ахьылазынтәи Ҳабыџь иҩны ашәҵәҟьа улаԥшуан, аҩны ашҭаҿы иҟарҵо, ируа зегьы еилукааратәы.
Шьыжьымҭанын. Заа акрыфара иашьцылоу аҭаацәа еилгахьазар еиԥш, амра аҽҩышьҭнаххьан. Ҳабыџь иҽыхәда макәанк ықәкны, агәашә данааҭала, дышиашаз амаҵурҭа абарҵаҿы дааин, дҽыжәҵит.
– Иҟашәҵахьоузеи, асасцәа гылахьоума? – иҳәан, дҵаауа инапы нароуны амакәан налиркит иаадәылҵыз аԥҳәызба қәыԥш.
– Асасцәа макьана имгылацт, – лҳәан, амакәан имхны дхынҳәны дныҩналт.
Агәгәаҳәа амца еиқәын аҩны аҩнуҵҟа. Хҩык-ԥшьҩык аҳәса еикәшо ачысҟаҵара иаҿын. Иҭахә-ҭахәӡа акәытқәа жәны агәыблаа ианҵаны иқәгылан. Даҽа арбаӷь дук аҵәы иахаҵаны иҽҳәарҵәиуа ахәышҭаара ахаҿы дтәан зықәрахь инеихьоу ԥҳәыс еиқәа абаакы. Ҳабыџь иан лыхҟәаш ҵакны, лҽааларҟәны, аҳамам аҿы акы лыӡәӡәон, лмаӷрақәа ҵаркәакәа. Џьанҳәаҭ ибӷа ырхәаны, даҵақьуа, иеидара амҿы ааганы агәызҳәа абарҵа иныҵаижьит. Аҩны дааин, амца днахәаԥш-аахәаԥшит, ҽеишәа еиқәны ианиба, асасцәа ирзыршьыз ашьтәа ашьапқәа ахьышьҭаз дааин, руакы аихаҵәы инахаҵаны, ицәырббылуа амца дныҽҳәатәеит.
Ҳабыџь аӷәреи акәадыри ааҩнеигалан, рҭыԥқәа рҿы иныҟаиҵеит, нас ажьҵәы кныхны агәараҳәа еилашуа икнаҳаз акәац днахагылан, жьыхәҭак ҭганы, сак амхны агьама ибеит.
– Акәац ажәра акрагзаап, – иҳәан, наҟ еиҭанҭаҵаны амца иҵегьгьы ирыӷәӷәарацы, Џьанҳәаҭ инаидиҵан дындәылҵит, асасцәа рахь днеирацы.
Асасцәа ахьышьҭаз азал аҟны даннеи, ԥыҭҩык риарҭақәа рҿы иқәтәан, аҽеилаҳәара иаҿын, ишьҭазгьы агылара рҽыназыркуан.
– Макьана шәымгыларгьы, аамҭа иахымԥаӡацт, ухаҵкы сцеит, шьыжьуп...
Ргәы излахәаша ҿыргәабзыӷ дцәажәо дҩархагылт. Иара убасҟан ҵаҟатәи ашә ала дааҩналт, заа игыланы адәахьы индәылҵыз ихәԥҳа Мсоусҭ иԥа Оҭар. Оҭар данааҩнала, бла хаала иабаӡӡеи днаихәаԥшын: – Уабаҟаз, ҽыла џьарантәи уаауазшәа збон? – дагьынаиазҵааит.
– Сабоушьҭуаз, аҽы сашьҭан, – иҳәеит Ҳабыџь, аӡлагарахь дшыҟаз атәы мҳәаӡакәа.
– Уаала, амаҵурҭахь ҳцап уареи сареи! Ирзууазеи арҭ, рҽеиларҳәалааит! – дахыхәмаруа, асасцәа рзы абас наҳәаны индәылҵит Ҳабыџьгьы Оҭаргьы. Абарҵаҿы
ианнеи, рҽааныркылан, аҭаҭын ахьылаз аҿаҟьахьы иԥшуа, еиҿахәыҭхәыҭуа ԥыҭраамҭак игылан, маӡажәак неибырҳәеит, нас амардуан иналбааит. Амаҵурҭахь имцакәа, аҩнқәа инарыбжьысын. Ҳабыџь ижәҩахыр Оҭар инапы ықәкны, рыбжьы ныҵакны еиҿцәажәо ахшьыра инҭалт.
Аҽеилаҳәара иаҿыз асасцәа иреиуаз ҩыџьа абыргцәа, аԥхьа рҽеилаҳәаны идәылҵны, абарҵаҿы иааины, ацәарҭаӷәы инықәтәеит, урҭ рышьҭахь иаадәылҵыз аҷкәын аҟәардә аадәылиган, ашә аԥхьа инаргыланы днықәтәеит. Убри аамҭазы адәахьы иҟаз Оҭар даныҩхала: – Уааи, утәа арахь, – иҳәан, ахьышәҭҳәа дҩаҵҟьеит аҷкәын.
– Мамоу, сара стәаӡом, утәа, уара, усасуп! – ижәҩахыр инапы нықәкны днаиртәеит, нас дыздгылаз абыркьыл имашьхәылҵ нықәикын, иҽырманшәалан дынкыдиаалт. Асамарҟәыл еибыҳәо, иччо-ихәмаруа иштәаз, агәыгәым азна аӡи, асапыни, ампахьшьи рыманы асасцәа рҿы ддырӡәӡәарцы иааит амаҵурҭаҿы афатәҟаҵара иаҿыз ԥҳәыски ԥҳәызбаки. «Уара умсит, сара сымсит» ҳәа, еимакуа, еиҳабы еиҵбыла еибарԥшны, аҿыӡәӡәара иалагеит.
Абыргцәа ҳәа ҳазҿу руаӡәы Ҟазылбақь, уаҩы шәпа-жәпак иакәын, ихәда изынамырҳәы-аамырҳәуа, аҳәачах еиԥш, иҷапан кылыршьшьы, иҟыԥсцәа гьалгьало. Егьи, Кәаҵиа, уаҩы шкәакәак, лагәыӷрак, дҟәата-ԥсато данцәажәоз, ахаара зҵаз, даара уаҩы аԥсышәак, уаҩы гәыбзыӷк иакәын, Ҳабыџь ихәԥҳа иԥа Оҭар абзиааӡара имаз инаалаӡаны, ҿыц ижәны ачуан иааҭыргаз акәты ԥсыла еиԥш, дҭахәӡа ицәа дҭан; уи усҟак хаара зҵаз уаҩымызт, уаҩышьалеи баӷьа-баӷьа ицәажәашьалеи. Егьи аҷкәын ԥшралеи сахьалеи дызцыз иҩызцәа дреиԥшымызт. Абаакы, ихы-иҿы кәрыхәҵәаӡа, аварахьала ирҟьаз исатина блуз еиқәаҵәа иҿарыбӷаа, ҳәынҵәра шкәакәала еибаркны, ихәда иҭаҟаца, ицәа ианаало иӡахны. Ажәла змаз аԥхын палта ҵаӷа хыхь изақәын. Уи аҷкәын ауаҩы шәпа Ҟазылбақь иԥа Уаниа иакәын, убри ашықәсан Аҟәа аҵара далганы аҩны иааны иҟаз.
Ҟазылбақь иҿы аниӡәӡәа, ампахьшьы ааиҿшьуа, иацы ирфаз аԥсхәра ду ааигәаларшәаны дналацәажәеит.
– Асҭана рыцҳа, дарԥыс бзиан, иԥсхәрагьы хар амамкәа ируит, – аишьцәа ааирҽхәеит Ҟазылбақь.
– Асҭана иԥсхәы бзианы ируит. Аха уажәшьҭа ҳцаларгьы цәгьамызт, саб! – иҳәан, иаб днеиҿаԥшит Уаниа.
– Ииашоуп, уажәшьҭа ҳҽыжәлара иаамҭоуп, ҳаҽқәа дҳаркәадырроуп!.. – Оҭар инаиеиҳәеит Ҟазылбақь, иԥа ииҳәаз днақәшаҳаҭханы. Аха аҽны асасцәа ус ишырмышьҭуаз, ирықәырҵашаз аҳаҭыр атәы здыруаз, амаҵурҭахь аԥшәымак иеиԥш ицоз-иаауаз Оҭар, аҽыжәлара ҳәа иаԥшьыргаз аиԥҟьара дналацәажәеит.
– Макьана ҳзыргәаҟуазеи, уара умсит, ари амш дуӡӡа, иагаџьара ҳцап, – иҳәан, афатә ҟаҵара иаҿыз аԥшәмацәа ааирццакрацы, ашацаҳәа амаҵурҭахь дналбааит.
– Ухаҵкы сцеит, шәмыццакын, какалк шәкаанӡа, – Оҭар инаишьҭарххы иаахалаз Ҳабыџьгьы днарыҳәеит. Ркәымжәы, ркаба, рҟамачаԥақәа, ҟәынала иҩычаз рфицарка тапанчақәа рыдҳало, рҽеилаҳәаны иааин, ртәарҭақәа рҿы еиҭанатәеит. Ҳабыџь ауаҭах дныҩналан, иаадәылигеит иџьаршьартә еиԥш раӡынла ичаԥаз, зымҿы џьоуҳарха иҟаз акаруал шәақь.
– Ҳаи, Ҳабыџь мыжда, иумам ҳәа акыҟамзаап? Иузҭада ари ашәақь бзиа? – дахьтәаз дагьыҩеихан, Ҳабыџь иахь инапы наирххеит Ҟазылбақь. Итәақәаз зегьы рылаԥшқәа ашәақь инақәыркит, Оҭар ида. Оҭар ҽырҵасы ҟамҵаӡакәа, акы лаԥшыхәны деиҩаӡошәа, аҿаҟьараҿы аҭаҭын зрашәоз дизыԥшуа, амаҵурҭахьтә дааин абарҵаҿы дгылан.
– Ашәақь еиҵоуп, ухаҵкы сцеит, – аҽԥыхәшә каламгьы ашәақьгьы неидкыланы Ҟазылбақь ииҭеит.
– Ари ажәытә шәақьажә зхысуама? – иатәамбаӡакәа ҿааиҭит Омар.
– Баша уахыччоит, абарҭ рыжәла ашәақьқәа рыла ажәытә ҳабацәа раӷацәа ианрабашьуаз иахьеиԥш исгәалашәоит! – Абас наҳәаны, инарҳәы-аарҳәны дахәаԥшуа далагеит Ҟазылбақь.
– Ааи, гәышьа, сабду Акәара Еиқәа аҭырқәцәа дызларабашьуаз шәақьуп ари!
– Акыр хара изхысуоу? – дҵаауа дҩагылан, ашәақь зкыз Ҟазылбақь иахь иҿааихеит Кәаҵиагьы.
– Хара ихысуеит, ааи! Ацәҟьара иузақәкыр, иавҟьап ҳәа умшәан, агәыҭаҵәҟьа ҭнацҟьаауеит! – иҳәеит Ҳабыџь.
Ашәақь асамԥал даахан, акалам ларханы аҽԥыхәшә нықәиԥсан, инапы инықәкны дкылԥшуа аҵықьҳәа аҿынаирхеит, ибзиашәа агәараандаҿы иибоз ахаҳә шкәакәа иарбаны, аха изақәмыршәеит.
– Ҳаи, сажәызаап, сылақәа ирыгхеит убо, уаҳа схысуам! – иҳәан, ацәҟьара иахьизақәмыршәаз аахьымӡӷишьашәа, ашәақь Ҳабыџь инеииркит.
– Изхысуам ҳәа шәасҳәан, ихашәҵомызт, шәымбои ацәҟьара ишзақәымшәо? – иҳәеит, ԥасанаҵы иатәамбакәа ицәажәахьаз Оҭар. Ашәақь нарыларгалан, инеимырҟьа-ааимырҟьо, ачаԥашьа џьашьо ишахәаԥшуаз, Оҭар иаарымихын агәыцәгьы дынҭаԥшит аҵхаара ҭазар збоит ҳәа, аха «Аҵхаара ҭыблаахьеит» ҳәа, наҟ еиҭанариҭеит.
– Даба, еиҵаҵеишь, сара салахысып, иҟанаҵо аабап... – уаанӡа ҿымҭӡо итәаз Ҟазылбақь иԥа Уаниа Ҳабыџь ишәақь еиҵеиҵарацы наидиҵеит.
– Уаб ианизақәмыршәа, уаргьы иузақәмыршәар ԥхашьароуп! – рҳәан, инаиахәмарт егьырҭ итәаз.
Ҳабыџь ашәақь еиҵаҵаны иааиган, ҳаҭыр ақәҵаны Уаниа инаииҭеит.
– Абна нахьхьи иаабо аиқәаҵәа ауп аихсра зҭаху!.. – иҳәеит Оҭар, аҿаҟьаҿы аҭаҭын зрашәоз ауаҩы инапы иқәкны.
Уаниа ихы дҩахан, Оҭар днеиҿаԥшит, иеиҳәаз ааџьашьаны:
– Иууазеи, Оҭар, ауаҩ цәҟьарас дҟаҵаны уиеихсшама?
Ҟазылбақь, Оҭар ииҳәаз дақәшаҳаҭхан, ухысроуп ҳәа дыхҭеикит. Кәаҵиа ацәгьагьы абзиагь мҳәакәа дӡырҩуа дтәан, ауаҩы диеихсыргьы, димеихсыргьы аҩбагьы изеиԥшны.
– Мап, ухысыргьы, уаанӡаҵәҟьа иазнагом, ухаҵкы сцеит...
Аҭаҭын рашәара иаҿу ауаҩы Оҭар диеихсыр бзиа ибо, дшаҟь-шаҟьо дықәхеит Ҳабыџь.
– Ишԥазнамго уанӡа? Заманалаҵәҟьа инанагоит! – иҳәеит Уаниа. Оҭар ишәақь аҵықьҳәа инҭирҟьеит. Уаниа иаб дзеихсыз ахаҳә шкәакәа ихәаш-хәаша агәҭа иҭицҟьааит.
– Ашәақь еиҵаҵаны иааг! Уажәшьҭа ирашәо цәҟьарас дҟасымҵозар убап! – ашәақь Ҳабыџь иахь инеирххеит.
Ҳабыџь ашәақь анеиҵеиҵа, иааимихын, абыркьыл инықәкны дкылԥшуа днатәеит Оҭар.
– Ирашәо Џьаҭ иоуп, думшьын! – убри аамҭазы дыҳәҳәо, амаҵурҭа ддәылҟьаны иҿааихеит Џьанҳәаҭ. Аҵықьҳәа ашәақь нҭҟьеит, ишырбоз, Џьаҭ иҽага наимпыҵшәан, акыӡӷы дкәалаауа дынҭалт.
Стеԥан Қәычбериа
(1912–1942)
ИЕИҬЕИЗ
Кадыр иџьаргәал ҩны ашә ҿыж-ҿыжуа иаартны даадәылҵын, амӡырха даақәгылеит, каба заҵә иҽԥыртланы, шарԥазык. Днаԥшы-ааԥшын, ажәҩан дҩаҵаԥшит.
Зегь ыцәан. Ажәҩан цәиқәара иаҵаԥсан иҭаауаз аеҵәақәа. Ана-ара, урҭ рҩызцәа ирылшәшәаны, ижжаӡа иахьлеиуаз уаҩы ибон. Амза ҭашәахьан.
Акәадыр зыбӷа цәнарҳәхьаз Кадыр иҽабаа, ажәжәаҳәа иҳәуа ашҭа иҭаз, ашьшьыҳәа днадгылан, аӷәра нахеиҵеит, абӷа цәҟьара днықәԥшын, инапы нақәирӷәӷәа-аақәирӷәӷәан, аҩныҟа иааганы акәадыр нақәиҵеит.
Дыццакуан уи џьара. Уажәы-уажәы иқьышә иаақәыххуан аԥышәырччара. Уажәы-уажәы дигәалашәон дызбылхьаз, иахьагьы-уахагьы зсахьа гәыкӡа ихы-игәы иҭаз аԥҳәызба.
Есымша еиԥш иахьагьы дцон Кадыр иҩны дахыҵны, ҩба-хԥа мшы дмаарц игәы иҭакны.
Икәымжәы, икаба, ихҭарԥа цәыш асырма иарганы, ачыхә гьало, иҟама чаԥа, итапанча ду ивара иадҳалауа, изиацкқәа ишьапқәа рҭаҟаца – уаҩ дахьизыԥшуаз ԥсуа ҵасла иеиӷьны иеилаҳәаз дмаҷын. Ихы-иҿы аазыгьежьны, цәаԥшьк, иԥаҵаԥшь цәхаԥшьӡа, илақәа ӷраны, иҭбааны, иџьымшь ҟьаҟьақәа ирыҵан, минуҭк ҭынч изҭамгыло, ишаҟь-шаҟьо. Шықәсыла ихыҵуан ҩажәижәаба дреиҵамкәа, уаҩы хжәак, зегьы дрыцҵҟьо, игәыжәла цәгьаны, дхәыҷы аахысгьы аусура дацәыхаран, акыр ихы ацәихьчо дыҟан. Данарԥысха нахыс заанаҭс иман аныҟәареи абжьахәҳахәҭреи. Иахьа
дзықәтәаз аҽы уаҵәы дақәтәамызт. Лассы-лассы иҽы аҽқәа ирыҭниԥсахлар бзиа ибон. Зны наҟ ирзақәиҵаларын, зны арахь изақәырҵаларын.
Уажәы даазқәылаз аныҟәарадагьы, игәҭыха иацлеит – абзиабара гәҭыха. Ес-хымш-ԥшьымш дцалон бзиа иибоз аԥҳәызба лахь, ҿа лирҳәарцгьы дазыццакуан. Аха аԥҳәызба лгәы иҭаз изеилымкаацызт. Убри гәхьаас иман. Иахьагьы даалҿаԥшны, даалацәажәаны хәыҷык игәы амца иацраз еихирсыӷьырц дцон.
Иҽы аӷәра ақәыршәны, иарӷьа напала иӡара кны, дхынаашәа изуаҭәак дықәтәаны, дхәыцуа днеиуан. Зны-зынлагьы даанаԥш-ааԥшуан, «аӡәы симбакәа ақыҭа сзалҵындаз» ҳәа, дыццакуан. Иҭахымызт иара дызлаз аколнхара иалаз аӡәы дибар, избан акәзар, изныкымкәа аколнхара ахантәаҩи иареи игәы иамыхәоз аимакқәа роухьан, хыда иныҟәарақәа рзы.
Абар, уажәы цасҳәа иаԥхьа дааизцәырҵит абригадир, иҽага иазқәынҵаны.
Уи даниба, азныказы Кадыр даамҩахыҵырц иҽазикит, аха дышгәеиҭаз аниба, – «Дабасԥыраҳаи, дахьца дмааратәы», – ааигәахәын, ихы иқәыжьны дышиашаз уахь иҿынеихеит, иҽы ишьхәа наирбан.
– Уабанӡацои, Кадыр, ас шарԥазы?
– Ҳаи, Ҭарашь… Сымцар схәарҭам, ани сҽы зсырхәҳаз агыруа иҽы хынсырҳәын азы дмашши!.. Уаҵәы асуд ҟалоит, сымцар схәарҭам.
– Уахьцо зумҳәозеи нас? Учмазаҩушәа аҳақьымцәа рахьынтә акатаҳәа ақьаадқәа ааугоит. Аныҟәара убар адауы уиҩызоуп… Иацык укылсит аколнхараҿы хәымш раахыс…
– Ишԥазури, Ҭарашь, сымцар… – ацәажәаха ииҭомызт Кадыр. – Иахьеи уаҵәи рзы егьсоумҳәан Ҭарашь, нас џьара сцашам, – икәадыр днақәҵәи-аақәҵәиит дԥышәырччо.
– Упланқәа хыда икажьны, амш го удәықәуп. Шаҟантә аизарақәа рҿы иухцәажәахьоу узымдыруеи? Ныҟәарала ухы узныҟәгома, џьым. Абжьагьалдызра аамҭа цеит. Иаамҭоуп уажәшьҭа ҳхы иҭаларц уи абжьагьалдызра шхьымӡӷу, ажәлар ухы цәымӷыс изруҭозеи, иараби!
– Ҭарашь, сара сус урҭ ажәлар гәхьаас ирысҭом…
– Уаҟәыҵ, џьушьҭ, Кадыр, ажәа рацәа аҳәара. Ус ҵыԥхгьы ишуҳәоз аамҭа угеит. Упланқәа ажәлар роуп иҟазҵаз.
– Сусқәа ҟоумҵакәа, егьа сзыҟоуҵеит! – даагәааит Кадыр. – Уаҟәыҵ, џьушьҭ, Ҭарашь, абарҭ реиԥш ажәа ҟәазқәа рҳәара. Уара иумҳәар, Кадыр издыррым аус шутәу!.. Ахшыҩ сара сакәым, уара иҵала!.. Ҳы! – иҳәан, илақәа камкамуа, Ҭарашь дылбааидарц иҭахызшәа, дааиҿаԥшын, дгәааны дахьцәажәоз иԥаҵаԥшьқәа ҭрысуан, ацгәы аԥаҵақәа реиԥш.
Ҭарашь днеиԥырҵын, дкәарны ддәықәлеит уи. Иҽы абӷа ахьахьуаз азы акәу, аҵыхәа ави-виҳәа иаҟьон, абӷа еиџьыԥӡа.
«Упланқәа ажәлар роуп иҟазҵаз!.. Абарбарҩыжә! – дхәыцуан Кадыр, Ҭарашь иажәақәа игәы иацраланы. – Уаб Хәамԥалажә ирҵала аусушьа, Кадыр иакәым!.. Дсыдызцалазеи, иараби, аламҵ еиԥш, днаулаԥс дцоит!.. Иараби, аты аҵар ишыркуа еиԥш, зегьы сара сыркуеит!» – дгәааны иҽы ласы-лассы дасуа, дцон Кадыр дыццакны. Аҭаҭын ҭигарц иџьыбахь инапы ндәықәиҵеит. Иџьыбаҿы иааиԥыхьашәеит агазеҭ. Ихы-иҿы аалашеит иаразнак. Игәалашәеит агазеҭ иџьыба изҭеиҵаз. Иааҭихын, иеиҵыхны днахәаԥшит асахьа ианыз. Нас даақәыԥсычҳан, иааигәалашәеит иацтәи амш аколнхараҿы.
…Ааԥын шьыжьы. Аԥсабара мыцхәы иԥшӡан, илахҿыхын. Аԥсҭазаарагьы гәышьҭыхган, иҷыр-ҷыруан аԥсаа, дара-дара еизыӡырҩны ашәа рҳәон зықь руахкыла. Ашәаԥыџьаԥ дырԥшӡон, ипытны, ибыбышӡа ирылагылан ашәырҵлақәа: аҳәаса, атама, аҳа, аҵәа.
Еиқәҿырҭуан аколнхацәа. Ицон аколнхарахь усура. Аҿар рыччабжь ашьыжь ҳауа цқьа иалан, ашьха ӡырҩаш еиԥш илахҿыхӡа.
Абар, аколнхара арха гәеиужь аҿы ишуеит аус. Ашьыжьтәи амырхәагақәа игәыразӡа иаарықәҷҷаз иарцырцыруеит урҭ рҽагақәа анышьҭырхуа. Арха ду хнаҟьоит имшын цәеиқәараӡа, ааи, уи арха гәеиужь ду иқәыҩуеит ашәаҳәабжь ҿацаӡа.
– Аҳаҳаи, амарџьақәа, шәас! – даҵаҳәҳәон зны-зынла агәырӷьара игәы иааҵаххны абригадир Ҭарашь. Зегьы даарыхәаԥшуан игәы иахәаны, игәы азна аҳауа цқьа ааиҿагаланы далагон иҽага ҟьара игәы аздуны.
– Иахьагьы дмааит Кадыр, – иҳәеит аҭаҳмада Гәаџь дааҭгыланы даанаԥш-ааԥшын, Кадыр данимба, игәы иамыхәакәа, ижакьа шла инапы аалишьын.
– Изӡбахәыда иумоу, Гәаџьхеит, аԥсцәагьы нахьхьи аԥсыжраҿы ижуп, – иҳәеит Ҭарашь, Гәаџь иахь илаԥш наиршәын.
– Уара ԥсыс душьоит, аха уи дыԥсӡам Ҭарашь, ҳара дҳалаԥхьаӡоуп аӡәы ҳәа. Убри азоуп инормагьы зҳацырҵаз.
– Сара шаҟантә иасҳәазеи Ҭемыр, убри инорма ҳара иҳацимҵарц, иара Кадыргьы дҳалаимԥхьаӡарц, аха имуит, афы исратәы, имуит. Аа, уажәы иара иҟаиҵалааит уи инормақәа, – иҳәеит Ҭарашь, иҽага аҟьара дааҟәыҵын.
– Иауазеи Кадыр инорма ҳацрымҵакәа, Ҭарашь? – игәы иахәомызт Гәаџь Ҭарашь иажәақәа. – Иауазеи? Уаҩы шаҭлаҟьа дуӡӡак ҳара дҳалаԥхьаӡоуп, акы даҳзаԥсам умҳәозар.
– Нас ишԥеизызури сара? – инапы ааиҟьеит Ҭарашь. – Шаҟантә ихцәажәахьоузеи аизарақәа рҿы! Аха акы дазымбжьеит. Сарамоу, иаб дизымбжьеит. Ишԥаизызури? Дзышьцылахьоу ауп.
– Дзышьцылахьоу ауп! – дааҵҟьеит даҽаӡәы. – Дзышьцылахьоу ауп ҳәа, аԥҳәызба леиԥш ихы шәшьышьла!
– Инорма ҟаҵаны иҭала, аа, усҭ, дад, Кадыр, аҳамҭа аус ахьумуз азыҳәан! – дгәааны Ҭарашь дааизыԥшит даҽаӡәы.
– Нас ишԥеизызурыз сара? Ауаҩы дысзшьуам, – иҳәеит Ҭарашь.
– Уара ухала уакәым, ҳарҭ зегьы иаҳхароуп Кадыр имҽеира. Ас иҟоу иаҳаҭыр убар, ухы дықәтәоит дааины, аԥшқацәа реиԥш. Есышықәса ипланқәа изыҟаҵаны, иаҳҭо ҳаналага, зынӡак аусура дааҟәыҵын, даатәеит, – дашшуан Гәаџь.
– Ишԥеизааури, Гәаџь, мшәан, знык, ҩынтә, хынтә иарҳәеит ихы иҭаларатәы, иҟаиҵо шхәарҭамыз, аха абри аҵла акры ауҳәар, акы аҳауама? – иҳәеит Ҭарашь.
– Иуаҳауама! Ажәлар рҳәатәы змаҳауа, урҭ рылагылара зҭахым, рџьабаахә иалачарц иашьҭоу даҳҭахым! Иахьиҭаху дцалааит. Иазхоуп уажәшьҭа! – дцәажәон Гәаџь дгәааны, илақәа ырмацәысуа.
Убри аамҭазы, агәашә аартны ачаирҭа дааҭалт аӡәы, иҽага иазқәынҵаны. Арашәара иаҿқәаз рахь иҿааихеит дынҭаҳа-ааҭаҳауа.
Зегьы рылаԥш дааҵашәеит Кадыр.
– Бзиа жәуит! – ҿааиҭит уи, ибжьы ҭахәаҽны.
Аӡәгьы аҭак иарымҳәакәа, ирмаҳаӡазшәа, хыма-ԥсыма арашәара иаҿын.
Акы иҳәарц иаақәкны исаса ааихихит, аха изеиԥшымтәызт, дааҟәыҵит.
– Ҭарашь, – иҳәеит уи ԥыҭрак ашьҭахь иара днаидгылан. – Ааи, ааи, аллаҳ, аллаҳ, – иҳәан, убри аамҭазы ибӷаӡара аамҵаирсын, иҽааириашеит. – Абри самгар амуазаап, – ихы ааирҵысын қьаад хәыҷык иџьыба иааҭыхны Ҭарашь инаидигалт. – Абри аҳақьым иахьынтә иаазгеит… Ааи, аллаҳ, аллаҳ!..
– Иазызуазеи ари сара? – дҵааит Ҭарашь, имихру, имимхру изымдыруа, дшанханы Кадыр днеиҿаԥшын.
– Ааи, аллаҳ, аллаҳ! С-с-ыбӷа мыжда… Аҳақьым исиҭеит.
Ҭарашь ашьшьыҳәа инапы дҩахан, ақьаад ааимихит.
Кадыр иԥаҵаԥшь даҵаччо, уи дааидҵын, иҽага иазқәынҵаны, ашьшьыҳәа иҿынеихеит хазы изалхыз адгьыл ахь.
Акы иацәшәозшәа, ашьшьыҳәа ашьхара зхы аавҵзырҳәҳәаз амра зегьы иаарныҷҷалт. Уи акыр аҽышьҭнахит.
Кадыр агәашә ду аартны, аколнхара баҳча дахьааҵалаз, шәаҳәабжьык илымҳа иааҭасын, аҟыԥҳәа дааҭгылан дааӡырҩит, џьарантәи иааҩуаз аԥҳәызба лашәаҳәабжь игәырӷьахәха игәы иаақәҩит.
«Лара лоуп!» – ааигәахәын, мацәысшәа ихаҿы иааигеит лхаҿсахьа гәыкӡа. Игәеисра ааласит, дгәырӷьан, дааԥышәырччеит. Даахәыцит. Нас днымҩахыҵын, абжьы ахьгоз иҿынеихеит, арасра иагәылаз амҩахәасҭа ианыршәланы абжьы даназааигәахаӡа, раса хачачак днадгылан, иҽышькылқәа днарынгыланы, араса махәқәа днарыханы дынкылԥшит.
Иаԥхьа иаатит ицәеиқәараӡа, игәышьҭыхгаха арха ду хызҟьоз ачаи цәаҳәақәа.
Аҳәса еицлабны ачаи ҿыхра иаҿын.
Кадыр илақәа ԥарԥалыкьха арха инахҟьан, аҳәса аӡәаӡәала инархьысын, акәакьҭахьшәа раԥхьаӡа игылаз аӡәы лҿы иаангылт. «Абар!.. Наҟ-ааҟ ҩ-каҵкәырк зыдҳәалоу!.. Ҳаи, иараби, шаҟа дласузеи!» – ааигәахәын, ацәымзеиԥш даашанхеит, лашәабжьы дазыӡырҩуа. Ихы-иҿы аалашьцан, игәы иамыхәоз акы даазхәыцит. Бзиа иибоз дибон, аха цқьа игәы иахәомызт уи лмахәар еилҳәа лус дахьаҿыз.
Аха абзиабара амца Кадыр игәы иааҵаххын, аус ацәымӷра лассы иааихашҭит, ихы-иҿы аалашеит ԥышәырччарала. Аҳауа ааиҿеигалан, ашырҳәа ахылаӷьара дылҭалт. Иҟамчы шьҭыбжь хара инаҩратәы апҟацаҳәа иҽы амгәацәа иааҵеиҵеит.
– Бзиа жәуит! – иҳәеит уи, дук мырҵыкәа ахыгәҳәа аҳәса днарыдгыланы. – Бышԥаҟоу, бымҳәои, сылашара! – иҳәан, иԥсы лылаҵәаны даалзыԥшит, уажәыҵәҟьа инапы ааимзхыз, иеихаччо идгылаз аԥҳәызба Ната, лнапы имышьҭуа.
Зхы-зҿы гьежьыз, игәкыз, Ната лыџьымшь рацәаххырақәа ыҵырлашаауа ирыҵаз лыбла ҭбаақәа маахырӡа, иеихаччо, лассы-лассы Кадыр деиԥхьыршьшьаауан. Лгәы ҭамгыло иҭыԥрырц аҭахызшәа, лассы-лассы иеисуа, лыԥсы лцәырацәаны дқәыԥсычҳауан.
– Ҳаи, шаҟа сгәырӷьазеи, Ната, ибдыруандаз! – иҳәан, насыԥла игәы ҭәны, ажәжәаҳәа иџьыба иааҭигеит агазеҭ.
– Изакәзишь иара, ас шәзыргәырӷьаз? – лҳәан, дааҟаԥшьхан, лхы аарнаашәа лылаԥш гәыкқәа уи инаилалырҵәеит, аха агазеҭ лылаԥш анақәшәа, уи дзыргәырӷьаз лдырын, лхы аалалырҟәит деихаччо.
– Агазеҭ аҿы ԥҳәызбак лсахьа збан… – иҳәан, инапы қыџьқыџьқәа рыла агазеҭ ааиҵыхны, Ната лсахьа ҟьаҟьаӡа иахьаныз иаалирбеит, – ибыдысныҳәалоит… аԥхьагылара…
– Иҭабуп, – даахырхәеит Ната. – Аусуреи абзазареи рышьхәа еивҵоуп. Угәы ақәкны аус анууа иласхоит, егьуцааиуеит иара… – нацылҵеит длахҿыхӡа, дахьԥышәырччоз,
лхаԥыц ссақәа хшла иӡәӡәазшәа, иҟәаш-ҟәашӡа иаарԥшуа, аха иаразнак лхы-лҿы аалашьцан, илгәамԥхоз акы дазхәыцит. Иаразнак лхаҿы иааит данхәыҷызтәи асахьақәа…
…Аӡынра. Аԥацхажә ахыб ақәырбааны, иҵкьыҿны… Бзиа илбоз лыжә аҳәыс аҵарԥало, аиҳабыра агәашә иҭганы ианыргоз… Лыбла ҭбаақәа лаӷырӡыла иҭҭәааны, абарҵа дыҵагыланы уи дшашьҭаԥшуаз… Аменшевикцәа… Абар, имлашьуа асолдаҭцәа ашҭа иааҭалт… Абар, аӡәы ижәҩахырқәа ачынқәа ықәӡахны, лаб дааидыххылт… Дшәеит лара… Лан лкалҭ лҽаалалҳәеит… Дааҵәааит уи, лаб игәҭасны акәакьҭа данынкҿарыжь… Абар, лаб дыкны драԥцаны дахьырго… Аха, абар, иааит Асовет мчы… Дааит лабгьы деихаччо, ижәҩахыр ашәақь хшьны… Ната иаразнак лхы-лҿы аалашеит, «ахәра ажәытәра иагеит ихнымҳәӡо» – аалгәахәын, дгәырӷьаҵәа лхы дҩахан, лылақәа ԥарԥалыкьха Кадыр дааиҿаԥшит.
– Иахьа зегьы ангәырӷьо, есқьынгьы ианшоу аусгьы лахҿыхуп, ибарақьаҭуп, – лҳәан, лыԥсы лагаҩагара лзымарианы, лгәы азна аҳауа аалҿалгалт. Нас лҩызцәа рахь даанаԥшит. «Аминуҭ акыр иаԥсоуп», – аалгәахәын, лассы лус далагарц лгәы аазхьит. Уаҟа дгыланы дцәажәаргьы лҭахын, аха дахьгылаз «адгьыл лыгәон» аус ахь.
– Сара сзы есқьынгьы лашьцоуп, ихәлоуп… – иҳәеит Кадыр, гәнамӡарак ихы-иҿы ианны, дымқәацо акәадыр дахьантәалаз, иџьымшь еилассыра дыҵыԥшны Ната дылзыԥшуа, икәадыр днақәҵәи-аақәҵиит.
Ната дааҭрысит. Азныказы илзымдырит Кадыр ииҳәарц ииҭахзы. Лылаԥш хьшәашәа налыршәит уи иахь.
– Иаанагозеи ари иуҳәаз? – дазҵааит уи аҵыхәтәаны, илзымчҳазт. Лгәеисрагьы ааласхеит. «Изхиҳәаазеи?.. Изхиҳәаазеи?.. Игәы иамыхәазеи абри аԥсҭазаара лахҿых аҿы?..» – дазгәаҟит еилылкаарц.
– Ибзымдыруашәа! – аԥышәырччара хәыҷык иқьышә аархәеит уи. – Минуҭк дызмырҭынчуа агәыхь змоу… Бзиабарала ибылуа…
– Аа, еилыскааит, еилыскааит, – иажәа дааԥыҩлан, акыркырҳәа дааччеит Ната, уи есқьынгьы агәҭыхаз абзиабара ишахҟьаз анеилылкаа. – Уи абзиабара, сасуп, сԥычкоуп, иахьа иҟоуп имцабзха, уаҵәы иҟам, ихьшәашәоит, – лҳәеит уи, лажәала Кадыр игәы иҵәахны изҭоу аиаша ыҵылхырц лҭахызшәа, лаҵыхәала дизԥшуа.
– Быԥшра шыгәку, ишыразу иҟамлар ҟалап бгәы, Ната, – иҳәеит Кадыр даақәыԥсычҳаны, икәадыр днақәҵәи-аақәҵәины, – бажәа кьакьацәоуп, сажәа агәра бымгозаап… Аха… Ишыбҭаху… Сара ибасҳәеит сгәы иҭаз аиаша ааҭыӷьӷьаны. Рыцҳашьарак былаӡам сҳәар, исызбаҭәашьом… Абжьарак… Исзымдырит бгәы иҭоу…
– Сара агәы сымам абзиабара зкыша… – лҳәеит дхәыҵаччо, лҽыргызмалны Ната. Ацыгәҵыхәа ааҵылжәан, лхыснацәа иакәыршо, хәыҷы-хәыҷла иԥҵәо дгылан уи, лхы ларҟәны, аԥышәырччара лҿықәны.
– Избоит, – иҳәеит Кадыр аарлаҳәа.
– Зныкҟьара аҵла аԥҟара уадаҩуп, – лҳәан, Ната лылаԥш Кадыр иааихылгеит. Абри иааихылгаз алаԥш гәкы зынӡаск иарӷәӷәеит Кадыр дызбылуаз амца. «Лгәы иҭоузеи? Иаанагозеи? Иахьԥасзеилмыргеи, мшәан!.. Ҳаи, иараби…» – Дхьашьшьны, акәадыр дахьантәалаз ҿаԥшрала уаҩы даарыцҳаишьаратәы, илақәа бжахҩаны, ацәа дакуашәа, Ната дылзыԥшын.
Ната лгәы даарыцҳанашьеит Кадыр.
– Уабанӡацоз арахь? – ацәажәара аалыԥсахит уи.
– Ааигәа… – аарлаҳәа ибжьы ҭикааит Кадыр.
– Ачарахь уцозар акәхап?
Дааҭрысит Кадыр, ачара аӡбахә аниаҳа. Издыруамызт уи ачара ахьыҟаз.
– Бара бҟало уа, Ната?
– Снеир ҟалап.
– Азамана, саргьы сҟалоит уаҟа. Уа исҳәап сгәы азхара… Бус нсырхеит. Бзиала, Ната! – иҳәан, лнапы ааирӷәӷәеит, илақәа налылаҵәо иаалыдхалт. – Бзиала! – еиҭеиҳәан, даахырхәаны иҽы аҟамчы аахиҟьеит. Амра злысны, ихырқәақәо игылаз иҽы шәан, ашыжәҳәа аҵыхәа аамҩаннаҵан, икәарны аҿынанахеит.
Уи агәашә дҭыҵаанӡа дгылан дишьҭаԥшуан Ната. Нас дхәыцуа ашьшьыҳәа лҿыналхеит лус ахь.
Акы аҳәара далагар иҭахын Кадыр ҿымҭ дахьтәаз, аха дшалагара издыруамызт.
– Ы-ы-ы?.. ишәымоузеи ажәабжьыс? – дҵааит Кадыр, ԥыҭрак ашьҭахь даақәыԥсычҳан, Ната лахь ихы нарханы.
Даашанхан, уи дааиҿаԥшит Ната.
– Ажәабжь здырша шәара шәоуп… – лҳәеит, лылаԥш ашьшьыҳәа иналырҟәын, акы лгәы иаланы.
– Бажәа сазыӡырҩлар бзиа избоит.
– Шәгәы иахәаша исҳәозеи?.. Аусура аӡбахә шәгәы арҿыӷьыр ҳәа сшәоит, – лҳәеит Ната гьангьашрыла дааԥышәырччан.
– Ааи… Ус бгәы изаанагозеи? – дҵааит ашырҳәа ихы дааҩахан, Кадыр убри аамҭазы Ната лгәы иаадибалт «Аҳаҭыр дырга» аорден цырцыруа. Акы дааиҵанарӷәӷәан, даақәыԥсычҳаит. «Лара – аӷьеҩ усуҩы… ахьӡ змоу… Аамҭа ианаало… Сара…» Абраҟа ихы ааидырын, иааиҭаххеит лара леиԥш иаргьы игәы иадзар Ната лгәы иадибалоз аҩыза. Аха игәамԥхоз аусура даназхәыц, «мап» ааигәахәын, ихы ааирҵысит. «Аус лымуа ҭынч дтәазар, еиҳа еиӷьми?.. Снапаҿы даныҟала, исҭоубоуп аус шылсмыруа», – иҳәеит уи гәаныла. Еилгамыз хәыцрак ихаԥаны акыр иаԥхьаҟа дархәыцит, џьабаада иԥсҭазаара ҭынч имҩаԥиго, тәым џьабаала дынхо дшыҟалашагьы ихаҿы иааигеит.
– Зегьы иреиӷьу, – иҳәеит уи, даақәыԥсычҳаны, – иануҭаху иубо уԥҳәыс ԥшӡа улыдтәаланы, гәхьаада шәеихәмаруа, џьабаада қьаф шәыман шәыҟазар, еиӷьу иҟоузеи адунеиаҿы! – иҳәеит уи деихаччо.
– Усда қьафура зыҟалом, – лҳәеит Ната, Кадыр ииҳәаз дахыччашәа. – Ииашоуп, зны иҟан убас усда қьаф аныруаз аӡәык-ҩыџьак, шәҩык-ҩышәҩык рыԥхӡашала. Уи аамҭа цеит ихнымҳәӡо. Иахьа аусуреи ақьафуреи еицуп. Гәыразыла аус зуз, хымԥада, иаԥхьа изыԥшуп ақьаф, агәырӷьара. Сара сгәанала, иахьа гәырҩада уҩызцәа урылагыланы, зегьы шәеицгәырӷьо, бзиа шәеибабо, ишәзеиԥшу гәҭакык шәаҵагәырӷьаны ԥхьаҟа ишәыма шәеицнеиуазар, – еиӷьу ԥсҭазаара сара исыздыруам. Егьырҭ зегьы гәырҿыӷьгоуп. Ауаҩы гәырҩа анимам, игәы
гәырӷьарыла ианҭәу, аус џьабааӡам, уи ада дызтәаӡом. Иара аусгьы ласхоит, ибарақьаҭхоит. Ари ззымдыруада?.. Иҟақәоуп уажәгьы ажәытәра аҵасқәа злымҵыц ауаа, амучара шыԥхашьароу ззымдыруа, рҽабаақәа ирықәтәаны, аҟьаԥаҳәа иаарысуа, лак аҟара ҳаҭыр рықәӡамкәа. Ана-ара инкыдгәгәало идәықәуп, рҩны рҳәом, рус рҳәом, иахьаақәшәалак аҩы рҽаршьуа. Аҳәсахәыҷқәагьы ҳазхыхыр ҳәа ргәы иҭарклоит зны-зынла урҭ амыждақәа. – Убри аамҭазы лылаԥш ҵар мацәысшәа иаацырцырын, Кадыр иааихьысит. – Ирзыруазеи урҭ амыждақәа аҳәса ааганы, дара нымха-хымҵәаха, хыда идәықәупеи?..
Кадыр зны дцәышхон, зны дҟаԥшьхон. Саџьанк анышә еиҩыжааны дыҵазар моу имамызт. «Сара соуп зегь зхылҳәаауа», – иҳәон уи игәанала. Иԥсы игәы иқәӡомызт, дхәаҽуазшәа игәы иабон. «Илазҳәада сҭоурых?.. Абасҟак дылцәымӷҵәҟьану аус зцәымӷу, лара лҳәашьа, амуча?.. Илазҳәада?.. Илазҳәада?» – дызҭынчхомызт уи, убри аамҭазы дааигәалашәеит иаха ачараҿы уи илацәажәоз игәыла ԥҳәызба. Аԥхӡы хьшәашәаӡа иааиқәнаҭәеит, дарыхьҭашьызшәа ицәа иаалашәеит.
– Шәгәы сырҿыӷьит цәажәарыла, – дҩаҵҟьан, ауаҭах дааҩнаххын, агитара аацәырганы инаидылгалт Ната, – иашәырҳәар? – Аха уи издыруамызт арҳәашьа. Нас лара днатәан, ашәа ацҳәаны, арҳәара далагеит. Азныказы Кадыр ихы-иҿы аалашеит. Даара игәы иахәеит ллерсқәа. Аха ԥыҭрак ашьҭахь еиҭаалашьцеит хәыҷы-хәыҷла ихы-иҿы. Уажәы аԥыхьа аҵкьыс аҭынчра ицәыӡны дҳәыҵәы-ҳәыҵәуа дтәан.
Абас ашәа ацылҳәон Ната лгитара аҵыхәтәаны:
Ауарбажә ашәҭыц иазнауазеи,
Ахаԥыцқәа ирыбжьакны?
Сара исеиԥшу илзууазеи,
Уҩны еицаҟьа дыҩнакны?
Аԥҳәызба ԥшӡа узлышьҭоузеи,
Уҽи укәадыри еиқәҵаны?
Уи илеиԥшу илзууазеи,
Унымха-хымҵәа уаашьаҩны?
Кадыр деиқәшәы, дхаҳәха, дымқәацо дтәан, гәаарыла игәы ҭәны. Акы иҳәарц илақәа амца рыхҟьа даарҩахон, аха еиҭаалаҟәуан ашьшьыҳәа. Игәы ҩбаны ишан. «Уааҵҟьаны ӷәӷәала улацәҳаны уца!» ҳәа – ианаҳәон акы. «Аха мап, уҽаанкыл, ииашоуп уи иузылҳәоз зегьы, уара узлаҟам акгьы лҳәом», – ианаҳәон егьи игәы азбжак. Абри деиҵарӷәӷәаны дакын, имч илнахӡон, играқәа зегьы ахьинардыруаз, игәы аӡаӡ еиԥш акы аланакшозшәа инархьуан, лассы-лассы дқәыԥсычҳауан, дыԥсызшәа, дхьышьшьы асқам дахьықәтәаз.
Абас дтәан уи акыр аамҭа.
Ната лгәы даарыцҳанашьан, лылақәа гәыразыла еихаччо, апатефон архиара даҿын уажәы. Аҵыхәтәаны Кадыр ихы дҩахан, даанаԥшы-ааԥшын, дҩагылт ԥсым-бзам.
– Абзиаразы уаҩы дааилааит, сминауаҭуп бара бҟны… – иҳәеит иҽырхьшәашәаны, аарлаҳәа ибжьы ааҭиган, акы иҳәарц Ната дналҿаԥшит, аха еиҭаалаҟәит ибла. – Иҭабуп, – иҳәан Ната лнапы ааникылт, – иҭабуп… Бара беиԥш арҵаҩы заа дсықәшәар, еиҳа сеиӷьхар ҟаларын, – хәыҷык аччара иқьышә аархәеит Кадыр, гәыҳалалла Ната даныналҿаԥш, аҩыџьагьы рылаԥшқәа ааиқәшәеит.
«Рацәак бгәы кьакьазаап, ас сбықәгәыӷуамызт», – аҳәон Кадыр илаԥш.
«Урыцҳасшьоит, сгәы узыбылуеит, аха ҳаиқәымшәеит. Уҟазшьазы – мап!» – аҳәон Ната лылаԥш.
Ашьшьыҳәа дындәылҵит Кадыр, иҽы кәадырны ахьаца иахьаҵаҿаҳәаз днадгылан, амгәархақәа ааирххеит.
– Бгәы иаҭаху анасыԥ быгымзааит… – Сара сзы егьоурым, аха… – дԥышәырччашәа иун, дыҩҽыжәлеит дхьанҭаӡа.
– Ас сшәықәгәыӷуамызт… – далагеит Ната убасҟан илҳәарц илҭахыз, дааҟаԥшьхан, лылаԥш ҵаҟа иаалаҟәит. – Иҟалап иқәнагамзар акыр аамҭа шәахьсырԥшыз… Шәара ишәызҳәоу бзиак саҳарц акыр исҭахын. Сагьшәықәгәыӷуан убасҵәҟьа ԥаса, раԥхьаӡа ҳанеибабаз аахысгьы… аха… – лажәа налмыгӡеит.
– «Аха»… Издыруеит ибҳәарц ибҭаху, Ната… Биашоуп!.. Биашоуп!.. Зегь рыла биашоуп! – ахагара ззааз иеиԥш, дааӷызын, даақәгьежьит Кадыр дцарц.
– Кадыр! – лҳәеит, ашырҳәа лхы аашьҭылхын Ната. – Аҵыхәтәаны иуасҳәо абри ауп: енагь усда ныҟәарыла иԥшаатәым анасыԥ. Уи ус иузыԥшаауам… Жәлары ирыхәо аџьабаа иалоуп зеиԥш ыҟам анасыԥ. Убри азы аџьа збо ажәлар бзиа ибаны, ирзеиӷьу аус зегь ҳазкызароуп… Уброуп ахьӡ уаҩы иахьирҳауа.
Кадыр дхынҳәит аҩныҟа хәыцрала дыҭәны. Гәаныла абарҭ ахымш ирҭаз адырра аҟара ҩажәижәаба шықәса ирымҭацызт.
Хәылԥазык аколнхара «Аҿыц мҩахь» аусҳәарҭаҿы икылҟьа иааиз амашьына ԥҳәызбак дааҭыҵын, лпортфел лҩыҵракны аусҳәарҭахь лҿыналхеит, лшьаҿақәа ҭбаа-ҭбаа иргыло. Ахыуҳәа ашә аартны дааҩналт.
– Мшыбзиақәа! – даахырхәеит. – Аколнхара ахантәаҩы Ҭемыр дысҭахуп, – ҳәагьы налҳәеит.
– Бзиала баабеит, сара соуп Ҭемыр, – иҳәан дҩагыланы, илақәа аалыдхалт иааҩналаз.
– Сара араиком ахьынтәи уск сыдны сааит шәколнхараҿы, – лҳәан, қьаадк уи иааилыркит. – Сара Ната Ҳаџьымԥҳа соуп.
– Ааи, быздыруеит. Бтәеишь. Акрааҵуеит ҳбықәгәыӷуеижьҭеи, – иҳәан, деихаччо ибла ҳалалқәа уи иналыларҵәо, даалҿаԥшит Ҭемыр.
– Ааи, асҟаамҭагьы саарц акәын, аха егьырҭ аколнхарақәа рҿы сынхеит.
– Егьоурым, иаабҭаххалак аказы беиҵахом, аҽы бҭахызар, аҩыза дыбҭахызар. Амала, баазыргәаҟуазы сара адырра сыҭала. Аизара бҭахызар, еизаагап уажәыҵәҟьа.
– Сара аизараҿы исҳәо рацәак цәажәатә сымам. Сара исҭахуп уаҵәы аҳәса зегьы ачаиҿыхраҿы еизарц. Сара сзаашьҭу шәаргьы ижәдыруеит.
– Исымдыркәа, акрааҵуеит издыруеижьҭеи, – иҳәеит Ҭемыр. Ната уи лгәы даахәан, дааччеит. «Игәы амца ҭоуп», – аалгәахәт лара, дшанханы диҿаԥшуа.
Аухаҵәҟьа аколнхацәа зегьы адырра роуит Ната дшааз, уаҵәы зегьы ачаиҿыхрахь икылсырцы, Кадыр илымҳаҿынӡагьы инаӡеит уи лаара. Аха дук игәы иаҵамсит, ихы
аалаҟәын, даахәыцит. «Башоуп сара сзы зегьы», – ааигәахәт уи.
Адырҩаҽны шьыжьӡа игылт аҳәса, хәыҷгьы-дугьы еиқәҿыҭуа, аколнхарахь рҿынархеит.
Кадыргьы игәы иамуит. Дцан, уаҩы дахьимбоз бнакы дылатәеит, ҳаракырак аҿы, убрахьынтәи дылҿаԥшырц Ната дырҩегь. Уи иҵаҟа аӡы цон. Аӡы анаҩс – арха еиужь ду, агәы хәыҷык илгәыгәшәа. Убри аҳәыгәраҿы еизон аҳәса. Урҭ рбжьы рацәан. Иҟан аҷкәынцәагьы. Зегьы Ната лчаиҿыхшьа рбарц иеилаҳаны лассы дааиндаз ҳәа илзыԥшын.
Арха аҵыхәан иаацәырҵит Ҭемыри Натеи, урҭ ццакны иааиуан аҳәса ахьеизаз, иеихәаччо еицәажәон.
Кадыр игәы амцеиԥш иацралт акы, урҭ аниба, игәы лассы-лассы аисра иалагеит акы, урҭ аниба, дааҟәындҟәындит. Даақәгьежьын, ахаҳә ду днықәтәеит. Ҭәыцк ааҵижәан, напыла ихыҵәҵәаны иаакеиԥсеит, иблақәа рыдхаланы Ҭемыри Натеи дшырзыԥшуаз. Ихы ааирҵысит, изирҵысыз иаргьы цқьа изымдыруа. Аҳәсақәа ахьеизаз ианнеи, зегьы ҩеибаргылан, урҭ иаарыкәаӷӷеит. Зегьы рылақәа ҭраа Ната илзыԥшын.
– Аҩызцәа! Иахьатәи ҳаамҭа иааӡоит насыԥла згәы ҭәу ауаа, – дцәажәон Ната. – Агәырҩа анумам, гәырӷьарала угәы анҭәу, аџьабаа џьабааӡам, аус акыр ибарақьаҭхоит. Згәы еицҳауа згәы амца ҭоу, зус зыԥсы еиԥш избо ауаҩы дарбанзаалак ихьӡ мгар залшом ҳтәылаҿы!.. Аҩызцәа! акыр ҳаицәажәар бзиа избоит шәареи сареи, аха ҳахьӡап. Уажәы сара ачаиҿыхра салагоит. Сҿыхшьа зҵарц зҭаху даара шәазхәыцны шәазыԥшы, ицәгьаӡам уи аҵара, имариаӡоуп, – лҳәан, ҩ-каҵкәырк наҟ-ааҟ иаалывалҳәан, далагеит ачаи ҿыхра. Абӷьы имҟәыҷразы, иԥымжәаразы ҳәа, ачаибӷьы ахьҿаз ишҿыхтәу лнацәақәа ирыбжьакны идлырбон. – Абас алада иаабырҵәир, џьабаада иааҿшәоит, нас абарҭ реиԥшқәа акаҵкәыр ҩыџьара ишоуп, аҿыхреи ассорти реилагӡаразы. Иҟьаҟьоу хазы, ишәхьоу, ашәра иахыԥахьоу убас хаз-хазы, далагеит аҿыхра, ҳәсеи рԥарцәеи рылақәа ааихамырҟәысӡакәа лнапқәа ирзыԥшын, иццакуа ирманшәаланы ачаибӷьы ахьҿылхуаз.
– Дида, хса гызмал, заҟа лыҽлырласуазеи! – иџьаршьон аҳәса.
Кадыр, аԥсшьараҿы иҟоу ауаҩ иеиԥш, амарда дкыдиааланы, ихы инапы аҵыргәаны урҭ дырзыԥшын, илақәа ҭаауа, аха ацәа дамкуа. Абраҟа еиҳагьы илала ибеит Натеи иареи реиԥшымра. «Аҵааи амцеи… Сара аҵаа – аус азы, лара – амца», – ааигәахәт. Цәымӷрак игәы иааҭагьежьит, дааҳәыҵәыҳәыҵәит, илақәа аакам-камит. Уи уаҩ дицәымӷмызт, ихы заҵәык акәын ицәымӷыз уажәы. Ихаԥыцқәа ааихаирӷәӷәеит, илақәагьы алаӷырӡ аархыжжылт. Закәытә ԥшатлакәхи уи игәы иҭагьежьуаз уажәы! Каламла аҩра цәгьоуп. Амала, иҳәатәу убри ауп, игәы ҭынч данамыртәаӡа, дгыланы дцеит аҩныҟа, ихы шәиуа.
Аҳәсақәа рылақәа ҭраа Ната лнапы иазыԥшын, илҳәоз иазыӡырҩуан. Ната длываӷәӷәаӡаны длывагылан аколнхара ахантәаҩы Ҭемыр иԥҳа Луба. Зны-зынла ашьшьыҳәа лхы дааҩахашәа лылаԥш гәкы лыршәуан акомҿар арганизациа амаӡаныҟәгаҩ Мураҭ иахь, Мураҭгьы насыԥла игәы рҭәы ила ҵарқәа рыла уи дналылаҵәалон. Аха урҭ аҩыџьагьы рхы Ната илызкын уажәы. Урҭ дара ирҭахын аҩыџьагьы ааидтәаланы ргәазхара иааицәажәар. Аха урҭ ианакәзаалак иеидгыланы еицәажәо уаҩы ибомызт. Иԥхашьон, араҟа ранацәа ирықәлоу аҳәса иахьрылагылаз, ранацәагьы ахьыҟаз азы хазы иааидгыланы иааицәажәар. Избан акәзар, аҳәсақәа зегьы ирдыруан урҭ уажәы аакьыскьа ашьана шеимырдаз. Убри азы дара аҳәсагьы лаԥшыла урҭ иреиҩаӡо, аҩыџьагьы рыҟазшьақәа еилкаауа ирызкылԥшуан, урҭ ажәытә дара рхаан рбзиабара шыҟаз ала иазыԥшуан иахьагьы. Акыр ҳаҭыр ақәырҵон аҷкәыни аԥҳәызбеи рҿы аԥхашьара, аламыс. Инкыдԥала-аакыдԥало иаарбоз, ҳаҭыр ицәдырӡуан, зықь хьӡы ихьӡырҵон.
Абарҭ зегьы рзы Лубеи Мураҭи ашьана еимырдахьан, аха уеизгьы излаз рҟынтә инарыгӡон урҭ ргәы иахәоз. Зны-зынла рхала ианааиниалоз, еибырҳәон ргәазхара рыгәҭыхақәа.
Адырхаҽны Луба аԥхьагылара лгеит ачаиҿыхразы аколнхараҿы. Ҩажәа, ҩажәи хәба килограмм ҿызхуаз ҩынҩажәижәаба килограмм рҟынӡа иналцеит. Егьырҭгьы уи илҿыԥшны анорма иацҵаны аҿыхра иалагеит.
Хәылԥазык Ҭемыр иаарылеиҳәеит аколнхацәа, ауха зегьы еизарцы аклуб аҿы. Нас Натеи ԥыҭҩык аколнхацәеи еицны аҩныҟа ицеит.
– Сан, аусҳәарҭахь исыԥхьеит, сцароуп, – иҳәан ихҭырԥа ихы иаақәыршәны, иҿынеихеит Кадыр убри ахәылԥазы.
Аусҳәарҭаҿы зегьы еизахьан. Аклуб ҩнырҭәаан аколнхацәа рыла. Раԥхьаӡа еиватәаны еицәажәон Натеи Лубеи. Зегь раԥхьаӡа астол игылаз дадтәалан аколнхара ахантәаҩы Ҭемыр. Ԥыҭрак ашьҭахь аизара аахитит Ҭемыр.
– Иахьа иаҳзықәгылоуп ҩ-зҵаатәык: акы – ҳаԥхьаҟатәи иҟаҳҵаша адҵақәеи аԥхьагылацәа аҳамҭа рыҭареи; ҩба – Кадыр иус азҵаатәы.
Убри аамҭазы ашьшьыҳәа дааҩналан, иҭацәыз ҭыԥк аҿы днатәеит Кадыр. Ихаршәыз ихҭарԥа ааихихын, ижәҩа иаақәиҵеит. Даақәыԥсычҳаит, нас даанаԥшы-ааԥшит илақәа цырцыруа. Илаԥш дааҵашәеит Ната дахьтәаз. «Митәык ҟаларц иҟоуп абра уаха…» – ааигәахәын, игәы лассы-лассы аисра иалагеит, нас Ҭемыр дааизыԥшит.
Дцәажәон Ҭемыр: Стаханов, Демченко русушьа, урҭ ҳарҿыԥшырц зегьы ишаҳуалу ҳәа, нас иара иколнхараҿы аихьӡарақәа ирымаз, Ната лыӡбахәгьы иҳәеит.
– Аҩыза Ната лыбзоурала иахьа ачаиҿыхраҿы аԥхьагылаҩцәа ҳамоуп хәҩык, – иҳәеит Ҭемыр.
– Ната лыбзоурала моу, дара рыбзоуралоуп, – ҿаалҭит Ната дахьтәаз.
Абарҭ ажәақәа зегьы ргәы иахәеит.
– Урҭгьы урҭ роуп, аха Ната дара акыр абзиара ҳзыҟалҵеит ари ахымшк, – иҳәеит Ҭемыр.
– Ииашоуп, ииашоуп! – иааиларҵеит абжьқәа.
– Ҳаԥхьа ишьҭоуп, аҩызцәа, адҵа ду, уи адҵа наҳагӡароуп, егьынаҳагӡоит. Иахьа хәҩык аԥхьагылаҩцәа ҳамазар, сара сгәы иаанагоит, шықәсыкала жәантә еизҳап ҳәа урҭ рхыԥхьаӡара.
– Ииашоуп, ииашоуп!
– Уаха абраҟа ԥыҭҩык аҳамҭа раҳҭоит, зус ҩнапыкла икны иҳалагылоу аҩызцәа. Убри азы ажәа имоуп аҩыза Хьымца.
Хьымца даақәгылт иқьаад кны.
– Русумҭа цқьаны, аабжьажь рымамкәа иахьааиуазы уаха аҳамҭа роуеит абарҭ, – иҳәан, ақьаад днахәаԥшит,
– аҩыза Мураҭ, аколнхара иалоу аҿар дара дрыцхрааит, аколнхараҿгьы џьамшла аԥхьагылаҩцәа дреиуоуп. Сара схазыҳәан ҳәа дашьҭаӡамкәа, абарҭ зегьы ҳзы ихы аџьа аирбарц иҭахуп. Убри аҟнытә аколнхара аусҳәарҭа инаҭоит апатефон.
Рнапқәа ааинырҟьеит зегьы. Ҭемыр акәакьҭахьшәа днаскьан, апатефон ааиган, Мураҭ инаииркит.
– Аҩызцәа! – иҳәеит уи, ибжьы ҿацаӡа. – Схы иадысҵоит, ашықәс анҵәамҭанӡа ҽнактәи ачаиҿыхра шә-килограммк рҟынӡа инасыгӡарц.
– Егьи, Гәаџь, дызлаҭаҳмадоу алагьы аԥхьагылаҩцәа дреиуоуп, иус цқьоуп, аусҳәарҭа инаҭоит хәышә мааҭ аԥара.
Гәаџь даақәгылт илаба кны. Ҭемыр аконверт ааимихын, ажәлар рахь даахьаҳәит.
– Иҭабуп, дадраа, иҭабуп! – даахырхәеит, ибжьы паӡа даацәажәан. – Сара, дадраа, ажәытә ҳәынҭқар изакәан мцура шыздыруа ара итәоу уаҩы ишәыздыруам, сара сахаануп аимҵәара, ақәхра, амҳаџьырра… – абра ибжьы ааҿахҵәеит уи ԥыҭрак. – Сылақәа ирбахьеит, иахьа еиԥшгьы исгәалашәоит аҳәынҭқар ир ақыҭақәа анырбылуаз, ианыршьуаз ԥҳәыси хәыҷи; ҭауади-аамсҭеи рыцырхырааны рмагә шьхәа ҳаҵацаланы ҳанрымаз. Урҭ зегьы зхызымгац ажәала изҳәом. Избахьадаз ас ажәлар лахҿыхны еибаргәырӷьо! Избахьадаз са сеиԥш нхаҩык, ҭаҳмадак ас дцәырганы! Иахьа, дад, зынӡа даҽа аамҭоуп. Иҭабуп ҳәа расҳәоит сара, абри аамҭа ҳзаазгақәаз, сара сзы инасыԥ дууп абри агәырӷьара сахьахьӡаз. Абарҭ илахҿыхӡа, зымҩа ылху аҿар сахьырзыԥшуа саргьы убарҭ реиԥш сыҷкәынхазшәа схы збоит. Сгәы еицҳауеит. Дарбан згәы меицҳауа иахьа?! Уи игәы бажәуп, уи ԥсык диҩызоуп… – Иҭабуп, дадраа, сџьабаа пату ақәызҵаз. Ари нахысгьы ахьымӡӷ сымгааит шәара шәҿы! – даатәеит Гәаџь.
– Ахԥатәи… Зеса, – даԥхьон Хьымца асиа, – Зеса дыҟами? – ауаа даарылаԥшит уи.
– Дыҟам, дыҟам, – иаагеит аҳәса рыбжьы.
– Лықәра лфахьеит, аха гәык-ԥсыкала аус ахьылуаз аҳамҭа лоуразы аҳәса рахь лҩызцәа далырхит. Илоуит хышә мааҭ ԥараны…
Кадыр илақәа ҭраа иааиҟәымгаӡакәа Хьымца дизыԥшуан. Иан лыӡбахә ахьырҳәазгьы иааџьеишьеит.
Хьымца асиа аԥхьара даналга, ииасит аҩбатәи азҵаатәахьы.
– Кадыр, – иҳәан, даацәажәеит Ҭемыр.
Кадыр дхьанҭаӡа дҩагылт.
– Арахь астол ахь уааскьа, – иҳәеит Ҭемыр.
– Араантәигьы зегьы сырбоит, – иҳәан, дымқәацеит Кадыр дахьгылаз, аха Ҭемыр ианидицалаӡа, днаскьеит астол ахь.
– Кадыр, абарҭ зегьы уԥхьаны абра уааргеит, – иҳәан, ажәлар рахь инапы наирххеит Ҭемыр, – изуазҵаауа аҭак рыҭ ицқьаны.
Кадыр ибӷа ԥҵәаны дгылан. Абас дҟамлацызт уаханӡа, уи егьарааны ажәлар раԥхьа дықәдыргылахьан, аха мыч илаӡамызшәа ицәа акы налашәон.
– Кадыр, дад – дҩагылеит Гәаџь, дышлаӷәаӷәаӡа – Уаха узааҳаԥхьаз – уаргьы иудыруеит… Абарҭ зегьы даара иаҳҭахуп еилаҳкаарц, – иҳәан жәлар даарзыԥшын, инапы ааиҟьеит итәаз зегьы аҵанакратәы. – Ҳара ҩызазс ҳәа раԥхьаӡа ухы ааҳалоуԥхьаӡан, ииашаны уҩыза бзиоуп ҳәа уааҳалаҳаргылт. Аха аус уаӷоуп, ажәлар рылагылара уцәымӷуп, ажәытә зны акы уашьцылахьан, иахьагьы уҽы аҟьаԥҳәа уаасуа удәықәуп. Уара уҵыхәала иӡит десҭынк ачаи. Абарҭ зегьы иаҳцәурӡит убри. Ҳалагылара зуцәымӷыузеи, угәы иалоузеи? Иҳәа, ажәа умоуп, – иҳәан, днатәеит Гәаџь.
Кадыр ҿымҭ днықәҵәи-аақәҵәиит дахьгылаз. Илаԥш дааҵашәеит Ната, аԥхӡы хьшәашәаӡа иааиқәнаҭәеит, акы наихәлачын, ҟыт инамырҳәеит.
Азал аҿы ҟытбжьы гомызт. Зқьы бла иара изыԥшын. Абри аҭынчра ду иҟаз изышьҭымхуа, еидара дуны иқәҳаны дарҟьыцуазшәа ибон гәаныла. Ишьамхқәа иҵаҟәало, дрызнымкылозшәа аниба, астол днықәыӷәӷәан икит. Аӷырҿ аарыҵгеит ихаԥыцқәа. Издыруадаз уи игәы иҭаз! Азныказы иақәикит игәы иҭачны иҭаз игәаҟрақәа аахтны, насгьы иахьарнахыс дышрылԥсааз раҳәаны, дцаны уажәыҵәҟьа иҽишьырц. Ихы ашьшьыҳәа дааҩахан, ила ԥхашьақәа рыла ажәлар даарылаԥшит, амца ихҟьо. Аха ишанханы изыԥшыз ажәлар рхаҿқәа данаарыхәаԥш, алаӷырӡ илақәа иаархыҵәан, иԥынҵа акы ҵарӡа иацралт. «Мап, исҭахым акгьы. Исҭахым схгьы, сцоит наҟ џьара уаҩы сахьимбо,
салгап наҟ сыԥсҭазаара… Сара егьсымам ара!» ҳәа, – ихы дацәажәон уи, деиҭаҩахеит ихы, илақәа аацырцырит.
– Сара акымзаракгьы шәасҳәом. Иҟашәҵа ишәҭаху. Шәара сшәықәшаҳаҭуп зегьы рзы. Сара сзы егьыҟам, капеи кылҵәак сышәзаԥсам, сышәԥырхагамзар. Уажәшьҭа сышәԥырхагам, бзиала!.. – иҳәан, ахагара ззааз иеиԥш дыццакны, ддәылҵны дцеит Кадыр, аизара кажьны.
Итәаз зегьы иааџьаршьеит Кадыр иҟаиҵаз. Акыраамҭа иҟарҵара рзымдыруа итәан.
– Мураҭ, Ҭарашь, уара, шәнаишьҭал! – иҳәеит Ҭемыр дҩагылан.
Мураҭи Ҭарашьи абӷьааҳәа рҿынархеит.
– Шәаангыл, саргьы сшәыццоит, – Натагьы дҩаҵҟьан, урҭ днарышьҭалеит.
– Ҳара инаҳагӡап аизара, – иҳәеит Ҭемыр, урҭ андәылҵ.
Иҩны ицон урҭ Кадыр иҩныҟа. Иара дырбомызт. Аизараҿы ҩыџьараны рҽыршеит ауаа. Шьоукы ирҭахын Кадыр аколнхара далырцарц.
– Иазхоуп уажәшьҭа! – иҳәеит аӡәы. – Ҩ-шықәса дныҟәаагеит, ҳҟәаҟәа дықәыртәаны.
– Даҳҭахым ҳалагылара зҭахым! Ҳус илам! Даҳҭахым! Даҳҭахым!
Аха урҭ рыдагьы иҟақәан Кадыр ԥыҭрак аколнхараҿы иааныжьра зҭахқәаз. Ҭарашьгьы убарҭ рахь дыҟан, избан акәзар, Кадыр даҽакала дибеит, акы дшаргәаҟуаз игәы азҩеит. Иҟалалакгьы уи дзыргәаҟуаз еиликаарц игәы иҭеикит.
Абжьаҿы ианықәдыргыла, аиҳараҩык Кадыр аамҭала аколнхараҿы даанрыжьырц рбжьы арҭеит.
Кадыр дышиашаз дааит аҩны. Ашә ааимԥааны дааҩнаххит. Ииарҭа днадыххылан ахчы иаҵаз итапанча ааҵиԥаан, даақәгьежьит, иԥсы игәы иқәымӡо, илақәа камкамуа. Уи ихы ибеит зегьы дрылхны, уаҩы заҵәны. Иаразнак еиликааит изанааҭ капеик ишаԥсамыз. Уажәраанӡа ҳаҭыр зқәиҵоз азанааҭ!
Ихаҿы иааигон лашьцара цәыршәагак. Убри далан иара, ԥхьаҟа дызлацаша амҩа имбо, абар дҭаҳаит аӡы, абар даманы ицеит уантәи уа дӡааҟәрыло, абар-абар дхәаҽуеит. Аџьџьаҳәа напеикәыршала еицынхо аџьажәлар ҿыц рыбжьы игәы иқәыҩҩуеит. Дыҳәҳәар иҭахуп, аха илшом…
Дааҭрысит Кадыр. «Сабацои?..» – Итапанча днахәаԥшит. Дааҩахан, ахы илымҳа иааҭеикит. Илақәа ааиқәиԥсеит. «Бзиала, зегьы… Зегьы.. Н-Ната!» – ашьшьыҳәа иаалаҟәит инапы. «Згәы ԥшаарыдашь?.. Зылаӷырӡ аарыдашь?.. Аӡәгьы… Убас егьсықәнагоит… Сан… Илыцхраауа ыҟоуп. Дҭынчхап… Иҭынчхап сҽгьы…» – деиҭаахеит итапанча. Игәы иныҵеикит ихаршаланы. «Анаҟа аисра… Ахьымӡӷ… Аҳәынҵәалакәаҳара… Ната… Аӷьычра… Амлакра… Ан лгәырҩа… Ажәлар зегьы рцәымӷра… – Абарҭ роуп иаасрыхыз сыԥсы ҭанаҵы. Мап, иаԥсам сыԥсҭазаара! Хьымӡӷыла сыҟан, хьымӡӷыла…» Убри аамҭазы абжьқәа адәныҟатәи илымҳа иааҭасыз инацәа аадырҵысит. Игеит ахысбжьы… Иара убри аминуҭ азы ашә ааимԥааны дааҩналт Мураҭ, нас егьырҭгьы. Кадыр дкаҳаанӡа, днаимҵасны дааиҵагылт. Акаруаҭ днықәырҵеит дыхәхәаӡа.
– Хәыҷӡак иаҳмаӡеит, – иҳәеит Ҭарашь.
– Иҟалазеи, нан, исгәыҵашәазеи?! – лбжьы аагеит Зеса. Дқыџьқыџьуа дааины лыҷкәын данааихагыла, аҳәҳәара далагарц иақәылкит, аха Ната илымуит.
Кадыр иԥсы ҭан.
Жәохәымш ҵит Кадыр ахәшәтәырҭаҿы дышьҭеижьҭеи. Макьана еиӷьра ҳәа егьимамызт, амца дҭаршәны даман, аха агәеилгара иман. Иан диԥырҵуамызт. Лассы-лассы дааихагылан ихы инапы ақәиҵалон Ҭемыр. Уи дгьежьуа аҳақьымцәа дрышьҭан, Кадыр иԥсы еиқәирхарц. Аха аҳақьымцәа аӡәгьы гәрагала дцәажәомызт. «Иҳалшо ҟаҳҵап, аха иеиқәырхара уадаҩуп. Ихәышьа цәгьоуп», – рҳәон урҭ.
Ҵабыргыҵәҟьаны, Кадыр ӷәӷәала дхәын. Ахы игәы аҩадахьшәаҵәҟьа иақәшәаны, иара иацрамскәа, ижәҩашәаҟьа иалҟьаны ицеит.
Аколнхацәа аӡәаӡәала ишьапҵыркьакьо, ашьшьыҳәа иааихагыланы ицон рхы рҵысуа, иқәыԥсычҳауа.
Абарҭ зегьы ибон Кадыр игәы ҩарханы дымқәацо дахьықәыз. Уамашәа ибон зегьы. Еиҳарак Ҭемыр иакәын
џьашьатәшәа дыззыԥшуаз. Уи ила бжахҩақәа рыла ибон Ҭемыр аҳақьымцәа дышрацәажәоз, ҭаха шримҭоз. «Избан, изаҭахыузеи сара сзы асҟак? – игәахәуан Кадыр. – Изышьҭоузеи абарҭ аколнхацәа? Аҳәсақәа?.. Изаҭахыузеи алаӷырӡ?.. Сара саԥсоума уи? Саԥсоума? Мап… Мшәан, урҭ сара бзиара ҳәа егьрзызымуит. Имцхәыз уаҩын сара… Убри азын… бзиала ҳәа расҳәеит… Сзырмышьҭуазеи?..» – абарҭ зегьы ибжьы ааҭганы ишраҳауаз иҳәар иҭахын, аха илшомызт.
– Аҳақьым! – аарлаҳәа ибжьы ааҭикааит Кадыр, ишоура гәеиҭарц аҳақьым данааихагыла. – Изакәызеи… Абарҭ абас ирацәаҩны сзырбо?.. – ила нархадақәа аахтит уи.
– Ушыҟоу рбарц, – иҳәеит аҳақьым, инапы Кадыр илахь иаақәиҵан.
– Избан?.. Сызларыхәазеи?
– Урҭ ирдыруеит, Кадыр, ауаҩы иԥсҭазаара зыԥсоу… Бзиа ирбоит аԥсҭазаара, аԥсҭазаара акы еиԥшым, зегьы раҵкыс зыхә цәгьоу акоуп.
– Сара… урҭ… сырзаԥсам…
Аҳақьым ила ҳалалқәа еихамырҟәысӡакәа Кадыр дааизыԥшит…
– Уҽырҭынч, уҽырҭынч, Кадыр… Зегьы бзиахоит! – иҳәеит уи, ачымазаҩы дҭынчымкәа даниба.
Ԥыҭрак ашьҭахь дааҩналт Ната, ахалаҭ шкәакәа лышәхарԥаны. Дшәаны дааҭгылан, Кадыр днаизыԥшит. Нас ашьшьыҳәа дааихагылан, ихы лнапы нақәылҵеит.
Кадыр игәы иахәеит илахь ашьышьра. Илақәа аахитит. Дидырит, еиҭа хиҩеит.
Ната лгәы ааԥшқахан, лылаӷырӡ аалҿыжжит.
Кадыр илақәа еиҭаахитит ашьшьыҳәа.
– Н-Ната… Изаҭахыузеи алаӷырӡ?.. Иаҭахым, – инапы аашьҭихын, лмахәар ааикит.
– Умшәан, Кадыр, зегь уара ишуҭахыу иҟалоит… – лҳәеит Ната. Убри ажәақәа аниҳа, иаразнак игәы ааҭынчхазшәа ицәа иаалашәеит.
…Ииасуан амшқәа. Кадыр аиӷьхарахь ихы ирхеит. Ишоурагьы лаҟәит. Уи есқьынагьы игәы инҭымҵәо иҭан аҳақьым иажәақәа: «Аԥсҭазаара акы еиԥшым… Зегьы раҵкыс зыхә цәгьоу акоуп»… Уи еиликааит арҭ ажәақәа
шиашаз, аха енагь даргәаҟуан уи зҵаарак: ишԥаҟаҵатәу аԥсҭазаара акраҵанакуа, акыр иаԥсаны? Убри азҵаара еилгамкәа ихы иҭан. Иҭахын еиликаарц.
– Аҳақьым! – ибжьы иргахит уи зны иҳақьым дааиҿаԥшын, аԥшқацәа реиԥш. – Исашәҳәа, ишԥаҟаҵатәу аԥсҭазаара акраҵанакуа, акыр иаԥсаны?
Аҳақьым даашанхеит. Нас ашьшьыҳәа днатәан далагеит:
– Аԥсҭазаара даара акыр маршәала иныҟәгатәу машьыноуп, иахьақәнаго – зегь злацо амҩала – ахы умырхар, иԥҽыр ҟалоит. Ауаҩы иԥсҭазаара акраҵанакуа, акыр иаԥсаны ианыҟало убасҟаноуп: умчгьы убзиарагьы, угәгьы, хыла, махәҿала, аус зуа ажәлар ируҭар. Иахьа ажәлар ирылам, рус иалахәым, рхәыцра зхәыцрам, уи иԥсҭазаара мҩахҟьоуп, амҩа иаша ирбамзар, дыӡуеит. Ушьаҿақәа раҟаратәны, ажәлар ашәа рыцҳәо урыццозароуп ԥхьаҟа…
Игәы азна аҳауа ааиҿеигалт Кадыр. Дааԥышәырччеит.
– Иҭабуп, аҳақьым! – иҳәеит, акы игәы иахәаны. Уи уажәы еиҳа еилкааны иман дызмырҭынчуаз изҵаатәы. Аха дырҩегь ԥыҭҩык дразҵаарц иҭахын. Ҭемыр данааи, иеиҳәеит убри азҵаатәы. Ҭемыр иҭакгьы аҳақьым иҭак иеиԥшын.
– Аџьажәлар гәырӷьо изну амҩа уангылан, арахь шәымцан ҳәа, ухала инукыларц уалагар, амшын кәапеила иҭызтарц згәы иҭазкыз уиеиԥшхоит. Унарыҵаӡ уцар ҟалоит. Аџьажәлар бзиа ибалатәуп…
«Уи Натагьы исалҳәахьан, цқьа исзеилмыргеит акәымзар, – иҳәеит Кадыр игәанала. – Мап, уажәы издыруеит аԥсҭазаара закәыҵәҟьоу. Сымԥсыр, уи агәра дсыргап зегьы!» Хапа дааигәалашәеит убасҟан. «Уи агәра дсыргап… Хымԥада. Ауаа убасҟак исызгәаҟуа исышьҭоуп, избан акәзар, ауаҩы сыхьӡуп, сыбзиара рзымдыруазаргьы, ауаҩы! Дызусҭада ауаҩыҵәҟьа? Аџьажәлар аиашазы зхы рызҭо иоуп ауаҩы… Уажәы еилыскааит ауаа зсышьҭоу, сара сбара изаауа. Имҩахҟьаз ауаҩы амҩа иаша дықәырҵарц акәзаап ирҭахыз».
– Иҭабуп, Ҭемыр! Иҭабуп сызраҳә аҩызцәа зегьы… – иҳәеит ҽнак, ибара Ҭемыр данааи.
– Избан?
– Зегьы еилыскааит, уажәоуп зегьы анеилыскаа, Ҭемыр. Даара шәсыцхрааит, амҩа иашахь саажәгеит. Ҩызак дсымоуп, Хапа ихьӡуп… Убри иҳәон, ауаҩы ҩынтә дир ҟалоит ҳәа. Абраҟа акреилыскааит сара. Схаҿы акы лашазшәа сцәа иалашәоит. – Ҭемыр игәы иахәаны дыччон.
– Умшәан, зегь уцхрааҩуп, уҽеихар, зегь ҟалоит, – Кадыр илахь инапы аақәишьит Ҭемыр.
Ииашаҵәҟьаны, Кадыр деиҭеиит абраҟа хымш рыла. Ҭемыр дааилон лассы-лассы, акраамҭа диацәажәон дидтәаланы.
Ахынтә раан дааит ҽнак Натагьы. Акраамҭа Кадыр иаԥхьа дтәаны диацәажәон. Кадыр бзиа ибон есқьынгьы аԥсҭазаара алацәажәара, убри азын Ҭемыргьы Натагьы аԥсҭазаара акәын излацәажәоз. Кадыр урҭ дырзыӡырҩуан.
Асҟаамҭа Ната Кадыр дрыцҳалшьон, аха хәыҷы-хәыҷла иара иҽиԥсахцыԥхьаӡа, иажәа ҟәышхацыԥхьаӡа ирыцҳашьара даҽакахьы ииасуа иалагеит. Абзиабара хәыҷы-хәыҷла лгәаҿы ицәырҵуазшәа лцәа иалашәон.
– Аԥсҭазаара урҽеир, зегь уара ишуҭаху иҟалоит… – лҳәеит Ната.
Кадыр ихы-иҿы аарлашеит абри ажәа. Гәыӷрак игәы иааҭашәеит, еиҭаҿыхо иалагеит абзиабара.
Хымз дышьҭан Кадыр, хымз рышьҭахь ахәшәтәырҭа дҭыҵны дгәырӷьаҵәа дцон аҩныҟа. Аԥыхьа аасҭа уажәы зынӡа цәалашәара ҿыцк иман, игәы лассы-ласс еисуан, лассы имч ҭаландаз ҳәа.
«Агәра дсыргап зегьы, агәра дсыргап сыҽшысыԥсахыз!» – абас дхәыцуа иқыҭа дналалт. Ахәы даақәгылан, даанаԥшы-ааԥшит, игәазхара аҳауа аалбааидеит. Аколнхацәа рашәаҳәабжь илымҳаҟынӡа иааӡеит. «Агәра дсыргап, агәра дсыргап!..» – абри ихы ишҭаз иҿынеихеит дыццакны.
Аӡиас ду, аҽеимыртаӷа, аԥшыхәцәа рҳабла Манџьана иавсны инеиуан. Инеиуан уи ашьшьыҳәа, аӡышьҭра зегьы ҭырҭәааны.
Еиваӷӷа игылаз аҳабла аҩынқәа инрылкшәа, аӡиас аҟәараҿы ихықәгылан ҩыџьа, рыблақәа еихмырсыӷьӡо аӡиас ихыԥшыло. Урҭ ирбон: ахы аарлаҳәа аӡы иҭыҳәҳәо, алымҳақәа кьацә-кьацәӡа, аффаҳәа иӡсо, лак дара рахь ишнеиуаз, лабак аҿыҵакны. Ала, аӡы анахәлаҵәалак, инеиҵас иҩыҵыззон алаба шаҿыҵакыз, убасҟан агәышԥы шкәакәаӡа иааԥшуан, аблақәа ҭырхаха аҟәара иқәгылаз рахь инаԥшуа, урҭ иранаҳәарц аҭахны: ижәбома исыдышәҵаз шынасыгӡо.
Аӡиас ихыԥшылоз Нарба Денуари иара иԥа хәыҷы Рушьеи ракәын, алаба зҿыҵарзза, иӡсо дара рахь иааиуаз рла ду Вулкан акәын.
– Аферым, Вулкан! – иҳәеит Денуар, ала ааӡхыҵны, алаба иаԥхьа ианнышьҭанаҵа. – Аферым! Аферым!
Денуар ала ахы инапы аақәишьит. Вулкан уи гәахәа дус иҟаҵа, инеиҵас иҩаԥан, ашьҭахьтәи ашьапқәа ирықәгыланы, аԥхьатәиқәа наганы Денуар ижәҩахыр инықәнаҵеит. Ала хәышлаԥса аҽеиҵых ауаҩы иахьидгылаз, гыларыла иара иаҟарахарц акгьы ааигнажьуамызт.
– Вулкан! Вулкан! – инақәиргеит ибжьы ҵрыхәҵәаӡа Рушьа, ала аҵыхәагьы неимлагәа икны днахеит, изнапык неиҵыхны инақәырххо, аӡы инанагоз ҵәҩанума, даанума акы. – Вулкан! Вулкан, уццакы, уҭал аӡы!
Вулкан ҩынтә-хынтәгьы иҭалахьан аӡы. Денуар инапы назқәикуаз аанагон. Рушьа иҳәатәала аӡы иҭамлеит: дхәыҷцәоуп, дҟәыннашьеит, аха дгәаар ҳәа ицәшәан, даргәыбзыӷт иара атәала, инеидыххылан, абз ааиҿнашьит.
Аби аԥеи рла рыманы аҟәара ишықәгылаз, даарыдгылт Сергеи Виктор-иԥа Маиоров, иаазыркьаҿны Маиорич ҳәа уи аҳаблаҿы изышьҭаз.
– Шәыҩны сныдгылан, аха... ара шәыҟазаап, – иҳәеит дҿаԥха-ҿаччо, зуаҩыбжара инахысхьаз Маиорич, Вулкан шәакәабеит акәу? – ала еизнагахьаз аҟәарџмарџқәа аӡы рылыҵәҵәа иахькаԥсаз днарыхәаԥшын, инациҵеит: – О-о-о! Вулкан иахьа еидарак амҿы ӡыхнагазаап.
– Уи иахьа аус ду ауит, – дыхәмаруа инаиаҭеикит Денуар. – Шьыжьхьа анысфа, аҩны сзыҩнамгылт: даара ишоуроуп. Арахь аҟәара саақәылт: иумҩатәны уааираны уҟан усгьы. Уааира сазыԥшнаҵы, аӡиас инхызбаалоз Вулкан нарыжәысҵо мацара, иаргьы аҽарыхьит, амҿгьы еизнагеит.
Маиорич ала дналахәмарт, ахьӡ ҳәаны иақәҿыҭуа, абақ-абақҳәа инапы абӷа инықәыкшо. Вулкан аҵыхәа аарышәшәеит: атәымуаа рахьынтә уи ахаҵа иакәын зегь реиҳа бзиа иабоз.
– Аҳы, уца шьҭа аҩныҟа Вулкан уманы, – иҳәеит Денуар иҷкәын иахь днахьаԥшны. – Уца, иазхоуп ахәмарра.
Нарба Денуари Сергеи Виктор-иԥа Маиорови еицны рҿынархеит, аӡиас иавга инагаз амҩа ианыланы. Ицоит урҭ усура ааглыхратә наплакқәа рахь.
Манџьана – ихараӡоу ҩадатә хьыԥшаарҭатә дгьылуп. Аӡиас аԥшаҳәаҟны ирацәоуп ашахтақәа, амардарақәа рҿы аштольниақәеи, дук нарыбжьамкәа ишшапа-шшапаӡа, еиваӷӷа инашьҭу ажрақәеи.
Нарбеи Маиорови иԥшыхәцәоуп – геологцәоуп. Манџьана усурҭас иҟоу зегьы, ажрақәа инадыркны ашахтақәа рҟынӡа, напхгара азызуа – дара роуп. Сергеи Виктор-иԥа Маиоров даурысуп, Манџьана азааигәаӡа џьара ииз аӡә иоуп. Нарба Денуар – даԥсуоуп, харантәи дааит. Уи дахьынтәааз Аҟәа инаркны Манџьананӡа, ианеиҵаха 15 нызықь километра бжьоуп. Аҩадатәи адгьылқәа рҟны аусура игәаԥхон азы иԥҳәыси ихәыҷи иманы дааит абраҟа.
Нарбеи Маиорови даара бзиа еибабо уаауп. Абар шьҭа хәышықәса егьрыгым Манџьана аус еицыруеижьҭеи. Ахьыԥшаара иалашыҩкны иаҿуп. Ишәымбои иара уажәгьы еицны усураҳәа ишцаз. Шахтеи штольниеи егьа еимырдап! Ҳара иаҳзеилымкаауа иагьа ус хкы иалацәажәап, имҩаԥыргап. Урҭ быргцәоуп, ҳара ҳазларыхәозеи. Иаҳа еиӷьуп, ҳаиасып ҳҩыза хәыҷы иахь. Ҳалацәажәап Рушьеи иара ила Вулкани ртәы.
Рушьа, Вулкан иманы, аҩныҟа даахьан. Ала адәныҟа иааныжьны, иара аҩны дыҩнан. Дук мырҵыкәа ддәылҵит ахәыҷы, дырҩегь деиҭанадгылт ила, ахәша зыхьшьны иан илҭаз ачаса дацҳауа. Ичаса ԥыҭк аамԥиҽын, Вулкан инамҵеикит. Ала аблақәа гәыбзыӷӡа, заа Рушьа инапы арбзеит, нас ашьшьыҳәа ача ааимнахт. Машәыршәагьы џьеи иакьысрын уи ахапыцқәа ахәыҷы инапы, уи бзанҵык иҟалахьоума!
Алеи Рушьа хәыҷи рхы рдыруа иҟалеижьҭеи инаркны ҩнаҭак иааӡон.
Рушьа ԥшьышықәса ихыҵуан, иаб диманы Манџьана данааи. Убри ашықәсазы Денуар џьоук рҟынтә иааигеит зыжәла бзиоу – ахьча-ла иахылҵыз аласба. Рушьа гәахәа дус иҟаиҵеит аласба, бзанҵык ибахьазма уи еиԥш иԥшӡаз: ибажәгәалеиуа, ахәы иақәыз, асысхә еиԥш итатаӡа, иҟәымшәышәӡа, абла хәыҷқәа ҭиқәаҵәааӡа, ахаҿы кәырӡа, иҷаамашәӡа – иаашьҭыхны исгәыдсырӷәӷәаландаз уҳәарын. Рушьа аласба игәыдиҳәҳәалт, аха уи аҟны мацара даанымҿаст, ақьышәгьы днагәӡит. Аласба бажәгәалеиуа абриаҟара бзиа избаз, иаргьы бзиа дшабоз адырра инаҭеит: абз хәыҷы ааҭнахын, иқьышә инахьнашьит.
Абасоуп ахәыҷи аласбеи раԥхьаӡа иреиԥылашьахаз. Убри инаркны урҭ есааира еишьцылон, ирызҳауан. Денуар, алақәа бзиа избоз, аласба азыҟаиҵон, ибжьон.
Убрижьҭеи ицеит абар шьҭа хәышықәса. Ахьча ласба ла духеит, ашьҭахьтәи ашьапқәа ирықәгылан аҽанаашьҭнахуа, гыларыла Денуар инаидҩыло. Вулканҳәагьы хьӡыс иарҭеит. Изҳаит, ддухеит Рушьагьы – ихыҵуеит шьҭа жәшықәса, хара имгакәа далгоит аҩбатәи акласс. Иазҳаит, иӷәӷәахеит Рушьеи Вулкани ирыбжьоу абзиабарагьы.
– Вулкан! – ибжьы наиргеит Денуар. Уи аамҭазҵәҟьа алагьы иаԥхьа иааины иаагылт. – Амагазин аҟынӡа уцароуп. – Денуар ақьаадбӷьыц акы наниҵан, нас уи абӷьыц ԥарақәак нацҵаны, арҭмаҟ инҭеиҵеит. – Усҭ, иаанкыл. Уццакы, мамзар Рушьа аурок даҳцәагхоит.
Вулкан неиҭаԥеит, ахапыцқәа рыла арҭмаҟ аашьҭнахын, ашырҳәа адәныҟа индәылԥеит.
Амагазин аҟынӡа километраки бжаки бжьан. Вулкан уахь ацара-аара иашьцылахьан. Ауаҩԥсы иаҵкыс иазыманшәалан, ианаамҭоу ихәаахәҭны аҩныҟа ахынҳәра.
Амагазин аҩныҵҟа ауаа рацәан: афатә зҭахыз, арыжәтә зҭахыз, еизаны иҟан. Вулкан ашьшьыҳәа ауаа инарылс-аарылсуа, аӡәгьы идымкьысло, ахы даара пату ақәҵаны, адахҭа ашҟа аҿынанахеит.
– Аочеред, аочеред! – џьоукы хәмаруа, рыбжьқәа надыргеит, даҽа џьоукы, амҩа азкны, инаҿагылт. Аҵыхәтәантәиқәа аминуҭ азы инаԥырҟьеит, ала мӷыӷӡеит, аха убри еиԥш блақәак ҳәа днарбеит, урҭ аԥырымҵыр ԥсыхәас ирымаз!
Арҭмаҟ адахҭа инықәҵаны, Вулкан ахәаахәҭҩы инеиҿаԥшит.
– Бзиала уаабеит, Вулкан! – дахәлаччо ҿааиҭит ахәаахәҭҩы, арҭмаҟ иҭихыз ақьаадбӷьыц даԥхьо, нас ажәлар днарылаԥшын, дыхәмаруа ус нациҵеит. – Ишыжәбо еиԥш, сас бзиак даҳҭааит. Пату иқәҵатәуп.
– Утәеишь, утәеишь уххьызгеит! – иҳәеит ауаа ахьеилагылаз аӡәы, акәакь аҿы икҿагылаз аҟәардә инапы нақәырххо, ала иарбауа.
Иааибарччеит зегьы. Вулкан иаҭахӡамкәа алаԥш ааихнагеит уи ахаҵа, абри акәхап иаӡбызгьы: атәара уаргәаҟуазар, утәа ухаҭа, сара атәаха сымам: ауаа сзыԥшуп.
Ахәаахәҭҩы ашьақари чабаба бжаки капанны арҭмаҟ инҭеиҵеит, аганахьшәагьы џьара инавеиҵеит иаанхаз аԥарақәагьы. Арҭмаҟ ахы неибаркы ала ианамҵеик, ахапыцқәа рыла иаашьҭнахт аҵӷақәа ирынкны, нас амагазин ианыҩналоз еиԥш, ахы пату ақәҵаны, ашьшьыҳәа индәылҵит.
Рушьа крыфа-крыжә, ишәыра хәыҷы ихәда ихшьны аҩны дандәылҵ, адәныҟа, иара аҭыԥ аҟны ихырбзакәырбзо игылан Вулкан. Уигьы ианаамҭаз шьыжьхьа афеит: Сырма, Рушьа иан, иалҭахьан акәац злаз асуԥ ача аҵарҟәаҟәаны.
Еицдәықәлеит Рушьеи Вулкани, еиццоит урҭ ашкол ахь. Ахәыҷы имацара мышкгьы ашкол ахь дымцацт, есымша днаскьанагон Вулкан.
Инеиуеит Вулкан, ахәыҷы ивагыланы, алымҳақәа кьацә-кьацәӡа, аҵыхәа ду хьырнаа иахьнырҳаланы, ахы ҳаракны инаԥшы-ааԥшуа. Агәҽануп уи, иудыруазеи, зеиԥш ҟамло егьыҟам, адәы иқәланы инеиуеит, уа арахә ҳәуеит, икшо анрылоугьы абахьеит Вулкан. Бзанҵык иахашҭуама: зны ацәҵыс ацәа иҭачы, Рушьа ишҟа аҿанаанахаз. Дзықәнаршәоз ахәыҷы, Вулкан уа идгыламзар! Икыднаҵеит Вулкан, ацәҵыс аҟәаҟәа ацәа аӡы аанамго иҟаҵаны, иԥхарс идәықәнаҵеит.
Ашкол аҿы инеит. Убраанӡа ҩ-километрак иреиҳам. Рушьа агәашә аартны ашҭа данынҭала, Вулкан ашьҭахьҟа игьежьит. Ицоит шьҭа аҩныҟа, агәы ҭынчуп: Рушьа иахьшәарҭам аҭыԥ аҟны дыҟоуп.
Шьыбжьонгьы ахәыҷы хырҩаада дыннажьуам Вулкан: аҵыхәтәантәи аурок иалгарц 10–15 минуҭ шыбжьоу, агәараҿы инеины иаатәон изыԥшуа, мамзаргьы Рушьа агәашә дҭыҵны, адәы данаақәлоз, инеиԥылон иара.
Рушьа гәыԥҩык ахәыҷқәа дрыцны даауеит ашкол аҟнытә. Ивагылоуп Вулкан. Атәым хәыҷқәагьы бзиа ирбон ала. Зны-зынла, ахьӡ ҳәаны, ахгьы рнапы аақәыршьлон. Уи азин рнаҭон иара, аха амцхә уақәымгәыӷын!
Ахәыҷқәа еицны ишаауаз, Рушьеи ҷкәына хышки аимак роуит. Аҷкәын хыш Рушьа иаҵкыс деиҳабын, илангьы дыҟан. Леишәацәгьак иакәзаарын: ашырҳәа днеиҭаԥан, Рушьа имахцә нҭарс иааникылт дымҩаниҵарц. Ахьымӡӷ имгеи... Рушьа иакәу џьышәымшьааит, мап, Рушьа ацәгьара данақәшәа, акаҳаха имҭакәа, Вулкан атахҳәа инарыбжьалан, аҷкәын хыш гәышԥыла иахьынаижәлаз, деизҟьа днышьҭанаҵеит. Ала, азшьапык аҷкәын игәы инықәырӷәӷәа инеихабабеит, аблақәа цәгьашәа ицәыркшаԥаны, ахапыцқәа хырџьаџьаны.
Шамахамзар ахапыцқәа хнарџьаџьомызт Вулкан, аха уажәазы аԥсахы еибакызаап. Уиаҟара игәааны ишыҟазгьы, ала аҷкәын икажьра ада даҽа мыцхәык ҟанамҵеит: имаҭәа џьара иԥнамжәеит, – аԥсахы еибакит ҳәа ани аҷкәын иацлабуазма, дыршәатәын, – даршәеит, даҽазны уи еиԥш аус хәымгақәа нап рылеикрым.
Аиаша ами, еицыз аҵаҩцәа зегьы рцәа иааҭаӡыӡеит. Аҷкәын хыш дҟәиҭӡа, иҳәа уамшьуа, иуы уамшьуа, иԥштәы ихыгга иҩызцәа даарылагылт, Вулкан акәзар, иааӷызымызын, ҩынтәҟа Рушьа иааикәшеит, нас абз татаӡа иааҭганы, ахәыҷы инапгьы иӡамҩагьы аарбзеит.
Нарба Денуар иҩны еилыхаран. Иҟан уа атәымуаагьы. Аидарамҩангага автомашьына аҩны иазааигәаӡаны игылан, ашьҭахьтәи аборт аартны. Манџьанатәи ҷкәынцәақәак уи иақәырҵон аилаҳәарақәа, ачамаданқәа.
Денуари, Сырмеи, Маиоричи џьарак еидтәаланы еицәажәон. Вулкан аҩны аԥхьа аандаҿы иҿаҳәан. Рушьа уи дадгылан, ахы, агәы инапы ахьшьуа, илахь еиқәышьшьы, уажәымзар-уажәы илаӷырӡ ааиҿыкьасап уҳәаратәы. Вулкан гачамкны алақәа ҭраа, зны ахәыҷы иҿаԥшуан, зны аҷкәынцәа, еихьыс-еиԥысуа автомашьына амаҭәақәа ақәызҵоз.
Ала иҟалаз азеилкаауамызт. Автомашьына ааины иахьгылаз усс иамамызт: аԥхьагьы иабахьан, абра иааихьан, иара Вулкангьы Денуар иагьарааны иақәыртәаны џьара игахьан, иааигахьан. Аха уажәы зынӡа даҽакалашәа иҟан уи амашьына: ашьҭахь аартын, аҩны идәылганы маҭәақәакгьы ақәырҵоит. Измааноузеишь абри? Вулкан уи еиԥш бзанҵык иамбацызт. Нас аҷкәын хәыҷы Рушьагьы хьаак имоуп. Уи есқьынагьы длахҿыхӡа акәын дшыҟаз. Ихьзеи мшәан уажәы? Изҿарҳәазеи иара, Вулкангьы иаалырҟьаны? Иҟамлазааит абри аҩнаҭаҟны рыцҳарак!
Абас ахәыцырҭақәа аман Вулкан.
Иҟалаз уи ауп. Нарба Денуар иԥхьаны Аԥсныҟа дыргон. Манџьанатәи ахьыԥшаарҭа анапхгаҩцәа ироуит ашәҟәы. Уи абас аҳәон: «Ҳазну аамҭазы Аԥсны агеологиа-ԥшыхәратә усурақәа ӷәӷәала аҿиара иалагеит. Иҳазхом аҭыԥантәи ауаа иреиуоу аҟазацәа, убри аҟнытә, ҳшәыҳәоит Нарба Денуар дырхынҳәны даҳзаашәышьҭразы».
Манџьанатәи анапхгаҩцәа абри еиԥш ашәҟәы анроу, мап рзацәкуазма! Урҭ иаҳагьы еигәырӷьеит амилаҭ
хәыҷы рреспубликаҿы аҿиара иахьалагаз агеологиатә ԥшыхәратә усура дуқәа. Аԥсны ҳаҭыр ду ақәызҵоз, аҳауа зхы иазырхәалоз, аԥсуа шәыри амаҷар ҿацеи ргьама хаа збахьаз, Нарба иааиԥхьан, иарҳәеит аусқәа зеиԥшраз, Аԥсныҟа ацара шаҭаххаз.
Дақәшаҳаҭхеит Нарбагьы, иаҳагьы деигәырӷьеит: Аԥсынгьы адгьыл иҵоу абеиарақәа рыԥшаара зынӡаск еиҵырхзаап. Уи ус бзиоуп. Аԥышәа имоуп Денуар. Дацхраашт.
Агәылацәа еизаны, Денуар имаҭәақәа амашьына иақәырҵон, днаскьаргон.
Денуари Сырмеи, Маиорич ҭынха дук иеиԥш дыԥхьаӡаны, рыԥсы рзиҟәымхуа иацәажәон.
– Аԥсшьара аншәоулакь, хымԥада шәнеи Аԥсныҟа, – лҳәеит Сырма.
– Аҟәа амшын азааигәара аҩны бзиа ҳазгылоуп, – дазыҟаиҵон Денуаргьы, – иреиӷьу ауада уара узы ихиоуп.
– Ҳаит џьушьҭ, сара стәы уиаҟара иусым, – енагь еиԥш дҿаԥхаҿаччо дцәажәон Маиорич. – Шәымҩа бзиахааит шәара. Аус ду – агеологиа ԥшыхәра имарымажаны, алыҵшәа бзиа шәнаҭо ишьақәгылааит Аԥсны. Вулкан... Ҳаи, шаҟа ибзиоузеи Аԥсныҟа ишәызго иҟазар. Сыгәра жәгоит усгьы, саргьы ишәасҳәоит: ауаҩытәыҩса иеиԥш ҳаҭыр ақәҵаны иныҟәызгоит.
Ԥсыхәак аманы иҟазар, Денуар Аԥсныҟа игон Вулкан – ала бзиа, иҷкәын хәыҷы ихыиааӡалаз, аха уи залшомызт: жәохә нызқь километрак узлахәозеи! Ала аҳаирплан иҭартәаны излоугарызеи, насгьы ҽык иаҟароу ала. Уақәиҭызтәуада!
Рушьа хәыҷы азаақь ааҭиргеит, иани иаби амашьына иақәтәарц рҿанынарха. Инапқәа ала ахәда иакәыршаны икит дқьызқьызуа.
– Уаала, нан, уаала, – длыргәыбзыӷуан иан, – уаала. Убраагьы иузыҳаԥшаап ала бзиа.
Ахәыҷы Вулкан инапқәа аларԥсны дгылан, ауеимадаҳәа инеимаҭәо. Ангьы абгьы даара ирцәыхьанҭан ала ааныжьра. Аиаша ами, Сырма азныказы лылаӷырӡ аахаҟәҟәалеит, аха Рушьа илмырбеит, зынӡа деицәахаӡоит лгәахәын.
Вулкан, изааӡази иареи реиԥырҵра иаҳагьы иацәыхьанҭахеит: аҭаацәа амашьына инҭаланы рҿанынарха,
иууаӡа иԥан, аԥхьатәи ашьапқәа аанда инадыргыланы, ауыура иалагеит, амашьынахь ахы рханы. Иуыууан, аҽашьуан Вулкан, ауаҩытәыҩса иеиԥш иҵәыуон. Ицәажәон, иара атәала абас аҳәон: «Шәабацои сныжьны, сзыхшәырҟьозеи? Шәара шәыда исзычҳауам. Снышәмыжьын, снышәмыжьын: сгәыкны сыԥсуеит!»
Нарба иҭаацәа шцазҵәҟьа, Маиорич иҩныҟа игеит Вулкан. Уи хәыҷык иаҳасабала игәцаракны дахылаԥшуан. Иҩны ауадақәа руак аҟны атәарҭа азыҟаиҵеит, уа иазышьҭеиҵеит иҟәымшәышәӡа иҟаз акәахьча. Шьыжьымҭан дшаагылалакь, ала ахьыҩназ ауада ашә ааиртуан, днеины Вулкан ахы ишьышьуан, иадигалон аконфеҭқәа, ԥыхьа даара бзиа иабалоз, нас асуԥ кәац мацараха иазыҟаиҵон. Хымш, иага азиундазгьы, ҿаҵак ачаӷьа лбаанамдеит. Убри анаҩс афатә инамцклас-аамцкласуашәа ауан, аха крафеит азуҳәартә иабаҟаз! Маиорич иргәыбзыӷуа ақьышә афатә анаақәиклакь, агьама абон ауп, лак ишафац иафартә ианадицалалакь, аблақәа ҭраа иҿаԥшуан. Урҭ цәажәон, ицәажәон урҭ аблақәа: «Сгәы иагом, срызгәыкуеит сылацәа анаахыст инаркны сзааӡаз ауаа!»
Ицеит мызкы аҟара. Маиорич икылҟьа изнеит ашәҟәы Анарбақәа рыҟнытә, дара еибганы Аҟәа ишнеиз ала. Ани аби, нас дара рԥа хәыҷи, асалам изаарҭиуан Маиорич, иазҵаауан Вулкан агәабзиара.
Нарба иҭаацәа згәабзиара иазҵаауаз ала, иубар иузымдыруа иҟалахьан, аԥштәы ахыгга, аӷра ҭаҳаны. Маиорич егьа азиундазгьы, иагәарԥханы ҳәа крафомызт. Амч цеит ала, ҽнакала зынзаҵәык ауада иаадәылҵлон, адунеи инықәыԥшны, дырҩегьых игагалеиуа аҭыԥ аҿы инеины инатәон иқьақьаӡа.
Маиорич игәы архыҭхыҭит иоуз ашәҟәы. Аҽныҵәҟьа днатәаны иҩны идәықәиҵеит аҭак – асалам шәҟәы. Уи Нарба иҭаацәа адырра риҭеит, Вулкан хар амамкәа ибзиахәӡа иҟоуп ҳәа. Маиорич аиаша имҩит, Рушьа хәыҷы игәы иаҵасыр ҳәа дацәшәаны, насгьы уи дгәыӷуан Вулкан аҟазшьа лассы иаԥсахуеит ҳәа, агәыкра – аамҭалатәи ачымазара еиԥхьбоит ҳәа.
Маиорич адырҩаҽны шьыжьӡа дҩагыланы, иаахитит акәац зҭаз консервтә банкак. Уи игәалашәеит Сырма
абанка аахтны Вулкан ианалҭалак, ала даара гәахәа дус иҟаҵаны, ишафалоз.
Ала ахьыҩназ ауада ашә ааиртит. Дныҩналт абанка кны. Ала атәарҭаҿы дагьнеит, днеилыԥсааит, ибанкагьы неимпыҵҟьаны ахыӷәра инықәҳаит: иаԥхьа аҽеиҵых иԥсны ишьҭан Вулкан.
– Вулкан! Вулкан рыцҳа! – ааҭиргеит Маиорич. – Ас сгәы иаанагомызт сара. Угәыкра, угәхьаагара аамҭалатәи усуп ҳәа сыҟамыз. Амц сҳәазаап нас: убзиахоит ҳәа сақәгәыӷны, хар умаӡам ҳәа ашәҟәы ҩны идәықәсымҵази Аԥсныҟа. Исзеилымкаазаап, узааӡаз рзы уара угәбылра шыӷәӷәаӡаз, ԥсахра шақәмыз. Вулкан! Вулкан! Ааи, ииашаҵәҟьазаап дара аԥсуаа ражәаԥҟақәа: «ала ауаҩы ишьа алоуп», «ала зтәу итәӡоуп, даԥсахуам».
Маиорич дыгәжәажәо дзаԥырҵуамызт ала, ожәы-ожәы ичабра ааиҿшьуа, илаӷырӡ ирбон.
Вулкан, аӡәы еиқәикызшәа акәын аҽырҽеины ишышьҭаз. Уи ԥсынгьы аҟазшьақәа еицанакуамызт: алымҳақәа кьацә-кьацәӡа игылан, агәышԥы шкәакәа ҭган, аҵыхәа ду ашьҭахьтәи ашьапқәа иаарыдкьысло, ишшапаӡа ирыван. Абз ҭыхны ҵаҟатәи ацламҳәа иақәын, абз тата, Рушьа хәыҷы инапқәеи иӡамҩеи зырбзалоз.
– Гәазаза, бааишь абранӡа! Ибжьы наиргеит Ерасҭа, иԥҳа лышҟа.
Дааит Гәазаза, аӡӷаб ҵәрышкәа, лыхцәы кахәхәа.
– Акы басҳәашан, Гәазаза, абра аҭаҭын иахода?
– Уара уами, баба, аҭаҭын иахо, – наиаҭалкит лара, акьанџьа еиԥш иаԥхьа дахьгылаз.
– Сара снаҩсан?
Гәазаза дааԥышәырччеит.
– Исцәымӡакәа исаҳәа аҭак.
Гәазаза ҿылымҭит.
– Бан далагахма Елыр ныха, Қьач ныха, ҳәа дықәны даҟәыҵын, шәаҩык лакәын, шьҭа уаҳа илҿыҵалкуеит ҳәа сыҟамызт. Уи сҳәеит ҳәа, Гәазаза, аныха ныхоуп, аха аҭаҭынгьы гызмалуп. Анцәа иаҵкыс аҩсҭаа даниааилогьы ыҟами, аха лара мап зылкрыз?
– Анцәагьы дыҟам, аҩсҭаагьы дыҟам, баба, – Гәазаза лнапы налҟьан, ацара лҽыназылкит. Ерасҭа дааԥышәырччеит.
– Уи лафуп, аха аҭаҭын ахара иалагада? Исаҳәишь… Амаӡа маӡоуп, Гәазаза, даҽаӡәы иҿы еиҭасҳәар ҳәа бымшәан, ибдыруеит, уҳәан-сҳәан сылам.
Гәазаза лқьышә ачча аақәыжжит.
– Иуҳәо зхыуҳәаауазеи, баба? – дизҵааит лара.
– Аҭаҭынҟаҵа есымша ҳмагазин аҿы иҟам, санақәшәа-лак, ԥыҭк аахәаны иаазгалоит, уи бдыруеит, аха акоробкақәа зны-зынла иӡлоит, уажәгьы акы ыҟаӡам.
– Исыздыруам, баба, акымзарак сыздыруам. Иҟалазеи, аҩсҭаацәа иргома?
Гәазаза дцеит. «Ран лакәхап, илзымычҳакәа дахьалагаз дацәыԥхашьаны илҳәом» ҟаиҵеит Ерасҭа. Иара ҳасабеилыргаҩыс аус иуан аколнхараҿ, аҽны мҽышан, аха аусутә рацәан, дҩагыланы уахь дцеит.
Аамҭа ԥыҭк бжьысит. Гәазази дқьыпшәыпуа лаб дааидгылт.
– Ибыхьзеи, баба? Кьамсыс бгәы нирхама? Иҟаиҵаз саҳәишь ихы адамаҟьара икыдысҵап!
Гәазаза лаҵкыс Кьамсыс деиҵбын, аха иеисыр, иара диааиуан.
– Нана аџьынџьыхәа ахьылҵәахуа иӷьычны ифоит, арахь сара исықәиҵоит. Иара шиакәыз нана лҿы ианиқәԥысҽ, ибсырбап иҳәан, ддәылҵны дцеит. Ашьҭахь схала сыштәаз дааҩналан, сыхцәы кны дахеит, скаижьырц акгьы игымхеит.
Гәазаза лылаӷырӡ лҿыкьаса ицон.
– Ассир саҳауеит, дышԥаҟалеи убри ахәыҷы! – иааџьеишьеит Ерасҭа. – Биԥхьеишь арахь!
Лылаӷырӡқәа рыцқьо Гәазаза днаԥшы-ааԥшын, лаб днаидыххыланы илымҳа дынҭахәыҭхәыҭит:
– Баба, упапиросқәа зго иара иоуп.
– Была иабама!
– Атәым уаҩы ара дааӡом, нана аҭаҭын дахаӡом.
– Иара дахоума?
– Ааи, иҭирббуеит… Баба, сара ишысҳәаз иоумҳәааит!
– Аԥхьа санбазҵааз исабҳәар акәмыз, Гәазаза? – дааԥышәырччеит Ерасҭа.
Гәазаза лцәа дҭаҵәиуа иаԥхьа дгылан.
– Биԥхьа! – иҳәеит Ерасҭа.
Дааит Кьамсыс, еиқәа дҭаԥало. Инапқәа ишьҭахь иҟаҵа, дӡыӷәӡа, иаб иҽицәыхаратәны даагылеит.
– Гәазазеи уареи еимашәкызеи? – дизҵааит.
Кьамсыс деихаԥсы дгылоуп, ихахәы еилабаба.
– Аџьынџьыхәа маӡа иуфоит, нас ари излықәуҵозеи?.. Ԥхашьарами? Амцҳәара ҵугар, узмаҭәахәзеи? Нас акапеи кылҵәа уаԥсам… Иурокқәа шԥаҟаиҵои? – Ерасҭа ихы наирхеит Гәазаза лышҟа.
– Иацы аҳасабтә изымҳасабӡеит.
– Нас уи атәы заа ибҳәар акәмыз!.. Шәтәа абыржәыҵәҟьа! Цқьа дыбзымӡырҩуа далагозар, исаҳәа, нас иареи сареи ҳаицәажәап!
Гәазазеи Кьамсыси раб иԥырҵны рҿынархеит.
Ерасҭа иаҳаз џьеишьеит. «Абни аҭаҭын ахара далагама, дышьҭаӷьачаӡа, ҿаҵак дыҟам? Иабжьызгадашь, зымцахә ыцәаша? – дхәыцуеит иара. – Жәашықәса рыла уи шьҭызхыз, наҟ-наҟ иага ҵигап… Бзанҵык дазхьамԥшуа абыржәнатә даҟәыхтәуп… сара сшаҟәыҵыз еиԥш,» – инациҵеит иара ихаҭа ихәыҷра аамҭагьы ааигәалашәан. Аха иара зны ари цқьа еиликаароуп. Аԥхьан Гәазаза илеиҳәан еиԥш, аԥхьа данлазҵааз Кьамсыс дыбзиахәын, данипҟа ауп аҭаҭынахара даналага.
Акаробка хтны азал аҿы иаанижьуа далагеит Ерасҭа. Апапиросқәа аттаҳәа иҭыԥрааны ицон, аха Кьамсыс акгьы идибаломызт.
Ицон аамҭа.
Ҽнак Ерасҭа усурантәи даауан, аккара иҵгаз амҩа даныланы. Иварахь данынаԥш, змахәқәа зхьыссы, иҵҩрны икажьыз аџь иқәтәан Кьамсыси Валикәеи аҭаҭын иахо.
«Уажәшьаҭ еилкаауп зегьы», – дааҟәындҟәындит Ерасҭа.
Иара ашацаҳәа дцон. Дцон игәы дҭахәыцуа.
Имч лшарак дамеигӡа аус иуеит, игәы-иԥсы зегьы ихшара ирызкуп, урҭ рзы ауп адәы дзықәу. Аа, уажәы «аҳамҭа бзиа» ахьиоуз – ҿаҵак иаҟарам иԥа аҭаҭын дахо дтәоуп. «Уажәнатә даҟәыхтәуп, даҽа ԥыҭк дҩеидасыр, нас аӡәы дихәараны дыҟам. Даҟәыхтәуп илымҳақәа ҿырҟаԥшьааны. Икыдҵатәуп!» – дхәыцуеит Ерасҭа.
Ерасҭа аҩны даннеигьы дҭынчмызт, амца ицран. Ус, абарҵа дныҵыҵны, ибжьы иргеит:
– Кьамсыс, о-о Кьамсыс!
– Аау, – аҭак абна иаалҩит.
– Уааишь, уара, уааишь!
Ерасҭа абарҵаҿы дахьтәаз, хҭыск днагәыланагалт:
Кьамсыс игәы бааԥсхан аҳақьым лахь дыргеит. Усҟан иара ԥшьы-шықәса ракәын ихыҵуаз. Аҳақьым дихәаԥшны арецепт лыҩуанаҵы, Кьамсыс егьи астол иқәыз ақьаадқәа
ықәхны акарзинка иҭаижьит. Аҳақьым уи ангәалҭа, шьарда илцәымыӷхеит, дыҩны днеин, ақьаадқәа ҩаԥхьа рҭыԥқәа рахь рықәҵара далагеит. Ерасҭа ахәыҷы ихы даннықәс, лнапы дааҩахан: – Иаҭахым, лҳәеит. Ус, ақьаадқәа ԥхьакны ишҟа даахьаҳәны инацылҵеит: – Ари ахәыҷы ргәыбзыӷрыла дааӡатәуп, мчыла ҳәа шәаналага, дыбжьысуеит, ижәдыруаз.
«Мчыла ҳәа шәаналага, дыбжьысуеит, – уажәы игәы инҭиҳәааит Ерасҭа. – Хаала дузаҟәымхыр?..»
– Сзыуҭахыз, баба? – амардуан даахалеит Кьамсыс.
Ерасҭа ихы дааҩахан, блала днеимидеит. Абжьааԥны еиԥш иаб длахҿыхӡа данимба, Кьамсыс иааицәымыӷхеит. Дгылоуп ҵаҟа дышьҭаԥшуа, исаҳарызеишь ҳәа, деиқәыӡрҩуа.
– Ус баша, Кьамсыс, уахьыҟаз сзымдрызт, – иҳәеит Ерасҭа, иажәақәа дрықәыӷәӷәо.
– Ана сыҟан, баба, – акәарахь инапы неирххеит, – Валикәеи сареи ҳаиқәшәан…
– Уа ушыҟаз сзымдрызт… Уурокқәа ҟауҵахьоума?
– Аурокқәа ҳарымҭаӡеит.
– Зынӡакгьыу?
– Аԥхьатә хәыҷык ҳарҭеит.
– Уалага аԥхьара! Удҵа заа уалгар бзиами?!.
Кьамсыс дгәырӷьаҵәа амардуан дналбаан, инапқәа афыр-фырҳәа иҟьо, амаҵурҭахь дцеит.
Икажьыз аџь аҵыхәахьшәа ахҵәара иаҿын Ерасҭеи Кьамсыси. Аҽҭра ахыб ԥсахтәхеит. Ерасҭа иӡбеит аҟауар иршьарц. Ԥыҭраамҭак аус аныру, «ҳаԥсы ҳшьап, Кьамсыс» иҳәан, иџьыба апапирос ааҭиган, дахо днатәеит.
– Ари аџь абас икажьуишьҭеи акыр ҵуеит уҳәо саҳахьеит, баба, угәы унамырхьӡои уажәы иахьԥаҳҟо? – иблақәа азҵаара рхыубаало, иаб днеиҿаԥшит Кьамсыс.
– Аиаша уҳәеит, сгәы снархьуеит, аха ада ԥсыхәа ҳамам, – иԥа иахь ихы неирхан: – Уҭахызар ажәабжь уасҳәап?
– Ибзиоуп, баба, исаҳәа!
– Уара суаҟаран усҟан, – ажәабжьҳәара дналагеит Ерасҭа. – Ҽнак абра ҳаиқәшәеит Валикәа иабду Фазмеҭи сареи.
– Уи дыԥсиижьҭеи акыр ҵуама, баба?
– Ааи. Иара сара саҵкыс деиҳабын, абыржәы Валикәеи уареи шәшеизыҟоу еиԥш ҳаизыҟан иареи сареи. Фазмеҭ дыхьчан, аџьма дрыцын, сара ашкол сҭан. Ҽнак сшәыра сыжәҩа ихшьны сышнеиуаз, Фазмеҭ ибжьы иргеит. Иара абра дықәтәан.
– Ақьаад сыҭ, аҭаҭын сызлахо сымам, – иҳәеит иара, сааины санааидгыла. – Иахьа аԥырчагьы сзаамгеит, қьаад кьынҷаԥкгьы џьаргьы исԥыхьамшәеит – аҭаҭынахара сгәы иҵаланы сыҟоуп.
Сшәыра аартны сынҭаԥшит, аха исҭахымыз қьаад сԥыхьамшәеит.
Исцәымыӷхан, акыргьы саалакҩакит, аха атәыла мбгеит сҳәан, ҩ-бӷьыцк аагәылхны исҭеит. Ашьҭахь уи азы ажәа бзиақәагьы саҳаит ашкол аҿы.
Зҽеиқәырԥс, заб изыӡырҩуа итәаз Кьамсыс дааԥышәырччеит.
– Сҩызцәа ртәқәа раԥхьа стетрад анынҵәа, арҵаҩы сылахь аԥхӡы ааигеит.
– Уеизгьы-уеизгьы атәыла бгама? – иааџьеишьеит Кьамсыс.
– Атетрадқәа маҷын усҟан, аха уи акәым аус злоу. Аҵаҩы ирҵага маҭәахәқәа ҳаҭыр рықәиҵозароуп. Аха урҭқәа ирзаауеи. Ақьаад анисҭа, Фазмеҭ дгәырӷьаҵәа ацигар рҳәны инеиҿыҵеикит, ак рҳәны саргьы сқьышә иаақәикит.
Ерасҭа аҭаҭын дахо, ахьхьа-хьхьаҳәа ииасны инеиуаз акәараҷҷа шыҟаз днаԥшит. Ус, илаԥш ахәыҷы ишҟа иааиҭакны инациҵеит:
– Фазмеҭ дсыҳәеит ақьаад изысыԥшааларц. «Заур ашәҟәқәа рацәаны имоуп, абынсҟак ирзиуазеи. Ииҭахым ҳәа угәы иззаанагақәо аагала, саргьы џьара акы сухәап», – иҳәеит иара. Азныказы иџьасшьеит сашьа сицәӷьычларц ахьсабжьигаз. Мшқәак аабжьысхьаны, Фазмеҭи иҩыза Ҭҳасоуи шьынка дук џьара ирӷьычын, ирыманы ишнеиуаз саарԥылеит.
– Ирласны аџьыка ҳзаага! – исыдиҵеит Ҭҳасоу. – Сгәырӷьаҵәа сҿынасхеит саргьы, шьынкак сфап аасгәахәын.
– Ақьаадгьы, – инациҵеит Фазмеҭ.
Зхы акгьы ԥнамҟо агаӡа ззырҳәоз сакәын – аџьыкагьы ақьаадгьы рызназгеит. Убри нахыс Заур ишәҟәқәа ӷьычны амшгацәа рыҭара салагеит. Ашәҟәқәа аҽыҵаргыларҭаҿы иқәын. Ауарыдын анаҵагылоу, усҟак џьабаа мбакәа сҩықәланы акы аарылсхуан – уи саҿын.
– Заур аҵара ду имазма, баба? – дҵааит Кьамсыс.
– Арҵаҩцәа рсеминариа далгахьан. Аҵара ду иҽазикырц игәы иҭан, аха игәыхәтәы дахьымӡеит – ддырӡит. Аҵара шиҵоз ала, иаӡар, мбатәык иакәхон… Хәылԥазык Заур сақәикит ишәҟәы шылбаазгоз, – наицҵеит Ерасҭа. – Уи аамҭаз Заур аԥсшьараз аҩны дааны дыҟан. Аҽҵаргыларҭа алыӷәра санықәлалак, ала неины исыҵатәозаарын. Уи ала иара ирхәмарлон, зны-зынла иқәыргьежьаауа иманы ашҭа дҭан. Аҵыхәа кьакьаӡа исыҵатәо ианалага, идырит акы шыҟаз.
– Уа уҽзықәурхоз? – дҵааит Кьамсыс.
– Иахьызгоз сҭахыз џьушьо, ииҭахқәам згап ҳәа срылаԥшаауан, ииҭахызи ииҭахымзи сзеиҩдыраауазшәа.
– Иабоугои ари? – ашәҟәы аасымихит, исҩыҵракны саннылбааԥа. Иаартны еиҭныԥсахло, Заур ҿааиҭит: – Шекспир итрагедиақәа…
– Сара иахьа сықәын ара, изымбаз сышәҟәқәа рацәоуп, – иҳәеит иара.
Ҭынч дцәажәозшәа даҿын, аха иҩашьомызт деицрашәаны дышгылаз, уажәымзар-уажәы сыхәдапара икыдлоит ҳәа, сцәа сҭаӡыӡо симҵагылоуп саргьы. Аха дсыламкьысит.
– Уаалеишь арахь! – иҳәан, симаны аҽҵаргыларҭа днықәлеит. Алампа наиркын днатәеит, саргьы снаиваиртәеит. Ссиршәа избеит изгахьаз ашәҟәқәа Заур иаразнак иахьгәеиҭаз.
– Урҭ зысҭахыз уара узы акәын, сара сырхысхьеит, – иҳәеит иара. – Унарыдыххыланы иузыԥшааӡом, амалагьы иуоуӡом – аԥара рыхҭнуҵалароуп…
Ауха ҵхагәы еиҩнашаанӡа сызмыцәеит – исыхьыз хьымӡӷысшьон.
Хрыжь-хрыжь дцәажәон Ерасҭа, илаԥш иԥа иаҩмыршәа… – Уԥсы ушьама? – дҵааит иара ԥыҭрак ашьҭахь.
– Ааи.
Иҩагыланы аусура иалагеит.
– Заур ажәа рҟәышгақәа ансеиҳәа адырҩаҽны агәылара сцеит, – дналагеит Ерасҭа, ҩаԥхьа рыԥсы ршьарц иантәа. – Маџьганараа рашҭа санынҭала, амаҵурҭа ацәажәабжьқәа ҩныҩны исаҳаит. Арахь, аҩнқәа рышә ыҵарҟаца иаркуп. Иҟоузеи ҳәа смагамаго сышнеиуаз, Фазмеҭ даадәылҵын, ирласны уааи ҳәа инапы иҟьеит. Слакҩакуа саанхеит.
– Уааи ирласны, уааи! – анапҟьара даҟәымҵит.
Уи аамҭаз аҳаҷаҳәа сгәы иааҭашәеит Маџьгана уи амчыбжьнаҟьак ашьхымӡаԥшра дшаҿыз. Ацхафара иаҿыз џьысшьан сҿынасхеит, абжьааԥны Маџьганараа ацха сахырбаауаз џьушьап. Аха сгәы сажьеит. Фазмеҭи Ҭҳасоуи аџыр хҵәаха хәыҷқәа зҭаз аишьыкь ԥҽны рҭгара иаҿын. Уи аџыр Маџьгана изиҭахыз сыздыруам, иахьынтәааигазгьы аллаҳ идырп.
– Фазмеҭи Ҭҳасоуи уи иазыруааз, баба? – дҵааит Кьамсыс.
– Еихымцас ирҭахын. Усҟан абас уныдыххыланы асԥычка уоуамызт… Ҭҳасоу хыхьынтә иааишьҭуан, Фазмеҭ аттаҳәа дышьҭасны, ишшапа-шшапаӡа аџыр хҵәахақәа шьҭԥааны, икәа иҭеиҵон.
– Уласы! – днасықәҟааит Фазмеҭ, изура сзымдыруа, сҳәалаханы сышгылаз аниба.
– Ашырҳәа снышьҭасын, саргьы акы аашьҭысԥааит. Фазмеҭ ибжьы иаҳазар акәхап, аҩны ҳандәылҟьоны Маџьгана амацәыс еиԥш ашҭа дааҭаххит. Иара уаҩы цәындышәшәыра дук иакәын, ибжьгьы усшәа иҟан. Иҭицеит бжьык, аха уазымҵаан: ҳәҳәарахеит, ҟаарахеит, аллеи-абгеи ирҵысит, ажәакала, ҳазлацоз ҳзымдыруа хыла абна ҳаирсит.
Кьамсыс аҟырҟырҳәа дыччон, илаӷырӡ иҿаҳәҳәы.
Ерасҭа инациҵеит:
– Ишысҳәаз еиԥш, сахьцо сзымдыруа, скәалаауа сышнеиуаз, бардрак снаваҵәиин, аџыр хҵәахақәа сҵәахит.
– Аҩны иуарҳәазеи, баба? Урымпҟаӡеи? – дизҵааит Кьамсыс.
– Апҟароума аус злоу, Кьамсыс. Сыԥхашьаны схы ахьызгара сыздыруамызт, сылахь ахәхәаҳәа аԥхӡы аауан,
– инаиаҭеикит Ерасҭа. – Аха сани саби Маџьгана иҿы ианнеи, гәыбӷан зиҭоз егьырҭ ракәын.
– Шәара шәтәгьы дыҟан, аха ашьҭахь ауп уи данрыхҭыгәла, ихароузеи ани аԥшқа, акгьы имгаӡазаргьы ҟалап, – иҳәеит Маџьгана сара стәқәа гәыҭҟьа-ԥсыҭҟьаха ианиԥыла. Ахьаԥарч еиԥш сцәа сҭаланы, абардра сҽыларҟәыҟәны сахьыӡырыҩуаз урҭ ажәақәа ансаҳа, сыԥсы аасылалеит. – Ус, деиԥхьхәыцаауа Ерасҭа инациҵеит: – Сымҩахымҟьахьаз, ахәылԥаз сцеит исҵәахыз аџыр хҵәахақәа сыԥшааразы, аха аҳаскьын иахьыласҵаз схашҭит. Иԥеиԥеиуа аҟәаландар сылатәаны, аҳаскьын снапы аларҟацаны аҵыжәжәара сшаҿыз, акы хьшәашәаӡа иаасԥыхьашәеит. Снахәаԥшызар, агәышҵа шкәакәаӡа маҭаԥшьк скыуп! Слаҭрысны сыҩит. Адыԥ-дыԥҳәа сгәы ҭыҵны ицон.
– Изакә гәаҟроузеи иухыугаз, баба, – иџьашьо ихы ирҵысуан Кьамсыс. Ԥыҭраамҭак зымҩа дыԥшуа, деиԥхьхәыцаауа дтәан Ерасҭа.
– Убри нахыс, дад, Кьамсыс, иеилыскааит сымҩахҟьара сышҭанархоз, – инациҵеит иара ԥыҭрак ашьҭахь. – Аӷьычра саҟәыҵит. Аду, ахәыҷы ҳәа иҟаӡам – знык унапы ануҟьашь, иаурклакгьы зегьы акоуп: аҭахызар икапеиз, аҭахызаргьы цәкамбашьыз. Акы неимпыҵҟьаргьы, ацәгьа-мыцәгьа ӡыблара зҽамҭакәа, ҩаԥхьа амҩа иашахь зхы зырхаз иоуп ахаҵа.
– Аӷьычра уаҟәыҵит, баба аха аҭаҭынахара?
– Усҟан саҟәыҵит аҭаҭынахарагьы. Схәыҷиижьҭеи сахозар, уажәраанӡа сзааиуазма. Сандуха, амыҟәмабарақәа санрықәшәа, ҩаԥхьа самхалагеит. Ари агызмал заҟа исԥырхагоу удыруандаз?
– Ахаҵа ақәнамга зҽампыҵызхуа иоуп умҳәеи, баба?
– Ииашоуп, Ерасҭа дааԥышәырччеит. – Аха уи уҽоуршьцылаанӡоуп. Знык уҽоуршьцылар, иҵугаз акаршәра цәгьоуп, нас уи зегьы ирылшом. – ус, Ерасҭа деиԥхьхәыцаауа, изажәӡа, еиқәыгызмалха иҿаԥхьа итәаз иԥа дааихәаԥшын, инациҵеит: – Уара уакәзар, узаҟәыҵрызу аҭаҭынахара?
– Сароу?
– Ааи.
Кьамсыс ииҳәара изымдыруа даауалыуашеит. Ицәа дҭаҵәиуа, алабыҵә адгьыл илакшо дтәан.
– Ыы, узаҟәыҵрызу? – ҩаԥхьа диазҵааит.
– Саҟәыҵуан, наиаҭеикит. – Зынӡагьы исҿасымкуа саҟәыҵуан.
– Ус агәамч ӷәӷәа змоу аӡә уакәзар, суеигәырӷьоит!
– Уеизгьы-уеизгьы иаҭахым шԥаԥшьызгои, баба.
– Иахьа абра ҳахьааз сеигәырӷьоит, ииашаҵәҟьаны, аҵеи бзиа дышсымоу еилыскааит.
Кьамсыс ҿимҭит.
–Уааԥсазар, ҳцап аҩныҟа? – дҵааит Ерасҭа.
– Мап.
– Нас даҽа ԥыҭрак ҳахап! – дҩагылт.
Абар шьҭа ибжьысит ҩышықәса, аха убри нахыс, Ерасҭа ипапироск ыӡуа имбеит. Гәазаза лакәзар, дықәуа-дшәо лаб агәра илыргеит Кьамсыс аҭаҭынахара дшаҟәыҵыз.
«Афырхаҵа, Кьамсыс дҵоурахарц дыҟоуп, сџьабаа имырӡит, насыԥ сыман, – игәы иҭиҳәаалоит Ерасҭа, – Валикәагьы џьара дсымԥыхьашәандаз!»
Аҽны аҭакәажә Расидац аҩныҟа данаашаз аамҭа акыр дахыԥаны дхынҳәит. Абазар ахь уи ҭитәыс иналгалоз ахарҵәи ашәеилаҵеи ракәӡан усгьы, аха абжьааԥны еиԥш уи аҽны илықәеимырымҵәеит, иҟалах сеидру, аахәаҩцәа маҷҩын. Аҭицәагьы, наскьа-ааскьа илыдгылақәаз ршьара иқәҟьазшәа акәын ишыҟаз: рыхқәа неиҿакы-ааиҿакуа еибырҳәон ани дышҭаркыз, ари имаҵура дшамырхыз, ахҩык ашьыжь иусбарҭахь дышцаз, аха уаҳагьы аҩныҟа дшыхнымҳәыз. Расидац дызлахынҳәуаз автобус аҿгьы цәажәатәыс иҟаз, урҭ амшқәа раан Аҟәа имҩаԥысуаз аконтрреволиуциатә, террорист-шпионтә организациак ыҟазшәа, уи еиҵызхуазгьы напхгаҩцәақәак амазшәа еиқәырҽаҽаз апроцесс аӡбахә акәӡан...
Аҭакәажә лыԥсы лхаҳан ауп аҩны дшыҩналаз, амлагьы дакуан, лхәы аацәырылгеит, аха днацклас-ҩацкласит акәымзар, акгьы лзымфеит, амала, маҷк иаарџьбарашәа акаҳуа еиқәаҵәа илыршыз лгәы иахәан днаҿыхәо, ҳамҭак астол дадтәалан, лыблақәа еихмырсыӷьӡакәа џьарак дышьҭаԥшуа.
Ҭагалантәи амра, аԥсҭҳәа ӷар-ԥшарқәа рымҵәыжәҩақәа хыблаауа, ҵлак ашәара аҟынӡа аҭашәарҭахь иласкьахьан. Ԥыҭрак ашьҭахь ара ашәшьы ҭаҳашт, ашьхақәа хырҟаԥшьаауа амрахәагақәа ҩаскьашт. Уажәааныла аҭакәажә лыжәзаҵә Чага архантәи иҳәны, агәашә ахь аҿаанахон, ахарантәгьы аӷызы-мызра иалагон, «сышнеиуа бдыруаз!» – лгәылҽаннаҵон, аха уаха уи ахабар ыҟаӡам. Днашьҭаԥшыр акәхеит Чага мыжда, уи лыдымзар,
Расидац ишԥалҭахыз ҳамҭак аҟара днықәиар, лшьапқәа рыеҵәа жьышәқәа ҭыԥсаа-ҭыԥсаауан, имариоума ас зымч зшәахьоу лзыҳәа мшынаҟьак ашьапықәгылара!
Расидац деиха-еигәо дҩагылан, лыҩны шьҭасаҟьа абарҵа ҭшәа дныҵагыланы, лбаа амшын аҿықә аҟынӡа акаршәра ишьҭаз днықәԥшит. Аҭакәажә 71 шықәса дшырҭагылазгьы, аԥхьара аан аланарԥшыга лхы иалырхәон акәымзар, хара анаԥшраҿы лыблақәа усҟак ирыгымхацызт, насгьы уи Чага, ԥштәы еиқәаҵәеи шкәакәеи реилаԥсарала иӷран, харантәилагьы аҳабла рыжәқәа рылбаара усҟак иуадаҩмызт.
Аҭакәажә ллаба хылакьыта ааигәа-ааигәа иналыҵаргәо, агәашә дынҭыҵын, амарда иҭагылаз амҩа днанылеит. Уи лԥина лара «Бажәгәалам» ҳәа дзышьҭаз, уажәы аҷыӷә-ҷыӷәҳәа иаашын, слышьҭалоит ҳәа агәашә инадыххылеит, аха Расидац даахьаҳәын, атыгә-тыгәҳәа ллабала анышә ҩара днас-насит, аԥина аахынҳәын абарҵа иныҵатәеит алымҳацәқәа ақәыԥсан. Аҭакәажәи аласбеи шьахәла еибадыруан: лара аҩны даныҟоу аԥина иааҭаххалак ҟанаҵон, ахы иақәиҭын, лара даныҟам аԥшәмара зуаз Бажәгәалам акәӡан.
Аҭакәажә амҩаду ааихҵәаны, иҟьаҟьаӡа иаартыз агәашә дынҭысын, уи нахыс амшын аҿықә аҟынӡа ирха ҭбааны ишьҭаз адәы днықәлеит. Шықәсқәак уажәаԥхьа абра аеропорт ыҟан, уажәы ишьац-иаҵәараха, анапсыргәыҵа еиԥш, адәышшара ишьҭоу аеропланқәа рышьҭԥраарҭақәа ракәын.
Расидац адәышшара даныланы днаскьоит, аԥыжә-сыжәҳәа иҳәуа аҳаблаа рыжәқәа днарылаԥш-аарылаԥшуа, аха макьана Чага ахабар ыҟам. Амшын аҿықә дазкылсны, аҩада дҩаваԥшырц ауп илҭахыу, уахь қәыц-мыцқәак, бард-мардқәак гылан, убарҭ ирываҳәлон ажә, уажәыгь уахь икҿахазар ҳәа агәҩара лыман.
Дышнеиуаз, жракы дынхықәгылазшәа, иаразнак дааҭгылт. Заҟа аамҭа ҵуазеи Расидац ари арха лдыруеижьҭеи, иҟамзар ҟалап ара ӡаӡҭыԥкгьы лара лшьаҿақәа ахьықәымгылац, аха уажәы ахаан ари адәы иқәлымбаацыз акы лылаԥш иааҵашәеит: амшын аҿықә аԥслымӡра аҟынӡаҵәҟьа инамыгӡакәа, аушәақә кыр инеиҵыхыу
цәаҳәак адәы, арстәи уахьнадыԥшыло азганк ахь ала, џьара ԥацхьқәак неилажь-ҩеилажьны, џьара сетка жәижәыхқәак ҵәҩанқәак инархарԥа-ҩархарԥаны гәараҵас ак наган. «Ӡәыр ихикаарц иҭаххазаргьы, арсҟак ажәижәыхқәа абеизигеи? Иҟалап ҟьымсар каԥсарҭас идырхиозаргьы?» – даахәыцит аҭакәажә. Цқьа снахәаԥшып аалгәахәын, уахь лҿынахамҭазы – Арахь бзышьҭоузеи аҭакәажә? Ибыԥшаауазеи? – бжьык аалаҳаит Расидац, данаахьаԥш, ахаан илымбацыз хаҵак дгылан, абз змаз ихылԥа еиқәаҵәа иџьымшьқәа рҟынӡа илахь ҭахалан, ибла ҵарԥалақәа дкылырҵәарызшәа аҭакәажә иналыхәаԥшит. «Адгьыл дыҵымшәазар, дабаанагеи, акаршәра сықәыԥшуа санааиуаз, рахәымзар, доуԥсык дықәыршәымзтеи?» – аалгәахәт аҭакәажә.
– Дызусҭда ажә-мыжәқәа еидыҳәҳәаланы гәарас иҟазҵо? Ақалақь иацрыҵуа аҟьымсар абра икарыжьларц ӡбазаргьы, зынӡак иаҭыԥӡам! Агаҿа цқьагәышьоуп макьана, саси-ԥшәымеи ҽыкәабарҭас ирымоуп! – даацәажәеит Расидац, ахаҵа уажә ада дшылмбацызгьы, лгәы иамыхәаз ицәылымӡеит.
– Арахь бзышьҭоузеи? Ибыԥшаауазец, сҳәеит? Блымҳақәа ирыгыума? – дазгәааны дҵааит ахҭыгәлаҩ, акыргьы ибжьы ҩҭицеит. Аҭакәажә лгәы ҩеинԥха-ҩеинԥхеит: «Уара уабатәида – мшәан, абри адәы иаҵәа бикәынс уазҭада?» – налҳәарц лқьышә инықәххит, аха дааиԥхьхәыцааит: «Ари агаҿа иагаҩ уар авоуп, иаԥсоума ҭакәажәык схы илазгалар?».
Убасҟан Чага ааигәаӡа иааӷызит, изааӡаз дангәанаҭа, аԥышә нышьҭышьуа лара лахь аҿаанахеит. Лыжә днаԥылан, аҩныҟа иналаԥылцеит. Лышьҭахьҟа днаԥшызар, уи ахаҵа дныҵаҳа дцахьан. «Иааишьагьы ицашьагьы шԥаҟалеи?» иааџьалшьеит Расидац.
Чага знык аҩныҟа ахы анархагәышьа, аҭакәажә деиха-еигәо мҩабжара днеиаанӡа, иара амарда ихалан, агәашә иадгылахьан, аҵыхәа ави-виҳәа иҟьо, иадыруеит аҭра ишынҭалаз еиԥш, ақәырпа ишынахагыло. Расидац длабарҟыгәуа, арха дықәланы дахьааиуа, уажәы-уажәы лыбла даахгылоит амшын аҿықә аҿы ани хылԥа еиқәаҵәа ахаҵа илықәшәаз. «Дызусҭада? дабаанагеи? Мцахәыцәа,
иҿаԥшыларагьы шԥацәгьаз?»– дхәыцуеит лара, зныхгьы дааҭгыланы лышьҭахьҟа дынхьаԥшуеит, аха аӡәгьы лылаԥш дыҵашәом.
Амҩаду лышьҭахьҟа иааныжьны амарда даныҩкыдлоз аамҭазы лылаԥш неихьысит лгәыла Расҭа, еигәышә ҿы цыр-цыр иҩыҵрышьны днеиуан. «Закәызеи-мшәа, лафқәак науамҳәакәа иувымсуаз, уажәы симбаӡазшәа ицашьоузеи?» – дааиҵанарӷәӷәеит аҭакәажә.
– Расҭа, нан, знызаҵәык уааҭгылонда? – лыбжьы наиқәлыргеит Расидац, лгәыла днаиацәажәар, лгәы лзырхьыз налхыҵрашәа лбеит. Расҭагьы лажәа ҩбеимтәит, ашырҳәа лара лахь иҿааихеит. – Нанхеит, ицқьакәакәараӡа ҳамшын ҿықә шыҟаз, закәызеи иазыруыз? Ҟьымсар каԥсарҭоуп ҳәа сыҟоуп, ак еиддыргәагәалоит? – ҿаалҭит лгәыла данаалыдгыла.
Расҭа ҳамҭак ҿиҭуамызт, иблақәа еихмырсыӷь аҭакәажә длыхәаԥшуан, нас ицламҳәа неирҳәы-ааирҳәыр, хьаа цәгьак изнарҵысрызшәа ашьшьыҳәа дынхьаԥш-аахьаԥшит, ааигәа-сигәа уаҩ дыҟамшәа аниба, ибжьы ныҵакшәа ҿааиҭит:
– Ҳаи, Расидац, бара мыжда, быблақәа усҟак ирыгымхац, ишԥабызгәамҭеи, уа ҟьымсар каԥсарҭаӡам, уа цәаҟәатәарҭахеит, хаха ҵуеит уахьтә иааҩуа ахысбжьқәа бмаҳаӡаци?
– Изакәытә хысбыжьқәоузеи, Расҭа? – лгәыла иажәа ахы ахьцо макьана гәҩарасгьы илымаӡам.
– Шьырҭас иҟарҵеит, шьырҭас! – иаҳагьы ибжьы ларҟәны ауп арҭ ажәақәа шиҳәаз Расҭа.
– Изакәызеи исоуҳәо, уан лхы дааст, изусҭцәада иршьуа?
– Бара мыжда, аԥхьарагьы бдыруеит, агазеҭқәа ирҳәо шԥабмаҳац? Абаандцәа роуп иршьуа, жәлар раӷацәа ҳәа иҭаркыз!
Уаҳа даанымгылеит Расҭа, аҭакәажә дналыдҟьан ахшьыра дынҭалт. Расидац иахьаанага лзымдырӡо, иаразнак хьанҭарак налықәҳаит, лыбаҩқәа неилаԥыҵәҵәаны адгьыл дныҵанагәарц аҭахызшәа. Ллаба хылакьыта лаԥхьаҟа даахан, ахы еимлагәа икны, иаалыҵалырӷәӷәеит. Дадырсызшәа кыраамҭа дшьанхԥсылан, нас ашьшьыҳәа дгәагәо амарда дҩаҿалт.
Агәашә аалыртын, ажә амӡырха инҭалыжьлеит, хшык амсхуеит ҳәагьы лҽазылымкит, лшьамхқәа еилышшон, лыблахаҵ гьежьуан, ажә днаҵалар, ахьара лылымшар ҳәа дшәеит. Аҳәыс ноулыжьын, иахьынӡаҭахыз ахш алырцәеит. Чага зны ақәырпа иахагылан, нас ачыхәчарахь инеит, заа ахәы лырхиахьан. Илулак аҳәыс ан инаҵхны аҭра инҭалкит. Дызхыццакуаз уск лзыԥшызшәа ауп иаарласны лырахә шеиллыргаз. Иаԥхьан агәашә данҭалоз, уа агәашьа иадчаԥалаз аиашьчик агазеҭқәа шҭаз гәалҭахьан, хымш рахь знык акәын урҭ анааргалоз... иааҭылхын, иааган дыздтәалоз астол инықәылҵеит.
Расидац агазеҭқәа лыманы аҩныҟа данааиуаз, иахьаанагаз ҳәа лзымдырӡо лгәырҵҟәыл иаалыжжит инаскьахьаз гәалашәарак: Асовет мчра раԥхьатәи ашықәсқәа раан, лықәра кыр шыҟазгьы, лхатәгәаԥхарала, ҿыц иаадыртыз аликбез ахь аныҟәара хҭалкит. Уаҟа ауп даҿамхакәа аԥхьареи ԥымкрыда аҩреи ахьышьҭылкааз...
Уажә даазқәылаз аҩны дыҩнахо далагеит акәымзар, ԥыхьа лгәабзиара ианалшоз, ақыҭан имҩаԥысуаз ауаажәларратә усқәа дрыҟәганы дыҟамызт; аизарақәа рахьгьы днеилон, дықәгылозаргьы иаалзыӡырҩыртә дцәажәон, шықәсқәакгьы ақыҭсовет далан...
Амра ҭашәахьан, аилашәшәра иаҳа-иаҳа аҽарыжәпон. Ноиабр мза аналагамҭазҵәҟьа акәын, шьыбжьышьҭахь аахыс амш хәарчаруан, ажәҩан аҵа ҵармақьа ршәык ыҵатәазшәа иҵшәаан. Ус амшын ахьынтә ԥша ҵәыҵәык аҽаанахеит, қәарԥссак аԥҵаны.
Расидац уаанӡа гәыдкылак амҿ хсахақәа наган ауаџьаҟ иавалԥсахьан, уажәы акакала инақәҵо, агәгәаҳәа амца неиқәылҵеит. Абжьааԥны, уажәааныла акәын аҭакәажә уаххьа анылфалоз, уаха уи зынӡа лхахьы имааиӡеит, маҷкгьы ахьҭа дакуашәа лбон, ауаџьаҟ амариашахь аҟәардә даахан днатәеит, лыбӷа нкыдҵашәа. Лхәыцрақәа џьарак хырхарҭа рымамызт, ԥша ӷьык рыласызшәа еилаҩынтуан, аха ахәылԥаз лгәыла Расҭа иаалгәыдижьлаз ахырзаман, зегь наԥхьанаҳәҳәеит, лнапы наргӡаны астол иқәыз агазеҭ ҿыцқәа ла лышҟа раахараҵәҟьа лылымшо аҟынӡа дҭанаргылахьан. Дахьынатәаз дхашҳатәарахазшәа дҵысӡомызт, лланарԥшыга заҵәык лыблақәа ирымҭакәа ус
илырҟыҵымыҵуан «Иацуха хысбыжьқәак саҳаит ҳәа сыҟоуп, сыҟоуп акәӡам, исаҳаҵәҟьеит, аха уахынла амшын иаваныҟәало аҳәаахьшьцәа џьара цәҟьарак еихсуазар акәхап ҟасымҵеи, ас ахырзаман ыҟоуп ҳәа иҟадаз?» – дхәыцуан аҭакәажә.
Ари абжьарак агазеҭқәа акыр иагханы ишлоуазгьы, инеиԥынкыланы рыԥхьара хылрыжьжьахьан. Урҭ рдаҟьақәа ихыхәхәо иҭәын Аҟәа имҩаԥысуаз апроцесс иазкыз аматериалқәа рыла. Урҭ рыԥхьара аҭакәажә илылшомызт. Иара апроцесс хьӡыс иамаз злашьақәгылаз еиҳарак илзымдыруаз ажәақәа реиқәыԥхьаӡараҵәҟьагьы лара лзы имариамызт, иаҳҳәап: «Аконтрреволиуциатә адиверси-ацәгьахәыцратә, атеррорист-еицықәгыларатә, шпионтә организациа».
Агазеҭ адаҟьақәа дназхәаԥшлакгьы астатиа кьаҿ-маҿқәа, аинтервиуқәа, аацҳамҭақәа, аҿцәажәарақәа уҳәа рыхқәа мацара аҟәҟәаҳәа ихысуан, аха ичҳаны дрыԥхьон аҭакәажә: «Ԥсроуп ирзыԥшу атрацкист абрагьцәа!», «Шаҭарак ҟамлароуп!», «Ашпионцәа ҭыԥ рымамзароуп асовет дгьыл аҿы!», «Аԥсадгьыл зыԥсахыз аҟәҟәаҳәа иргәыдҵаны ишьтәуп!», «Асабрада рҿыхуп!», «Инырҵәатәуп иаапкыз алақәа!»
Агазеҭ наҟ инықәылҵан, маҷк лҟәардә амцахь даахеит. «О, зылԥха ҳаура, иабаанагеи арсҟаҩык жәлар раӷацәа? Рызхара абахҭагьы уаҩы изыԥшаарым! Уажә адунеи аҿы цәгьа-мыцәгьарас иҟоу зегьы дрылаҟазшәа зцәа зхырхуа Нестор Лакоба хәашабга, зыԥсымҭагьы иаалырҟьан акалашәа иҟалаз, аџьанхаҩыжәлар ирылҵыз иакәын, урҭ рхақәиҭразы ашьа каиҭәахьан, дызлаҟаларызеи урҭ драӷаны? Иԥсышьахаз цқьа еилкаазар, абра дааԥшыр ҟалоит аӷаҵәҟьа!»
Аланарԥшыга налҭан, ҩаԥхьа агазеҭ даахан иаалымҵалхалеит, адаҟьа анаалырҳә, нбан еиқәаҵәала ақьаад иалԥыҟҟаз адырраҭара днаԥхьеит: «Зыԥсадгьыл зыԥсахыз рықәнагаҵәҟьа иақәыршәоуп» ари ацроцесс аҿы зус рыӡбаз рприговор акәын. Адыр-дырҳәа лцәа налхыбзааит Расидац. Лыбӷа нкыдҵаны, ҳамҭак лыблақәа хҩаны дтәан, зныхгьы уаҳа саԥхьарым ҳәа лгәы аабжьажьеит, аха уаҳа изылшода иҟалаҵәҟьаз еилымкаакәаны? Ҿамҩак
аӡыша днаҿыхәан, ҩаԥхьа даахеит агазеҭ. Ашьра зықәшәаз рыжәлақәа еиқәыԥхьаӡо днеиуан, хаҭала аӡәгьы длыздыруамызт, аха Аԥсны ареспублика ашьақәыргылараҿы џьа збахьаз, уажә ааигәанӡагьы анапхгараҿ игылаз, ажәлар рҿы хьӡы змаз уаан дара. Ус акәын зегь еицҿакны рыӡбахә ишахцәажәоз, уажәы иаалырҟьан зегь ааҳәит. Нас иабаԥшаатәу аҵабырг, усҟан акәу, уажә акәу?
Агазеҭ аалымҵалхалахын, иаанхаз ажәлақәа дрыхәаԥшуа дышнеиуаз, жәлак ахы цаҳәцаҳә еиԥш лгәахы кылнаблааит – Уасил Дмитри-иԥа Лакоба (лара ахаангьы Уасил лымҳәацызт, уи иҩнатә хьӡы Хьынчажә ҳәа акәын дышишьҭаз). Згәахәтәы иахьымӡаз Расидац лыҷкәын заҵә Алиаси иареи еиҩызцәан, ԥсык еицырхан. Уасил Лакоба лыҷкәын ицәа ихылбаауан, дышҭаркыз анлаҳа, илзымчҳаит, Аҟәа инхарҭахь дныдгылеит, иԥҳәыс Шьамина лхәыҷқәеи лареи аҩны иҟан. Залымдарак ҟалеит акәымзар, ани еиԥш ауаҩы цқьа, жәлар рхақәиҭра азыҳәа зныкымкәа ашьа казҭәахьаз харас идыркылозеи, деилыркаар доурыжьып – ус агәыӷра лыманы аҩныҟа дхынҳәхьан аҭакәажә.
– Сыҷкәын Алиас, лахьышәышә, дызшьыз здыруеит урҭ аменшевикцәа ракәын! Уан, неиҭамҳәа, Хьынчажә, нан, уара узшьыз зусҭцәада, узыхдырҟьазеи? – иууаӡа иԥшыз ауада иҩныҩит абас игәаҟ-гәаҟуа аҭакәажә лыбжьы. Ибыл-былуа лӡамҩа кыҷырақәа ирыбжьаҵәа илеиуаз лылабжышқәа маҷ-маҷ иааиԥхьбеит, лыблакыҵа ҭашәашәара аҽыԥ-ҽыԥҳәа мца цԥхьқәак ныҵҟьазшәа лбеит, лҭаҷкәымқәа аалраҵәеит, хәыҷы-хәыҷла дышьҭнахуан агәаӷ цәалашәара. «Унан, џьбеит, иаха иацуха амшын аҿықә ахьынтә аҟәҟәаҳәа ахысбыжьқәа анааҩуаз, аҳәаахьшьцәа џьара цәҟьарак еихсуаз џьысшьахуан, арахь Аԥсны иацтәи анапхгаҩцәа, лара лхы еиԥшцәҟьа зыгәра лгоз ауаа иргәыдырҵозаарын. «Бажәгәалам, насыԥда, цәгьарак шыҟаз адырзаап, атәыла арбгон, сара, гәаҵәажәпа, гагак иацәшәаз џьысшьахуан. Ҳаи, шәарҭ слымҳақәа шәнасхышәшәаны шәызламцази, уи абжьы хырзаман аншәаҳауаз? Уннан, Шьамина, баргьы саргьы, ишәлахьынҵахарызеи бхәыҷқәеи бареи? Абри еиԥш ахлымӡаах зыдрыжьлаз иԥхәыс беибганы быҩны быҟоугьы
сеидроу? Уаҩы ибахьоума абри аҟара аҭакра? Абахҭақәагьы ирзымкуазар акәхап уажәшьҭа?».
Абас аҭакәажә лхы ахьылгара лзымдыруа, дшыгәаҭеиуаз ауп, агаҿантәи аҟәыр-ҟәырҳәа ахысбыжьқәа шгаз... Зныкгьы акәӡам, иҭахәаҽны рзаа-рзаа иааҩуан... Абџьарқәа ҭҟьон, ахы цаҳә-цаҳәқәа рыцҳашьарада лыхшыбаҩ дрыӷӷозшәа лгәы илнаҭон аҭакәажә. Ахқәа лымԥынҟа иқәылмыжьларц лҭахызшәа, лҭаҷкәымқәа кыраамҭа ллымҳарҭа иадрыӷәӷәало дтәан.
Ахысбыжьқәагьы аагеит, абарҵаҿы ацәардаӷә иҵатәаз аԥина Бажәгәалам, зны иҵарыхәҵәаӡа иааҵу-ҵуит, нас алаба кны аӡә дазыҵҟьазшәа иҵәаа-ҵәаауа абарҵа иҵагьежьуан, зныхгьы иааҭгыланы шьаԥхыцла ашә иадхауан.
– Бажәгәалам насыԥда, арҭ аҩаха, ара ҳааигәара хырзаманк шыҟаз уара еилукаахьан, сара гәаҵәажәпа усеиԥшымхеит!
Расидац деиха-еигәо дҩагылан, ашә аартны абарҵа дныҵагылт. Ашә шаатыз еиԥш, Бажәгәалам ҵуҵууа лшьапқәа инарыдыӷәӷәалеит, аха уаҟагьы изаанымгылт, ауада иааҩнаԥалан, ауаџьаҟ инадтәалеит, ацәа иҭақыџь-қыџьуан.
Аҟәҟәаҳәа еиҭагеит ахысбыжьқәа, агаҿахь днаԥшуеит Расидац, аха илбагәышьозеи, аҵх еимаҳан илашьцоуп, иҿыхьҭаӡа иаалҿасыз аԥша, ашьацма сса еиԥш аԥсата налҿанаҳәеит. Дааҩналан, ашә ацаԥха налыркит, кыҿҩарак иаркны егьи аҟынӡа, анеи-ҩеира хҭалкит, адық-дық зымшыз лгәы џьара акала илырҭынчырц лҭахын, аха лыблахаҵ еилаҩынтуашәа анылба» «скаҳара сыҟоуп, насыԥда» лхы аарыцҳалшьан, дааскьан иаԥхьан дзықәтәаз аҟәардә деиҭанықәтәеит. Рзаа-рзаа иааҩуеит ахысбыжьқәа, иҵуҵууа иҩаҵҟьоит Бажәгәалам, ацәа иҭаӡыӡоит, ала иабадыргәышьои уа иҟалаҵәҟьаз, аха цәаҩала еилнакаауеит, иара Бажәгәалам азыҳәангьы, иара зааӡаз аҭакәажә лзыҳәангьы, ԥсызхоу зегьы рзыҳәангьы ааигәа шәарҭа ӷәӷәак шыҟоу... Уажәы-уажәы аҭакәажә иналҿаԥшуеит, иабозар акәхап лшьара дықәҟьаны дшыҟоу.
Амца ҿыцәаахьеит, аха Расидац уи шеиқәҵатәу лхашҭит, дықәӷьазшәа дахьынатәаз дтәоуп. «Уаха аҟәҟәахәа
изгәыдырҵо агәаҟқәа ранацәа рыԥсы ҭазар ҟамлои? О, шәарҭ анацәа, насыԥ шәымоуп уахатәи аҵх шәшалацәаз макьана иахьшәзымдыруа?!» Ахәхәаҳәа дқәыԥсычҳауа, иҿыцәаз лымца дыҽҳәатәоуп аҭакәажә. Ахысбыжьқәа идыркараз аҵх хьанҭа џьоукы рыԥсымҭа амҵәыжәҩа иҵакны ашьшьыҳәа иниагәгәоит.
Адырҩаҽны ашьыжь Расидац Аҟәа далаланы днеиуан, ллаба налԥышьҵыргәа-аалыҵыргәо. Иаха ахәылԥаз ахысбыжьқәа лыхшыбаҩ анкылырҵәҵәоз, гәаҟ-ҵәаҟрыла аҵх анԥылҽуаз, илыӡбеит уеизгьы-уеизгьы ақалақь ахь дкылсырц, Хьынчажә иҭынхарахь дныдгыларц. «Аа, нан, Шьамина, сыԥсра ббандаз... бара уамеиқәаҵәа ззыҟалаз, бгәы зыжьжьо ҳәа адунеи аҿы иҟахыузеи? Акызаҵәык, нан, бхәыҷы насыԥдақәа: быҷкәыни быӡӷаби убарҭ бзааӡагәышьозар, бҽазкы, ԥсырҭынчгас уаҳа егьбымагәышьам!..» ҳәа, даацәажәаны, даалгәыдлыҳәҳәаларц лҭахын.
Ааи, аҭакәажә, гәыраз, быццакуеит, арахь ибыздыруам бхаҭагьы бымшқәа рыҿҳәара шыԥҵәоу! Блаба хылакьыта быҵарсуа бҽадыбхалоит Хьынчажә иҩны, аха уаҟа аӡәгьы биниараны быҟаӡам, ирлахьынҵахазгьы баҳаӡом. Зегь ахьыҩнанҵәаз еиԥш аҩны гылоуп иууаӡа иҭацәны: аԥшәма дабаҟахыу, ашьра иқәыӡбаны илгеит, уи иԥҳәыс Шьаминагьы, лхаҵа иеиԥш лассы ашьра лықәрыӡбоит, рыҷкәын хәыҷ Ҭенгьыз иакәзар, ргәы шьышьуа абахҭа дҭадыргәаҟлашт, иара изы 17 ааԥынра аныҩагыло аҽнынӡа. Уи нахыс ауп ахырзаман, аиҭахырзаман аныҟалоу: ииуль мза фба 1941 шықәса рзы иаргьы, Нестор Лакоба иҷкәынзаҵә Рауфгьы, Михаил Лакоба иҷкәын Николаигьы, Константин Инал-иԥа иҷкәын Кокагьы, хықәкыла Бериа иҟаиҵаз адҵала аԥшьҩыкгьы Бутиртәи абахҭа иааҭганы иршьит, рабацәа усгьы 1937 шықәса рзы, аҩадахьы зыӡбахә ҳамаз апроцесс аҿы ирылгахьан.
Ашьха ашьап ашҟа лхы рханы днаскьон аҭакәажә, уажә илбама ҩадантәи лада илбаагоу аулица нымҩахыҵ игылоу етаж мацарак змоу, ишаанагара иҟоу аҩны. Иагарааны днеиргьы, хәҷи дуи аҭаацәа зегьы еибаргәрӷьо, лакҭа
хаала илԥылон, ларгьы илызгәакьаӡоу уарҭанык еиԥш дымҩахыҵуан...
Амҿтә гәашә аартны, амӡырха хәыҷ данынҭала, иаразнак игәалҭеит аҩны ашәқәеи аԥенџьырқәеи шыҵарҟацаз... «Иауауеи уамак ҟамлакәа иҟам?» – дааи-лашыҩкит аҭакәажә, амардуан лаҟә дыҩхалан, ашә днас-насит, аха изакәызаалак шьҭыбжьык дәылымҩит аҩны. Расидац длак-ҩакуа аҩны аԥхьа дшықәгьежьаауаз, аладахьҟа игылаз аҩны аԥенџьыр аԥарда днахашәа ԥҳәыск лхы аацәыҵлырҳәҳәеит.
– Аԥшәма ихьыз усгьы ибмаҳацкәа быҟам, иԥҳәысгьы уахь дишьҭаргалеит, ахәыҷқәа ҭахцәақәак иргеит ҳәа сыҟоуп! Бара зхы зҭахыу аӡә бакәзар, лассы бҭыҵ ари амӡырха!.. – Расидац џьара акы дазҵаарц лҭахызаргьы, аҿеихыхха лмоуит, агәыла ԥҳәыс аԥенџьыр алыркит, аӷәышәқәа неимажьны. «Зхы зҭахыу аӡә бакәзар...» – лҳәеит, ани агәыла ԥҳәыс шәаԥырҳаԥ, ас ауаҩытәыҩса уаҳа акгьы даԥсагәышьамзар – изысҭаххарызеи нас сара схы? – дааҟәынд-ҟәындит аҭакәажә. Длабырҟыгәуа лҿыналхеит дызлааз амҩа даныланы.
Иманшәалашәа автобус лықәшәан, ацҳа аҟынӡа даанагеит. Амашьына данҭыҵуаз, уажәааигәа арха аҵыхәан илбаз, ахылԥа еиқәаҵәа зхарҟацаз ахаҵа, ибла ҵарԥалақәа лыдырхалан длыхәаԥшуазшәа лбеит, аха уи минуҭ еимҟьарак акәын, уаҳа ихацәагьы дзықәымԥшит, жәпаҩ автобус иҭыҵыз днарылаӡҩа дцеит... Расидац ус аӡәыр дылбаҵәҟьоугьы цқьа илыздыруам, лаԥшҵашәаразаргьы сеидроу... ҳәа дхәыцуан дгәагәо амарда дахьаҿаз. Бажәгәалам дгәанаҭахьан, аҷыӷә-ҷыӷәҳәа ишуа агәашә иадгьажьылон, илеигәырӷьан илзаанартырц аҭахызшәа.
Расидац иацуха еиԥш уахагьы дцәарыхьҭшьуашәа лбеит, хьҭак сылалазар ауп саныӡ, – аалгәахәын, аҟәардә даахан, ауаџьаҟ дныҽҳәатәеит, ари абжьарак ақәа аалысуа адәы дцәын. Лнапы налыргӡан, лааигәара астол иқәгылаз агаз лампа аалымҵалхалан, афҭил абз аныҩҭылга, ауада иаҳагьы иааҩналашеит. Лланарԥшыга налҭан, лкалҭ ианыз аӡыга хаџьгәыгән даахеит, уа иалакьакьаз
аԥага ҵәқәа аалылхын, зыбжа лԥахьаз ақлаԥад шкәакәа аԥара лҽыназылкит, аха лнапқәа цқьа ихиомызт: зны ҵәык лцәалшәаларын, даҽазных арахәыц шанылхуа ахаџьгәыгәын лшьамхы инаншәаны, икәыркәыруа аҿынанахарын, уаха мацарагьы акәӡам, абар мчыбжьык аахыс ес-уажәааны лнапы налыркуеит лԥатәы, арахь маҿак аҟарагьы лзацымҵац.
Акыр шықәса ҵуеит аҭакәажә аԥара ҵылгеижьҭеи, лхалазаҵәык аҩны данааххала, излалхылгарызыз имшаӡоз аӡын ҵыхқәа? Расидац абазар аҿы далаԥшны иаалхәон аласа, иҵыӡәӡәааны ианлырбалак дацклаԥшны илкәыкәуан, аласҟьага иҵхны, ибыбыш-быбышӡа аласахақәа неиқәылҵон, лара лгьамала ихаханы, нас акәын аԥара даналагоз. Уааилаҳартә иԥшӡа-ԥшӡаӡа илԥон ақлаԥад ԥхақәа. Ахаангьы абазар ахь икылганы, ма иара ус акызаҵәыкгьы лымҭицызт. Агәылацәа џьара мҿык лызԥызҟоз, ма ҭәакәак лзеиқәызҵоз, мамзаргьы иара ус ҳаҭыр лықәызҵоз, бзиала ишәырхааит ҳәа ҳамҭас ирзыналҭиуан.
Уаха еиԥш абас уаххьа анылфалак ашьҭахь акәын, абра ауаџьаҟ дыҽҳәатәаны ақлаԥад ԥара даналагоз. Ҽынла уи аха лызҭодаз, ауҭра ҳәа илымаз жьа тәарҭак ада ыҟамзаргьы, лҽага аашьҭыхны дынҭыха-ааҭыхалар акәын. Аҩын ус аԥҳәыс лзы усгьы инҵәаӡом: лнапқәа хьырҳәо ӡык аалымгар ҟалоума, аӡәӡәатә-аҳәҳәатә, амца наҵаргьежь аӡы лыршыроуп, ақәыршәтәгьы дазхьаԥшроуп, шьыжьхьа, уаххьа – урҭ рыдагьы ԥсыхәас иҟоузеи? Аха зегь реиҳа лаамҭеи лымчи зықәлырӡуаз, лара илҳәалон еиԥш – «лыԥсахәага ҭакны изкыз» лыжәзаҵә аныҟәгара акәӡан. Расидац лнапы зыкьлырсуаз зегьы, мацқьа-шьацқьа иҟалҵалар акәын. Чага ахш маҷымкәангьы иамҵуан, уи хаа-хаа илыршуан. Ашьыжь иамылхуаз аца наҭаны ашәны ихылхуан, хәлԥазтәи – абанка ссақәа ирҭаҭәаны хырҵәны илырҵәуан. Мчыбжьык ахь ҩынтә: ахашеи амҽышеи лыҭитәы лыманы Аҟәа абазар ахь дкылсуан, рацәак агыларагьы лықәшәомызт, лхырҵәи лышә-еилаҵақәеи ргьама гәазҭахьаз аахәаҩцәа иаалыкәшаны иаразнак илықәимырҵәон...
Ескьынагьы ас мацара дзаҵәымызт Расидац, илыман аҭаацәа. Лыҷкәын заҵә Алиас дҿыцныҟәан, дкәыркәыруа аҩны дыҩнан. Лхаҵа Дауҭ мыцхәы иҷкәын заҵә дихӡыӡаауан, иқәра кыр цахьаны ахшара дахьиоуз акәхарын уи зыхҟьоз? Дауҭ уахык дахьнышьҭалаз, ҵхыбжьон игәы акы иааҿнакаан, иԥҳәыс дшихагьежьуаз, ашамҭазы дыԥсит.
Зны-зынла азалымдарақәа шԥарацәахои ԥсҭазаарак аҿы! Уаҳа царҭа змам ацәқәырԥа кҿаҵәақәа реиԥш, џьарак изеизыкәкәозеи анасыԥдарақәа зегьы? Алиас изҳаит, егьызеиӷьым арԥыс иакәхеит, ангьы лгәы аԥсашьеит, ҭацакгьы саалыхап ауп ҳәа аӡӷабцәа днарылаԥш-аарылаԥшуан, амаҭацәа рызхәыцрагьы далагахьан, аха иамуит, длызнымхеит Расидац лгәыӷырҭа, лыҷкәын заҵә! Алиас ихатәгәаԥхарала аибашьрахь дандәықәла, уцар зуам хәа диҿамгылт. Уахьтә даныхынҳә – сан, сҩызцәа-сықәлацәа реиԥш саргьы «Кьараз» салалоит ҳәа анлеиҳәа, мап ҳәа иалымҳәеит. Сан, ашәа ҿыцк гәарлеит, ибаҳахьоума?
Шәнеибац, шәнеибац, аԥсуаа рыҷкәынцәа.
Аԥсны азыҳәа ашьа казҭәо аԥсуаа рыҷкәынцәа!..
Сыҽхьаскрым, шәнеибац ахьырҳәаз, снеироуп саргьы ҳәа данаақәгыла, имҩа дақәныҳәеит акәымзар, умцан хәа иалымҳәеит. Дахьцазгьы уаҳа дыхнымҳәит. Аԥсны ахақәиҭра ихы ақәиҵеит Алиас.
Уи аахыс аки-ҩбеи ракәӡам, ан рыцҳа лылабжыш шахьыкәкәоз абар зеижә шықәса ниагәгәеит.
Раԥхьатәи ашықәсқәа раан, Расидац лгәы мыжда ҭазрыффалаз лыхәрақәа зынӡак ианҿыцыз, џьара акала илҟычлар акәымзи, джыцәӡа дшыҟаз даалыдылкылт Сҭычкәа захьӡыз лаҳәшьаԥҳа. Ак лыгылмыжьит, ишырҳәо еиԥш, иахьынӡалылшоз лнапы дықәыргыланы длааӡеит – длыхьчеит, аха ишԥаҟалҵарыз, аԥҳәызба лтәы дыруп, лынасыԥ аалзыгьагьан, хаҵа дцеит. Сҭычкәа дандәылҵ ауха инаркны, аҭакәажә лхала мацара аҩны дааххалеит. Ахныҟәгараҿы лхи-лнапи рыда цхырааҩ дышлымамызгьы, лгәы каҳаны аӡәгьы димбацызт, лыҽлырхаҵон, есқьынагьы длахҿыхзарц лҭахын...
Убри ауха Расидац изакәызаалак акы лгәы амкуа, арахь исаҳарызеи хәа лгәы ҭыԥсаауа дыштәаз ауп аҟәыр-ҟәырхәа ахысбыжьқәа агаҿантәи еиҭашааҩыз.
– Ҳаи, слымҳақәа, ишԥасҭахыз абыржәыҵәҟьа шәнасхышәшәаны шәцар! – иаалҿыҵҟьеит аҭакәажә, аԥатә илкызгьы наҟ астол инықәлыжьт.
Ахысыбжь мыждагьы знык иааҩит, уажәшьҭа издыруада еиқәтәар шылҳәахуа, ҩаԥхьа аҟәыр-ҟәырхәа еиҭаналагон. Ауаџьаҟ авараҿы зҭыԥ ылызххьаз Бажәгәалам, ахысбыжьқәа цәыршәагаха ауада ианааҩнаҳалак, ацәа иҭаӡыӡаны, иқыџь-қыџьуа иҵу-ҵууа аҵәыуара иналагон. Аҭакәажә лҭаҷкәым астол инықәкшаны аԥина даҵаҟьом, лхаҭагьы дамхаҵәыуар ҳәа дшәоит...
Абар уажәшьҭа жәохә уха ҵуеит, еиқәтәашьа амам, амра нҭашәаны ишаалашьцалак нахыс ахысбыжьқәа гоит, игоит! Расидац даазқәылаз ари ллымҳа ҵызхуаз лзымчҳауа далагеит. Атәара лылымшо аҟынӡа даннеилак, аиарҭа днылаианы, ахыза лхы инақәылгәон, аха ахаҳә рыддыра лыҵаԥсазшәа дахьықәиаз лылакьакьон, днаҳәуан, дааҳәуан, аҭҳарцәҳәа данаақәтәозгьы мачхәызма. Ашарԥаз лыбла маҷк инҭаауан, ҳамҭак дыцәаргьы ҟаларын, аха лыжәзаҵә аԥеи иареи рыҟаабжьы дарҿыхон.
Аҳаиуан аҟаабжьы иалышәшәон гәынхарак, рацәак азхәыцра аҭахӡам уи аилкаарагьы: уажәы хкаарашьҭынын, аӡа-маӡа мачхәызма, Чага макьана аԥышә ашьацра инылшьуа, адәқәеи ахкаарақәеи ирҭазар акәымзи, аха Расидац аҭра иҭалкит уахынла еиԥш ҽынлагьы. Анцәа иҟынтә аҭәа лыман, инаган инамҵалыжьуан, аӡы алыржәуан. Иааулыжьыр, иахьцалац архахь илбаауан, аацара лықәшәар, уахь цашьа лымамызт, шьац иаҵәала ихҩаз уи адәы-шшара ус анықәԥшрагьы лцәыуадаҩын – ашьаԥха кәазо инықәлазшәа лбон.
Мап, уажәшьҭаҵәҟьа аҭакәажә лыҩны дзаанымгылар ҟалап. Илзымгагәышьозеи, Бажәгәалам аашьҭыхны, ахысбжьы гәыҭшьаага ахьылмаҳауа такә набжьазаргьы, Сҭычкәа лышҟа дымцои. Уи ашьхақәа ршьапаныҵәҟьа Аџьра ҳәа иахьашьҭоу ақыҭан дынхоит. Хымызҟа ҵуеит хаҭала дара-дара еибамбеижьҭеи, Сҭычкәа дхәыҷҭрагәшьахеит, маҟаҿамҳәа жәпаҩык рбара, рныҟәгара дахьӡом акәымзар, лгәы мбылуа дыҟаӡам. Уанӡа ахара дымцаргьы, иаҳа иахьааигәоугьы анеирҭа лымоуп Расидац. Лыҷкәын Алиас ҩызас, арӷьажәҩас имаз, дызвыршьааз – Қәачал-иԥа Арзамеҭ. Уи зны-зынла даадгылан аҭакәажә дибалоит,
ихаҭа данзымаауазгьы, аӡәы инапала дзыргәырӷьаша ҳамҭак лзааиҭиуеит, дихаиршҭуам. Рашҩара ақыҭан дынхоит, дыбзанхаҩуп, иҷкәынцәа ҩыџьа уажәшьҭа иарԥарцәоуп, хандеиҩцәаны раб иааивагылт, иӡӷабгьы бзиахәк лакәхеит, Арзамеҭ акы дазрыцҳан дыҟам. – Сызнеигәышьар, иага исеигәырӷьарын аҭаацәа, аха абар шықәсыбжак аахыс Арзамеҭ ихабарк ыҟаӡам, иара игәы бзиазааит сара сааихашҭзаргьы! – хәылбыҽхала зны-зынла абас Арзамеҭ дылгәалашәон аҭакәажә.
Расидац ара дықәҵып, илзымго илымагәышьоузеи, аха ишԥаԥсыхәоу лыжә ӷра Чага? Длагәҭасны илҭир? Мап, уи лылшом, лнапала илааӡаз, лыԥсы ҭакны изкыу ҭишьас илымоузеи? Дахьнеиуа зынӡа илызгәакьаӡоу уарҭанызаргьы, тәымџьароуп, илзымычҳауа гәацәыхьажәак лаҳауа далагар? (Ус иагаџьара иҟалахьеит.) Усҟан лышьҭахьҟа хынҳәышьа лымамзар, нас лнапы нарымҵакуа аҭахцәа днарылаларыма? Расидац даагылеижьҭеи лхатә џьабаала дааиуеит, ахаангьы ддыԥшыламызт. Мап, лыжә заҵә лзыҭиуам, аамҭала аӡәы ималдарцгьы лҭахӡам... «Здыруада, ахысбыжьқәа уаха уаҳа имгаргьы?» – гәыӷрак лгәы иаалнаҭеит аҭакәажә.
Аҟәардә даахан ҩаԥхьа амца дныҽҳәатәеит.
– Ҳаи, Раста хәлашша, ди быԥсы ҭоума хәа хәылбыҽхак уаадгылар, арҭ ахысбыжьқәа аҩ дыҵарцалаӡеит хәа сыҟоуп, гәыбӷанс иуҭозеи, ауаҩы игага данацәшәаша аамҭа ҳҭагылоуп, иҷкәын дицәшәозар акәхап, Аҟәа амилициа рҿы џьара аус иуеит! – лыбжьы ҭганы лхы даацәажәеит аҭакәажә.
Убасҟан агаҿынтәи иааҩхит ахысбыжьқәа.
– Уажәшьҭаҵәҟьак исзычҳауам! – дааӷызыӷызит Расидац, лҭаҷкәымқәа раҵәаны ллымҳарҭақәа инарыдырӷәӷәаланы даатәеит. Бажәгәалам мыждагьы ишыҟанаҵац иҵуҵууа амитә арҿион, аха лара дахәаԥшӡомызт, ацәымыӷраз лыблақәа хылҩон. Ахысбыжьқәа илаҳазгьы, ԥахьақәа раасҭа иаҳа иҭахәаҽны акәын ишааҩуаз.
«Адәныҟа аҵх бааԥсуп, уи акәхап изыхҟьаз?» – даахәыцит, лҭаҷкәымқәа ллымҳарҭа иадылххьан, аха лгәышԥы иадрыӷәӷәала илкын Расидац. Ҵабыргыҵәҟьаны, шьыбжьышьҭахь аахыс адәныҟа ақәа кыдхаҽа илеиуан. Амшын иааҭыҩрыз анаатә, уажәи-уажәи аҭӡывара иахьаднаҳәалоз аҿҿа-аҿҿа налгон, ацәқәырԥақәа рыц еилаханы еибафозар акәхарын, рыгәрым быжьқәа анҭ ахысбыжьқәа ирылаӡҩон игәыҭҟьагаха...
«Ацгәыԥсы адәахьы иузкаршәуам, ахысцәа ранаџьалбеит, аҵх бааԥсгьы ԥыркуамеи!» – лгәы иныҵаххит, нас деиха-еигәо дҩаҵыгәгәан, алампа днадгылеит, зынӡа илмырцәеит, абла ҭааны иаанлыжьит, амцагьы хәажжаӡа иҟазарц лҭаххеит, хсахақәак нақәылҵан, лиарҭахь днаскьеит. Лҽааилыхны даннышьҭала, ишыҟалҵац, ахыза даахан ллымҳарҭа инақәылҵеит...
Аҵх агәеиҩнашара инахысхьазар ҟаларын, аԥина Бажәгәалам ауаџьаҟ иахьаваҟәыҟәыз аҭҳарцәҳәа иааҿыхан, зны иааҵуҵуит, нас иҩаҵҟьан аҷыӷә-ҷыӷәҳәа ишуа ашә инадыххылт. Ахәы хахаӡа еилагылан, зны-зынла шьҭахьҟа иаахьышьарххон, абжьы нахәлашәан аҟым-ҿымрахь иниасуан, уи иалшәшәазшәа акәын гәыбзыӷрак: ашә нҭыҵҟа цәыршәагак ыҟоуп, аха ари аҩны зынӡак иацәтәыму акы акәӡам... Абас ак ланаҳәарц аҭахуп аԥина, иҷыӷә-ҷыӷәуа аҭакәажә дахьышьҭоу акаруаҭ аԥхьаҟа иааиаҟьан, ахы налықәнакуеит «Бгыл! Бгыл!» аҳәарц аҭахызшәа.
Расидац лиарҭа даақәтәеит, аҟыгә-ҟыгәҳәа аӡә ашә дасызшәагьы налаҳаит. Бажәгәаламгьы ҩныҵәаан ашә еиҭанадыххылеит. Аҭакәажә ажәжәаҳәа лыҵкы налышәхалырԥеит, леимаақәа лышьалҵарц даанапыршьшьит, аха иаразнак илԥыхьамшәеит. Аҟыгә-ҟыгә еиҭагеит ашә ахьынтә, уажәшьҭа идырын адәныҟала ауаҩы дшадгылоу.
«Егьаныхәлам, егьаншам, дарбан сышә иадхалаз?»– аалгәахәт, алампа днадгылан, иаҳа иаалырлашеит, лиарҭагьы аарҽеины, касыла лыхцәы ҵакуа ашә днадгылеит.
– Уарбан уара ашә иасуа? – лыбжьы налыргеит, аартраҵәҟьа макьана илзыгәаӷьуам.
Адәныҟа аӡә дааӷызы-ӷызит.
– Аа, Расидац, абааԥсы... Анцәа бишазар... – аарлаҳәоуп ишааҩыз лара лҟынӡа.
– Ари зҳәо уарбан? – лыбжьы аҭгашьагьы цқьа дақәымшәеит аҭакәажә. Дыԥшуп, иҟам аҭак. Днахан ашә аалыртит. Еиқәаҵәаӡа абарҵа ак шыҵажьыз алашьцара иналылбааит, даалаҟәны, цқьа длахәаԥшызар, ихы ашә ахь ирханы,
нада-аада аӡә абарҵа дыҵажьуп. Ашәгьы аатит, ари ауаҩ дымԥшыкәа, ԥшьынаԥха дҳәазаны аҩналара иҽыназикит.
– Сыхьӡ уҳәазшәа саҳаит, сабаудыруеи, узусҭда? Узықәшәазеи, мцахәыцәа? – даақәлыртәарц лнапқәа наиҵалԥсеит аҭакәажә, иаразнакгьы игәалҭеит иоура-зоуроу дкәатмабааха дшыҟаз, лпапқәа ҷабуан, днахәаԥшызар, ашьатә ӡыжь даалҵызшәа ашьаӡҟы ихьыкәкәон. Лара акгьы дзамыхәазаргьы, иара дҳәазаны мацара аҽҳәа аԥхьанӡа днаскьеит, ҿыцха ахахә еиԥш дхьанҭыџьӡа дахькажьыз, дымқәацаӡо даанхеит.
– Аа, сан, Расидац, сыԥсра бзаазгеит, сыԥсра! Арзамеҭ соуп, быҷкәын Алиас иҩыза. Арзамеҭ... – ихәда аҳәызба аҿдырхозшәа игәыҿкаагаӡан дааӷызӷызит.
– Уннан, исаҳауазеи, блааҭых, Арзамеҭ ухәама?! Узхәламӡада, узшьыда, уан рыцҳа? – аҭакәажә днышьамхышгылан, ихы ҩышьҭыхны днеиҿаԥшит: иҿы зегьы аҟәада аҿатәан, џьара-џьара ицәыԥԥын, аха иблақәа еиқәханы иҟан, урҭ рыла дылдырит Арзамеҭ.
Аҭакәажә дызлагашаз иразанак илҳасабзар акәхап, деиха-еигәо акәымкәа, ашырҳәа дҩагылеит, ауаџьаҟ дныҽҳәаххын, ахәа неиԥхьышьшьааны, агәгәаҳәа еиқәылартә еиԥш амца ахы лкит, уедра дук азна аӡы нахакналҳаит, егьи ауада дныҩнаххын, иҿыц-ҿыцӡа занҵиарқәак аалгеит, руак, иара уаҵәҟьа иааԥыжәжәаны абинт-ццахақәа налылхит, аспирт лымамызт ҩынтәыршыра ауаткеи абамбеи ааидылкылт. Лшьапқәагьы еилагом, лыблахаҵгьы гьежьуам, дқьып-шәыпуам, акы змыхьӡаз аӡә еиԥш лыҽлырхаҵеит. «Иабасымаз абри аҟара амч ҵәахны» – лара лхаҭаҵәҟьагьы лхы ааџьалшьеит. Ҷапырхәала еиқәҿаҳәа аголошжәқәа ишьаз, наҟ инаишьхылҳәеит, итила блуз кны данҩаха, иттахьазаарын, икьынтыжәха иаалымпыҵахеит, ибӷа шшара иаахтыз абӷажә ақәушәа ашьа иаганы иҟан. Ихахәда иҩаҵакны ижәҩашәаҟьа ахьыҩҿакыҵәҟьаз иҿаҿаӡа иааԥшуан ахҭыԥ, уахьынтәи акәын еиҳарак ашьа ахьынтәаауаз. Хылԥа ихамызт, ихахәы ӡыш, ақәаӡы иақәҭәаз иазалымхызар акәхап, ашьаршәи иареи еилаҩан. Илымҳарҭа иҩацәхыкны ихы ашьҭахь ахы шақәшәаз ҩашьомызт, ажьы ҭжәаны ихьынҳалан, ашьаӡҟы аҿыкәкәа. Ахәрақәа уаткала иҿыӡәӡәааны, абамба нарҿагәаны, иҿалҳәеит, нас занҵиарк
наиҵаршәны, аҭакәажә илулакгьы ахә даарҳәны ибӷа днықәлыриеит, ҵәыцак алагьы аӡы неиҿалырхәхәеит, знызаҵәык иблақәа ҭхахаӡа дналҿаԥшит.
– Арзамеҭ, алажә еиԥш иугәыдҵан узшьыда, уан рыцҳа?
– Аа, Расидац, ара бгәылара хәылԥазыла ахысбыжькәа бмаҳаӡои, бара мыжда?
– Ишԥа? Уаргьы уҭакызма, Арзамеҭ?
– Сҭакын, хымз џьаҳанымҵәҟьа сҭагылан, ашьҭахь... ашьҭахь ашь-шьра сықә-сықәрыӡбеит. – Нас ибжьы наихәлашәеит, иқьышәқәа еихԥхьон, аха ибжьы изҭкаауамызт, ҳамҭак илацәа еиқәԥсаны дықәын. Аҵәца иқьышә ианнықәылк, аҟәырқь-ҟәырқьҳәа аӡыша налбааидеит.
– Нан, нан, Арзамеҭ узыхдырҟьазеи? Афрауаҩқьиа, харас иудыркылазеи?
– Еиӷьзаргьы ҟаларын уа сҭахәаҽыр... аха уа саџьал ыҟамызт! – ироуӡан лоунытә даақәыԥсычҳаит Арзамеҭ... – Ашьра зқәыӡбаз зегьы адәы аҵыхәан амашьына ҳанақәырх, гәыԥ-гәыԥла ашьырҭахь инаргон... Сара сызлаз агәыԥ ашьҭахьшәоуп ҳаннарга... ажрахь ҳҿы рханы иаҳгәыдырҵеит... Нас... настәи аԥхыӡ еиԥш ауп ишысгәалашәо... аҳәарагьы сылшом... Ҵаҟа санҭаҳа ауп саалҵызшәа саныҟала... Хәдацәахьы ашьа сылажьуп, ақәа кыдхаҽоит, аҳәынҵәеи ашьеи еилаҳантоит, арахь мцак сыцралазшәа сцәа-сжьы былуеит. Аԥсы мыжда ҵаауп рымҳәои, саамадаӷь-мадашәеит. Ақәа ахьрыхәыдхаслоз акәу, ашьцәа ццакуан, нышәк наҳақәыҳәҳәан иаҳԥырҵит... аха сара, ишыббо, ҩынтә исықәшәаз ахқәа сырзымгеит. Изулак сҽамырхәаҽкәа ашьа газга сҩылҵын, ажра сыҽҭызгеит. Уантәи сҳәазаны мацароуп сшаауа!..
– Ашьра уқәрыӡбартә еиԥш харас иудыркылазеи, уан рыцҳа?
– Аа, сан Расидац, бара акры бдыруазар, саргьы издыруеит. Нестор Лакоба идҵала анхацәа рыҩнуҵҟа ацәгьа уршуан рҳәеит: аӡын аколнхара рахә ахьҭакыз абораҿы аӡы рыҵаҭәан, аҵаа иаургон рҳәеит; бригадирс уахьыҟаз аҭаҭынеиҭаҳатә ашьаҭа аҩада иҩарханы, абыӷьқәа алада иларханы еиҭарымҳар ууамызт рҳәеит... Цәгьаҳәарыла сҵыхәтәа ԥырҵәеит, сан, цәгьаҳәарыла! Ҳара ҳколнхараҿы азеиԥш рахә ахьҭаҳкша абора ҳамаӡам... Сара бригадирс сахьыҟаз анхацәа зынӡагьы аҭаҭын рыдӡам.
– Уԥсы еиқәхап, абааԥсы, ухаҵами, угәы каумыжьын, уҩны уҟоушәа ԥхьаӡа. Ара шәарҭак узыԥшым, сыҷкәын!
– Сыԥсы ҭахаӡаргьы, ари адунеи ақәыԥшылара сара сақәиҭхом, сеиҭаршьуеит, сагьрызхом, Расидац!
Иԥсыԥ алага-ҩагара иаҳа-иаҳа еихәлахо иалагеит, аӡы иқьышә инықәылкит, аха ихаԥыцқәа реихыхра аҭыԥаны еиҳагьы еихаирӷәӷәон, аӷырҿ-ӷырҿ рыҵгон. Ихы ҩышьҭихырц иҭаххазар акәхап, иҽыназикит, аха ихьаа-цәгьа аҟыҵәыҳәа, ак наилнаҳәан, а-аҳ, а-аҳ ҳәа дааӷызыӷызит, ихгьы изнымкылакәа ахчы инылаҳаит. Дҩышьны ус дшықәыз, даалҵшәа дааҟалан, иблақәа мҵысӡо аҭакәажә иаалыдхалт.
– Нан, ак соуҳәарц уҭахушәа збоит! – иқьышә аӡы нықәылкит, аха аҿыхәара иҭахымхеит.
– Сыԥсы бара бҿы иаазгарц сҭахымызт, сан, ус сақәшәеит. Жәларак рҭанҵәарҭа адамра санҭыҵ, схы сахәаны аҩнынӡа сызцарыз џьысшьон. Уа, сыҷкәынцәа, шәааскьа ҳәа саарыԥхьан, ӡы самыӡәӡәо аҳәынҵәа сықәҭәаны, башаӡа сыԥсы схырхуеит, харак сымоу џьышәымшьан, ан лгәыԥҳәыхш еиԥш сшыцқьоу жәдыруаз! – абри ак акәын ирасҳәарц исҭахыз, аха иамуит! Бсықәӡыр ҳәа сшәоит, Расидац, аха бара быда шәаџьҳәаҩ дсымам. Ԥсыхәак сызуы, ԥсыхәак... Бхы бҭиуазаргьы, сыҷкәынцәа адырра сызрыҭ, бсықәӡыр ҳәа сшәоит, сыԥсы иахьмӡаргьы, сыбаҩ бԥырыргап, сыбаҩ!
Уи нахыс ачымазаҩ лассы-лассы аихәласра хҭеикит. Мцашоурак иӷралан дабылуазар акәхарын, дахьықәыз ауарқь ихылҟьон. Расидац илдырхьан ахәы иԥсхыҵра рацәак шагмыз, убри аҟнытә, уи хәыҷы-хәыҷла егьи ауадахь ирҳәазара далагахьан, дрылажьымзарц лҭаххеит, иварақәа рҿы, дахьықәжьыз иҵаҟа уҳәа, иҟәаԥ-ҟәаԥӡа иҭатәахьанашьаӡҟы еизыкәкәарақәа. Иџьоушьаша, Арзамеҭ аҭакәажә изқәылкыз гәынхәҵысҭала еиликаауазар акәхарын, зны-зынла даалшәаны дзырҳәазоз длыцхраарц иаргьы деихон. Илулакгьы уахь дыҩналгалт, акаруаҭ ахь усгьы длызхагаломызт, адашьма иқәлыршәыз агәабан днықәылҵеит, ахчгьы ихы инаҵалҵеит.
Ашара адәы иаақәлоны иԥсы ааихыҵит Арзамеҭ.
Ашьыжь Расидац џьара дышцара лҽеилаҳәан дгылан. Ахәы дахькажьыз ауаџьаҟ аԥхьа, нас абарҵаҿы аҟәада еизыкәкәарақәа, изакәызаалак уажә акгьы убомызт, ӡыршыла аҭакәажә зегь ықәлыӡәӡәаахьан, имаҭәа ԥжәахақәа, ашьа зыхьшыз азанҵиарқәа зегьы-зегь лбылхьан, ауаџьаҟ ахәа ҽҳәылгахьан. Агәашә аҟынӡагьы днаскьеит, наҟ албаарҭа амҩагьы днанԥшылеит, аха џьаргьы шьа шәытарак лызгәамҭеит, иаха шаанӡа ақәа икыдхаҽоз иқәнаӡәӡәаауан, хымԥада. Ашәқәа ҟьаҟьаӡа иаалыртхьан, аха афҩы бааԥс – ашьафҩы, аԥсы идҩалахьаз имаҭәажә афҩы, адамра иҭышәшәоз афҩы иеиԥшҵәҟьаз – адәылжьра уадаҩхеит, ауада иҩнан макьана.
Чага ҿыц ахәы азҭалҵахьан, аԥа аҟаара ҵнамгарц азыҳәа ани иареи еиулыжьхьан, ауеидрақәа рыла арахә рзы аӡыржәтә лыргылахьан.
Ишыҟалҵалац, лкарзинка лмахәар иныхшьны, дындәылҵын, ашә ацаԥха налыркит. Бажәгәалам ҵуҵууа лшьапқәа иаарыҵагьежьит.
– Уара, Бажәгәалам, схынҳәаанӡа уаԥшәымоуп, иаҳҭоу асас уиԥырымҵын! – лнацәа ркьакьо аԥина инақәылкит, иара зегь еилнакааз џьушьап, инеин иӷәыӷәӡа абарҵа иааҵатәеит.
Расидац амҩаду ахь дылбааит, наԥшыхақә – уи абазар ахь дцоит ада лыҩны ашьҭахьтәи ауадаҿы аԥсы дшыгҿо злалнубаалаша акгьы далаҟамызт. Лассы иаалыдгылт аидарамҩангага машьынак, аԥсҟы зкызи даҽа хаҵаки лыцхраан даныҩхаргала, уа ачарҭ ианыжьлаз ааҵәақәа руакы днықәтәеит, амашьынагьы ашырҳәа аҿыланахеит.
Аҭакәажә Расидаци Уасил Лакобеи цәала-жьыла еиуарак рыбжьамызт, арахь ашьра иқәшәеит ҳәа анлаҳа, илызхымгартә аҟынӡа лгәырҩа зырҵысызеи? Есыуаха ихьӡала ацәацәашь аркны, длаӷырӡырқәақәо иџьабара дзаҿызеи?
Лара лзыҳәа дзакәуаҩыз Арзамеҭ Қәачал-иԥа? Иԥсхыҵра лыҩны иааигартә еиԥш, иарбан еиуароу урҭ ирыбжьаз?
1914 шықәса рзы акәын. Расидац мшаҽны еиԥш, илгәалашәеит лыҷкәын Алиаси Уасил Лакобеи хатәгәаԥхарала аибашьрахь амҩа ианықәлоз. Аҟәа ақалақь ашҭақәа руак аҿы акәын, Уасил сҽыжәлоит ҳәа иҟамчы еиҩырҿаны иҽы данаадгылоз, Расидац даацәырҵит.
– Нан, Хьынчажә, сукәыхшоуп, уҩыза Алиас маҷк дласцәоуп, улаԥш ихыз, дабиԥазаҵәуп! – лҳәан, рымҩа днақәныҳәеит.
– Акы баҳцәымшәан, сан, аиааира ашәа ҳәо ҳаауеит, ҳанаауа! – ҿааиҭит иҽыжәлан игылаз Уасил. Алиас акаҩҳәа «Ар рашәа» аацәыригеит, агәырқьҳәа инақәдырӷызит жәпаҩык аҽцәа.
Хышықәса инареиҳаны урҭ аиҩызцәа Аԥсныҟа изыхнымҳәит, зны еибашьуан Австро-Венгриа аҳәааҿы, даҽазны Румыниа аҳәааҿы, иалан урҭ Кавказтәи аҽцәа рдивизиа, даҽакалагьы «Абнауатә дивизиа» ҳәа изышьҭаз.
1917 шықәса рзы аҳәынҭқар данахырга ашьҭахь, афронт аҿы иаҳагьы еилаҩынтрахеит. Иааҟәымҵӡакәа аизарақәа цон, асолдаҭцәа џьоукы рыбџьарқәа кажьны рыҩныҟақәа рахь ибналон, егьырҭ аибашьра иаҟәыҵны, изеибашьуази дареи аиашьара рыбжьарҵон. Ар напхгарак иазымӡырҩуа аҟынӡа инеихьан. Дызусҭзаалак, ииуз, ииҳәаз еилымкаакәаны илеигәыдҵан дыршьыр ҟалон, дасу гәаӷк имазар, шьоурак ахьилшашаз дашьҭан, џьоукгьы убранӡа инеихьан, капеикылҵәак иаҩырхуан рыԥсҭазара. Ишыҟалах сеидру, архәҭақәа реиҭаҵрақәа раан акәхап, еицәыӡит Уасили Алиаси.
Уасил Лакоба лассы Киев даанагеит. Уа апартиа ақалақь комитет адҵала нап аиркит асолдаҭцәа рыҩнуҵҟа ареволиуциатә усура. Уантәи диасуеит Кишиниовтәи агуберниахь. Ара асолдаҭцәа рыгәҭаны еиԥш, анхацәа рыҩнуҵҟагьы имҩаԥигон агитациа, ирылаирҵәон апрокломациақәа, Афронт иацәыбналан иаауаз асолдаҭцәа неидкыло иҿынеихан, дақәгәыӷыртә еиԥш отриадк анеидикыла, ҽнак иара дызхадаз аотриад абџьаршьҭыхла афицарцәа ирҿагылт, аха акгьы рылымшеит, ақәгылара рыцҳашьарада ирхәаҽит. Уи еиҿызкааз Уасил Лакоба
ддырбаандаҩит. Киевтәи абахҭақәа руак аҿы аҟарс дҭакын. «Асолдаҭцәа абольшевик зҩаҿкы рылаҵан изырбунтуаз, афицар ламыс аҳәынҵәа илазкәаҳаз лааԥшырак имоур ауп» ҳәа, афицарцәа рҽадцаланы иҟарҵаз аҳәара, иаӡбеит абаандаҩы илахьынҵа: иқәырҵеит ашьра. Хәылбыҽхак Уасил Лакоба ашьырҭахь дыргарц аҟарс данааҭырга, асолдаҭ еиқәных абахҭа иакәшаны игылахьан. «Абри шәанилакьыс, фицар зхылаҳәо аӡәы даанхараны дыҟам, зегьы илашәгәыдҵаны шәаҳшьуеит!» – абас иԥаԥашькны иқәгылт асолдаҭцәа.
– Ҳаит, абааԥсы, угәы каумыжьын! Ҳашьхақәа ргәы умазароуп! Иугәаларшәа, ҳашьхақәа, есқьынагьы рҽырԥагьан ргылашьа! – асолдаҭцәа даарылҵын, ԥсышәала абас даҵаҳәҳәаны ҿааиҭит аӡәы. Уасил днаԥшызар, абар иҩыза, иарӷьажәҩа Алиас дахьгылоу!
Афицарцәа ирзынамыгӡеит ргәы иҭаркыз. Ашьра аҭыԥаны, Киев далцаны Аԥсныҟа ихы дмырхар ҟамлеит Уасил Лакоба, уи инаишьҭархх Алиасгьы дхынҳәит иҩныҟа. Аԥсны иахьааиз, рацәак мырҵыкәа аиҩызцәа еибаԥшааит. Урҭ ргәы каршәны анхара-анҵыра рҽазырымкит. Реиқәшәара еигәырӷьан ачара иахамтәеит, ирхыргаз ргәаларшәо ашәшьыра иҵамтәеит, уахь иахьыҟаз изҿыз араҟагьы идмырцәеит – ахақәиҭразы абџьар шьҭырхит, дара хынҳәаанӡа Нестор Лакоба еиҿикаахьаз ареволиуциатә анхацәа рыжәҩахыр еибыҭара «Кьараз» иалалт.
Араҟагьы иԥсыда инхада рҳәо ақәԥара иамҽханакхьан. Адунеи ҩбаны еиҟәԥазшәа акәын ишыҟаз, еинышәашьа змамыз ҩымчык еиҿагылан, руак аиааира агар акәын, уаҳа еинышәашьа ыҟамызт.
Абас ҩыџьа аибашьра иалҵыз рзыҳәа аибашьра ҵысыхит. Аҭакәажә Расидац лзыҳәа уажә акәын аибашьра ашьапы анакуаз.
Аиҩызцәа Расидац лахьгьы иаадгылалон, хаха-ԥшьаха ианԥхьалозгьы ҟалақәон. Аҭакәажә илхашҭӡом, уахык зны Уасили Алиаси аҩны иааит иааԥсаха, икараха, ахаан илымбацыз нхаҩыкгьы дрыцын.
– Ари Қәачал-иԥа Арзамеҭ иоуп, ҳарҭ ҳаиԥш «Кьараз» далоуп, деибашьҩуп! – даацәажәеит Алиас. – Сан, ибыбаргәызеи уажәшьҭа, сыҷкәын даӡәуп ҳәа хьаа дус ишбымаз,
ҩыџьа аишьцәа наҟ-ааҟ иаасывагылт. Бҳақәныҳәа, абар хҩык аишьцәа ҳахьеидгылоу! – иан дналыхәаччеит Алиас, иҩызцәа рыжәҩахыр инапқәа нықәҵаны дахьгылаз.
Урҭ аауазаарын Кәыдры афронт ахьтәи амца иалҵны. Уа мчыбжьык аахыс аӡиас ахықәқәа нырцәа-аарцә аанкыланы аменшевикцәеи апартизанцәеи еибашьуан. Аԥсны 40 мшы инацны Асовет мчра ишьақәгылаз ашьарҩаш иадырхәаҽырц аменшевикцәа рырхәҭақәа иаҿаапкны ажәылара иаҿын. Иага хаҵара аадырԥшызаргьы рымч азымхеит, ихьамҵыр ҟамлеит апартизанцәа. Аха Аҟәа иалсны мраҭашәарахь еихоз аменшевикцәа, бџьар мцалеи шьакаҭәаралеи имцозар, уаҳа наскьашьа рзыҟаҵомызт, избанда, апартизанцәа иахьабалак амҩақәа ркуан, зныхгьы аӷа дшымгәыӷӡоз иԥшатлакәха иааизцәырҟьон.
Уасил Лакоба напхгара зиҭоз кьаразааи аменшевикцәа рырхәҭаки еиҿаҳаит Афон Ҿыц аҭшәарақәа руак аҿы. Шьыжьаахыс алҩа хатәала наҟ-ааҟ еиҿахысуан. Уасил Лакоба арӷьажәҩас имаз Алиаси Арзамеҭи адҵа рыман: акәша-мыкәша инхоз анхацәа рыцырхырааны, ацә уӷәқәа фба ирыцраҳәаны, Анхәа ахәы ҳаракқәа руак ақәцәахь ихагалан иқәдыргылеит абзарбзан. Дук мырҵыкәангьы уи абџьар аӷацәа рахь ахы рханы, агәыр-гәырҳәа аҭҟьара иналагеит.
Алиасгьы Арзамеҭгьы хыхьынтә ианааԥш, игәарҭеит рҩызцәа хәдаҟала аӷа дрыкәшарц дшаҿыз. Цхыраарак ҳзыҟаҵозар ҳәа, аҩыџьагьы аҟәҟәаҳәа ихысуа ахарԥасҭа инҭалеи. Рацәак имнеицызт, Алиас игәаҵаӷараҵәҟьа иҵашәеит ахымҩас, даагьежьгьежьын ахаҳәра днылаҳаит. Арзамеҭ ҩызцәақәак ицырхырааны ахәы иԥсы шҭаз амца далигеит, аха хара дизымгеит, аҽныҵәҟьа дыԥсит.
Расидац уажәы аҩны дыҟан, ааигәаӡа ауп даныхынҳәы. Аилашәшәра иалагахьан. Ажәҩан аҿы хтымызт, еиҵашьыпын, уажәы уашьҭан ақәа кыдхаҽарц иҟан. Аҭакәажә дыззыԥшыз, амашьына абжьы шаалаҳаз еиԥш, днеин агәашә ҟьаҟьаӡа иаалыртит, алаӷьа данылҭаԥш илбеит, аҭәа зқәыз аидарамҩангага амашьына, ашьҭахь арахь иаарханы амҩа ахьынӡаҟаз иааскьаны амардара ишаҿагылаз. Аԥсҟы зкызи даҽа ҷкәынаки акабина иааҭыҵит. Арҭ
Арзамеҭ иҷкәынцәа ракәын: аиҳабы – Лад, аиҵбы – Чанчор; Чанчор ачарҭ ахь дыҩхалан, наҟ-ааҟ акырҭақәа змаз нагагак Лад инаииркит, уи дымԥшыкәа амашьына аварахьшәа даахан инышьҭеиҵеит. Чанчор гәыдкылала аҭәа шьҭыхны ҵаҟа игылаз анагага аныжьлара дналагеит. Иазкыша анылаишьҭ, дналбааԥан, иашьеи иареи аҭәа зқәыз анагага еимак-еиҿак амарда иҩхалан, амӡырха ҭшәа иааҭалт. Расидац днарԥылан, ананырахь лнапы налырхеит. Аҭәа ақәыԥсарҭа акьыба шьахә кыдгылан, аԥхьа Чанчор дыҩхалан, еицхырааны аҭәа нықәрыԥсеит. Чага афатә шазааргаз анаба, иааӷызы-мызит. Аишьцәа даҽа зныкгьы амашьынахь иналбаан, анагага хачла аҭәа аарган, ишыҟарҵац ананыра иҩықәрԥсеит. Ианаахынҳәуаз, Лад аҩны аԥхьа иҽааникылт.
– Унеила, снаухьӡоит! – иҳәан, ашьшьыҳәа аҩны ашьҭахьҟа иҿынеихеит.
– Саргьы... – Чанчор шьаҿақәак ныҟаиҵеит, иҭаххеит иашьа дицыҩналарц.
– Мап ҳәа уасҳәеит, амашьынахь улбаала! – Лад иҭахымхеит, иаб дыԥсны дахьықәу днеихагылар, Чанчор изымчҳакәа заа дамхаҵәыуар ҳәа дшәеит.
Аҩбатәи ауадаҿ агәабан иҵаршә адашьма дықәын аԥсы, иқәыршәыз ашьаршьаф дҩахан, иаб днеиҿаԥшит Лад.
– Саб, уаагылеижьҭеи адгьылқәаарыхра акәӡан узҿыз, убри аума нас узықәдырӡыз? Угәы рҭынч, аҩныҟа уаагоит! – ҿааиҭит Лад, аҟәардә иқәыз ахыза ҩазақәа неиҵыхны ашьыршьаф ахыхь аԥсы инеиқәиршәит. Ауада ашьҭахьтәи ашә ааиртит, устәи ала амашьына аҟынӡа аԥсы инагара иаҳа иманшәалан, рацәакгьы уаҩы илаԥш иҵашәомызт, знык амашьына дырзақәҵагәышьар, аҭәа лаиқәыжьны дырҵәахышт...
Аишьцәа ахынтә раангьы ихаргалаз аҭәа аҭыԥ иқәҵаны ианаахынҳә, рысакаса рыманы еибарс ашьҭахьтәи ашә ала ауада иныҩнаххит, Чанчор ичҳара иалымшеит, дааиҵақьы-ааиҵақьит зназы.
– Усҭыҳә! Аҵәыуаха ҳамам! – днаиқәымчит Лад иашьа еиҵбы. Аԥсы агәабан дшықәыз даашьҭыхны асакаса данырҵеит, нас Расидацгьы даарыцхраан, ахызақәа цқьа дыларҳәеит. Асакаса ҩышьҭырхырц ианаахоз аамҭазы, –
– Шәзымцеит, шәҽышәмырҵысын! – хәҩык роума, фҩык роума, ашә икылаибархо иааҩнаҳаит аҩны, џьоукгьы ртапанчақәа ҭыхны иркын.
Чанчор ашьҭахьтәи ашә дындәылԥан, наҟ ҵлараны ахарԥасҭа лашьҭын, дыкәкәаӡа дынҭалт. Ишьҭархх инеиуаз ауаҩ кьаҿ – Уҽсумыршьын, уаагыл ҳәа, днаиқәыҳәҳәеит, знык аҟарагьы днаишьҭахыст.
– Анышә даманда, дҳацәцеит! Уаагыл, уахьынӡацогьы аабап! – даӷьуа-дыԥсуа даахынҳәит.
Аԥсы даашьҭԥааны, ҵаҟа днылбааргеит, аҭәа зқәыз амашьына ахьыргаз сеидру, улаԥш иҵашәомызт, иаарыдгылаз даҽакы днақәырҵеит. Лад дырбаандаҩны уахь дылбааргахьан, еиқәаҵәҳаҳараӡа иназдгылаз амашьына лас днақәдыртәан, наҟ-ааҟ ҩыџьа ааиватәеит.
– Бцала! – инлыҵаҟьан, ауада дындәылырцеит Расидац.
– Ашәқәа нкыдысҵап, ара сыда уаҩ дахӡам! – ашә ахь днаскьарц иақәылкит аҭакәажә.
– Бцала! – иналыгәҭасуа дналбаарцеит абарҵа, аҩны аԥхьа даабырбырит Расидац, маҷӡак ауп дкаҳарцгьы илыгхаз.
– Рацәа баҿашәеит, аԥсцәеирымга. Бара, амбаримбах, арупап, аԥсыҵхҩы – ашьаҳиҭ! – иџьыба инапқәа ҭакны лаԥхьа даагылт, жәаха зны арха аҵыхәан илбаз хылԥа еиқәаҵәа, дԥышәырччон аха, иқьышәқәа ракәын зжьышәқәа еизыҵәоз, ибла ҵарԥалақәа ашьа рхыҵәало аҭакәажә илылапон.
Аҭакәажәгьы ҵаҟа дналбаарган иаарыдгылаз машьына ласк дынҭадыртәеит. Зхала заҵәык аҩны иаххалаз Бажәгәалам, иҳәҳәон, иҵәааҵәаауан, зышәқәа ҟьаҟьаӡа иаартыз ауадақәа ирыҩнагьежьуан, уахьынтәи иҩуа, аԥсы агәы икылаха амӡырха еимнадон, уажәы-уажәы агәашә инылаххуан, иҟьаҟьаӡа ишаартыз амбо иҟамызт, аха иҭыҵуамызт.
Лад Арзамеҭ-иԥа хара имаӡамкәа дзырбаандаҩыз иӡахьаамҩыра дзырӡшаз уск рзеиҵамҟәаҟәо иҟазма: «...Абрагьцәа рхада Н. Лакоба инапхгарала Аԥсны еиҿкаан аконтрреволиуциатә-қәгыларатә организациа, – иахьынӡарылшоз еиԥхыҳәҳәон дара, – уи активлаҵәҟьа далахәын, аиҿкааҩ игәаҵәагьы дадҳәалан Қәачал-иԥа Лад», абрахь иазкылганы, шәҟәык-быӷьшәык иҭаацәеи иареи ирыбжьысзар ҟамло, 10 шықәса аҭакра иқәыӡбаны дахган.
1948 шықәса аналагамҭазы, Лад ихаԥсыра баны иҩныҟа дхынҳәит. Дызбахьаз аӡәы дидыруа дыҟамызт, иҿара ихыҵхьан, деиқәышла, ахәажәцәа ихьыкәкәон, ицәеи ибаҩи еикәыршан, абнаԥҟара дахьаҿыз қдык ишьклаҳан, иарма шьапы рацәак ихәомызт, лаба мкыкәангьы дзыхныҟәаломызт.
Иани иаҳәшьеи рхалазаҵәык аҩны иахын.
– Аа, сыҷкәын урфагәышьазаап, уан рыцҳа! – дааӷьаҵәы-ӷьаҵәит ан, лыҷкәын днеиԥылан, лнапы ыргьежьны даалгәыдлыҳәҳәалеит, Лад иаб иашҭа агәҭа ааиҩишахьан. – Нан, уара учмазаҩызаргьы уҩныҟа уԥсы ааугеит, ус хынҳәышьа иқәӡам сыҷкәын хәыҷ Чанчор! – аарла лыҽнылкылон аҭакәажә, игәкы-ҵәыкуа заб иашҭа иҭалаз лылабжышқәа илырбарц лҭахымызт.
Ицәырымӡеит, цәӡашьагьы абамахыз, Лад иашьеиҵбы Чанчор илахьынҵахаз. Хәлбыҽхак Расидац лыҩны данрыцәцаз инаркны, шықәсыбжак ихабар аӡәгьы издыруамызт, иҽыбжьарӡны дыҟан. Уи ашьҭахь даҽа паспортк ԥшааны Тҟәарчалтәи ашахтақәа руакы дыҵалт рацәаҵхҩыс. Аибашьра ианалага, Чанчор ихатәгәаԥхарала арра дцарц иӡбеит, аха иаԥхьа иаагылт ихала имч зқәымхоз аԥынгыла: арацәаҵхыҩцәа аброн рыман.
Военкомс иҟаз абырг маиор диацәажәарц иҭаххеит Чанчор – Сара Қәачал-иԥа Арзамеҭ иҷкәын соуп! – иҳәеит акабинет дшыныҩнашылаз, ипаспортҵәҟьагьы наган авоенком иаԥхьа инықәиҵеит.
– Ишԥа? Ибналан иҟаз уоума уара? – амаиор ашьшьыҳәа дҩыҵыззеит.
– Усҟан срыцәцеит. Ашьҭахь даҽа паспортк ԥшааны ашахта сыҵалт, срацәаҵхҩуп. Саб уара иулеиҵоз ҩыза димамызт, «Кьаразгьы» шәеицалан, шәеибашьхьан, убри иԥсы сыманы суҳәоит, рра амҩа иқәло срылаҵа, ма ибналаз дкылсит ҳәа, аорганқәа урзасны унапала снарыҭ!
Адырҩаҽны шьыжьымҭан Чанчор иҭахцәеи, иҩызцәеи бзиала ҳәа раҳәаны адәыӷба данҭалоз, ипаспорт ахаҭаҵәҟьа
акәын иџьыба иҭаз. Ҭагалан 1944 шықәса рзы уи хаҵарыла дҭахеит афронт аҿы.
Чанчор ихаҵареи игәымшәареи ртәы зҳәоз афронт газеҭқәа ргәылԥҟаақәеи, иара дызлаз архәҭа анапхгаҩцәа асолдаҭ иан лышҟа иҟарҵаз адашшылареи, иара ус иҩызцәа иаарышьҭуаз асаламқәеи зегьы иаҳәшьа иҭаҵәахны илыман, уажәы урҭ цәырган Лад иаԥхьа иқәын, акакала ишьҭихуан, нбанкгьы иаҩмыршәакәа дрыԥхьон.
Заҟа еиԥшымхазеи анык илыхшаз ҩыџьа аишьцәа рлахьынҵақәа. «Сашьа бзиахә, Чанчор, иахьа уџар-џаруа ҳаб иашҭаҿ угылазар, ҳҭаацәа шеибгоу иҟазшәа, акгьы рмыхьӡазшәа сымбарызыз, аха ианумухгьы, уара уԥсадгьыл ухы ақәуҵеит, ухьыӡ дыруп, кашәарагьы ақәым, жәлар ҳаҭыр ақәырҵоит! Сара? Сара сзыхҟьазеи? Аԥсҭазаараҿы иреиӷьыз сышықәсқәа зқәыӡыз иахьӡузеи? Лаҵареи рашәареи рыда акгьы ззымдыруаз, даҽакгьы иашьҭамыз, шәакьԥынҵала Асовет мчра ашьақәыргылара иазықәԥоз ҳаб илаигәыдҵан дыршьыртә аҟынӡа цәгьарас иҟаиҵазеи?»
Абарҭ реиԥш агәҭыха хьанҭыџьқәа ҭынч мҩа ирҭомызт Лад, ахыжә еиԥш иӷран. Иҩуан арзаҳалқәа, иҩуан апрокуратура ашҟа, ЦК ахь, Иреиҳаӡоу Асовет ахь, ааигәа-хара инстанциак нимыжьит, аха дызусҭзаалак аӡәгьы дизхьаԥшуамызт. Иқәҳа ицон ашықәсқәа, зны-зынла игәы каҳауан Лад: «Закәызеи, ага иикыз, икит» ҳәа, акгьы злымҵуа аус сҽадысшьылоит! Ари саҟәымҵӡар схы инықәрыкшаргьы ҟалоит! – дхәыцуан иара, – аха изысҭахузеи сыԥсы ацәаҳажәра иҭахаз, адунеи аҿы уаҳа ҳақ иашарак ыҟамзар!»
Лад лассы-лассы иаб данизхәыцлоз уажәшьҭа ушьуп ҳәа ианиԥырҵ, азеиԥш дамра дҭыҵны, зыҩны иԥсра неигаз, ауама згәаӷьыз, зхы иамеигӡаз аҭакәажә гәыҭбаа Расидац дигәаламшәар ҟалозма!
Лад дхынҳәижьҭеигьы аҭакәажә лхабарк саҳауазар ҳәа дназҵаа-аазҵаақәеит, лара лааӡамҭа Сҭычкәа дыԥсхьан, даҽаӡәы еилкаак иазҳәашаз аӡәгьы диқәшәомызт.
Ҽнак Лад инықәыршәны дцеит Расидац лынхарҭа аҟынӡа, џьара ӡбахәык саҳауазар ҳәа. Уажә ибазма уи
ахьыҟаз, ихаҭа дахьдырбаандаҩыз акәымзи, амарда даныҩхала, аҭакәажә лыҩны шьҭасаҟьа абаҟахыз, уи аҭыԥан, иӷьазӷьазуа, цинкла ихыбны, ҩбаны еихагылаз хыбра дуӡӡак иаԥхьа иҩышьҭыззеит. Ахыбра аԥхьазаҵәык ада, иаакәыршаӡаны иҭиаҵәааран – мандаринарҭан. Лад аихатә гәара днадгылт, иаԥхьа ашҭа аҩнуҵҟа, арԥыс шәпажәпак, ихахәы жәпа еиқәаҵәҳаҳараӡа асекатор кны, ана-ара амахәҭа ҩа-мҩақәа хыҵәҵәо, ашәыр ҵлақәа дрымҵан.
– Дад, абраҟа зны Расидац ҳәа ҭакәажәык дынхагәышьон, лхабарс иудыруазеи? Дызгәалашәо ӡәыр дыҟоума ааигәа-сигәа? – дҵааит Лад.
Арԥыс ихы ҩеиҵыхны тәамбашақә иазҵааз днаихәаԥшит.
Шәит-ҷит, ҷит-шәит, шәит, шәит ҳәа, Лад ицәажәашьа ааицеикит, нас аҟыр-ҟырҳәа дааччан, ахарԥасҭахьы инапы неиҟьеит. Усԥырцқьа наҟ акәын уи иаанагоз.
«Схы илазгалар, иубаз еицәа убеит ҳәа, уамак сеиҭақәшәар ҟалоит!» – даахәыцит Лад, игәы шизыԥжәоз мацара, мчыла агәара иҽнадиган, алада дынҭалеит.
Ҽнак Аҟәаҟа Иреиҳаӡоу Аӡбарҭахь иԥхьеит Лад. Уи амш алахьеиқәреи агәырӷьареи аҩцәалашәаракгьы еилазыгӡаз акы акәны иаанхаӡеит иԥсҭазаараҿы.
Аулица анаӡараҿы хԥаны еихагылаз ажәытә хыбра даннаҵагыла, ихы ҩеиҵыхны дҩаҵаԥшит. «Ахалара зылшода!» – уи ауп раԥхьаӡа игәы иаанагаз Лад. Илаба иҵарыӷәӷәа амардуан ҭбаа днаҿалт. Џьоук ццакы-ццакуа ихалон, џьоук еицәажәо илбаауан, ауаа рацәаҩын аҽны. Лад аҩбатәи аетаж даныҩхала, џьоукы днаразҵааит, урҭ аусбарҭа амаҵзуцәа иреиуазаарын, аҽны Ахантәаҩы ихаҭа дыҟамызт, ихаҭыԥуаҩ ишҟа днарԥхьеит. Адкыларҭаҿ итәақәаз ауаа днарылганы, амҿы иалхыз ашәхьанҭыџьқәа руак аартны Лад икабинет дныҩнаргалт. Уи акыр иҭбааҭыцәын, арахь ԥшәымас иамаз шәагаала рацәак дыҟамызт, дыжьҭран, аха иҩагылашьа, инеи-ааишьа иааџьоушьартә иццакын.
Уажәы Лад днеиԥыххылан инапы ааимихит, аҟәардә даахан, иаԥхьа дааиртәеит, амҵ рацәа ихапапан иршәоз
џьушьарын, уажәы-уажәы илахь ҿашара инапсыргәыҵа нықәишьуан.
«Зны сус зыӡбақәаз дреиуазаргьы сеидру?» – даахәыцит Лад, иаԥхьа итәаз ихәаԥшра даҟәыҵны ҵаҟа дышьҭаԥшуа.
Усҟан Ахантәаҩы ихаҭыԥуаҩ дналагеит.
– Уарзаҳалқәа Иреиҳаӡоу Аӡбарҭа ахәаԥшит. Уаб Арзамеҭ Қәачал-иԥа иус аҵыхәа ԥҵәоуп. Хара ахьимамыз аҟнытә иқәыӡбаз ашьаус ихыхны дыриашоуп. Уаргьы, Лад Арзамеҭ-иԥа, хара умаӡамкәа жәашықәса уахганы уҟазаарын, иуқәӡбаз уқәхны, уриашоуп. Абар аршаҳаҭгақәа ахьыҟоу! – иҳәан, ахантәаҩы ихаҭыԥуаҩ дҩагылан, аҩбагьы ааган Лад иаԥхьа иаақәиҵеит.
– Заҟагьы имарианы иҳәоузеи урҭ ажәақәа, заҟагьы иласкәантроузеи, арҭ акьаад бӷьыцқәагьы, харада-барада ахырзаманрҭаҿы жәашықәса зхызгаз ида уи аӡәгьы идыруеит ҳәа сыҟам! – даацәажәеит Лад, аршаҳаҭгақәагьы аақәихын, икапанырц иҭахызшәа, иҩышьҭих-ҩышьҭихит.
– Даҽа ускгьы ҳамоуп! – нациҵеит ахантәаҩы ихаҭыԥуаҩ. – Уара, Лад, уус анырыӡбоз, дугәалашәома, ажәлар раӷа дҵәахны дызмаз ҳәа, харас илыҭаны зус уцрыӡбаз аҭакәажә Расидац?
– Дышԥасгәаламшәои, абыржәыҵәҟьа сналышьҭаҵаап шысҳәоз ауп, лыӡбахә шцәыругаз! – маҷк даалахҿыххеит Лад.
– Аҭакәажә Расидацгьы дыриашоуп, амала аршаҳаҭга знапы иаҳаркыша аӡәгьы даҳзыԥшаауам, ауа-аҭахы ҳәа аӡәгьы длызнымхеит. Издыруада, уара ӡәыр дугәалашәозар? Аҭакәажә, рыцҳа, лус анырӡба ашьҭахь, ҩымзгьы дзымнеит, абахҭа дҭаԥсит...
– Уи леиԥш ауаа рзыҳәа игәаҟуаз ауаҩы, сара сымацара сакәӡам, зегьы дрызгәакьазароуп! Иаажәг нас, сара исышәҭ! – иҳәан, Лад иаарымихит аршаҳаҭга. Уажәы ахԥагьы еидкыланы икуп.
– Ииашаҵәҟьаны иазгәоуҭеит, Расидац ауаа рзы адәы дықәын, ус иҟоу ауаҩы игәыӷьрагьы шьардоуп. Абра ианхалан иҟоуп аҭакәажә лҳәамҭак, унахәаԥшырц сҭахын, – иҳәан, ахантәаҩы ихаҭыԥуаҩ даахан Лад иаԥхьа иаақәиҵеит, Расидац лус аилыргара ианаҿызтәи аматериалқәа. Усҟан дара ирҭахыз ачанаба лҿырхырц
дандыргәаҟуаз, лықәреи лыхцәы аӡышреи рыгәхьаа мкыкәа, ддыршәарц ианлықәымчуаз, абар аҭакәажә ахаҳә еиларҭәах еиԥш ирҿалыжьыз: «Уи аҟара шәхы шәмыргәаҟӡан, аԥсра иацәшәо сакәӡам сара, избанда, аиаша иақәӡыз – ԥсышьа имаӡам, ауаа ргәы аҿы дыбзоуп!».
– Ибзиоуп, аха усҟантәи аусеилыргаҩцәа абарҭ ажәа ҭынхақәа ақьаад излаадырбызеи, зны ирамханҵазаргьы нас изланрыжьзеи? – иџьашьаны дҵаауеит Лад.
– Убри ҳаргьы иџьаҳшьоит! – рҳәеит арахь итәақәазгьы.
Уаҳа ус имамызт, бзиала ҳәа нараҳәаны днарԥырҵит Лад. Аулица даныланы днеиуан, илаба рацәак ихәомызт, иарма шьапы ӷәӷәала иҵишьуан, адық-дықҳәа игәы ҭыҵны ицон, аҳауа изхомызт. Ҟәардә ҭацәык ахьибоз џьара днатәаргьы, маҷк иԥсы ааиҭакны ҩаԥхьа иҿынеихон. Ааԥынра аналагамҭазҵәҟьа акәын, амра хаакәакәараӡа иԥхон.
Зыԥштәы еиԥшымыз маҭәала еилаҳәаз, хьаа-баа змамыз, илахҿыхӡа, ахьхьа-аџьџьа рхырга ажәпаҩ иаҩсуаз, иара изгәаҭомызт, ихигахьаз амитә ахәра еиԥш еиҭахтын, дзалымҵуа далахалан даман. Дааҭгылан деиҭанарыхәаԥшит уамеиқәаҵәа зԥеиԥшыз ах-ԥсҭазааракгьы шәаџьҳәара рзызуа анҭ аршаҳаҭгақәа... Инаскьоз аурҭ бааԥс абжьыцәгьа изааҩуазшәа илымҳарҭа агәгәа аҵгон... Ааҭгыларагьы, анҭ ақьаад бӷьыцқәа рыхәаԥшрагьы зиҭаххаз акагьы еилкааны имамызт.
Ардашьыл бзиа ибон рыҩны ааигәара, лбаа, иҟаз абна еилачыра ахьаанҵәо, егьырҭ аҵлақәа инарылгашәа, игьежьӡа, игылаз ахьаца аҵаҟа атәара. Раԥхьақәа раан иаҳа иахьыманшәалаз уи ахьаца ашьапы ибӷа надҵаны днадтәалон, џьара дыҟаны данаауаз, ма џьара данцоз, мамзаргьы, иара ус шьыбжьонла арахь дылбааны акраамҭа дтәалон. Ҽнак зны иӡбеит, абраҟа иманшәаланы ҩыџьа-хҩык раҟара акуа, ҵәҩанқәак ларсны, ӷәҟьаҟьак нықәҵаны, иануҭахугьы уҽынеиҵыхны унықәиауа иҟаиҵарц. Ус иагьыҟаиҵеит. Уинахыс Ардашьыл абра лассы-лассы уаҩы дибон ма имацара дтәаны, ма игәылаки иареи еидтәаланы еицәажәо. Ус ишыҟаз, ақыҭа, ари аҳаблаҿы амашьына мҩа ҟаҵаны автобус аныбжьарҵа, убра Ардашьыл дахьтәало ааигәараҵәҟьа иаанҿасуа иалагеит иара, иагьахьӡырҵеит раԥхьа Ардашьыл ихьаца амҵа, нас ахьаца амҵа ҳәа. Ардашьыл иҩны ахьықәгылаз аасҭа ара акыр иларҟәырсҭан, аха алада, архаҟа уԥшыр, иҟьаҟьаӡа унапсыргәыҵеиԥш иубон амхурсҭақәа, абнарақәа, адәқәа. Иубон иара убас илакьылакьуа урҭ амхқәеи абнарақәеи инарывс-аарывсуа амшын ахь ицоз аӡиас.
Ардашьыл иахьа ашьыжь акранифа, ақалақь аҿынӡа сцап, сналаԥш-аалаԥшны саап иҳәан, иҽааилаҳәаны, длалбааны ахьаца амҵан днатәеит. Ԥыҭраамҭакгьы ҵит, аха аладагьы машьына миасит, аҩадагьы.
Ус, Ардашьыл акы дазхәыцуа дыштәаз, дизгәамҭаӡакәа ишьҭахьала игәыла аҭаҳмада Шьаҳан дааидгылт. Ардашьыл ихьыз хәыҷык иԥхеишьеит, аха ахьышәҭҳәа дҩаҵҟьан, аԥсшәақәа ааибырҳәеит.
Илеибартәақәеит.
– Иабақәук, Шьаҳан, иахьа, бзиароу? – ибжьы акыр ирдуит Ардашьыл, избан акәзар Шьаҳан илымҳақәа ирыгхахьан.
– Ааи, бзиароуп, сԥа иҟынӡа сцашт, ари амҽышаз дмааит, ихьыз сыздыруам, срылаԥшышт, мчыбжьык абжьара смаҭацәа сымбар исзычҳауам… Ари ҳавтобус ахабар убахьазар? – иҽырманшәаланы, илабашьа иҽыланҵашәа Ардашьыл иахь иҽырнааны длатәеит.
– Мамоу, макьана кьоу зҳәара машьынак сымбацт.
– Акырҵуама утәеижьҭеи?
– Мамоу, абыржә ааигәоуп санлылбааз.
– Ус акәзар, ак ҳауп, – иҽаариашаны днатәеит Шьаҳан.
– Аказы суазҵаауан, Ардашьыл, уара аҵара змоу уаҩуп, ашәҟәқәеи агазеҭқәеи урыԥхьоит, абри аԥсуаа рышәҟәы ҳәа акы аӡбахә рҳәеит, иаҳәозеи иара, насгьы иахабарузеи? – Шьаҳан Ардашьыл иахь ҩаԥхьа иҽынхирнаахт.
– Аа, уи аума? Ииашоуп, иҟоуп уи еиԥш ашәҟәы, аԥсуа ҵарауаа ирҩыз ашәҟәы. Уи иаҳәоит, наџьнатә аахыс аԥсуаа зҭахымыз џьоукы ыҟан ақырҭуа меншевикцәа ҳәа, нас Сталини Бериеи рхаан аԥсуаа еиҵыҵра шрырымҭоз, иара уажәгьы џьоукы-џьоукы убри аполитика ишаҿу атәы. Убри аҟнытә, аԥсуаа убри ашәҟәы аҟны Асовет еиҳабыра рҿаԥхьа аҳәара ҟарҵоит Аԥсны Қырҭтәыла иадганы, хазы республиканы иҟаларц, иара аҩныҵҟатәи аусқәа иара ахала иаӡбо, Қарҭаа ирхьыԥшымкәа…
– Ҳаи, убри знык иҟалонда, уаҳа акгьы сҭахымызт. Ианбыкәыз аԥсуа ақырҭуа данихьыԥшыз! Жәытә аахыс Аԥсны ахала иҟан, аӡәгьы ихьыԥшымызт…
– Убри ауми ашәҟәгьы иаҳәо.
– Иабаҟоу нас уи ашәҟәы, уаҩ дахәамԥшӡаци?
– Уи Москваҟа аиҳабыра рахь ишьҭуп, уа иахәаԥшраны иҟоуп…
Ажыжәҳәа рҿаԥхьа амҩан иаанҿасыз амашьына ласы Шьаҳани Ардашьыли реицәажәара ааиԥнарҟьеит. Амашьына ныҟәызцоз дааҭыҵын, дычча-ччо итәаз рахь иҿааихеит.
Шьаҳани Ардашьыли ҩагылеит.
– Мшыбзиақәа, – иҳәеит иаарыдгылаз арԥыс ԥшӡа, деихатыруа.
– Бзиа убааит, дад, – рҳәеит Шьаҳани Ардашьыли.
– Ақалақь ахь шәцозар, шәааи, шәызгап, – иҳәеит арԥыс.
– Ҳаи, уқәра уахьӡааит. Ааи, дад, ақалақь ахь акәын ҳахьцоз, аха ҳавтобус иахьа иҟам, иақәшәаз ҳаздыруам, – рҳәеит абыргцәа.
– Шәааи, смашьына шәаҭәашәшьозар, – «Жигули» ахь инапы наирххеит аҷкәын.
– Ҟои, иуҳәо закәи, умашьына ҳаҭәаҳамшьакәа, ишԥаҳаҭәаҳамшьо, – рҳәан, Шьаҳан раԥхьа днагылан, амашьынахь рҿынархеит рыхҩыкгьы.
Амашьына ианазааигәаха, арԥыс дынраԥҟьан аԥхьатәи ашә ааиртит, аха уахь аҭалара аӡәгьы дақәшаҳаҭымхеит.
– Уааи, Ардашьыл, уареи сареи абра ҳнеидтәалап, – иҳәан Шьаҳан, дынҭалан, днаскьаны днатәеит. Арԥысгьы иаартны иикыз ашә наркы, дниасны иҭыԥ аҿы днатәеит, аматор аус ааруны, имашьына аҿынаирхеит.
Ардашьыл абри арԥыс диҿаԥшижьҭеи дхәыцуан: «Абри издыруа аӡә иоуп, аха дызусҭахарыдашь? Акыр дхәыцит, иидыруаз аҷкәынцәа, ашкол аҿы аамҭала аҵара зирҵоз зегьы еилирхит, аха абри-абри иоуп ҳәа, аӡәы иҟны дзаанымгылеит.
Амашьына цон, зыбӷа ҭынчу аҽы бзиа еиԥш. Ус, асфальт ахьықәырҭәаз амҩа ианнықәла, амашьына «абӷа» зынӡагьы иҭынчхеит, аласрагьы акырӡа инацнаҵеит.
Арԥыс еиликааит Ардашьыл дшизымдырыз. Убри аҟнытә иӡбеит, ихала ихы иирдырырц.
– Саҭамыз, Ардашьыл Осман-иԥа, шәара сара сышәзымдырит ҳәа сыҟоуп, – аҭынчра ааилеигеит арԥыс.
– Ииашоуп, кыргьы схәыцит, аха усзымдырит, аҵара зсырҵоз аӡә уакәымкәа уҟам…
– Ааи, аҵара зшәырҵақәоз среиуоуп. Ишәгәалашәо, зны шәаннеи, сҩыза Рауфи сареи шәхы ҳашнықәыԥшыз еиԥш, ҳабналаны ҳашцаз…
– Аа, уара Мкан уоума?! – иџьашьаны дҵааит Ардашьыл.
– Ааи, Мкан соуп, – иҳәеит, ишьҭахьҟа даахьаԥшны ихы ааирҵысит арԥыс. – Аҵара зҭахымыз, изымҵоз, – нациҵеит уа.
Абри арԥыс, уажә абыргцәа ақалақь ахь изго Мкан шиакәыз Ардашьыл ианидыр, уамашәа изибаз амзыз аман. Акы, Мкан усҟан, ԥшьба рҿы акәу, хәба рҿы акәу дахьтәаз, Ардашьыл цқьа игәалашәом, дантәаз акан иҿаҳәҳәы хәыҷы
жьакцак, маха-шьахалагьы даарак еиҿкаамыз аӡә иакәын. Ардашьыл Мкан уамашәа дбаны дихәаԥшуеит. Мкангьы уи илаԥш иныруеит, уахь дшымԥшуагьы. Ҩбагьы, Мкан уажәы уахь ихәаԥшуа, даара иалаҟоу аӡәы иԥшра имоуп. Усҟан иаб иҭаацәара аарлаҳәа иныҟәызгоз нхаҩын.
– Мкан, ари амашьына уара иутәума? – раԥхьа аҭынчра ааилеигеит Ардашьыл.
– Ааи, Ардашьыл Осман-иԥа, сара истәуп. Абар шьҭа хышықәса инареиҳаны иҵуеит сареи сҩызцәаки акооператив еиҿаҳкааижьҭеи…
– Изызкуи шәкооператив? – дҵаахт Ардашьыл.
– Ҳарҭ, џьоукы-џьоукы акооперативқәа еиҿызкааз реиԥш, ана хәмариала иаахәаны, ара хәҳаракыла еиҭазырсуа ҳреиуаӡам. Ҳара иҳамоуп арахә, ауҭраҭых, аџьықәреи ааҳрыхуеит, иҳамоу зегьы ҳара ҳнапала иҳааӡаз роуп, зегьы ԥсабаратәуп, афатә-ажәтә хааны, ицқьаны иҟаҳҵоит, ҳахәгьы егьырҭ раасҭа иҳаракӡам…
– Ауаагьы рацәаны ишәызнеиуазар акәхап? – Мкан ишьҭахьала дихәаԥшуан Ардашьыл.
– Ааи, ауаагьы ҳазнеиуеит, иҳазнеиуа пату рықәҵаны ҳарԥылоит, даргьы ҳара иҟаҳҵо пату ақәырҵоит…
– Иабаҟоу, нас, дад, уи шәԥацха? Ус ауми ишрыхьӡу уажәтәи акакалкырҭақәа? – иажәа ныбжьеигалт Шьаҳан.
– Ҳԥацха, ааи, усоуп ишашьҭоу иара, аха иамоуп иара ахатәы хьӡы «Аԥшәма қәыԥш».
– Избан ус захьӡышәҵаз? – дҵааит, акы ицәа иалашәазшәа.
Мкан имашьына аныҟәашәа иагырхо, дааҳәны Ардашьыл днеиҿаԥшны, дааччеит. – Уи аҭоурых амоуп, – Мкан зны иаԥхьаҟа имҩахь дыԥшуа, зны ишьҭахь иҭатәоу рахь даахьаԥшуа игон имашьына. – Уи, Ардашьыл Осман-иԥа, шәаргьы ижәдыруеит.
– Иарбан, уара, саргьы издыруа? – хәыҷык дыҽхырцәажәашәа, хәыҷык иҽырҟасашәа дҵааит Ардашьыл.
– Аԥыхьа ишысҳәаз еиԥш, ишәгәалашәо, зны ҳаҩны шәаннеи, ишәзызуз? Убри ахҭыс иадҳәалоуи иареи знымзар-зны ԥыҭҩык ахьыҟоу ирашәҳәар, уаҳа акгьы сҭахымызт. Убри сара сыԥсҭазаараҿы даара акраҵанакуа, амҩа иашахь скылымсыр ҟамло исзыҟалеит…
– Ҟои, дад, исашәымҳәо, нас, ус ҭоурых змоу акакәны иҟазар, – иаҳагьы даалахҿыххеит Шьаҳан.
– Уи ҭоурых дук аманы сара исыздыруам, аха исгәалашәоит цқьа, ибзиаҵәҟьаны шәыҩны саннеи, нас уи адырҩаҽны ашкол аҿы… – ара даангылеит Ардашьыл, акы дазхәыцуашәа.
Мкан иҭахын уажәы абра иҟазарц иара дыздыруагьы, дыззымдыруагьы зегьы, аха иабаҟоу? Изладурҳари урҭ зегьы, ара иҟоу, уи уажәы изаҳауа Шьаҳан заҵәык иоуп.
– Уи рацәак зҵазкуа ҭоурыхым, аха ианцәыраага, иаҳҳәап, Шьаҳан игәы бжьажьо дынхар аҵкыс, амала изҳәода: уара уакәу, сара сакәу? – Ардашьыл дихәаԥшуан Мкан.
– Сара исзеиҿымкаар ҳәа сшәоит, сшәыҳәоит, шәара ишәҳәа, Ардашьыл Осман-иԥа, акаанмыжькәа зегь шәҳәароуп, амала.
– Ибзиоуп, уара амашьына аԥсҟы укуп, сара исҳәап. Уи аахыс иҵуазар ҟалап жәохәҟа шықәса. Усҟан сара аус зуан, Шьаҳан, ишудыруа еиԥш, ашкол аҿы рҵаҩыс, – Шьаҳан ихы наиқәикт Ардашьыл. – Ишдыру еиԥш, ахәыҷқәа зегьы еиԥшым, аӡәы илеишәа бзиоуп, аҵарагьы бзианы иҵоит, даҽаӡәы аҵара иҭахым, илеишәагьы бааԥсуп. Аԥхьан, иара ихала ишиҳәаз еиԥш, абри аҷкәын аҵара зымҵақәоз дреиуан. Иара дахьтәаз акласс аҿы напхгаҩыс ирымаз сара сакәын. Ҽнак, иақәыскит, иҩны сцап, иаби иани срацәажәап ҳәа. Аурокқәа зегьы рышьҭахь сҿыҩасхан сцеит. Ашколи дара ахьынхози акыргьы набжьан. Рыҩны саназааигәаха, избеит, Мкани ргәыла ҷкәынаки агәарԥ аҿы ишеицыхәмаруаз. Даргьы сгәарҭазаап. Схы ишнықәыԥшызҵәҟьа, апҟаҩҳәа наҟтәирахь агәашә хәыҷы инҭҟьан, ес ақәаҵа илыҵаланы рҽырӡеит. Сара агәашә саадхалеит. «О, аԥшәма!» сҳәеит, «о, аԥшәма!» сҳәеит, аха егьырҭ зегьы архаҟа иҟазар акәхарын, аӡәгьы ибжьы смаҳаит. Араанӡа санаа сааԥшып, ахәылԥазы аӡәы дышԥакылымсри, сҳәан, избаз қдык снықәтәеит агәараҿы. Амра ахәы илавалон еиԥш, Мкан иаб еидарак афархь даҵала агәара дааҭалеит. Саниба, иеидара амҿырҟәараҿы илкажьны, дааин, аԥсшәа сеиҳәеит. Ҳаи, умацара ушԥатәоу, ухәыҷымкәа-умаҷымкәа, – иҳәан, даара игәы иалсит исыхьыз. – Ҳаи, абзамыҟә, асас данааи, дуԥымлаӡакәа илыҟаиҵазеи, – иҷкәын дизгәааит аб, аха иааг, иҟалашаз ҟалахьан.
– Ашкол аҿы џьара мцурак ҟаиҵазар акәхап аранӡа уаазцаз! – иҳәеит Махаз (ус ихьӡуп Мкан иаб).
– Мамоу, умшәан, ус акгьы ыҟам, аха уҷкәын аҵара иҵом, иаҳҭо адҵақәа ҟаиҵом, арҵаҩцәа дырзыӡырҩуам, – сҳәеит сара.
– Ааи, убри аҵыхәала заҟантә алаба дыҵхны дыспҟахьоу удыруоу, аха иамуазаап. Сылахь егьанызаарымызт, сыхшара заҵә дыԥхасҭахоит!.. – игәы ԥжәон Махаз.
– Иҟоуҵара уасҳәап. Апҟара знымаало ахәыҷы дыҟоуп…
– Хаа бызшәала иасымҳәац џьушьома! – сажәа днаԥыҩлеит аԥшәма.
– Уажәы уареи сареи абас ҳаицәажәап. Уҷкәын дыбзиахар уаргьы иуҭахуп, ҳаргьы иаҳҭахуп. Уаха данааилак, дымпҟакәа, днартәаны уиабжьа, имырӷьеҩцәакәаны, иаҳәа иҟаиҵақәо шыбзиам.
Уи ала ҳаидыҵит.
Адырҩаҽны снеит ашкол аҿы. Раԥхьатәи аурок ахьсымаз Мканраа рыкласс аҿы акәын. Ауада сныҩнашылан, аԥсшәақәа нараҳәаны, инасыртәеит. Аҽны аҵаҩцәа уи акласс аҿы зегьы ыҟан. Мкангьы иҭыԥ аҿы дтәан. Сара акласстә журнал нықәҵаны, баша ажәабжьк аӡәы ианиҳәо еиԥш, сҩагылан абас расҳәеит: 1937 шықәсазы, акгьы рхараӡамкәа ауаа аныршьуаз, иандырӡуаз, асовет жәлар ураӷоуп ҳәа ахьӡ ихҵаны ддырӡит аԥсуа шәҟәыҩҩы Шьалуа Леуарсан-иԥа Ҵәыџьба. Зежә шықәса рышьҭахь, Сибра анаӡараҿы аџьамыӷәа цәгьа ихганы, 1956 шықәсазы Аԥсныҟа дхынҳәит ҳпоет. Убри ашықәсанҵәҟьа иҩит ахәыҷкәа рзы ашәҟәы. Уи ашәҟәы «Аԥшәма хәыҷы» ахьӡиҵеит.
Сызхагылаз астол амгәа иааҭызгеит заанаҵ уа иҭасҵаз иара ашәҟәы. Иҩышьҭысхын, зегьы инадсырбеит. Ахәыҷқәа зегьы еизыӡырҩуа итәан. Ас иҟоу аиҿцәажәарақәа дара даара иргәаԥханы иазыӡырҩуеит ианакәзаалак. Мканҵәҟьагьы, «аамҭа» аниоулак, ацәысра бзиа избоз уажәы даара ихы кыдҵаны дӡырҩуан. Абри ашәҟәы аатуеит ажәеинраалақәа «Аԥшәма хәыҷы» ала,
инасыгӡон сара сажәа. Нас ашәҟәы аанкыланы саԥхьеит уи ажәеинраала. Абас иҟоуп уи анҵәамҭа:
Ахәыҷы асас
Днеиԥылан инеиҳәеит,
Дыццакуа, ажәак
Даҿамхаӡакәа:
«Дии бабеи шьыжьӡа
Џьара ицеит,
Аха… са сыҟами…
Шәааи аҩныҟа!
Санаԥхьоз, Мкан ишҟагьы снаԥшуан. Иара дааҟаԥшьхан, ихы длахеит. Шәымбои, ари ахәыҷы асас дшиԥылаз, сҳәан, ашәҟәы ианыз асахьа зегьы инадсырбеит. Сара убри аан егьырҭ зегьы реиҳа сзызкылԥшуаз Мкан иакәын. Аха, сҳәеит сара, џьоукы-џьоукы ҳаҷкәынцәа асас иԥылашьа рыздырӡом, рыҩны уаннеилак, дара рыҽӡаны ибналоит… Мкан дыԥсӡеит дахьтәаз.
– Изусҭцәада ус ҟазҵо? – рҩызцәа инарылаԥш-аарылаԥшит.
Сара ус сгылан ҿымҭ ҳамҭакы.
– Иҳашәҳәа, изусҭцәоу, – рҳәеит ахәыҷқәа реиҳараҩык.
– Уажәтәиала урҭ зусҭцәоу сҳәом, амала даҽазны убри аҩыза анрыдызбала, среигӡом, шәаргьы ишәсырдыруеит, агазеҭгьы иҿаҿаӡа иланысҵоит. Убри нахыс Мкан дузымдыруа иҽеиҭеикит, иҵатәқәагьы иҵо далагеит, илеишәагьы ирбзиеит. Амц сҳәозар, абар, иара дахьыҟоу.
– Ҟоҳ! Ардашьылхеит, амц зныкыр иуҳәахьоума, ихасымҵакәа, – даацәажәеит Шьаҳан.
– Иахьа сара сызлаҟоу шәара ишәыбзоуроуп, Ардашьыл Осман-иԥа, шәара убасҟан даҽакала шәсызныҟәар, сара сыԥхасҭахар ауан. Убри азы еснагь иҭабуп ҳәа шәасҳәоит, сшәеихырхәоит адгьыл аҟнынӡа. – Мкан имашьына аныҟәашәа иагырхо даахьаҳәт Шьаҳани Ардашьыли рахь. Ус, ақалақь иналалеит. Убри ашьҭахь, дук мырҵыкәа, аусура салагеит даҽаџьара. Мкангьы уаҳа дсымбаӡацызт иахьанӡа, – иажәа хиркәшон Ардашьыл.
– Умбои, аԥышәа змам даҽаӡәызар, Мкан убри аамҭазы даҽакала дизныҟәар, уара ишуҳәахьоу еиԥш, дыԥхасҭахар алшон. Аха уара уажәа ҟәыши уҟазшьа бзиеи ирыбзоураны аҷкәын амҩа иашахь, абзиарахь дкылсит. Ианаамҭоу ииашаны алабжьара акыр иаԥсами, – Ардашьыли Мкани ирҳәаз аихшьалара ҟаиҵошәа, днахцәажәеит аҭаҳмада Шьаҳан.
– Уажәы, доусы иахьышәҭаху аҭыԥқәа шәҳәар, шәназгоит, – иҳәеит Мкан Ардашьылраа рахь дхьаԥшуа.
– Ақалақь аҿы уара иахьузыманшәалоу џьара иаанкыл, иҭабуп, дад, ҳааумгеи, ҳшьапы ҳақәмыркьысӡакәа, – рҳәеит Мкан ипассаџьырцәа.
Мкан амашьына ааникылеит, ақалақь агәаҿы ианнеи.
– Уқәра уахьӡааит, дад, машәыр уқәымзааит, амҩа алԥха умазааит, – рҳәеит Шьаҳани Ардашьыли, Мкани дареи анеидыҵуаз.
Абар зегьы зыҿҳәароу ааԥынра ааит. Уахьынаԥшлак ашәаԥыџьаԥ рхашьшьы, иаҵәа маҭәала рыҽҭарҳәҳәахьан. Аԥсаатә рашәаҳәабжь хааӡа иахьумаҳауа џьара кәакькгьы ыҟамызт…
Дызусҭада иамеигәырӷьоз ааԥынра! Аха ахәыҷқәа раҟара уи аамҭа иеигәырӷьо уаҩ дыҟоуп ҳәа сыҟам.
Урҭ ррыԥхага маҭәақәа нкаԥсаны, блуз заҵәы иласкәантраӡа, икашәкаҷо, ршколқәа рахь, русурахь, рспорт дәқәа рахь рҿынархоит.
Агәуаа ршкол иҭоу аҵаҩцәагьы раамҭа еигәырӷьоит. Урҭ аҵареи аусуреи адагьы аспорт абзиабара рымоуп, еиҳаракгьы – аимҵакьачара.
Иахьа аԥшьбатәи аклассаа ааицәажәан, ашкол анҭыҵ адәаҿы ампыл иасырц рыӡбеит.
Иахьеибырҳәаз ианеиза, нырцәааи аарцәааи ҳәа рҽааиҩыршан, ампыл иасуан. Аха саагылазаргьы урҭ иахьеиԥш абас еиздаҭланы ампыл иасуа сымбацызт.
– Ма ҳара, ма шәара! – аарцәаа рҭаҷкәым хәыҷқәа раҵәаны инаддырбеит нырцәаа.
– Ҳаи, ҳаи, ишәмуӡахт! Шәара шәзы ҳахьтәоугьы ҳгылом! – хәмаршақә абас иааиқәмақарт аиҩызцәа. Ҵабыргны, «Кәыдры зырмақаруа Амтҟьал ауп» ҳәа, – нырцәаа зырмақаруаз Баҭыр Ануа иакәын. Уи абжьобжьыкь еиԥш ихахәы еиларгыла, уаҩ дихәомызт; аҽыҩ бзиеиԥш, деилыхха, дҵарӡа дыҟан. Знык ампыл шьҭԥаа данҩаҵҟьа, «нас уишьҭамлан» – рҳәон иҩызцәа.
Уи иеикануаз ҳәа аарцәаа ирымаз Машьыхә заҵәык иакәын. Уи деилаџыхӡа дыҟан. Мычлагьы зегь реиҳа дыӷәӷәан, шьамхыла Баҭыр иаԥигон акәымзар.
Баҭыр дахьынаҵыслак дишьҭан, дишьклаҳәуан. Мпылк ааимԥыхьашәаргьы, ибӷа аиҵыхха ииҭомызт, ашәи-ҭышәи днаишьҭуамызт. Уи иԥсахы еибанаркуан Баҭыр, игәаӷгьы иман цәгьала.
Ахәыҷқәа ампыласра еиҳа-еиҳа иалашыҩкуа. Ршыкьбжьы цәгьан. Иагьа рундазгьы нырцәаа аԥыжәара шрымазгьы, џьара мпылк машәыршәагьы ирзымгацызт.
Абар, аарцәтәи аимҵакьачаҩ ампыл ааганы иааидыркит. Уи инаихыкны ҵәҩанҵәы ампыл иршәт, иҩыза иаԥхьа дасырц.
Егьи дааццакцәан, ампыл сымбахь идәықәысҵоит ҳәа, илаба аҿынеирхеит. Ампыл аабрын, асыҩцәа ирхууаа ицан, аколнхацәа рпатырқалҭра иҭаҳаит.
Аимҵакьачараҿы ампыл зго дахьыркуа амбатә аҵанакуеит: ампыл изымгаргьы, дахьыркуа иамариаша игыланы еимҵакьачароуп.
Исзымгаргьы, ампыл шьҭыхны ԥыҭк снаскьап игәахәын, деиҵас дууаӡа аанда днахыԥеит Баҭыр. Уи дҩышьҭасын, ампыл аашьҭиԥаауаны, ишьҭархх иааиуаз ҷкәынак шьапҿаршә ааизиун, Баҭыр иҽизнымкылакәа ахыԥҳәа дынцәыҵаҳаит. Ампыл нимҟәыҵҟьан инкашәеит.
Машьыхә днышьҭасын, ампыл шьҭкәыцәаа, дҩаҵҟьан дыҩт. Аддыҳәа апатырқалрҭа шьаҟьауа, ишьҭеибаҵа иааиуаз зегьы агәара инахибаҳәеит.
Баҭыр Машьыхә изы ихы ааирмаџьаҟәт. Деиҵаӷәӷәа-еиҵаӷәӷәо дҩеихазар, апатырқалшьап ыҵахжәаны икажьуп. Аха агәхьаа имкцәеит. Машьыхә ампыл рымҵԥаа дахьнеиуаз акәын игәы зеиҟәыҷҷоз.
Баҭыр дӡагә-ӡагәуа иҿанынеихоз аамҭазы бжьык ҭахәаҽӡа илымҳа иааҭаст.
– Ааит, уара амӡышәа. Ишԥыкәу апатырқал шхужәаз!.. – дқәаџ-қәаџуа, илаба ырмақаруа даауан ҭаҳмадак амбатә рҿио.
Баҭыр, уи даниба, дшәеит. Ахьышәҭҳәа абардра иҽнавакны даахьаԥшзар, аа, абар аконхара ашәырбаҳча ахылаԥшҩы Кәанач.
Уи дҳәар-ԥсаруа агәашә дшааҭыҵызҵәҟьа, Машьыхә илаԥш дааҵашәеит. Днаимҵасын, имахәар нҭарсны дааникылт, апатырқал хызжәаз Машьыхә иакәыз џьшьа.
– Ацәгьара уны, уҩызцәа уҽрылаурӡырцу? Мап, уи зыҟалом! – иҳәеит иара.
– «Ҟеҳ, шьыри-шьыри! – игәы ааишьышьит Баҭыр. – Ишԥоубои! Иуирбап уи. Рацәа уаҿашәеит ацәҟьа! Усоуп ишуқәнаго!» – дцәыҵаччо абардра дкылԥшны дааԥшуан Баҭыр, иара ацәгьара ихҟьаз Машьыхә ихараз џьшьа дахьикыз игәы иахәаны.
– Сара акымзарак схарам, даду. Апионер ажәа иаша аныс, амц шысымҳәо. Ихаҵа, даду! – Машьыхә дӷьаҵәыӷьаҵәуа ихы арқьиара иҽазикит.
– Ԥсал-ԥсал! Баша умқәынишь, арԥыс хԥарашәа иҟоу!.. Уара уакәымкәа, нас дарбану ихызжәаз? Да, исаҳәишь!..
Машьыхә иҽеихарԥс дгылоуп. Ҿиҭуам.
– Дарбан, уара ихызжәаз? Зҿумҭуазеи? Исаҳәа уласны! – Кәанач Машьыхә дилаҳәаҵа дикит аиаша иирҳәарц. Иагьа изиуандазгьы, Машьыхә аҭак ҟаимҵеит, иҽеихарԥсны дгылоуп. Мшәан, нас ишԥа иҩыза динаԥхозма?
Кәанач есааира иԥсахы еибакуан.
– Ҿуҭуам акәу?.. Ее, гьиди, сабиц! – ҿааҭит Кәанач аҵыхәтәаны. – Аколнхара правление ахантәаҩы дахьыҟам уԥсы иаԥшәмахеит. Уаха даар, иасымҳәозар умбари. Уи иуирбап ақәнамга ҟаҵара зеиԥшроу! – даамақар-чақарын Кәанач наҟ иҿынеихеит.
Баҭыр иааџьеишьеит. Иара иеиԥш Машьыхәгьы ампыл ахьеимаркуаз дгәааз џьишьон. Уажәымзар-уажәы санбаинаԥхои ҳәа дыԥшын. Аха мап. Машьыхә дымнаԥхеит.
«Мшәан, сыӡбахә шԥеимҳәеи?.. – уамашәа ибон Баҭыр. – Уаха ахантәаҩы даар, иҟалаз зегьы иаҳашт. Қәнамгаҟаҵаҩыс дрыԥхьаӡашт. Иацәҳашт. Апатырқал ахәгьы идыршәашт. Избан? Ихароузеи Машьыхә?!. Ампыл сымпыҵиԥаа закәыхи! Сара сеиԥш иаргьы икоманда ахьӡ аргара дазықәԥоит. Игәаӷ зсымоузеи?..» – абас агәаанагарақәа деимҽхаркит Баҭыр. Илахь еиқәышьшьы, ихы ҟәыншьо абардра даалҵит. Иҩызцәа даарылагылт. Ирҳәарызеи ҳәа днарҿаԥшы-аарҿаԥшит, нас рылаҿымҭкәа дынрылҵын, ахәацаҳәа иҩныҟа иҿынеихеит.
Амра ажәҩан агәышҵа ҩыҵырҟаԥшьаауа, икакәкәа аҭашәара иаҿын. Аԥсаатә ҷыр-ҷыруа аԥхьарылара рҽазыркуан. Ажәқәагьы ааин, иӷзы-мызуа ажәгәара иадгылан. Зегьы аԥхьарылара рҽазыҟарҵон, Баҭыр ида.
Уи дгәырӷьаҵәа акәасқьа днылбааҟьеит. Ааҵраҿы икыдгылаз ажыга днамҵасын, афырҳәа ауҭра дынҭаԥалт.
Дыццакы-ццакуа патырқал шьапык анышә шамаз иааҵихын, ажыгагьы иаргьы игәыдырӷәӷәала икны, дҩаҭрысын, аколнхара ашәыррҭахь дыҩт.
Баҭыр дахьынхози ашәырҭреи акрыбжьан. Иааилашәшәуаны уа дкылҟьеит.
Дҳақь-ԥсықьуа аколнхара ашәыррҭа дынҭалт. Ихжәаз апатырқал шьап аҿы инышьҭеиҵеит ацынхәра иааигаз аиҭаҳатә. Иблақәа шаҟь-шаҟьо апатырқалырҭа ааимидеит. Шаҟа иҭахыз Баҭыр абаҳчахьчаҩ Кәанач дибар, ихы ирқьиарц, Машьыхә ицәгьа имҳәарцаз диҳәарц, аха аԥсабара алашьцара ахаԥахьан, уаҩы далимбааит.
Ишԥеиуаз нас, уи димбеит ҳәа, апатырқал еиҭаҳатә иааигаз иҩныҟа игозма!
Баҭыр игәы каршәны аиҭаҳатә еиҭеиҳарц анышә ыҵарԥԥуа ажра даҿын.
Убри аамҭазы Кәанач апатырқал шьапқәа иҽрыҵаҵәахны дҵиҟә-ҵиҟәуа дааиуан, аӷьыч дыскуеит ҳәа, Куанач ашьшьыҳәа дааскьо-дааскьо, илабашьа ҩыҵирззан ирқым-қымуа даацәырҟьеит.
– Еи, уарбану апатырқал шьапы ыҵызхуа?.. – дхәааит ишимчыз.
Баҭыр игәы нҭыԥсааит. Ахьышәҭҳәа даахьаҳәзар, аа Кәанач. Ижыга нкаиршәын, иааигаз аиҭаҳатә аашьҭиԥаан, Кәанач дааиԥыххылт:
– Даду Кәанач! Аа, абар ихжәаз апатырқал шьап ацынхәрас иаазгаз, – дхахаӡа апатырқал еиҭаҳатә џарџаруа инаиирбеит. – Даду, апаҭырқал хызжәаз Машьыхә иакәӡам.Сара соуп!..
Амра анҩыҵхахо, ажәҩан агәышҵа шҩыҵнарҷҷаауа еиԥш, Кәанач иаҳаз ажәақәа илакҭа аадырлашеит.
– Ҳаи, уԥсынҵры духааит! Сара уӷьычҩыз џьысшьан, – Иааибарччеит. – Зыгха здырыз, дад, изгымхаӡаз диҩызоуп. Уаргьы аиаша ахьуҳәаз – уаара зегьы ухыухит. Аиаша умҩа арлашоит, сбаба, – иҳәан, Кәанач Баҭыр дааигәыдиҳәҳәалеит.
Баҭыр игәырӷьара ҳәаа амамызт. Аидара хьанҭа иқәыз нихҳәаны икаижьызшәа, длахҿыхӡа дааҟалеит. Ихы-игәы дақәгәырӷьо, ахьышәҭҳәа ажыга аашьҭиԥаан, апатырқал аиҭаҳара иҽазикит.
– Дад, ари апатырқал еиҭаҳатә аҩны ирамҳәакәа иааумгазааит, – дҵааит Кәанач, ақәнамга иахьыҟауҵалакгьы – қәнамгоуп ааигәахәын.
– Мамоу, даду Кәанач! Машәырла апатырқал шысцәыхжәаз атәы аниасҳәа, саб исиҭеит. – Баҭыр дҷыр-ҷыруа апатырқал ашьапы анышә адыҳәҳәало, Кәанач иацәажәара даҿын. Кәанач апатырқал ашьапы риашаны икын.
– Иахәа, даду… – ҿааиҭит Баҭыр дкәанызануа, гәалак шимаз мҩашьо, дыԥхашьа-ԥхаҵо, – Машьыхә иакәыз џьшьа ахантәаҩы иоуҳәама?
– Мамоу, дад, шәарҭ ахәыҷқәа машәырк шәымҟәыҵҟьеит ҳәа, сыҩны сцаны ахантәаҩы иасҳәап ҳәа шәыҟазма! – наиаҭеикт Кәанач дааԥышәырччан.
Баҭыр дгәырӷьаҵәа дааҟалеит. Анышә агәӡара зегьы ааизыҳәҳәаны апаҭырқал ашьапы иадиҳәҳәалт. Аԥашә ӷәӷәахаанӡа, аԥша иамырҵысырц, ихнамжәарц азын Баҭыр дцан, ҵәҩанк ааиган, апатырқал иаварсны иадҿеиҳәалт. Нас дцан аӡы ааганы иаҵеиҭәеит.
– Уҵх аабзиахааит, даду! – ҿааиҭит Баҭыр дҿаԥха-ҿаччо, русура иалган иҿанынеихоз аамҭазы.
– Унаскьазгоит, сбаба, – Кәанач илаба ахьыҵаркьакьаз иааҵихын, днаскьеигарц дшәаргә-маргәуа днаишьҭалт.
– Мамоу, даду, схала сцоит. Сшәаӡом сара. Хьаас иҟоумҵан. Ухынҳәы!
– Уҵеимшхааит, дад, уԥсынҵры духааит! – дааҭгылт Кәанач, Баҭыр анаскьагара анимуӡа.
Аҽкәар бзиеиԥш, Баҭыр ишьапы сса-сса еихго дцон иҩныҟа. Кәанач илабашьа иҽанҵаны такәаамҭагьы дизыԥшуан уи, иҟәыбҷарақәа дрызхәыцуа.
Шьасиеи сареи ҳаиҩызцәан. Аиҩызара иагьҩбоуп, иагьхԥоуп, мышкы ҳаибамбар ҳзычҳауамызт. Ҳанааиқәшәалак гәы-ҿыӷьшьа ҳамамызт. Ҳшеихәмаруа иҳамбаӡакәа амра акәапаҳәа ианылҭашәозгьы убарын. Аха изхәарҭоузеи, цқьа ҳаиқәызмыршәоз акы ыҟан, лара илыман ҟазшьа ҷыдак: уи, бзиа илбон ахырҽхәара, иҟам-иным еиқәыртәа-еиқәыргыла лхы иадылкылалар бзиа илбон. Сара стәала, абри азы маҷкгьы слабжьахьан, аха дысзаҟәыхуамызт. Убри аҟнытә, иӡбаны сыҟан, аҽхәара дышналагалак сналԥырҵны сцаларц, ма даҽа ажәак бжьагаланы илхасыршҭларц. Ус иагьыҟасҵон, аха ҳашнеи-шнеиуаз иара убригьы дацәгәаауа далагеит. «Бара, – лҳәеит, – бхы дубеиа иббоит, сзыӡырҩра баҭәабшьом». Аха сара ҽмырҳа ҟасҵон, акгьы агәхьаа скымызшәа анылбалак лхы сылагаланы сацәажәара далагон.
Ԥхны мшык азы, лара, сара, нас иҵегь ҳгәыла ӡӷабцәа ҳҽааибаҳҭан ҽыкәабара акәараҷҷаҟа ҳдәықәлеит. Ари акәараҷҷа ҳаҵаҟа ииасуан. Ҳара хәны ҳақәынхон. Ҳамӡырха уқәгыланы ҵаҟа уанԥшлакь, рхы уқәыԥшуан ииаҵәҟаҟараӡа, алаба аархушьылартә еиҟарахәҵәаӡа еилагылаз аҵла хаууалақәа. Убарҭ рыҵаҟа инхәыҵкәыр-аахәыҵкәыруа илеиуан уи акәараҷҷа. Уи, аԥхын мышқәа раан џьара-џьара иҭабаны иҟан, џьара-џьара еергьҳәа аԥсы шынҭшәара ашьшьыҳәа ахаҳәқәа инарыҵкәыр-аарыҵкәыраауа илеиуан, аҽаџьарах, иаабжьымхӡакәа аӡыжәқәагьы гьагьаӡа иахьҭатәаз убарын; ус ашәшьырақәа ахьахаԥаз аҭыԥқәа ҳара игәаҭаны иҳаман, ҳаизалон
аҟыршоурақәа раан аҽырхьразы, ҳҽааилыхны акәапа-сапаҳәа ҳҽылҭаҳаԥсон. Шәара ишәызхаҵарым, ҳара абраҟа закәытә гәазҳараз иҳауаз. Ашәшьыра ҳаҵашьшьы, зны, ӡеиқәҭәа ҟаҳҵаларын, зны – хӡаарҟәрыла, ахәлара иааҳамнахаанӡа аҩныҟа ҳгәарлаӡомызт.
Абри ҳзыхцәажәарц ҳгәы иҭоу ахҭыс аныҟалаз аҽны, ҽаамҭанык еиԥшымкәа ашоура цәгьан. Ҽыкәабара еиццалоз сара, Машьа, Шьасиа, Атка ҳакәын, аха иахьа ҳхыԥхьаӡара аӡәы дацлеит. Машьараа рҿы ақалақь аҟынтәи аангылара дааны дыҟазаарын ҷкәын хәыҷык, Кәыҷа захьӡыз. Машьа лан лаҳәшьаԥа. Уи сара уажәада дсымбацызт, дхымпыҿӡа, иланы, ибла еиқәаҵәақәа гьагьаӡа иџьымшь кыдыршалақәа ирыҵан, ихахәы аҭсыс ахәы еиԥш ирҳәны ихымбыбылӡа ихагылан. Абри, Машьа длыцны ҳаҩны данааи уамашәа дбаны сихәаԥшуан. Ҳаҩны иааит, избан акәзар, ҳҽеизгарҭа араҟа акәын, асынтәи агәарабжьара ҳныбжьаланы алаӷьа ҳанҭалон.
Иҟалап, Кәыҷа хәаԥшырҭахәыс дшыҟасҵаз гәеиҭазар, иаргьы сыхәаԥшра далагеит. Сара даара исцәымыӷхеит, иахьа ҳхыԥхьаӡара дахьацлаз тәымуаҩык, акысгьы, ҳара зегьы ҳаӡӷабцәан. Абри еиԥш аҭагылазаашьаҿы ҳҟазшьақәа азнык азы, хәыҷык рҽырмԥсахыр ауамызт.
Ҳаицрыхәхәа ҳдәықәлеит, аха ԥыхьа еиԥш ирласны ҳзымнеит акәараҿы. Ҳара зегьы ҳшьапқәа хтны ҳаниба Кәыҷагьы длатәан, ашырҳәа ишьаҵақәа ааишьхны иааиҩыҵреикит, аха дзымныҟәеит, дышнеиуа дыҩныҵәааны даангылон, ишьапқәа акакала еиҭныԥсахланы ишьҭихуан. Амаӷқәа алакьакьазшәа ибон, ҳнахәаԥшы-аахәаԥшны ҳандәықәлахуан.
Абраҟа, сара игәасҭеит аӡәы дҳаиԥшымкәа Шьасиа иаҳа гәцаракра шизылуаз. Дивагыланы лҿыналхеит. Машьа днеиԥырҵын ҳара дҳалагыланы дааиуан.
Ҳаибак-еибашьҭуа, иааулакь акәараҿы ҳанкылсит. Атта-ттаҳәа ҳҽылҭаҳаԥсеит. Аха Кәыҷа дшәаны аӡмыжь дызҭамлеит, ҟьаԥ-ҟьаԥ ҳәа аӡӷӷарахь даван. Ԥыҭрак ашьҭахь сыԥшызар, Шьасиеи иареи ҳааигәара игылаз ахьаца еимҿхаха ашәшьыра иҵатәоуп, Шьасиа днапырхахо акы лҳәоит, иара дылзыӡырҩуеит.
«Изакәызеишь, абарҭ, иахьада иеибамбац еибырҳәо?» – афырҳәа сҩыҭҟьан аӡы схьыҵәҵәа уахь сҿыҩасхеит.
– Кәакәа улызҵааи, исҳәо мцызар убап! – лҳәеит санынарыдгыла.
– Актәи акласс инаркны амаҭәарқәа зегьы рзы аԥхьагылара сымоуп, аха зегьы раҵкыс исыцааиқәо иреиуоуп аҳасабра, ус ами Кәакәа! – лхы насықәылкит.
Сара исҳәара сҿамшәазт сааҿаха-ҿасит.
– Абас ибзианы иахьысҵоз азы ҳамҭас исырҭахьеит Аркадии Гаидар иҩымҭа ашәҟәы «Ҭемыри уи икомандеи». Ах, заҟа сгәы иахәозеи абри ашәҟәы аҵакы, – Шьасиа дханагалаӡаны аҽхәара далагеит.
Аҳасабра бзианы издыруеит анылҳәа сыԥсы халаны исыхәлачит. Сара сакәӡами, уи амаҭәар азы аҵатәқәа иҳарҭақәоз зегьы раҳасабраҿы илыцхраауаз? Аҳамҭа сырҭеит ҳәа дызҿыз зынӡак уамашәа избеит.
– Уара, – лҳәеит, – ишԥоуҵои аҵара?
Ижәҩа ааирҵысит:
– Иузымдырӡои мшәан, ишуҵо?
– Ишԥасзымдыруеи?
– Иумҳәои нас.
– Бара беиԥшҵәҟьа ибзианы исызҵаӡом, исымоуп ԥшьбақәагьы. Амала, ҳарҵаҩцәа изларҳәо ала, исҭаххар ибзиаӡаны исҵалар сылшоит.
– Нас, изуҭахыми? – сҵааит иаалырҟьаны сара.
– Ишԥасҭахым, аха, дара ҳарҵаҩцәа ус ргәы иаанагоит.
Кәыҷа сара дызлеилыскааз ала, ԥхашьаҩын, ҳәатәхаҵаҩын, амцҳәарагьы иҭахымызт. Уара ухы илоумгалакәа иара иҽулеигалаӡомызт. Дышқалақь ааӡараз мҩашьо дназлаԥшыз: абнара, акәарақәа, кәыли-ҷыли ҳәа аԥсаатә рашәаҳәабжьы уҳәа изхара дзырзыӡырҩуамызт, изхара избомызт, дынкыдыԥшыла-аакыдыԥшыло, уамашәа ибаны дрыхәаԥшуан, аԥсаатә рашәаҳәабжь илымҳа кыдҵаны дазыӡырҩуан. Уи ус шакәыз гәасҭеит, избан акәзар, илақәа ҭраа Шьасиа лажәақәа дырзыӡырҩуашәа дышлыхәаԥшуа, ашьшьыҳәа илаԥш аалҟәыганы анаԥшы-ааԥшра далагон. Лара, уи аугәалҭахуаз, дааҟәымҵӡакәа апарпарра даҿын.
– Уара угәы ишԥаанагои, аҵараҟны мацара акәу џьушьома сахьҿырԥшыгоу, аҩнгьы убас ауп сшыҟоу. Ашкол аҟынтәи сшааилак смахәар ааилӷәыцәааны сан сналывагылоит. Зны сыӡәӡәоит, зны аӡы аазгоит, зны аҩны сыԥссоит, имаҷума уаҩы иҟаиҵаша!
Абарҭ ажәақәа ансаҳа зынӡаск иџьасшьеит. Лан лакәымзи, жәаха игәамҵуа изҳәоз, «иараби, акы баасыхәар атәыла бгома, есымша ахәмарра ада ус ыҟаӡами» ҳәа.
Иҵегь лҳәақәарц лҽыназылкт, аха абри аамҭазы дарбан сгәалашәом ҳанацәа руаӡәк лыбжьы аагеит.
– Ихәлеит баар, шәгәарла шьҭа аҩныҟа, ари аҟара ҽыкәабара жәбахьоу!
Афыр-сырҳәа рҽааиларҳәан рыҩныҟақәа рахь рҿынархеит зегьы. Машьагьы даакылсын Қәыҷа длыма дцеит. Шьасиеи сареи ҳхала ҳанааизынха ҿаасҭит:
– Аҽхәара рҳәеит ҳәа ас уаҩы ибахьоума, быԥхамшьаӡои, издыруада иаабыҵихыр шыбзоу ԥсраӡами?
– Бара ибымҳәозар иазҳәода, – лҳәеит лҽеиқәырԥс.
– Сара уи ианакәызаалакгьы исҳәараны сыҟаӡам, аха исзеилкаауам балаҟаӡамкәа абасҟак бзыҽхәо.
– Сзыҽхәои бымбо, исҭахуп убарҭ зегьы срылаҟоушәа ргәы иаанагарц.
Абас ҳшеицәажәоз аҩны ҳнеит. Аха сара саара сгәы иалан, иахьада илымбацыз аҷкәын деиқәжьа дахьықәылҵаз. Ауха исыӡбеит аринахысгьы срышьклаԥшларц. Аха шәгәы ишԥаанагои, абри ала даҟәыҵ џьышәшьома. Амала, игәасҭеит ҳашнеи-шнеиуаз Кәыҷа ԥыхьа еиԥшҵәҟьа дшылзымӡырҩуаз. Ацәажәара дшаҿу ашьшьыҳәа дҩагыланы данцалозгьы убарын.
Ицеит аԥхынра нҭакәкәа. Иааит ашкол аҭалара аԥхьатәи амш. Аҵәҵәа иасит. Досу ҳаклассқәа рҿы ҳлатәеит. Ҳаԥшын ашәахь, ҳарҵаҩцәа рыуа иааҩналарыдашь ҳәа. Уи аамҭазы Кәыҷа инапы кны дааҩналеит Машьа лан Вера. Ҳлеиқәыԥсы ҳцеит Шьасиагьы саргьы. Ҳалақәа ҭырхаха ҳлеихәаԥшит. «Иахьа араҟа даазгазеи? Иҩныҟа ақалақь ахь дзымцазеи?» – азҵаарақәа аасызкылсит сахьтәаз. Ус, ҳарҵаҩцәа рахьтә Алиас Мџьыҭ-иԥа дааҩналт. Вера, уи днаидгылан акы неиалҳәеит Кәыҷа дирбо. Ашьҭахь, даахьаҳәын, иҭацәыз партак аҟны днатәеит иаргьы, лара дындәылҵны дцеит.
– Бара, Кәакәа, ари зызҳәоузеи? – лхы насыдкыланы слымҳа дынҭацәажәеит Шьасиа.
– Исыздырам, сыжәҩахырқәа сҩарыхеит.
Аурок иалагеит, аха сара акгьы саҳаӡомызт, хәыцраха исысит. Шьасиа лымцқәа зегьы аалыҵыҵит, шьҭа ишԥалуеи?.. Лара лакәзар, дҭынчым, дҳәыҵәы-ҳәыҵәуа дтәоуп, избоит агәырҩа шлымоу.
Аԥсеиҭакрақәа раан, илаԥш дыҵашәар ҳәа дшәаны хара-хара диван. Абас мацара иаанҵәеит аурокқәа зегьы. Ҳаргьы ҳлаҵибарҟьан, ҳхы шхаз аҩныҟа ҳаихеит.
– Абри акәымзи ибасҳәоз, ишԥабыԥсыхәоу? – сҳәеит, ҳашнеиуаз. – Ҳарҵаҩцәа, ҳҩызцәа, зегьы иреиҳәозар акәхап, бшыбзаз бымԥси!
– Сара иалыздыраауаз, араҟа дааны ҳашкол дышҭалоз.
– Уеизгьы, абас, иҟам-иным ала дызжьатәыз!
Ҿылымҭит лара.
Убри ашьҭахь мышқәак аабжьысхьаны ҽнак, ҳарҵаҩы Шьасиа илыдылҵеит аҩныҟа адҵа иҳамаз еиҭалҳәарц. Шьасиа дҩагылт еидара дук даҵазшәа деиҵаӷәӷәа. Иаалыртит адҵа иҳамаз ахьаныз ашәҟәы аҿы. Инықәылҵеит апарта, лнапы нахьшьы-аахьшьны абӷьыцқәа аалырҽеит. Дгылоуп, дгылоуп, ҿылҭуам дҳәыҵәы-ҳәыҵәуеит.
– Ҳабзыӡырҩуеит, – иҳәеит, знапқәа зышьҭахь иҟаҵаны лаԥхьа игылаз арҵаҩы.
Аха уаҳа умԥсит, лҿы еихылхуам. Лаԥхьа итәоугьы, лышьҭахь итәоугьы хьаҳәны лара илыхәаԥшуеит, еиқәыӡырҩуа.
– Сара излазбо ала, сынтәагьы балагеит адҵақәа рыҟамҵара. Маап, сылашара, бгәы иаанамгааит, ҵыԥх еиԥш ибанаҳажьуеит ҳәа. Мшәан, бара бакәӡами ибзианы аҵара салагоит ҳәа ажәа ҳазҭаз?
Ҿылымҭит ҩаԥхьа.
– Ҽааны хәба рахь сцоит ҳәа бгәы иҭоума уажәтәи бдыррала? Уи аҩыза зыҟалараны иҟаӡам. Иаҳҳәап, ма бҩызцәагьы бырцәыԥхамшьаӡои? – даалзыԥшит акыраамҭагьы. – Ирласны сеиҭабызҵаахуеит, бтәа уажәы! – дналԥырҵны иҿыҩеихеит арҵаҩы. Дышнеиуаз астол днадгылан, ижурнал акы наниҵеит.
Днатәеит Шьасиа деишәар-еиҵараха. Лаԥхьа иқәыз ашәҟәы неикәаԥсаны апарта иныҵалҵеит.
Ҽаамҭанык еиԥшымкәа иахьа иаҳа дрыцҳасшьеит сара, лоуразоуроу дҵысуан. Лыԥсы лхыгга дҟалеит. Ари, уажәы
акәызма, деиқәышьшьы аҵаҩцәа рҿаԥхьа дангылахьаз, аха абасҟак илныԥшӡомызт. Еразнак издырит уи зыхҟьаз: Кәыҷа иахьиаҳауаз азы акәын. Лара лакәым, иара сара схаҭагьы рыцҳара дук иақәшәаз иеиԥш схы збо сҟалеит. Илыхьқәашаз зегьы здыруазшәа, заҟарааны иласҳәахьаз абри быҽхәара баҟәыҵ ҳәа. Уажәшьҭа зегьы иреиҳәозар акәхап!
Абри аамҭазы Кәыҷа ииҳәозеишь ҳәа акәхап, лхы дҩахан иара иахь даахьаԥшит, иаргьы илақәа еихмырсыӷьӡакәа длыхәаԥшуазаарын, рылаԥшқәа ааиқәшәеит.
Аԥхашьара еимҽхакны иамаз Шьасиа лылаӷырӡқәа аахаҟәҟәалеит, иаргьы иаразнак илаԥш аалҟәиган, ҵаҟа дԥшуа даатәеит. Уи иблақәа ирхубаалон Шьасиа лҟынтәи иара абри аҩыза дшақәымгәыӷуаз, уи игәы иаанамгози зехьынџьарагьы дҿырԥшыгоуп ҳәа, ус акәымзи лара ишсалҳәоз. Мцызма нас арҭ зегьы?!
Абри инаркны Шьасиеи Кәыҷеи рҟазшьа аҽаԥсахит. Ԥыхьа еиԥш еидгыланы иеицәажәо убаӡомызт. Ааигәа лыҽиқәлыршәомызт, иҟалап, лыграқәа лаҽԥниҳәар ҳәа дшәаны акәзар, хара-хара диван. Аха сара игәасҭеит акы, Шьасиа дахьцалак Кәыҷа илаԥш лхын, лассы данҳалимбаалак анаԥшы-ааԥшра далагон.
Шьыжьык ашкол аҿы ҳааит Шьасиагьы саргьы. Ҳара ҳанааи, аҵаҩцәа рацәаҩымызт, еихьышәшәа-еиԥышәшәа аара иаҿын. Иҳаӡбеит иаанхаз аамҭа ҳхы иархәаны, ҳҵатәқәа еиҭаҳҳәарц. Иҳаӡбеит сҳәаргьы сара соуп иаԥшьызгаз, амала, уамашәа избаз, ларгьы мап ахылымҳәааит. Азамана, иеиҭаҳҳәап, уи ами саргьы исҭаху лҳәеит. Убас, шамахамзар, уи лҟынтәи исмаҳацызт. Ианакәзаалакгьы ахәмарра иаҳа дханагалон. Ҳашәҟәқәа ҳшәыра иааҭааган, ҳлатәаны ҳадҵақәа реиҭаҳәара ҳалагеит. Зны лара еиҭалҳәо, зны сара еиҭасҳәо ҳаштәаз, ҳҩызцәагьы аттаҳәа аҩналара иалагеит, иааизыҩҩит ирацәаҩны. Урҭ, ҳҵатәқәа шеиҭаҳҳәозгьы рбеит, аха агәхьаа ркызма, аӷьӷьа-гәгәа рыхга, иеибарыҩуа иныҩналт. Шьасиагьы лхы аалызнымкылазт дыҩны днарылапҟеит.
Иҩнало, иҩнало уажәшьҭа зегьы ааит ансгәахәуаз аамҭазы сышәҟәқәеи стетрадқәеи леикәасыԥсан, спарта илыҵасҵеит, схы сҩахан сҩызцәа саарылаԥшит. Абар,
Шьасиа, ҩаԥхьа дрылагыланы аҽхәара дахьаҿу, иаасцәымыӷхеит. «Мап, ари бзанҵыкгьы даҟәымҵуазаап убама!» – сҳәеит, гәаныла.
… – Аҵара ибзиаӡаны салагеит, Кәакәа шәлызҵааи ус акәымзар. Иахьа шаанӡа саан стәаны сҵатәқәа зегь еиҭасҳәеит, – лҳәоны, ашә даалагылт Кәыҷа ишәыра ихәда иахшьны. Ишызбоз лажәа ааҿахылҵәеит, дҟаԥшьӡагьы дааибакит. Иара иакәзар, аӡәы диханы дааникылазшәа, дџыџӡа ашә даалахеит. Аҩыџьагьы гыланы иеихәаԥшуан. Илзыӡырҩуазгьы иҟалаз рзымдырызт ҷытбжьык рыхәлымшәо, игачамкны игылан.
Убри инаҿаршәны Шьасиа Кәыҷа иҿы аҽхәара даҟәыҵит, ԥыхьа еиԥш лассы-лассы еиԥымлогьы иалагеит. Аха игәасҭеит, иара, Шьасиа данҳалимбаалак, илақәа шаҟь-шаҟьо анаԥшы-ааԥшра далагон. Зны-зынлагьы, ҳаилатәахьаны данааҩналалак, ашә иҽаалакны днаҳалаԥшыр акәын, Шьасиа дангәеиҭалак диасны иҭыԥ аҿы длатәон.
Ҽнак, ҳашкол аҿы дааит, Шьасиа лаб, ҳарҵаҩцәа драцәажәарц, иӡӷаб лҵашьақәа, лхымҩаԥгашьақәа уҳәа зегьы еиликаарц. Акыраамҭа иеицәажәон аҭоурых ҳзырҵоз ҳарҵаҩи иареи. Уамашәа иубаша, Кәыҷагьы днеин дӡыӷәӡа, рааигәа дгылеит, инапқәа ишьҭахь иҟаҵаны. Уи збаз Шьасиа лхы ахьылгара лмоуа дҟалеит, лара леиԥшҵәҟьа саргьы исцәымӷын абарҭ иҟалақәаз зегьы.
Уи сҳәеит ҳәа, Шьасиа иаразнак илызкаршәуамызт даагылазар дзышьцылаз аҽхәара. Ҽазынгьы лҩызцәа рыгәҭа дгыланы аҽхәара дшаҿыз ашҭа аҵыхәан лылаԥш иқәшәеит арахь зҿаазхаз Кәыҷа. Иаразнак иааҿахылҵәеит дызҿыз. Абас мацара, дышнеи-шнеиуаз иаакалыршәӡеит. Аха иазууазеи, Кәыҷа данылбалак дҟаԥшьӡа дааицрашәон.
Хәымшҟа ҵуан сара Ленинград сыҟазижьҭеи.
Асасааирҭа «Октиабр» саадәылҵын, ҵҩа змамкәа аулица ианыз амашьынақәа сшырзыԥшуаз, «Победак» саԥхьа иааҭгылт.
– Аамҭа иахымԥац ҳәа сыҟоуп, ҳара ленинградаа амцҳәара ҳаздырам. Кыр ҵуама ара угылоижьҭеи? – дааччашәа дсазҵааит амашьына аԥсҟы зкыз, иарӷьарахьтәи ашә аартуа.
– Мап, Иаков Иван-иԥа, саргьы уажәоуп санылбаа. – Сажәа мроуцәакәа, снеины иара снаидтәалт. Ашьҭахьҟа итәан рацәак зықәрахь имнеицыз хаҵаки ԥҳәыски.
– Ари Аԥснытәи дааит, дсас дуны дҳамоуп, шәеибадыруаз! – ибжьы ааиргеит Иаков Иван-иԥа, зназы сара даасыхәаԥшшәа иун, нас ишьҭахь ихы нарҳәны.
– О, Аԥсны, Аҟәа, Гагра, урҭ сымдыруеи, уахь кырқәа сцахьеит, шаҟа идгьыл бзиақәоузеи, сара Виктор Едуард-иԥа Курганов, ҳаибадыруаз, аригьы сыԥҳәыс лоуп, – иҳәан, ахаҵа дҩеихашәа инапы аасиркит. Саргьы аҭак наиасҳәан, идтәалаз аԥҳәысгьы сынлеихырхәеит, саԥсышәаха.
Неватәи апроспект ааныжьны ҳцоит Финлиандиаҟа игоу амҩаду ианыршәланы. Иаков Иван-иԥа имашьына рацәак имырццакуа ажәабжьқәа рҳәара даҿын, алафқәа налаҵо. Виктор Едуард-иԥа зназы ҿимҭуашәа дӡырҩуан, аха нас иаргьы уи ицәажәара иҽналаирхәт. Арҭ еизыгәдуны рцәажәашьала, бзиа еибабо, еиҩызцәоу џьоук ракәзаап ҳәа аасгәахәт саргьы.
Аҳәса рыӡбахә аацәырырган, уи акәын излацәажәоз дара. Урҭ ирҳәоз зегьы рччаган.
– Шәаҟәыҵ, шьҭа! Иазхоит! – лҳәан аԥҳәыс лхаҵа ижәҩахыргьы знык аҟара днықәсит диахәмаруа. Саргьы ччаран сызҿыз, рацәак ажәа рыламҵо.
– Ари сысас дшыҟоу атәы шәасҳәарыма? – сыӡбахә аацәыригахт Иаков Иван-иԥа. – Ари Аҟәа иҩны саннеиуа, мызкы иара иҿы сыҟаӡоуп, амшын, аҳауа бзиа иарбану иуҭаху… Иумжәыр ҟалом ҳәа, аҵәца ҩыла икәеи-кәеиуа иааудыркуеит, усоуп ишырдыруа дара ес-крыфан. Иџьоушьаша, дара уаатәиқәа егьаржәыргьы иашьӡом… Асас ицәынхом… Иара араҟа Ленинград дахьааиз, ҩымш заҵәык сыҩны дыҟан, ашьҭахь дысцәыӡит ихашәҵару? Иацы аусура аҟнытә аҩны сааизар, аԥшәмаԥҳәыс исалҳәеит, иара дахьыҟаз аҟнытә телефонла адырра шыҟаиҵаз, асасааирҭаҿы аномер шышьҭихыз ала. Уаха Зеленогорск адгьылқәа рбара ҳцоит, уа ҳахьнеиуа, иҳаибарбароуп аҩыжәра зеиԥшроу, сара сакәым, уа сашьа дубахра уҟоуп! – даасықәмақаршәа иуит дсызгәдуны.
– Уаха ҳара ҳҿы шәаагылар ҟамлари, иумдыруеи ҳахьынхо, сара ақалақь аҿы аус зуеит ҳәа, исыхшаз зегьы ароуп иахьыҟоу, шаҟа ҵуазеи уареи сареи аус еицаауеижьҭеи аинститут аҟны, аха сыҩны умааиӡац, Иаков Иван-иԥа, ас иҟалома, усасгьы днаагап. Шәара моу, ҳара Разлив аҿы инхо ауаа, ареволиуциа ҵысны аҳәынҭқар имчра иаҳа ианшәарҭаз аамҭазы, Ленин дуӡӡа дныҟәаагахьеит, напы идкыланы дыхьчо… Насгьы шәзырццакуазеи, иахьа сабшоуп, иԥхарра мшха, аҵыхгьы амш иаҩызоуп, уаха шәымцар шәымуазар, зны акы шәнацҳа, насгьы шәахьӡоит… – дҳашьапкуа далагеит Виктор Едуард-иԥа.
– Усоуп, аҩныҟа шәымҩахымҵыр ҟалом! – лҳәан, иԥҳәысгьы лажәа налалҵеит.
– Сара ԥшәымас исымоу, сызцу Иаков Иван-иԥа иоуп, убри ишиҳәо сныҟәоит, – сҳәеит иара иахь снаԥшуа.
Иаков Иван-иԥа уаҳа жәа ҳаламҵакәа иԥсҟы нархаҩархо днеиуан. Амра аҽаҵәахуа иалагеит, аха ҳара ишаадыруа еиԥш, уа Ленинградтәи аҳауа аԥсҭҳәақәа
ааганы иаԥыранажьит акәымзар, амш макьаназы кыр аԥсы шҭаз удырратәы иҟан, ҳсааҭқәа изларҳәоз ала.
Акаҭран зқәырҭәаз амҩаду, ашшара инанылт ҳмашьына. Ахыбрақәа иаабоз рнаҩс инеибеиԥшны ԥсаҵлан игылаӡаз, ана-ара аҵааҵлақәа иҟәаш-ҟәашӡа иаарылыҳәҳәақәозгьы, цасҳәа рхы ҳдырбозшәа уажәы-уажәы ҳалаԥш иааҵашәалон.
– Абар Разлив ҳааит. Шьҭа шәара шәыҩны шәнаганы, ҳара ҳамҩахь ҳцашт. Уаҵәы ахәылԥазы ара уҳаниоит, Виктор Едуард-иԥа, арахь ушаагаз еиԥш наҟгьы уаагап, ашәахьаҽны усура ҳамнеир усгьы ишыҟамло удыруеит, – Иаков Иван-иԥа иажәақәа нықәҵа-аақәҵо, имашьынагьы аанкылара далагеит, гәашә ҭбаак иҽнадхало.
Хаҵеи-ԥҳәыси шәаҳзышьҭуам, уҩызагьы уаргьы шәааироуп аҩныҟа, шәынҳархом, иара усгьы ԥхашьароупеи… – Рҩыџьегьы шьапкран изҿыз.
– Арҭ ируҵәҟьом, – иҳәан Иаков Иван-иԥа дҩеихан, имашьына уа иааныжьны иҿынеихеит, саргьы иара снаишьҭалеит. Аԥшәмацәа ҩаҳаԥызан, зегьы ҳаиманы аҩбатәи аетаж ҳаҩхалт. Иара ҩны ҭбаа-ҭыцәк акәын. Даргьы ҭаацәара дуны иҟазаарын. Аԥшәмаԥҳәыс дышнеизҵәҟьа лыԥҳацәа лыцырхырааны афатәқәа рырмазеира дналагеит. Ҳара ҳнеибартәа-ааибартәақәан ус ҳшыҟаз, Иаков Иван-иԥа зназы апианино днадтәалан арҳәара далагеит, аха уигьы дааҟәыҵын, афатә зырмазеиуаз рахь дцеит, аԥшәмара иҽазкуа. Уи зегьы дырнаало, даараӡа зҟазшьа бзиаз уаҩын.
Аԥшәмеи сареи ладагьы ҩадагьы иԥшырҭаны иҟаз абалкон аҿы ҳтәаны аицәажәара ҳшаҿыз, сара абас сыниазҵааит:
– Виктор Едуард-иԥа, ишсоуҳәара, акыр бжьоума абраҟа Ленин иқьала ахьгылоу аҟынӡа?
Сажәа алгаха сымҭакәа ашырҳәа дҩаҵԥан, смахәар аанкыланы, абалкон ахықәахь симаны иҿынеихеит, иаԥхьаҟа инапы нарххо.
– Анахь уԥши, аӡ-нырцәҟа! Иубома, ани аҵла еилачыраҿы абаҟа игылоу!..
Сыблақәа ааихмырсыӷьӡакәа сахьԥшуаз, Ленин исахьа снаҿаԥшит. Ленин ду исахьа. Иԥсы ҭаны дсыхәаԥшуазшәа
сгәы аҟынӡа днеит иара. Абар, уажәымзар-уажәы ибжьы гарымашь ҳәа сшанханы сизыԥшуан сахьгылаз.
– Абраҟа дыҟан Ленин, абарҭ аҵлақәагьы ахәыҷқәа ицхраагӡаны реиҳарак иара иоуп еиҭазҳаз. Сара усҟан схәыҷӡан, аха ижыцә-жыцәӡа убасҟан иара ицхраауаз ахәыҷқәа, уажәгьы уашьҭангьы ишырҳәара рыздырам, уи иӡбахә. – Убасҟан дхәыцуа дааҭгылт иара. – Аиеи, аиеи, Ленин дуӡӡа кыраамҭа дҳаман абраҟа. – Иажәа наигӡон уи. Саргьы слымҳақәа идырхалаӡаны изыӡырҩра саҿын.
– Убасҟан Владимир Илиа-иԥа Ленин абрахь дааганы, иҭыԥгьы изыҟазҵаз уажәгьы дыҟоуп. Николаи Алексадр-иԥа ҳәа уаҩ дырк, ҳаракык, дышлаӷәаӷәаӡа. Қәралагьы уажәы ихыҵуеит 89 шықәса. Уиаҟара сзалаларызеи, мшәан, Ленин иаҵкыс шықәсык ала деиҵбуп. Убри аҟара шихыҵуагьы макьаназы шьамхылагьы гәамчралагьы акыр дыӷәӷәоуп иара. Уи даагылазар Сестрорецктәи азауад аҟны аус иуан. Ажәытәӡа аахыс апартиа далоуп. 1905 шықәсазы В. И. Ленини иареи еибадырын, убри инаркны изныкымкәа еиқәшәахьан дара.
Емелианов Октиабртәи ареволиуциа раԥхьаӡатәи амшқәа инадыркны иҽалархәны дыҟан. 1917 шықәсазы анхацәеи аусуцәеи рсоветқәа рдепутатс далхын. Уажәы иара абраҟа Разлив дынхоит, апенсиагьы иауеит…
Владимир Илиа-иԥа Ленин изыҳәан ианшәарҭаха, Николаи Александр-иԥа Емилианов иҟны инеира шыҟалазгьы абас ауп:
1917 шықәса, ииуль мза 3 рышьҭахь Аамҭалатәи абуржуазиатә еиҳабыра априказ ҭрыжьит апролетариатцәа рвожд ԥшра ҟамҵакәа, иаарласны икразы. Владимир Илиа-иԥа Ленин дахьыҟаз ԥшааны дбаандаҩызтәуаз аҳамҭа ду ширҭоз атәы. Уи иахьабалак атәылаҿы ирыларҳәеит. Убри аҟнытә апартиа иаӡбит Ленин ихы ԥхьеикрацы.
Апартиа Ацентр Комитет аҟнытә аҩыза Ӡержински ила, Николаи Александр-иԥа Емелианов идын Владимир Илиа-иԥа Ленин иԥхьакырҭа ҭыԥк иԥшаарацы. «Акоммунистцәа зыхьӡ иаҳҳәаз зегьы рҟнытә, уара уалихит иара Ленин ихаҭа, апартиагьы уара хаз ҷыдалаҵәҟьа иуқәгәыӷуеит Илиа-иԥа иԥсҭазара ахьчаразы», – абас иеиҳәеит Ӡержински Николаи Александр-иԥа Емелианов.
Ӡержински ишиеиҳәаз еиԥш, Н. А. Емелианов дцеит Новаиа деревниа ақыҭа ашҟа. Уи дыԥшын иазгәаҭаны иахьрымаз аҭыԥаҿ. Абар, Ленин дааит, ҩызцәақәак ицны. Амҩахәасҭа ианылан, авокзал аҟынӡа инаӡеит зегьы шеимаз. Аперрон аҟны ар иреиуаз рыланы ауаа рацәаҩны игылан. Ленин ицқәази иареи еицәыхараны аихәаԥшра иаҿын, блала еицәажәо. Емелианов ииулак Ленин иааигәараӡа дгылазаарц аҽазкра даҿын, егьырҭ ирызгәамҭартә. Ус ишгылаз, адәыӷбагьы атрышә иасны индәықәлеит. Ленингьы ашьҭахьӡатәи авагон амадруан днықәԥалт, уи инаишьҭарххны Емелиановгьы дыҩхаԥалт.
Владимир Илиа-иԥа атамбур аҟны даагылт. Н. А. Емелианов наҟ авагон дынҭалт, уа иҭақәаз ауаа ргәаҭаразы. Аҵыхәтәантәи авагон аҿы ауаа маҷҩын. Рҩыџьегьы еиманы уахь ицеит, иаҳа ишҭынчраз азгәаҭаны.
Адәыӷба Ольгино ианаангыла, рвагон ашҟа иццакы-ццакуа џьоукы рҿаархеит. Емелианов ашә наиркит зназы. Ленин амардуан днықәгылан аҽырхиара даҿын, иамуӡозар наҟ дынҭыԥарц, иаҳа ианиқәманшәалахоз аамҭа азгәаҭо.
Ар иреиуаз имаҷҩымкәа авагон инҭалт, аха урҭ шәарҭамызт.
Тарховка астанциаҿы ианааи рҩыџьегьы ҩылбаан, ашьшьыҳәа бнала аӡмахқәеи ажрақәеи ирҭаҳауа, ирулак Емелианов иҩны иааит. Убасҟан Емелианов иҭаацәараҿы иҟан хәыҷи дуи жәҩык. Иареи иԥҳәыси быжьҩык ахшареи Ленин ауадаҩ шәаласҵоит иҳәан, уаҟа аагылара дақәшаҳаҭымхеит. Дцан ананыра игылаз аҟны иҟаиҵеит иԥхьарҭа. Уа акыр мышқәа дыҟан иҽыҵәахны.
Аӡиа Разлив нырцәҟа аҭәархра аамҭа анааи, Емелианов убраҟа аҵла махәқәа ирылхны қьалак иргылан, Владимир Илиа-иԥа иҭыԥ еиқәиршәеит, иаргьы ҭәархҩыс қьырала дынкыланы димазшәа ҟаиҵеит. Есымша Ленин ибара днеиуан, ифатә изнеигон, убас иааиҭаххоз зегьгьы. Акырынтә инеихьан иара иҿы Ӡержински, Орџьоникиӡе уҳәа убас егьырҭгьы. Усҟан Петроград маӡала имҩаԥысуаз апартиа VI аизара ду анапхгара аиҭон.
Август мза алагамҭазы ақәаура мыцхәы ихҭанакит. Ақьала ақәа кылсуа иалагеит. Еиҳарак Ленин инапҩымҭақәа ахьҵәахыз ақәа иарбааӡеит. Уи ашьҭахь рацәак
ахмырҵкәа аҭәархра иалгеит, насгьы Ленин уаҟа иаагылара игәҩарахон азы, иҽӡаны дцеит аагылара ҳәа Финлиандиаҟа, ақыҭа Иалкала ашҟа…
Курганов далгеит Ленин ибзазара аҟнытә ажәабжь дызҿыз.
Амраҭашәарахьтә иаацәыҵлашеит. Разлив аӡиа иӡса-ӡсо ихын аладантәи иккаӡа иқәыԥхоз ахәылԥазтәи ашәаԥшь. Уи иалубаауан, уажәы уаҟа аҵлақәа рыбжьара амармалташь иалхны иқәгылоу, бзанҵык еицакра зқәым, ҟазарыла иҟаҵоу Ленин ибаҟа.
Ахәларахь зхы зырхаз амш еиқәышьшьы иҟан.
Сара сыла ҭаа абаҟа сахьазыԥшуаз, сгәы иаанагон, Владимир Илиа-иԥа Ленин инапҩымҭа бӷьыцқәа акакала иахьааиртуаз, аҷҷа-ҷҷаҳәа рышьҭыбжьқәа саҳауазшәа…
Ааԥынтәи ақәа шьыжьы инаркны икыдбга иауан.
Амшын гәынқьуа агәы ылганы ажәҩан аҽаннаҟьашашәа еисуан. Уи уахьынхыԥшылоз акгьы узықәбаауамызт, амшын агәахьы ихызгьы гаҿак ауибахуаз.
Шш-ш-ы рыхга, ишәах ԥсараха амшын ацәқәырԥарақәа агәырқьҳәа агаҿа рҽанырҟьауан. Ацәқәырԥара ираӡны-ԥсараха, ицҟьа-шәҟьа еилаҵаны, иӷәых, иҟәыбаса, ачаҭа-чаҭаҳәа еилашуа ицон. Нас аӡ кәарақәа агаҿа инықәсуаз дырҩегь рҽеизыркәкәа, ахаҳәқәа рхы-рҿы ааӡәӡәаны, ахьхьа аархырга, аԥслымӡи анышәи аарбзаны илахынҳәуан; ус егьи, аҩба, ахԥа, ацәқәырԥарақәа еиԥхьыҳәҳәы еихыҩры-еиҵыҩруа иааиуан.
Аԥсаатә амшын ихыԥыруа ихын, ацәқәырԥара мцаԥшьны ирыҵалазшәа.
– Даара ахаҵара ду иатәуп ари еиԥш амшха амшын ахызаара, иараби, иааҟанаҵашази, џьушьҭ, иаҵоузи мчыс абри аҟара еизырсуа, – иҳәеит ибжьы аашьҭакны, агаҿа аҿықәан абна илатәаны зыла ҭырхаха амшын ихԥшылоз Мураҭ.
– Даара ишәарҭоуп, уи митәы згәыӷьуа уаҩуп, ас амҩа дықәлазар, ма дшықәыз ари еиԥш амш ихьӡазар дҭахеит, ҳаргьы ҳалаӡт, – инаиаҭаикт ибжьы аархыџ-хыџуа аҭаҳмада Қәмаз.
Инеихәаԥшы-ааихәаԥшит итәаз зегьы рыла ҭаа, ашәара аархыст, зегьы ргәы еицаблуаз дыԥсит ҳәа, ажәабжь ацәқәырԥақәа иааргазшәа.
Кәмач иџьыба иҭаз цәымса ҽыҭк ааҭиган, ашьанҵа инадкыланы ичақы азқәа нахьишьит, аха иауакыхуаз, ацәымса бааӡан, ус аҭаҭынжәга хыҟаҟо иҿыҵакын.
– Нхаҩыжәлар разҟ ҳамазар Нестор абџьар има даап, ари аиқәыбгара иҟоу дацәынханы. Разҟ ҳамазар, – иҳәеит Кәмач даақәыԥсычҳаны, – дҭахап ҳәа сыҟам...
Изҵатәаз аԥсаҵла ақәа алкәкәа илеиуан.
– Ҳаи, абаақәа, шәгәы шәмышьҭын, ҳара кьаразаа акгьы шәарҭас иҳамамзароуп. Нестор даап, уи аҩызцәа бзиа, амотор бзиа имоуп, – инаҭаикит Кәмач иажәа Уасил.
Кәмач ила акәиц еиԥш иаакәеицеит, ари ажәа илымҳа ианҭас.
– Ҳара егьа мшы бааԥсы, егьа цәқәырԥара ҳацәынхахьеит, шәымшәан, шәацәымшәан акгьы! – ибжьы ааҭганы ҿааиҭит Мураҭ.
– Иарбан цәқәырԥақәоу, Мураҭ? – дҵааит Уасил.
– Иаҳхысхьоу, ҳазну аамҭақәа!..
– Аа, иҵабыргуп, цәқәырԥараҵәҟьоуп.
– Аха цәқәырԥарас ҳара ихаҳамҽуа ыҟам.
– Абыржәы Нестор деибганы, абџьар има даҳзаандаз, нас иҳаибарбарын, абри амшын цәқәырԥара агаҿа аҽанааннаҟьалак иҟәыбаса ишцо еиԥш, ҳаҽрынҟьаны иԥыххаа иаагон, аха дабаҟоу ҳаԥхьагыла Нестор, иабаҟоу абџьар...
Араҟа итәаз зегьы абџьарла еибыҭан, рабџьармаҭәа еиқәыцырцыруа иркын... Аха аџьажәлар бџьар рымам…
Ус ишԥшыз ӷба хәыҷык аарла иубо акра иаавшәеит, ӷәыцәмаҟьак хушәа акәын амшын иама ишхыз. Имах-ԥсахуа кыр иааигәахеит.
Агаҿа иаваршәны аарла иааиуан.
– Аа, шәԥшишь, шәԥшишь, ижәбома иахьааиуа! – амшын ихны иааиуаз, Уасил инацәа нақәкны иҩызцәа хьаирԥшит.
Жәаҩык рыбла ҭырхаха, атапанчақәа реиԥш иақәкны, еихмырсыӷьӡакәа иԥшуан.
– Ахыз еиԥш ихәашьҟаҟараӡа иҟоуп амшын, акгьы сзықәымбааит, – ҿааиҭит Кәмач.
– Уҭаҳмадахазаап, – инаиаҭаикит дԥышәырччо Мураҭ.
– Сҭаҳмадаха уаҟәыҵ, сшәаақь назқәыскыз изы мшы-мыждоуп, макьана схы амала икамшәац...
Иааибарччеит зегьы.
– Аа, абан избоит, – иҳәан, илақәа нақәикит дырҩегь Уасил.
Арҭ ажәаҩык ҟыт рыхәлымшәо иааиуаз аӷба иахәаԥшуан.
– Ани «Ҷорохә» ауми, – иҳәеит аӡәы.
– Аа, иара акәзаап, иҵааҟәрылароуп...
– Ани уажәы имацәысуа, аказы ари агаҿа иавоуп.
– Ҳаи, анцәа иныс, даауазҭгьы, Нестор иӷба шырк…
– Уи аламала иҽриҭом...
– Иашоуп, иашоуп, уажә даабама Нестор, – аӷуа ааилдыргеит арԥарцәа.
«Ҷорохә» итәаз ирымариаша ианааи, акы иааԥханарсызшәа иаақәҵәины Гәдоуҭа шыҟаз ахы нархеит.
– Ишәарыцоит, – ҿааиҭит Мсҭаф...
– Имшәарыцакәа, иузакып, ауарбажә ахьшь акит ҳәа уаҳахьоу....
Аҟыр-ҟыр ааилдыргеит итәаз рбжьы ҭахәаҽны...
Арҭ ара итәеижьҭеи абар ҩымшуп. Ааԥынтәи ақәа злысыз ауаа караха иҟан. Аԥса ду ашьапаҿы рҽааикәарԥсан, рылацәа нҭааит.
Ҩыџьа арԥарцәа еихык-еиҵыкны иԥшуа аҵла шьапқәа инрыдгылт.
Аххы аарыхгеит арҭ ауаа хьаа дук змамыз реиԥш.
Ӷәыцәмаҟьак еиԥш иршәуа амшын моторк ама ихын.
Зны аҩада иаршәуан, зны хланҵы илҭалон, ҿыгҳарак илалбааҟьазшәа, зны амотор аҵа аамыҩрызшәа икәкәаӡа аҩцәқәырԥарак рыбжьара илҵааҟәрылон, еиҭаханагалон. Аҿҿа-ҿҿа ахга иӷызуан амотор, аҩцәқәырԥарак абахәқәа реиԥш ианрыгәҭылахалак, амотор ҭрысны, амч еизыршәшәа ихәнон, нас авинтгьы аӡы иаалҵны аԥарԥыта еиԥш атыр-тырҳәа игьежьуан.
Ахәхәа-ӷьӷьа ахгон амотор иҭаз абџьар анеинҟьалак.
Ари амотор баша моторым! Ари бџьарла ирҭәны Баҭымынтә Аԥсныҟа иааигоит Нестор, абџьар аџьажәлар идыркны аменшевикцәа рхырҳәарацы. Ари амотор уажә изҵоу еиԥш еидара иаҵамлацт.
– Еи гьиди, Нестор, хеир иоқәдур, ҭуфеклеремуз суис аҭаруқә... – ҳәа ҿааиҭит Мамеҭ.
Нестор амотор аԥынҵа дықәгылан. Арҭ ажәақәа илымҳа ианҭас, ашырҳәа даақәҵәиит.
– Уара уԥсы заҵәык ҭахар атәыла аубгах, жәлар ирыхәҭоу аҟаҵара ушаҿу уԥсыр, ԥсы ухьӡума, аҳәынҭқари аменшевикцәеи рнапы аҵаҟа миллионла ауаа ишыӷызуа иршьуеит...
Мамеҭ дааҟаԥшьхеит асаби иеиԥш. Ауаргьала дақәтәоушәа акәын игәы шҭыԥоз.
Амотор ацәқәырԥарақәа иршәуа-еиҭаршәуа иама иахьықәу, иара амотор адырдыр ахга амшын иагәыдԥало, Аԥсны ахы азырха иаауан.
– Нестор, ҳус хәарҭам, абџьар амшын иалаҳажьп ҳәа, – ибжьы гон аҭырқәа Аслан, аарла иажәа ԥсышәала еибаркуа.
– Мап, шәақьзаҵәыкгьы, патронакгьы кыр иаԥсоуп иаҳԥеиԥшу аусқәа рзы, – иааҭаикит гәамҵра ҟамҵакәа Нестор.
Аиашазы, иара Нестор иҽырхаҵаны дахьгылази дышгылази уихәаԥшуа уалагар, ушәарақәа зегьы еимпны ицон.
– Уара ишуҭаху, – ҿаарҭит Мамеҭи Аслани.
– Мап ари уаха ҳаӡхнажьуам. Амотор аусура еиҵашәтә, – ҿааиҭит Нестор... Аларԥшыга ила иадкыланы дыԥшуан, аха гаҿак ауибахуаз.
Мшынуп, мшынуп, мшынуп иахьабалак.
Уаҩы ихшара бзиа дышреигәырӷьауа еиԥш акәын Нестор дшеигәырӷьоз иааигоз аџьаԥҳаны. Уажәы-уажәы лаԥшыла иааимидон.
– Аслан, Мамеҭ, акраҳфап, иаажәгишь ҳамгьал нымҵәацзар...
– Иҟоуп, – иҳәан, Аслан амгьал ааирссан, Нестори Мамеҭи сак-сак надиркит, иаргьы сак аанкыланы, афара дналагеит...
Амотор «уых-уых» ҳәа игәынқьуа, иеихо ԥхьаҟа ицон.
Ҵхыбжьонын. Аҵх еилган. Ашьхарԥахьи амшын анаӡарахьи ԥҭақәак хчылан. Амшын агәы шьҭакны иӡырҩуан,
зны-зынла ацәқәырԥара хәыҷқәа еихәмаруа ахьхьаҳәа агаҿа инықәсуан, иацы ацәгьарақәа иҟанаҵаз азы агәшәа аҳәозшәа. Моторк аныҟәашәа рмаҷӡаны амшын еиҩрыффо агаҿа иазааиуан.
– Сишь, Мураҭ, Уасил, амшын агәахьы мцакы ааҵҟьаны ицәеит, ицәеит, – иҳәеит Мысҭаф.
– Иашану?! Нестор иакәзар ҟалап!..
Зегьы ҩеибаргылт. Амшын ахь иԥшуан.
Мураҭ иџьыба асԥычка ааҭихын иааихьишьт зны, ҩынтәы, хынтәы, амшын ахьынтәгьы хынтә амца ныҵҟьеит.
Нестор иоуп... Нестор иоуп!.. – ааилдыргеит, еибаргәырӷьо.
– Деибганы даазаап, амала арҭ алақәа ҳрымбакәа ҳазцанда.
– Зеиԥш ҟамло егьыҟам, шәабџьар еиқәыршәаны ишәкыз!
Абна аҽԥықә илатәаз ҩыџьа аҟәарахьы ицеит...
Амотор ашьшьыҳәа иааиуан... Егьырҭгьы рыҽрызнымкылакәа ҩыџьа аԥыԥшцәа ныжьны аҟәара иазнеит.
Аԥсы шьҭакны амотор агаҿа аԥышә аҿыгәҳәа иаақәнарст. Дыԥаны аҟәара аҽыҩҳәа днықәԥалт Нестор.
Ушԥаҟоу, ушԥаҟоу? – рҳәан иааикәшеит Нестор, аӡәаӡәала уи дгәыдкыло, иеигәырӷьаҵәа.
– Сара аӷьеиҳәа сыҟоуп, шәара шәышԥаҟоу?
– Ҳаргьы уара ҳаузыԥшуп, ҳшынужьызҵәҟьа ҳаҟоуп, – инаҭеикт Мураҭ.
– Уи бзиоуп, уажәы абри абџьар ӡхыганы иаҳшароуп, арҭ алақәа ҳаӷба ркаанӡа.
– Ауардынқәагьы ана џьара иҳауеит, шәцеишь уара ҳәа, – Уасил иҩызцәа инапы нрықәикит.
Ҩыџьа арԥарацәа нарылҵит...
– Уажәшьҭа аменшевикцәа амца рыжәаҳҵап. Ауардынқәа ааиаанӡа, шәааи, ҳнеицәажәап, – иҳәан Нестор изыԥшыз има абнахь инеихеит.
Ашара сааҭк аҟара шагыз ауардынқәа шәақьлеи патроналеи ирҭәны агаҿа инадҵит, амоторгьы наҟ инхылт, адық-дықҳәа агәы еисуа!
Нестор абџьар ааигеит!..
Шьҭа аменшевикцәеи ҳареи иҳаибарбап!
Нагӡара ақәзааит иаҳԥеиԥшу ахақәиҭра!
Ҽаҩраҭагаларан. Амшын иахачыз аԥҭа еиқәаҵәа амра иалҟьаны илӡааҟәрылт. Кәмач иҩны амца агәгәаҳәа еиқәын. Катиа амца иахакнаҳаз ачуан амҳаԥ аҵшьуа дахагылан. Кәмач-иԥа Ӡыкәыр иеимаа ӡахуа аҵыхәахь ҟәардәк дықәтәан илахь еиқәыршьшьы. Кәмач иҭаҭынжәга амца илҽҳәшьны иааиҿыҵаикит, апақ-апақҳәа дахо. Арирахь ацәарҭаӷәы ахаҿы икнаҳан шьанҵа маџьарк.
– Уара иахьа аизараҿы ариаҟара уаанзырхазеи? – ҳәа дҵааит Кәмач иԥа иахь днаҳәны.
– Мачхәума, дад, ҳанзырхо. Усс иҟоу зегьы уажәы ицәыҵыԥшааны ирылацәажәоит. Астражникцәа аԥара атәы, апап иҩны ахыб ҿыцны иақәшәҵа, насгьы ауахәама шәмыргылар ҟалом рҳәан, ажәлар еилацаланы ирыман хәлаанӡа, аимпра иақәиҭымкәа, – иҳәеит Ӡыкәыр.
– Нас, дад, ишьҭырхи, ирҳасаби, иақәырҵеи ажәлар, арҭқәа ирҳәаз рзы?
– Акгьы...
– Ишԥа? Уара акы мҳәакәа, акгьы шәыдымҵакәа шәеилрыжьма? – иҳәан, Кәмач иԥаҵа шла инапы налшьны иҭаҭынжәга ааиҿыҵихт.
– Саб, ахы мҳәакәа аҵыхәа узҳәом, ахы инаркны иуасҳәап. Шьыбжьон еиԥш ҳқыҭа уаҩ дагымкәа ажәлар зегьы еизеит. Асҭаршын, аначальник уажә даауеит шиҳәоз амра хышәҭит. Ус ҳанԥшы аначальник иҩызцәеи иареи иеиманы амҩаду ианыланы иааиуан, Омар дрыцны. Аначальник дшааҽыжәҵыз еиԥш, уаҳа ԥсышәа мҳәаӡакәа, ишьапы еилаго, ииҳәо иҿамшәо, иҟамчы еиҩырҿа дааҳалагылт, аха аӡәы дауҳахәаԥшуаз... Ус, ԥыҭрак ашьҭахь шәымхқәа ҿышәххьоума ҳәа дҵааит... Иҿаҳхт, аҿыхра ҳаҿуп зҳәақәаз ҟалеит... – Уаҵәы иалыршаны абра шәыпап хәба-хәба калаҭ неизнашәымгар, шәзықәшәаша жәдыр, насгьы ауахәама ргылатәуп,
амаҭәахә уаҵәнатә акылгара шәалага, аҳазагьы аагара шәалагароуп, – иҳәеит.
Ажәлар неихәаԥшы-ааихәаԥшит.
– Сара ажәақәак сҳәоит, – иҳәан дҩагылт Суҟадла, ари ииҳәаз – зегьы жәлары ишрылымшо, насгьы ажәлар реиҳараҩык шыԥсылманцәаз, апап дшырҭахым ҳәа, ҭынч-ҭынч ацәажәара даҿын. Суҟадла жәлары дахьырхашшаауаз, насгьы апап даҳҭахым, ҳаԥсылманцәоуп ахьиҳәаз азы аначальник, ахы заахаз иеиԥш дааҩныхәааны дааҵыҩрын, иҟамчы нароуны Суҟадла дист.
– Ҳаит, ашьа иҿыҩрындаз, нас акгьы рылмшаӡеи аҿар? – иҳәан иҷкәыноу иеиԥш дааҵҟьеит Кәмач, ашьанҵа маџьар ахь инапы нархханы.
– Саб, утәа, утәа, саб, уи иқәнагаҵәҟьа изыруит.
– Изызуда?
Рацәа дхаҵазаап Амҷы Баӷәаза иԥа Адгәыр.
– Ииузеи? Ииузеи? – ааилдыргеит Кәмачи Катиеи азҵаара еимакуа.
– Аизара дналҵшәа дгылан Адгәыр. Дыҟоупҳәагьы сыҟамызт. Аначальник иҟамчала Суҟадла данис, иааилыҩҩит ажәлар, аха Адгәыр ахьшьыцба еиԥш даакылҟьан, – арҭ рҳазеи дареи ҭыԥ ҳарҭом, – иҳәан, аначальник иикыз аҟамчы ааимхны ихы дласны, ашьа леиҿаршәны, уаҳа аӡәгьы дааизыбзиамхаӡакәа ажәлар дынрыбжьҵәрааны дцеит... Ех, саб! Дубандаз аҽа еиԥш днаԥа-наԥо дышцоз, амчи ахаҵареи игымзаап, аха уи адагьы даара деибагазаап. Астражникцәа аҟәҟәаҳәа ихысуа ишьҭан, аха узыхьӡодаз...
– Ҳаит, Адгәыр, уаԥхьа сыԥсааит, – иҳәеит Кәмач.
– Мап, нхаҩык акы илшац иҟамызт, аха ирымазааит абри, – лҳәеит Катиагьы, лхы рҵысуа.
– Нас аизарагьы узырбодаз, зыҽӡаны ицаз дубап, ианылашьца иаазгьы ҳаубап.
– Абри еиԥш ажәабжь сузымҵаакәа изсоумҳәазеи?
– Иӡырҩуазар ҳәа сшәоит, саб.
– Дабацеи нас аначальник?
– Омари Димитрии дыргазар ҳәа сыҟоуп.
– Игәы ҵыблааны дкажьтәын, аха иабаҟоу...
– Уи хара имгакәа иҟалоит, саб...
Кәмач краамҭа дхәыцуа дтәан. Катиа ишанхаз иеиԥш лԥа дихәаԥшуан.
– Иазууазеи, дад, арҭ аимаақәа иуӡахуа... Иушьоу ԥжәоума?
– Мап, исышьоу ԥжәам, аха иӡахызааит...
– Уара, рхы абадырхеи астражникцәа?
– Ҵабал шыҟаз ахра иаҿалт.
– Еигьыди, ҭауади аамсҭеи иеижьаны дҭадмырхондаз.
Ҿымҭкәа итәан краамҭа. Ахьурӡы аҭабара иаҿын.
Аенрал Берутов иԥа ар има Ҵабал дҭахынҳәуа дҭан, Адгәыр даурызкыхуаз. Ҵабал иҭаз анхацәа рцәа рхырхуа иалагеит «Адгәыр даажәг» ҳәа. Ҭауади аамсҭеи ишрылшоз аенрал иԥа ацәгьа иаҳәара иаҿын.
Еиларцалт анхацәа. Аенрал иԥа ажәлар ар рыкәыршаны, иара Маршьанаа рахь дцон. Зны даакылсны ажәлар дрықәмақарны иҿыҩаихахуан.
Ажәқәа хәаауа агәарбжьара ибжьан, алақәа ууан, аха рыгәхьаа зкыдаз. Иаҳаит Адгәыр, анхацәа имшала изықәшәаз. Ҽнак шьыбжьон ари аенрал иԥа Маршьанаа рҿы дахьыҟаз агәар днықәгылт Адгәыр. Уи рзымбатәбарахеит зегьы. Аенрал иԥа дааҩнахәаан ишәақь шьҭыхны сиеихсуеит ҳәа даадәылҵзар, Адгәр иҽырхиа дгылан. Аҵықь ааҭиргеит Адгәыр. Дықәгылаӡамызшәа ишьапы иҵҟьеит ари «ахаҵа». Илахь аҿашара ашьа ладшәылт. «Ы-ы-ы» ирган, дӷызуа ишьапқәа ҩеиҵихт.
Адгәыр, уаҳа агәхьаа мкӡакәа, абнара днылалт...
Ауха Адгәыр хара дымцакәа игәра ганы Ҭеирбеи иҩны днеит, уа ишәарҭамызт аимдаразы... Криҿеиҵеит... Дышьҭеиҵеит...
Ҵхыбжьон Ҭеирбеи дгыланы аанда иҽаҭо, игәар днықәҵит иԥҳәыси ихәыҷқәеи има... Ашара ааигәахон. Алашьцара ԥхаҵо алашара иаҳа-иаҳа ирацәахон.
Ҭеирбеи игәар иакәыршаз аанда иԥахны астражникцәа аватәан. Адгәыр иҽеилаҳәа агәар сықәҵуеит ҳәа ауада данлалбаа, – аа, абри иоуп, – иҳәеит Ҭеирбеи ажра дахьҭажьыз, ихы цәыҵырҳәҳәа инацәа Адгәыр иқәкны...
Агәгәа ааҭгеит... Адгәыр днаԥаны аҩны аԥхьа игылаз ахьаца днаватәаны ирылеиҵо далагеит... Аҿҿа-аҿҿаҳәа
ахьаца амахәқәа ҿжәаны ахқәа каԥсон. Дхыст, дхыст Адгәыр, аха ихи ихәшәи нҵәоит... Инҵәоит... Иааҩсшәа ҩыџьа «помогите, помогите» ҳәа, рыбжьы гон. Урҭ аҩыџьа Адгәыр иихәқәаз ракәын.
«Схы нҵәеит, шьҭа ԥсык сиҩызоуп, сцап» ҳәа, днаԥан иҿынеихеит…
– Ушәақь кажь! – ҳәа, ибжьы геит аӡәы.
Адгәыр ишәақь ырууааӡа икаижьит... Аандахьы иҿынеихеит.
Адгәыр еиҳарак амца ицразҵоз Ҭеирбеи ацәгьа ахьиҳәаз акәын. Деиҵас дууаӡа аанда длықәԥалт. Наҟ даныԥа, инахьхьи аԥаҩ аҿы дзымнаӡакәа, ажра дҭаҳаит, ишьапгьы хҳәыцит, дааԥшызар Ҭеирбеи ҩыџьа ицырхырааны инапы ҿеиҳәон.
Дцыркьы-цыркьуа дҿаҳәаны дынраԥырцеит Адгәыр.
Адгәыр дызҭакыз абахҭаҿы, Ешыратәык, Хьиб Смаил ҳәа аӡәы дҭакын, ԥҳәыск акгьы зхараӡамыз лышьразы. Ари анеиликаа Адгәыр, Хьиб Смаил дишьит аҽнышьыбжьон, иҟарҟы ԥҵәаны.
Адгәыр иус даҽа уск ацылт.
Адгәыр дыкнаҳаны ашьра иқәырҵеит.
Шьыжьы инаркны шьыбжьонынӡа абахҭа агәараҿы еилоуаҭыруан астражникцәа. Абахҭагәара агәҭа ҩшьаҟа дук арсны апал ахьықәдаз ашаха ахьнырҳаланы аӡәы ашша ахьшьра даҿын... Ажандармцәеи астражникцәеи рабџьар кны иакәыршаны игылан.
Адгәыр абахҭа дааҭыргеит. Игылаз рҽыршан рыгәҭа дныбжьаргалт...
– Укнаҳаны ашьра уқәуп, круҳәозар аминуҭк умоуп, – иҳәеит уаҩышәпак, зчынқәа ӷьазӷьазуа зҟәаҟәа иқәыз.
– Ааи, ажәак сҳәоит, – иҳәан, ихҭарԥа ааихихт Адгәыр.
Игылаз зегьы ииҳәозишь ҳәа ихәаԥшуан...
– Акнаҳарҭа аҵаҟа игылоу астол дықәшәыргыл, –иҳәеит аҽа фицерк. Адгәыр дҩышьҭыхны астол днықәдыргылт... Зегьы ӡырҩуан.
Адгәыр иханы ашаха ырҟәараҟәантәны ашша ахьыҵәҵәа икнаҳан...
– Сара сышәшьуеит, аха нхаҩыжәлар зегьы шәызшьрым. Урҭ мышкы зны ишәдырбап. Сара сыԥсра еиҳагьы иархаҵо рацәоуп.
Астражникцәа руаӡәк днеин ашаха ихәда инахаиршәт. Ҩыџьа астол ниҵырԥааит.
Дкәал-кәало длахьынҳалт...
Амра кыр илеихьан... Амш аԥша аҿан...
Алаҳәа абахҭа ахыб иқәтәаны ихәцәырххо иҟыруан…
Аццакра аҭыӡшәа аацәырганы ицәажәон...
– Саргьы убри еиԥшны уск сақәшәахьеит, – ҿааиҭит Шьмаф, уаанӡа ажәабжь зҳәоз ибжьы анеихсыӷь ашьҭахь.
Ҳарҭ, уаҟа итәаз зегьы Шьмаф ишҟа ҳанхьаҳәит, ииҳәарызеишь ҳәа ҳаиҿаԥшуа. Шьмаф, иара иҳәашьала, анкьа зны адгьыл аниаҭәеимшьоз ыҟан, – дԥырҩын арраҿы, иҳаҩсхьоу аибашьрагьы далан. Уи еиуеиԥшым акыр жәабжь рацәа идыруан аԥырцәа ирхҳәааны.
– Аҳаирплан аҿы иҟалаз усуп, – иҳәан, аҟәардә амаа ибӷа надхны, аԥырра иҽазикуашәа иҽыриашаны дааҳалаԥшит. – Зегьы зхаҳҳәаауа аццакроуп. Уи ус бзиоуп, аха ишԥасҳәари... «Каамеҭ ҟалоит анырҳәа ахәац, уи сымбароуп аҳәан, заанаҵ иццакны абла ҭнахит» – ҳҳәоит ҳара аԥсуаа ажәаԥҟаҿы аццакразы, ахшыҩгьы аҵоуп.
Аԥырра аҟны ауаҩы деилҟьазароуп хымԥада, ҳәарас иаҭахузеи, аха зны иҟаҵатәу дырны уашьҭан уеилҟьазароуп, мамзар хыԥҽыгоуп. Даҽа уск аҟны иеиԥшым уа. Дҳаман ҳара ҳҳаирпланаҿ убыс хы амҭаӡакәа иццакуаз ҷкәынак…
Аԥырра школ садганы, ар рышҟа амаҵуразы саниасыз ашықәсан ауп ари аныҟала. Уи аамҭаз, сара ҩбаҟа ҳаирплан хкгьы срылаԥырхьан, ԥшьынҩажәа сааҭ раҟарагьы аҳаираҿ исхызгахьан. Сара сшьарала, усҟан хьшьыцбак аҟара сыфраҭны сԥыруеит ҳәа схы сыԥхьаӡон.
Ус, иҳауит сызқәымтәаӡацыз ҳаирплан ҽыцк! Хьыӡшьарас иааркьаҿны «СБ» хәа азырҳәон, аха аиашами иуҳәаша, уи амҵәыжәҩа еиҵҳәа ду, ари еиԥш ахьӡ
кьаҿ хәыҷы аҭәоумшьартә иаун. Усҟантәи азын, душьалагьы, ццакышьалагьы ари иаҩызгоз даҽа бомба лашьҭыга ҳаирпланк, ҳар рҿы иҟамызт сҳәар шәызжьом. Е-е-е, унагәыдԥшылар, аумага ззырҳәо, – мӡырха дук амҽханакуан. Ишԥаҟаҵаз насгьы; ухы-уҿы анубааларын – асаркьа! Џьара мыҿхьышьаҵәык аларсымызт – ауразоуроу аихамаҭәахә иалхны иҟаҵан.
Уи ахьҭрыжьыз азауад аҟнытә ирԥарны иаазгаз ҳҩызцәа – адунеиаҿ ԥрыҩцәасгьы иҟоу ҳара ҳауп ҳәа, рҽырԥагьаны узраҩсуамызт, арашь зыбжьаз дара ракәу џьушьарын.
Ианаарга, мызкы аҩнуҵҟала саргьы уи атәы ԥыҭ-чыҭқәак сҵеит. Ишакәхалак митәык имыруадаҩцәакәа сҩышьҭԥраауан, нас саахагьежьны исыртәон. Аха, уи амацара изхомызт аԥырҩы, еибашьҩы. Ҳкомандир ҩынтәҟа азонахь симан дцан, уи аҳаирплан иаԥрышьоу алеишәақәа сирбеит.
Ари адырхаҽны иақәырццакны аԥырра мшы ҳаухт. Схала ҩынтәҟа сынхагьежьны стәахьан – артәареи ашьҭырԥырреи сҽазыҟаҵо. Ус, ҳкомандир дсыԥхьеит. «Ҳау, аԥырраҿ агха сымоуп, гәыбӷан сиҭозар акәхап» азысхәыцит, аха саннеи, жәацы азонаҿ исирбаз аҳаирплан ныҟәцашьа иазҳәоу азҵаарақәа сиҭеит. Саҿамхакәа урҭ рҭак ҟасҵеит.
– Ишсоуҳәара, – иҳәан, дсазҵааит ашьҭахьы абас: – уҳаракуп такәы, иаҳҳәап, аҳаирплан шьақәҟьаны игьежьуа хланҵы иҭалеит, убасҟан аԥырҩы ихәҭоузеи иҟаиҵарцын?
Аԥырҩы иҟаиҵашаз иасҳәеит сара.
Нас, – иубома ани аԥҭа чаҟә, – иҳәан, снеирԥшит ашьхарахь.
– Избоит, – сҳәеит.
– Иарбан зоноу уирахь иҟоу ҳәа, – дсазҵааит дырҩегьых. Убысҟан издырит схала азонахь ацара сшазыҟаиҵоз.
– Ҩынҩажәа минуҭ умоуп, уца! Аҳаирплан аныҟәцашьа уҽаршьцыла. Угәуҽаныз, азона уҭымҵын, – иҳәан, иҵегь иҟасҵақәашаз адҵақәа сиҭан, сдәықәиҵеит.
Сцеит. Митәык аабжьымсыцкәа исирбаз азонаҿ схагьежьуа схын.
Адҵақәа исымаз рахьынтә реиҳа иуадаҩыз акы нханы иҟан аҵыхәтәан...
Аҳаирплан арԥырра азҟазараҿ иҟоуп, «аибашьратә хагьежьышьа» ҳәа, ныҟәцашьак. Уи аан, аҽыбӷа ҟаза иҽырхәмаршьа еиԥш, уазҟазаны аҳаирплан ныҟәуцароуп, мамзар, иухымхәыцӡакәа хланҵы ахы рха икәалаауа иҭалар алшоит.
Аиашами, уаанӡа ҳкомандир азонаҿ дансыцыз исзыманшәалахеит, аха ари сымала аҟаҵара сықәҿиару исықәымҿиару ҳәа маҷкгьы ашәара сыман.
– Иҟоузеи, уусқәа шԥаҟоу? – сҳәан, сыштурман сиазҵааит.
Ус иахәҭан.
Игор ихьӡын сштурман, уи убра саԥхьа, аҳаирплан аԥынҵаҿ иҭыԥ ыҟан. Аҭӡамц иҳабжьаз аҟны асаркьа ҭасаны, кылҳара ԥшьыркца хәыҷык аман, салԥшны Игор дызбон. Сыбжьы илымҳа ианааҭас, сышҟа даахьаҳәын, ҵәҩанҵәыҟа ирханы, инацәа ду сирбеит. Уи иаанагоз здыруан: – «Аусқәа зеиӷьаҭам ала ицоит» ҳәа акәын.
– Аибашьратә хагьежьышьа уалагома? – иҳәан, арадио ала ибжьгьы слымҳа иааҭаҩит.
Схы аарҵысны исырбеит, уи адҵахьы сшиасуаз уажәшьҭа. – Угәуҽаныз ҳәагьы снаиабжьеит.
Игори сареи лакҭала ҳахьеиҿаԥшуаз, ҳаицәыхарамкәа ҟәардәк ҳаицықәтәоушәа збон, уи азы уи усҟак игәхьаа сымамызт.
Егьи, ари ажәабжь зхысҳәаауа срадист иакәын хырҩаа ззыутәыз! Арадист-хысҩы, аҳаирплан аҵыхәахьӡа, кьабырхәын џьара аҭыԥ иман. Ҵаҟа длаҟәцәаны днатәар ихәангагьы убомызт.
Арадио еицәажәага уи ишҟа иниазган, сыбжьы наиқәсыргеит: – Алло! Сергеи, сыбжьы шԥоуныҩуеи? – сҳәан.
– Шәыбжьы шьахәлаҵәҟьа исаҳауеит, ҳәа, Сериожа ибжьы убра дсыдтәалазшәа, арадио еилыкка слымҳаҿ иаанагеит.
– Угәуҽаныз, – сҳәан, уигьы адҵа напы зласкраны сыҟаз атәы игәы инықәсшьит.
Нас, азона ҳҭыҵу ҳҭымҵу гәасҭарц ҵаҟа снаԥшит, ҳахҟьазарҳәагьы маҷк агәҩара сыман.
Уажәы избо џьысшьоит: идырдыруаз аҳаирплан арӷьа мҵәыжәҩа анаӡараҿ, ҳаԥыррҭа дәы шьҭан. Инацәхыкны
лакәк аҟны еиԥш, амра алацеиуан ақалақь ду. Снапсыргәыҵа ианӡалартә ихәыҷӡаханы избон уи хыхьынтәи – убас ҳҳаракын. Егьирахь, уаҟа иаҳхагылаз аԥҭа еиқәаҵәа ду ашәшьыра хьшәашәа нахьхьи џьара ашьха шьапы ахәқәа рҿы, хьча уапыжәушәа икәамҟьаӡа икаршәын. Арҭ – ақалақьи ашәшьыреи рыбжьара акәын ҳзона ахьыҟаз, уи уаанӡа игәасҭахьан. Уахь алагьы гәырҩа сымамкәа сеиқәшәан.
Ишакәхалак, аибашьратә хагьежьшьа аҟаҵара нап наласкит.
Ашьхарахьынтә акәын аԥша шасуаз. Сҳаирплан аԥынҵа, уахь иниаганы ҩ-бахәык рыбжьара инеиасырхеит. Аҩ-моторкгьы ишрымчыз аусура иаҿын, исыххәыцны, ауу рхырга наҟ-ааҟ алуқәа реиԥш. Рыбжьы, зны еицырӷзны еилаҵәауан, зынгьы инеимырда-ааимырдошәа хаз-хазы рҽеиҭаркуан. Сҳаирплан аццакшьа есааира иацнаҵон...
Аа, абар уажәшьҭа иаамҭоуп, аҳаирплан ырҭрысны ҵәҩанҵәыҟа адәықәҵара! Хәба-фба секәынд рыҩнуҵҟала хәышә метр ҳҳаракхароуп.
Аҳаирплан ныҟәцага ԥсҟқәа, напыла шьапыла уҳәа ирҭрысны иахьрыхәҭаз рҿынасырхеит. Ҳҳаирплан арма мҵәыжәҩа иқәгыла иҩхаззалт ҵәҩанҵәыҟа. «Уажәшьҭа ихынҳәны шьҭахьҟа ахы архахьазар акәхап, ишьақәыргылатәуп» – аасгәахәын еиԥш, сыԥсы маҷхазшәа иаасхалашьцеит, дгьылгьы-жәҩангьы зымбо.
Азнык азы иҟалаз ҳәа сзымдырӡеит.
Егьи, ҳҳаирплан аныҩҳаракха, уаҟа иаҳхатәаз аԥҭа еиқәаҵәа илалапҟа ицазаап. Уи аԥҭа ашҵа усҟак ҳшазааигәахахьаз уаанӡа исызгәаамкӡеит. Уи ауп ҳзыруадаҩзгьы.
Сгәысҽанымызт аҟнытә, аиԥхьхәыцааха смаӡеит. Амоторқәа русушьа сырмаҷып ҳәа, сарма напы аҿынасырхоны еиԥш, сҟәардә сыгәҭасызшәа акы саршәит. Схы акабина ахҩа ианааха, слакыҵа амцабз ҩыҵыддит. Даара сжьы сцеит, аха сгәы аҟәышра сзынхеит. «Ҳау, ҳахбыкьызаап, афы асааит» – сгәаныла исҳәан, ус ацәа иаалҵыз иеиԥш, иаразнак сыкәша-мыкәша иккаӡа иаашеит.
Адгьыли ажәҩани ахьыҟоу ҳәа сзымдыруа – исцәеилагеит. Снаԥшы-ааԥшызар, аԥҭа ҳалыҩрны ҳкакәкәа ажьҭааҩ имҵәышә еиԥш хланҵы ацара ҳаҿуп. Ҳаҵаҟа игьаргьаласаха адгьыл цәҩежьаа агьежьра иаҿын.
Аиԥхьхәьцразы аамҭа сыцәмаҷын, аха аԥхьа исҳәанеиԥш, аԥырра аҟны иҟаҵатәу иутәу ахы амазароуп – ԥыҭракгьы сааҭгылеит ичҳаны. Ашьақәыргылараз иаҭахыз аасгәаларшәаны, ашьҭахь ҭынч аҳаирплан ырманшәаланы иаақәсыргылеит.
Знык снапаҿы исыххәыцуа ианаазга ауп саншәа. Сагьынаԥшит саԥхьа иҟаз акылҳара хәыҷахь: Игор – сштурман, иԥсы ихыгга, иқьышә шьа-кәармак ықәымкәа, асаркьа далԥшны дсыхәаԥшуан.
– Иҟоузеи Игор?.. – сҳәеит, сԥышәырччашәа зун, уаҳа исҳәашаз сҿамшәазт.
– Иҟоузеи?.. акгьы, схы кақәчааит маҷк, аха егьаурым, ҳрадист Сериожа иауп амзар!.. – иҳәеит Игор, ихыԥшша иҟаз иқьышә арадиоҭацәажәага надкыланы.
– Ихьи уара? – сҳәан, сиазҵааит сааццакны, уи илақәа рыжьаржьалеишьа аасцәымӷхан.
– Икабина дҭыҩрны дкаҳазар ҳәа сыҟоуп! – саҭеикит сштурман.
– Изакәызеи иуҳәо!? – сҳәан самхаҳәҳәеит.
– Хынтәуп радиола сиԥхьоижьҭеи – аҭак смоуит; – иҳәан, Игор наҟ дынхьаҳәит.
Иазыжәухуеи, аԥыхьатәи сшәара сханаршҭит ари. Снеилууаа сцеит, сшьапқәа ҵаазшәа ихьшәашәеит.
– Сериожа! Алло! Сериожа! – сҳәан, срадист иқәҿысҭит, аха амоторқәа рышьҭыбжь акәын аууҳәа слымҳа ирҭыҩуаз.
Издыруада уи ирадио рҳәага бжьысзар сгәахәын, уаҟа аҳаирплан аҿы иҳамаз ашәҟәымҩангага ԥошьҭала шәҟәыбӷьыцк ҩны изысшьҭит, аха умԥсуандаз!..
Сштурмангьы саргьы абас ҳнеиҭанеиҭасуа, анахь-арахь ԥсыхәа зламаз ала арадист дахьҭатәаз ашҟа ҳаԥшит даабозар ҳәа – уаҵәы дубар даахә!
Уажәшьҭа ҳрадист дышҭахаз аҟара уаҩы агәра игартә иҟан. «Дҭыԥарызма» ҳәа схәцын – мап! Уи, аҳаирплан ццакы аҟнытә аԥара, Сериожа моу, аԥышәа ӷәӷәа змоу апарашиутистҵәҟьа ицәыуадаҩын. Уи аҷкәын, ҿыц арадистцәа ршкол далганы дҳаднагалан дыҟан. Иҵааҟәрыланы аҳаир
аҿы хланҵы ицоз аҳаирплан аҟнытә аԥара акәым, иара ус парашиутла иахьыԥозгьы имбацызт.
Дырҩегьых, насгьы иҟоу уи ауп: аҳаирпланаҿ арадистцәа рҭыԥ ҭшәан азы, рус аҿы ирԥырхагамхарц урҭ рпарашиут маҟақәа рымӷыхны атәара иақәиҭын... Иаҳҳәап, иара усгьы Сериожа зегьрыла аԥара дазхиаӡазаргьы, аԥырра аԥҟара излаҳәоз ала, сара азин исымҭакәа аԥара дақәиҭымызт.
«Мап, уи дҭыҩрит, мамзаргьы даҽа мыхьтәык иҵалеит» ҳәа, ахәыцра саҿын.
Иҟаҳҵахуаз, зеиԥш ҟамло егьыҟам, издыруада ма ипарашиут, ма иара дахькаҳаз џьаракыр ибаҩҷа аабозар ҳҳәан ҳлаҟәӡаны ҳаимдеит, ҳанхагьежь-аахагьежьны. Аха, уаҟа ҳаҵаҟа асакарра аԥслымӡраҿ, адыӷаџьа еиԥшшәа анаҟа-араҟа игылаз асаксаул кәыкәымдрақәа, аԥша иарҵысуан ауп, уаҳа егьыҟамызт.
Ҳмида-гәидаха абас аҩныҟа ҳхынҳәит, иҟалаз ҳәа еиҭаҳҳәаша ҳҿамшәауа.
Ҳҳаирплан нартәаны аҭыԥ аҿы ианаасыргыла, скабина сыҩҭыԥан аҵыхәахь сҿынасхеит, «издыруада иԥсы маҷханы дҭажьзар» ҳәа, – дырҩегьых сгәы иаанагон азы. Аха, уаҟа сынҭаԥшызар Сериожа иҭыԥ ҭыкка иҟоуп... Апулемиот амаа иадҿаҳәаланы ихшьуп ипланшет амацара.
Аҽны уаҳа ԥыррак зыҟамлеит. Уи иԥшаара ҳалагеит зегьы. Уажәы-уажәы аԥрыҩцәа цон аҳаирплан хәыҷқәа рыла, еимдон хыхьынтәи. Машьыналагьы ԥыҭҩык дәықәырҵеит уи адгьыл ахь, Сериожа иԥшааразы.
Ҳкомандиргьы саргьы ҩынтәҟа ҳцаны ҳаԥшаахьан. Ашьҭахьы иазмырхакәа ахәылбыҽха ҳаиҭацахын азона амҵан иҟаз адәыӷба станциа ҳахаԥыруа ааигәа-сигәа дгьыл ҿаҵак наҳмыжьит. Аилашәшәыра иааҳамнахаанӡа ҳаимдеит, аха башан. Ҳхынҳәны ҳҿааҳхеит – ҳахьаауаз алымҩанык скомандир аӷьра даҿын, – аус ҳақәуршәеит ҳәа. Исхарагәышьаз сара, уи арадист игәиҽанызар егьихьуамызт...
Абас сеиҳабы хазы ибжьы слымҳа ҿнахуан, аха сара иқәҿымҭӡакәа сҭыԥаҿ сҭатәан.
«Дышԥакаҳаи, дахькаҳаз абыкәу, машьынала ицаз ауаа ибаҩҷа рбарыма?» – абарҭқәа ракәын исхәыцуаз сгәаныла.
Скомандир иакәын ари ҳазлеимдоз аҳаирплан ныҟәызцоз, ианиртәозгьы сымбаӡеит. Уи ахьыргылатәыз аҭыԥ аҟны инаганы ианаақәирҵәиаа ауп, адәы саннықәыԥшы; хәлахьан, насҭха игылоу думбартә аҟара. Аха уаҟа ааигәа игылаз аҳаирплан ду, «СБ» амҵәыжәҩа аҵаҟа џьоукы ыҵагыланы снархьыԥшит. Снахьыԥшит еилаҳәаракгьы ацәаара, иҟәашӡа раԥхьа иахькажьыз. Изакәу сыздыруам, иаасцәымыӷхеит.
Урҭ уаҟа џьоук аҳаирплан амҵәыжәҩа иҵагылаз, ҳааира иазԥшны игылазшәа, иааины иааҳадгылахьан. Руаӡәк даарылҵын, санԥшы алаба иҽанҵаны дцыркьуа ҳашҟа иҿааихеит. Цқьа дааилыскаазар!.. Дызусҭда уи ҳәа шәгәы иаанагои? – Сериожа, иӡт иҭахеит ҳәа иаҳԥшаауаз Сериожа иакәын...
Аҭыӷь еиԥш, Сериожа ихы ҵарҟәрыланы ҳкомандир иаԥхьа даагылеит. Аиашами, ари сшаргәырӷьаз аҟара, уаанӡа даҽа гәырӷьарак сақәымшәацызт. Снаидххылан даасгәыдсҳәҳәаларц сҭаххеит, аха ҳкомандир илакҭа ырцәгьаны уи дихәаԥшуан азы сҽааныскылеит.
Сериожа ихы-иҿы ҵаӷа, иԥынҵа хәхәа уҳәа, иоуразоуроу дцәыԥԥны, деиқәшәытаха дыҟан.
– Уабаҟаз уара?! – иҳәан ҳкомандир днеизыҵҟьеит уи.
Сергеи ихы дҩахан даақәԥсычҳан, – Москвантәи иаауаз адәыӷба саанагеит, – иҳәеит.
Ҳкомандир уи аҩ дыҵацаланы днаиацәҳаит. Ашьҭахь, акык-ҩбак днаиазҵаан, – хәаха-хәымш агауптвахтаҿ аҭакра ууалуп, дәыӷбала уахьныҟәо азын ҳәа, наиаҳәаны днаҳадҵны дцеит.
Сериожеи Ҳареи ҳанааизынха иҳаиҳәеит иҟалаз: ҳҳаирплан аԥҭа еиқәаҵәа иалаханы ианаабалыбаҭа, Сериожа уажәшьҭа ҳкаҳаит ҳәа азиӡбазаап иара итәала. Дыццакцәан, хыма-ԥсыма ипарашиут амаҟақәа ааибыҭаны дыԥеит. «Бзиалаҳәагьы сызшәамҳәеит», – иҳәеит.
Даагылазар парашиутла дмыԥацызт, адгьыл аҟны даннеиуаз цқьа акаԥашьа дақәымшәеит, ишьапгьы хҳәыцит, данкаҳа ашьҭахь апарашиутгьы акыр дарҳәазан – дцәыххаа дҟанаҵеит. Уи ҳзона аҵаҟа иҟаз астанциа
дазааигәаны дкаҳазаап, ашьҭахьы, уаҟа имҩасуаз дәыӷбак ипарашиут иазқәынҵаны дҭалан даанагеит.
Абас, Сериожа аццакра иҟаиҵаз азы уаа гәарҭак уи аҽны хәлаанӡа ҳаргәжәажәо ҳиман, иаргьы, ишыжәбо еиԥш, аџьабаа цәгьа ихы ақәиршәеит. Абри азоуп ианахәҭам аццакра зхәарҭам. – Шьмаф иажәа даалган, аҟәардә амаа ибӷа надҵаны даатәеит, ҭынч иҽеикәаԥсашәа.
Асабшаҽны заанаҵы аусура даналга, Виктор Нанба иҩызцәеи иареи алаф еибыҳәо, русҳәарҭа иааҭыҵын, досу рыҩныҟақәа рахь рҿынархеит. Виктор иҩны дааин, ашә анааирт, иаԥхьа адашьма инықәҳаит конвертк. Аԥошьҭамҩангаҩы аҩны уаҩ данылымба, ашәҟәы ҵаҟа ашә иавҵалҵазар акәхап.
Иԥҳәыс ахәыҷы даалгарацы ахәыҷ баҳчахь дыҟан. Аконверт аашьҭыхны адрес днаԥхьеит: «Аҟәа, Бзыԥтәи амҩаду, 13. Адукат Нанба Виктор». Анаҩс ахыцқәа ирҭакны ианын: «Изышәышьҭ санԥслак ашьҭахь».
«Ҳы, дызусҭхарыдашь ари сзызҩыз? Иагаҩы рус иалсыргахьеит, иагаҩгьы рус сзамыхәаӡакәан ашьаус иақәшәахьеит. Уеизгьы дызусҭхарыда?...» – дхәыцуан иара. – Измааноузеи арҭ ажәақәа: «Изышәышьҭ санԥслак ашьҭахь?»
Виктор адиуан днықәтәан, аконверт аахжәаны, иҭаз абӷьыц аԥхьара дналагеит: «Сызкәырбану, зда дсымам с-Виктор, – абас иалагон ашәҟәы, – абри ашәҟәы сгәабан иаҵасҵоит. Иара ануоуа сара адунеи анысыԥсахлак ауп. Сара сыԥсҭазаара аиҳа сзызхәыцуа уара уоуп, нан сыҷкәын.
Уабгьы саргьы имфа-имжә, ҳкәалкәало уара уакәын ҳзышьҭаз. Ҳмыцәаӡакәан заҟантә иаҳхаагахьаз! Уара маҷк иадамхаргьы угәы бзиамкәаны уаныҟалалоз, лацәааихьшь ҟамҵаӡакәаны, снапқәа сгәыҵаԥсаны, уаха шаанӡа скәаҩӡа уаԥхьа сықәтәан. Ашкол уанҭалагьы ҳухӡыӡаауан: ахьҭа дакыма, амла дакыма, игузеи – ибзоузеи ҳәа. Уаргьы уҟәышын, аҵара ибзианы иуҵон, арҵаҩцәа
уҳаддырҽхәалон. Ҳара ҳузгәдуун. Џьоукы-џьоукы реиԥш ухагамызт, уԥагьамызт. Уани уаби ҳҳәатәы уахыԥомызт. Уи ҳара ҳзы ижәҩангәашәԥхьаран.
Аибашьра ашықәсқәа раан аԥсҭазаара шаҳцәыуадаҩызгьы, уара аҵара уаԥҳмырҟьеит. Карточкала иҳауаз афатә уара иузаҳҵәахуан, «Сан, шәара изышәымфозеи?» – ҳәа уанҳазҵаалак, сара исҳәон: «Ҳара ҳхәы ҳфахьеит, амла ҳакӡом, ари уара ухәоуп, уара иф, нан!»
Ус-ус аибашьрагьы еилгеит. Уара уҵара наугӡеит, амаҵзура уалалеит. Уаб дмеханикын, сара хаԥыцчаԥаҩыс аус зуан. Анцәа ишиҳәара ҳаҟан. Уаби сареи гәалас иҳамаз акызаҵәык акәын: иаҳҭахын ҳаԥсы шҭаз уара насыԥк уоурц. Аха уаргьы саргьы агәырҩа ҳзыҟалеит. Иаалырҟьаны уаб дыԥсит. Убри иахырҟьаны унасыԥ аӡбра хьшәахеит...
Мҽышак ауха ҳаҩнаҭа урлашеит. Иҳалоугалаз аӡӷаб мрада дкаҷҷон, мфа-мжәы слыхәаԥшланда уҳәарын. Аха сара сгәырӷьара анарха амоуит. Сҭаца сара сзыҳәан лгәы хаҳәхеит. Сара «нан-шьыр» анысҳәоз, лара ажәа кьакьамзар акгьы лҿыҵшәомызт. Макьана лықәра маҷуп, акы дазкылсып, сҳәан, слабжьо салагеит, аха лара акы лнымаалт. Абжьагара хьымӡӷылшьон, улылабжьауа уалагар, арҵәааҳәа дуқәыҳәҳәон. Лара жәа-галабак лдыруан. Аиқәаҵәа шкәакәоуп лҳәон, ашкәакәа еиқәаҵәоуп, лҳәон. Лажәа иамоукыр ҟалаӡомызт. Лыԥшреи лсахьеи рыда узеилаҳара ҳәа хаарак лыҵамызт. Иазуугәышьоузеи аԥшра мацара? Асгьы шкәакәоуп, аха уабылуеит.
Акы шьҭысхын, иамуит, ҽакы шьҭысхын, аҵкыс иеицәахеит. Сыла ҭраа сҭаца илҳәарызеи ҳәа сқыџьқыџьуа сылзыԥшуан. Ҿысҭуамызт, маӡа-маӡа сҵәуан. Ма сыҷкәын сышԥеизеилымкаари ҳәа, агәыӷра сыман. Амаҭа хәыҷы дансоу, сиҿынҵәаауан, аха уи иахәмарра сақәиҭымызт.
Уара раԥхьа ақәҿуҭӡомызт, ҩ-мцакы урыбжьан, сара срыцҳаушьон, аха уԥҳәысгьы лгәы нурхарц уҭахымызт. Ашьҭахь, маҷ-маҷ лара лахь уиалгеит. Сара суаҩымшәа, схаасушәа улырбо далагеит. Уаргьы, ан думазу думамзу узеилымкаауа уҟалеит. Сара аҭаацәараҿы сшымцхәыз сшышәԥырхагаз аныздыр, уамак имырҳауҳаукәа сааит Тҟәарчалҟа – саҳәшьа лахь. Анцәа иҟынтә аҳәынҭқарра сыцхрааит, апенсиа соуит. Аха ирзызуазеи урҭқәа. Смаҭа
хәыҷы дыгәхьаазгоит, сгәы дыҵалеит, снеиҿаԥшырц сҭахуп.
Уи игәы бзиам ҳәа саҳан, дызбарацы саннеи, адиуан сшықәтәаз анылба, бгыл исрыцқьоит ҳәа днасықәцәҟьеит, уаргьы ишуаҳауаз. Нас, агылаха сымҭакәа днасыгәҭасит. Уара иуцәымыӷхан, уҟаԥшьшьӡа уанааицрашәа, сара инахызга-ҩахызгеит, сеимаақәа нықәҵәраан скаҳахьан, сҳәеит.
Убри нахыс схатәы ҩны, сыҷкәын заҵәы иҩны ашә ныҵаҟаца иакит сара сзы. Хышықәса нҭыкәкәа инҵәеит уахь сымнеижьҭеи. Анеира сгәы аҳәо сыҟазаргьы, уажәшьҭа сшьамхы снанагом. Амҟәыба есымша аӡы аанагом.
Абар, аӡынра ааит, ахьҭа ҟалеит. Исылаз абаҩхьаагьы еиҭасызҵысит, сшьапқәа еиланакны ауп ишыҟоу. Уара аԥхынразы, уԥҳәыс лҭаацәа рахь дцаны даныҟаз иақәыршәаны (мамзар аҭыӡшәа улылхуазар акәхарын), аԥхыӡ еиԥш, ҩымшҟа уаадгыланы уцеит. Уинахыс ухабарк смаҳаӡеит. Уара угәы усырхьырц сҭахӡам. Аԥа ишиқәнагоз еиԥш усхыламԥшит ҳәа иарбанзаалакгьы ҽыԥныҳәак усҭаӡом. Сара џьанаҭ сцеит ҳәа схы сыԥхьаӡоит, уара уеибга-уеизҩыда адунеи уахьықәу.
Ахшара гәабзиара рыманы рыҟазаара аҵкыс гәырӷьарас илҭахузеи ан! Сара схазыҳәан уара вбак усҭарц сҭахызар, сыԥсы анҭаз иуасҳәарын. Сара сацәшәоит уаргьы сара сызҭагылаз аҩыза мышкы-зны уҭагылар ҳәа. Мшәан, уаргьы ахшара думами! Ахәыҷы ианакәыузаалакгьы иани иаби дырҿыԥшуеит. Урҭ ирҿиҵаауеит ахымҩаԥгашьа. Иҟамлои, уигьы дандухалак уара тәымуаҩыс лаҵыхәала духәаԥшуа далагар! Усҟан ауп ианеилукаауа «зԥа дымԥсыц уԥа диумырҵәыуан» ҳәа зырҳәо.
Виктор ашәҟәыԥхьара далагеит. Ашыӡ зыхьыз иеиԥш, иоуразоуроу дҵысуан. Иҟырҟы акы иакны дахәаҽуазшәа ибон. Ԥыҭрак дшанханы дтәан, нас, деиҵақьызқьыз дҵәыуо адиуан днықәҳаит...
Сандуи сан лаҳәшьеи аҩныҟа ҳцоит ҳәа аҽеиҵаҳәара ианналага, ҳара ахәыҷқәа зегьы ҳрыццароуп ҳәа ҳаақәгылеит. Уи акәым, сашьеиҳабы Кәытка, аарла иацы урҭ иааргазгьы, ҳара иаҳҳәо ҳәауа: «Сара сыжәга» ҳәа, – дгылан. Излаҟала сыздыруам, уи аҽны ацара сара исықәшәеит. Знык сааигәырӷьеит ари, аха ҳцоит ҳәа ҳандәықәлаҵәҟьа, иаасцәымӷхеит. Сынлыхәаԥшит сан, сгәы ааԥшааит. Саб аҩны дыҟаӡамызт…
– Нан, ара сшьамхаҿы уааи, – лҳәеит санду акабинка дахьҭатәаз. Саҳәшьцәа, сашьа, ҳгәыла хәыҷқәа рызегь еивырԥхаа иахьгылаз, сгәы былбылуа снарзыԥшит. Амашьына ҳаманы идәықәлеит…
Сандураа рҿы ҳахьнеиз, иаразнак агәарԥ азна ахәыҷқәа еизеит, аха сара рааигәара сымнеит урҭ, инасыгәа-аасыгәан, сыҽсмырҵысуазшәа анырба, иаасҟәаҵын, хазы ахәмарра иалагеит, аӡәи-аӡәи еихыԥо, са сахьгьы иаахьаԥшуан знызынла. Сара сцәыҵԥшны срыхәаԥшуа сгылан ус.
– Маска, нан, унеины урыцхәмарла, унаскьаны узгылоузеи! – лыбжьы аасықәлыргеит убри аамҭазы санду! Ахәыҷқәагьы ари дшәырхәмарла ҳәа инарыдылҵеит. Санду лҳәара иазыԥшызшәа, ахәыҷқәа ааин саарыгәҭылак срыманы рҿынархеит.
– Ахьа шәымоу шәара? Ара ахьа иҟаӡоу удыруоу? – даацәажәеит аҷкәын, ижыцәшәа арҭ ирылаз.
– Ҳара Ԥашыр иҳаԥы ҳамоуп, – наҭаскит сара. Иагьаасгәалашәеит лассы-лассы ахәыҷқәа ҳахьеизалоз ҳҵыхәан аҳаԥы иҟоу, изларҳәо ала, верск аҟара аура амоуп уи. Изныкымкәа абри аҳаԥы ҳҭалахьан, аҵанӡа ҳлаӡарц ҳгәы иҭакны, аха уи ҳалымшацызт. Убас иагьа иҟазаргьы,
сара уажәы исыӡбеит абри аӡбахә цқьа иаацәырганы инарасҳәарцы…
Убри аамҭазы абна даалҵит ҷкәына еилажәжәа-еилаԥԥак, мӡышәак шиакәыз мҩашьо. Дџыџӡа амҩа агәҭа даагылт. Илақәа ырцамцамуа сара дсыхәаԥшуашәа анызба, сызлацо сзымдыруа саабалыбаҭеит.
– Улақәа акгьы рымбаӡои? – даасықәцәҟьеит иара, апҟацагьы аасҿиргеит. Ауеимадаҳәа инеимаҭәаны аҵәыуара сналагеит. Аҩны сымҵәыуар ҟаларын, аха ара сгәы ԥшааит уамак ала. Сзыхирҟьозеи шьҭа, уи бзиоуп!
Арҭ сызцызгьы, уажәшьҭа исҩызцәоуп ҳәа ишысыԥхьаӡоз, абар, рыцныҟәара сҭахымкәа сааҟалеит. Аҷкәын исҿасыз дныҵашәкәа, дызлацазгьы сымбеит. Аҩныҟа сгьежьуеит ҳәа салаган, аха ахәыҷқәа ирымуит, санду драцәҳар ҳәа ишәазар акәхап. Аҷкәын жыцә, Мыта захьӡыз, сыгәшәы ҳәауа, аҩныҟа уаала ҳәа дсыҳәо далагеит. Саргьы снақәшаҳаҭхан, егьырҭ ахәыҷқәагьы – ҳазегь ҳаиманы ҳҿынаҳхеит. Мытараа ргәарԥ ҳаныҩҭала, амҿырҟәара дылагылан ҷкәынак, ахьархь кны.
– Уара уабаҟаз иахьак, амҿы ҳаххраны ҳшыҟаз ухашҭма? – ибжьы ааиргеит иара Мыта иахь. Мыта днеин, ашацаҳәа ажәак мҳәакәа ахьархь ааицикит. Ҳара иҳадырҵеит амҿы ихырҵәоз имҵасыртә еиԥш, ҳақәыӷәӷәаны иаҳкларц.
– Оҳо, ари шәихәаԥши, амҿы иҽанақәижь, ишымҵысыз жәбо? – аҟырҟырҳәа дааччеит, Мыта ахьархь ицызкыз иашьа. Сара даара иԥхасшьеит ари, зегь реиҳа сара схьанҭаха сышԥаҟалеи? Еимлагәа аҟәырӷьатә искызгьы маҷк инаусышьҭит: «Аҳа, нас, абас акәзар ишышәҭаху!» – иара ахақәиҭра анаиу, ахьархь иаццо, анахь-арахь иҳәазо иалагеит.
Ахәылбыҽха сҽы-лаба сақәтәаны, сҟамч-кәырмахьц аԥҵаҵа арбо, агәара санааҭала, санду ажәқәа рхьара даҿын. Сышиашаз хаха лара лахь сҿынасхеит.
– Аа, умааин арахь! – акәукәуҳәа дыҳәҳәеит санду, сшаагәалҭаз еиԥшҵәҟьа, аха уи акгьы иамыхәеит, ажә аҟәақҳәа аныга илагәҭасын, ихыршәҭны илкажьны са сахь аҿаанахеит.
– Ушьҭахьҟа уҩ! – дыҳәҳәеит санду, иаалԥыхьашәаз лабак аашьҭыхны лҿаалхеит сара сахь. Саргьы слаҭрысит,
сшьапқәа сыҵарҽ, аха сыла ак абом. Абар, абар исзааигәахеит зынӡа…
Ус, сыҩуа сышнеиуаз, ахыгәҳәа агәара снадҳалт. Абар, исысышт ажәгьы уажәшьҭа! Ашырҳәа сааҳәын, сыблақәа сылахь икыдҵаны сназыԥшит…
«Уфф» аҳәан, убри аамҭазы ажә ахы ааҟьан саԥхьаҵәҟьа иџыџӡа иааҭгылеит. Минуҭқәак аблақәа баҟәӡа исыхәаԥшуан, нас ахы ааҟьан, адырҩегь ԥшьаала инахынҳәит.
Абар ассир! Уф гәышьа ҳәа сыԥсы ааивызгеит саргьы. Санду лыҳәҳәабжь заҳаз агәылацәа агәара дырҭәуан. Нанду сҩышьҭылхын сылкуп, илызхаҵом сеибганы сынхеит ҳәа. Аха абри ашьҭахь сара афырхаҵа сыхьӡын… Ани аҷкәын исеисызгьы заҟа уаҳа дыскьымсрыз, уи акәым сҩызарагьы дашьҭалан, сара изымуит акәымзар. Мызкы аҟара бжьысит убри ашьҭахь.
Саншьа исзааихәеит апалта ҿыц, аимаа ҟаԥшьқәа, ашәақь аҵӷа аҵданы. Еҳ, знык идырбаны сыҟанда абарҭ зегьы аҩны! Сашьа Кәытка дышԥаҵашьыцрыз ашәақь!
Иара ашәҟәы даԥхьоит, ашкол ахь дныҟәоит, сара?.. Аха саргьы уажәшьҭа ашкол ахь аныҟәара салагоит, абар ҩымызҟа роуп инхаз, изларҳәо ала ашкол ҭаларанӡа. Кәытка аҭӡамц аҩны аҿы чақыла шаҟа ҩыра аниҵахьоузеи! Сан диацәҳахьеит ус зыҟоуҵозеи ҳәа. Ее, аҩышьа здыруанда! Саб уамак ала бзиа ибоит «Амшәи ақди» ҳәа, Кәытка ишәҟәы иану. Дад, уаԥхьеишь ҳәа дикуеит ес-уаха. Саргьы уажәшьҭа издыруеит уи ажәабжь, аха изхәарҭоузеи, аԥхьашьа сыздырӡом.
Спалта иацәынхаз ацахақәа сахьиауаз сцәарҭа иаҵаҵаны исҵәахит, саҳәшьцәа иалахәмарлап ирзызгар ҳәа. Урҭ сара исеиҵбацәоуп, агәылара хәмарра ҳанцо, аӡәы дыркьысыр суӡом, сырхылаԥшуеит. Нанду сҽырҭынчны ԥшьаала стәар луӡом, улахь зеиқәузеи, аҩны гәхьааугома ҳәа сылкуеит.
– Аҩныҟа шԥагәхьаазго, сара схәыҷума? – сҳәоит саргьы, исҭаххар аҽа шықәсыкгьы саангылоит, аха санду уи халҵом ҳәа сыҟоуп.
Ҽнак, агәарԥ аҿы игылоу амжәа аӡахәа ашьапы сахьынҳаланы сшыгьалоз, ажәҩан еиҵҳәа сылаԥш назцеит, сгәы
аахьухьуит, иаасгәалашәеит зны ҳара ҳаҩны анаҩсан шәшьырра зуа аӡахәа ашьапы сахьынҳаланы абас ажәҩан саназыԥшлоз. Бзиа избалон сара ажәҩан ахь аԥшра! Адгьыл аҿы уианы ажәҩан уаназԥшуа, ублахаҵ гьежьуа, аҵлақәа иубахьоу ракәымкәа, аҽакәырша ианыҟало… саазхьит ҳаҩны-ҳгәара.
… Абрахь санаауаз аламҭалаз ҳареи ҳгәылацәа хәыҷқәеи ишакәымз ҳаибаргәааит. Рбарҵаҿы аџьанџьыхәа еиварыԥхаа азнаҵәҟьа хшьын, иаҳҿашәҵа, ҳҳәан, ирымуит. Нас Кәытка даагәаан, алаба ыршәны иҩага аџьынџьыхәақәа ахьыкнаҳаз иҩарылеиҵеит… Аҽны хәлаанӡа ҳара ҳамхы ахҵысҭа арстәи ҳақәтәаны, дара наҟтәирахь иқәтәаны, (амҩаду ҳабжьоуп), анышәгәалқәа шеигәыдаҳҵоз ааилахәлеит. Еҳ, дышԥаҳацәҳаи саб ари анеиликаа! Сара акгьы сеимҳәеит, аха Кәытка… Уинахыс шаҟа ус џьара акы ҟаҳамҵарыз!
Аҵыхәтәан саазқәылаз агәалашәарақәа сыкны сырго салагеит, исгәаласыршәақәо зынӡа ирацәоуп…
Ахәылбыҽха акиутқәа «киу-киу» ҳәа, аиқәҿыҭра ианалагалакгьы, аҟыԥҳәа иаасгәалашәоит аҩнгьы ҳанырзыӡырҩлоз. Убасҟан ауп ианҳаиҳәозгьы саб иашьа, убарҭ акиутқәа аԥҳәысеиба цәы ԥшаара илышьҭыз лыҷкәынцәа шракәыз. Урҭ ацә аабаанӡа аҩныҟа ҳгьежьуам ҳәа, аҿаҭахьа ирықәырҵаз наҳагӡоит ҳәа еибырҳәоз абна ишылаз ауп ишкиутхаз: «Киу, цәы убоу?!» «Киу, мамоу!» – аа, абар урҭ еиқәҿыҭуа еибырҳәоз. Рыцҳа, сгәы ишԥалоу, рыгәнаҳа рзымгааит урҭ рыцә аарыхԥааны изгаз…
Уажәшьҭа схәыцрақәеи сгәалашәарақәеи шеибакәу зегьы аҩныҟоуп сахьыҟоу. Нанду сылбар сҭахӡам азы, лахьхьи, алаҳа аҵаҟа ашьац кашьшьы иахьыҟоу сцаны стәалоит, уаҩы дысԥырхагамхарц. Ех, знызаҵәык аҩны снеиндаз!
Хәылбыҽхала ҳанааилатәалакгьы, сгәы ихьухьууа иааҵалоит изҿузеишь уажәы нанраа ҳәа. Иҟалап, уажәшьҭа акрыфан еилгахьазар, (нан заанаҵ акрылуеит). Уажәы ачхәар кыдхны, ишаны ириҭоит баба. Нас «Амшәи ақди» аԥхьара иалагоит… дыччоит саб…
– Уааины утәа, нан, акруфап, – схы лшьышьуеит нанду, лнапы сыкәыршаны сылгәыдлыҳәҳәалоит, аиҵарҟәаҟәа
аџьам азнаҵәҟьа ааганы исылҭоит. Изласфои сара уи аҟара?
– Иумфар, аҭырқәа Маҳмад унаганы уисҭоит уаҵәы! – абас сыршәарахьы диасуеит лара. Аччарагьы аасызцәырҵуеит. Мамоу, нанду, ус сара сбызжьом, ус иаажьо саҳәшьцәа хәыҷқәа роуп, избан акәзар, урҭ хәыҷқәоуп. Сара?.. Ани ашкол сҭамлацт ҳәа…
Хәылбыҽхак скарауараха хәмарра сыҟан сааит. Агәарԥ сҭаԥшуа амардуан саҿатәан. Убри аамҭазы ҽыуаҩык агәашә даадгылт.
– Нанду! – сыбжьы насырган сыҩны агәашә ахь сҿынасхеит зны, аха нас саагьежьын, амардуан снаҿаххит.
– Иҟалеи, иҟалеи? – иааҩнибаҳәеит аҩны нандураа. Иҽы аӷәра ианкны агәара дааҭалахьан убри аамҭазы саб. Рызегьы неин инидибаҳәалеит, сара ус амардуан аҿы сгылан сырзыԥшуан.
– Уааины дгәыдумкылои уаб, – лҳәеит нанду, сара аҟыԥҳәа снеиҭаԥан, аҩны сныҩнаххит, смагәқәа аасышьасҵеит, спалта… Исхамшҭит сшәақьгьы, сцаӷьцаӷьуа сҽеилаҳәаны саадәылҵны, амардуан снаҿагылахт. Рызегьы аҟырҟырҳәа иааибарччеит. Изырччои, мшәан?.. Ихы лаирҟәит саб.
Ашьыжьымҭан санааԥшыҵәҟьа, «баба» сҳәан саб ихәда скәалкәало снахьынаҳалеит. Нандураа зегьы гылахьан, адәахьыҟа иқәын.
– Смышәҳәар, ҳагәхьааугон акәу, баба дукәыхшанда! – уажәы-уажәы сылақәа неимда-ааимда игәӡуан саб. Аҩныҟа сцар шысҭаху иаартны иасҳәаргьы, нанадураа ргәы иамыхәар ҳәа сшәоит, сызлахәо ала исҵәахыр сҭахуп аха…
– Маска макьана ара дыҟазаауеит, уи аҩны гәхьааигом, лҳәеит нанаду, – уаанымгылои? – дынсазҵааит.
– Саангылап нас, – наҭаскуеит сара. Рызегь ччоит.
Саб иҽы икәадыруа анызба, саргьы маӡала аҽеидкылара салагеит.
– Иҟауҵои, сцаӡом умҳәази, мшәан? – сҽазыҟаҵарақәа гәалҭон нанду. Сымаҭәақәа ааидкыланы аҽахьы снеиуеит…
– Саауеит, саауеит, – схьаҳәны рызҿыҭра саҿын ҳааскьаанӡа. Сара амыргәырӷьара схы иҭоуп, абар аҩныҟа
сцоит, абар саргьы аҽы сақәтәоуп! Сзыцәшәои, саб инапы сыкәыршаны сикуп, ҳцоит агәыдыҳәа, зны ҳҭалоит лада, зны ҳхалоит ҩада, аҽазных ҳаруеит аӡы.
Ҟәырқь-ҟәырқьҳәа аҽы аԥышә ӡааршьшьы иажәуеит аӡы. Абар, ҳгәарбжьара! Абар, ҳаԥслышқәагьы, ишшәырӡа иахьгылоу! Сгәы ҭыԥаны ицоит… Убри аамҭазы хьшьык каууа иааҳхалеит, ахы нарҳәы-аарҳәуа, алақәа ӡыӷәӡа, ак аԥшаауазар ҟалап, ӡызар изышьҭоу? Шьыри, абри еиԥш сԥыруанда! – сгәы иааснаҭеит сара.
Абыржәы акәадыр сҩаныԥаны, скаууа сшәыршәыруа сыҩхалахыр ажәҩан ахь, иара убри ахьшь еиԥш, схы нарҳәы-аарҳәуа адгьыл сықәԥшуа. Зегь сырхууаа сышнеиуа, ҳаԥсаҵла ақәцә акьаткьатра снықәтәарын! Сыбжьы рызсыргарын аҩны. Ианаадәылҵлакгьы ирбозеи? Р-Маска дықәтәоуп аԥслыш ақәцә, ихы нарҳәы-аарҳәуа. Нас аԥслыш снықәԥрааны сылҭаларын ҵаҟа. Сԥыр-ԥыруа сышнеиуа, сџыхӡа снагыларын аҩнаԥхьа!
«Иҟауҵои, баба, укаҳауеит!» – убри аамҭазы акәадыр сахыҩрны скаҳарц акгьы сыгымкәа, дсымҵасын сааникылеит саб, сҩышьҭыхны игәы снадирӷәӷәалоит. Иара ус агәашә ҳаадгылеит, баба инапы нкылданы агәашә азарза аалиршәоит, аҽы ахаҳәқәа ирыхҟьашо агәара иҩҭалоит.
– Маска даауеит! Маска даауеит! – аддыҳәа иаҳԥылоит Кәытка, саҳәшьцәа, абан сангьы дахьгылоу! Саб аҽы слалбааиган ҵаҟа слаиргылеит. Сара ажәжәаҳәа ашәыра сылҭалан иааҭызгеит аҳамҭақәа ирзаазгаз, иара уаҵәҟьа рызегьы еизшаны ирысҭарц салагеит, аха уи смаӡеит.
Сан сышьҭыхны сыгәӡуа аҩнынӡа слыманы днеиуеит. Аҩны азнаҵәҟьа сасцәақәак ыҟоуп, сеимырҟьо сыркуп урҭ, уажәы схәыҷу џьушьап! Урҭ санааурышьҭ, аҟыԥҳәа адәахьыҟа сындәылҵит, зегь раԥхьаӡагьы сыҩны снеин, аӡахәа снахьынҳаланы саагьалеит. Схы ҩышьҭысхын, ажәҩангьы снаҵаԥшит, аха угәы азхьыртә еиԥш излаҟаз уажәтәи ала акгьы сымбеит. Исыхьзеи нас, нахьхьи нандурааҿы..1
– Укаҳауеит, ус ҟаумҵан! – Кәытка дааины сшьапқәа дрымҵасны икуеит. Сара сааччаны аҟаԥҳәа сылкаԥоит. Акыраамҭа сизыԥшуа сгылан сара.
– Кәытка, – сҳәеит сара аҵыхәтәан, – усҭ абри ашәақь! – сааижьҭеигьы сыхәда ихшьыз сшәақь аасҟәныхны Кәытка
инаисыркит. Кәытка дгәырӷьаҵәа иаасымихын, ихәда инхишьын, дыҩуа иҿынеихеит.
«Абас салӡааӡаны инисҭома?» – сааиԥхьхәыцааит сара зны.
– Кәытка, амала ианысҭаху исраала, – инаишьҭасҳәеит сара…
Ԥыҭрак ашьҭахь ҳцеит ҳара ҳаибарыҩуа Ԥашыр иҳаԥахьы.
Ахьхьаҳәа ахаҳәқәа ирылхәраа иааиуаз аӡыхь ахықәаҿ ҳтәан, аҳаԥы иахылҿиаахьоу ажәабжь ссирқәа ҳрызхәыцуа…
Шәача ақалақь... Амш ашьыбжьышьҭахьрахь инеихьан. Ииультәи амра аҽырцаҳәцаҳәӡаны ашоура канаршуан. Убас ишыҟазгьы амшын агаҿахьтә игәыҟаҵагаха зҿаазхоз аԥшахь ҳалал, зыԥсы зшьоз ауаа инарҿахәмаруа, ашәаԥыџьаԥ рыбӷьқәа ырлацәҟәысуа, зегь рыкәа иҭалон, рхы рыҿқәа гәыдкыло, ргәы ааҟаҵаны абаҳчара иныҵашьқьыруан.
Ашәшьырақәа рҿы итәаз аԥсшьаҩцәа хәыҷи-дуи рцәажәабжьқәеи рыччабжьқәеи гәырӷьахәха ана-ара абаҳчара иҭыҩуан. Урҭ ргәырӷьаратә бжьы иацшәаҳәозшәа, аԥсаа рацәа еибарҷырҷыруан аҵла рымахәқәа рахь. Агаҿахь улаԥш науршәыр, еибаркьииуа, еилаԥырԥыруа аҷныш ԥсаатәқәа ахьеилоу убон, амшын рыҽӡаарслауа.
Шәача, Шәача... Ари ақалақь шаҟаҩ ԥсшьаҩцәа рыбзиабара ахьыԥшузеи, шаҟаҩгьы аратәи амра цаҳәцаҳә рҽарбылны, рымч ҭаҵаны, ргәабзиара рыӷәӷәаны ицахьоузеи!..
Абратәи абаҳчақәа руакы иныҵалт ашьшьыҳәа, иҟәбаҟәшәо, Асҭамыр Бганбеи, уи иԥшәмеи, хәышықәса зхыҵуаз рыхшара хәыҷы Беслани, ҭынч акы иалацәажәо, еибарччо. Беслан хәыҷы дхычԥыԥырӡа, ихахәыԥшқа еилбзаауа, зны иани иаби раԥхьаҟа драԥыҟьон, зны рышьҭахьҟа диасуан, кәрҷыжь хәыҷык ыркәаркәалеиуа. Абаҳчара абжа ааиҩыршахьан еиԥш, рыварахьтә иаалырҟьаны аӡәы ҿааиҭит: – Асҭамыр! Асҭамыр!..
Асҭамыри аԥшәмеи, харахаԥшуа, знызаҵәык иааҭгылт. Дырҩегьых ауаҩ иҿыҭбжьы ааҩит: – Асҭамыр! Уара уами сызҿу, Асҭамыр!..
Хаҵеи ԥҳәыси рылаԥшқәа ҿызҭуаз ауаҩ инеизыҩт. Асҭамыр аҭҳарцәҳәа дааҿыхазшәа: – Ефим! Ефим! Сыхаара Ефим, уара, уара уоума ари?! – иҳәан, знапқәа рхаханы иара ишҟа зҿаазхаз ауаҩы иахь днаҭрысит.
Арҭ аҩыџьагьы рҽынеигәыдрыжьлеит, еигәдибаҳәҳәалауа, шықәса ҩажәа еицәыӡны иҟаз, анык илыхшаз аишьцәа гәакьацәа реиԥш. Рҽырзеиҟәымкәкәаауа, рлакҭақәа ихибаԥшылауа, еигәдибаҳәҳәала игәдибакылон. Ари збоз Асҭамыр иԥшәмеи, Беслан хәыҷи, егьырҭ аԥсшьаҩцәеи, иҟалаз рзымдыруа, ишанханы арҭ аҩхацәак ирыхәаԥшуан. Азнык азы ргәы ааԥшаан, иаамхагәырӷьаны рылаӷырӡқәагьы нхаҟәҟәалт еигәдибаҳәҳәалаз ахацәа. Аха нас реиԥылара ирнаҭаз агәырӷьара амҵәыжәҩа аашьҭнаԥааит. Даргьы еиманы асқамқәа рахь рҿынархеит.
Изусҭцәада асҟак еицәнымхауа, еигәдибаҳәҳәалауа, агәырӷьаратә лаӷырӡ хаҟәҟәала еиԥылаз, зықәшамықәша игылоу ауаа зыршанхаз арҭ аҩхацәак!? Иабеибабахьоу, иабеибадыруеи? Абри азҵаара аҭак заҳарц зҭаху уреиуазааит аԥхьаҩ, уаргьы.
Ааԥынра аамҭан. Маи мза аҭәымҭазҵәҟьа акәын. Аибашьра еилашыҩкӡаны есааира ахыԥша арцәгьон. Аԥшатлакә иаҩызаха, афронт еиҭанеиҭасуан, ашьаӡа-гәаӡа каршуа, абылфҩы аҿышәшәо, аԥсҭазара шьаҽуа. Џьара шьҭахьҟа инеиҭаҵуан, икәаны-зануа, абахә жәпа иагәыдыҽҽало аӡыцәқәырԥа егьалымшакәа, ашьҭахьҟа ишхьагәгәауа еиԥш; даҽа-џьарах изеиҭамҵуа иаанхон... Зегьы дара ракәын, афронт иамҿхакны иамаз ацәаҳәаҿы ауаҩытәыҩса ишьа ықәжжуан, адгьыл қьуан, аԥсҭазара кәԥон.
Абас ишыҟазгьы ааԥынра иара атәы ҟанамҵар ауамызт. Аԥхарреи ашәҭреи згәыҵаҳәҳәа иаацәырҵыз ааԥын мра афронтаҿ аибашьра иаҿагылаз асолдаҭгьы игәалаҟара арлахҿыхуан, игәыӷра арыӷәӷәон, иԥеиԥшымҩа дықәнарԥшуан.
Ааи, аибашьра аамҭа ааԥынразтәи ашәҭқәеи ашьеи анеилататоз, ашәҭ фҩыхааи аԥсцәаҳа ифҩыцәгьеи анеилаҳантоз, аԥсҭазаареи аԥсцәаҳаи анеиҿагылаз аан ауп асолдаҭ Бганба Асҭамыр 1942 шықәсазтәи ааԥынра дшаԥыла.
Ааԥын мшқәа руак азы, еиҵәҟаҟараӡа ача зқәыҳәҳәы иаахьаз дәы дук аҿы ҿыцха диан асолдаҭ аԥсуа арԥыс Асҭамыр Бганба. Уи дызлаз архәҭа аӷа имацәаз иҭакны иҟазиижьҭеи шьҭа жәамшҟа ааҵуан. Аҵса зҭадырҭәо ачуан ду иаҵацеиуа ауарқь мца иахагылоушәа, аԥхӡы рылхәаҭа, ашьа каршуа, аӷа, имацәаз еимгәыцҟьаа аҭаҵаразы иқәԥон Бганба дызлаз асовет еибашьцәа, урҭ бзала аӷа рхы ирҭомызт. Аха иара аӷагьы есааира имчқәа еизыркәкәауа амацәаз ирҭшәон.
Аҽны ицәалашәара бааԥсны, ихы-игәы ақәмаҷха, ихы аашьҭихын амра дҩаҵаԥшит Асҭамыр, аха уи хаарак аҵаны имбеит. Ацәаҟәа хьамҭа ихәдаџьал инықәҳазшәа, дырҩегь ихы наикәаҽын адгьыл хьшәашәа инықәиҵеит. Нас иарӷьа ӡамҩа наирҳәын ачаз иаҵәара инылеиҵеит. Ихы-иҿы қәыԥш иарӷьа нап нацәкьарақәа анаахьишь, ижәпахахьаз ижакьа џьаџьаӡа аҽааинардырт, уи имсеижьҭеи шьҭа жәамшҟа иреиҳан.
Амра ашәахәақәа, ехьыс-еиԥысуа, Асҭамыр дгәыдыркылар рҭахызшәа дааиԥхьыршьшьааит, ихахәы иалаҳәуа, икәа иҭало, иџьымшь паџьҳа ԥшӡақәа зҵатәоу илахь иадцырцырло. Ҿыцха дахькаиаз, ашьхыҵә реиԥш, хәыцрашәк ихы иҭапапон, дыргәаҭеиуа. Ус бжьыцәгьак ааиаҳаит харантәи. Иӡамҩа адгьыл иаақәиҭхан, ихы дааҩахан ачаз иаҵәара инылирҳәҳәеит, игәы ҵысҵысуа.
Ачарҭа адәы ду ахьаанҵәоз абна ҳәыгәра иаалыҩрын, еибарӷьарӷьаруа, ауама рымҽхак, амариалқәа реиԥш еиқәаҵәа-еиқәаҵәаӡа, рҿаархеит аӷа итанкқәа, ашьа рықәтәа, зҭыҩра иааҭыҵыз аԥсцәаҳа ихшыбаҩқәа реиԥш игәӷырҭарӡгаха, игәкажьгаха.
Асҭамыр азныказ игәаҵанӡа инҭыԥсааит дцәышҟҟараӡа шьакәарак ҳәа илаӡамызшәа, ихы нхьаиршьшьын адгьыл хьшәашәа еиҭанықәиҵеит. Ахәыцра, ахәыцра, дырҩегь ахәыцра дынҭанагалеит. Аха ахәыцра аамҭа абаимоу уажәы, аԥсцәаҳа ицқәа хырџьаџьа, дҳәашьҳаха иара дихәлеигәарц ишҟа дҳәазауа ааира данаҿу аамҭазы.
Асҭамыр илымҳа адгьыл инықәирӷәӷәеит акы дазыӡырҩуазшәа... Сишь, абар адгьыл агәеисбжьы ахьиаҳауа, хәыҭхәыҭла акы ахьианаҳәауа: «Арԥыс, угәы рыӷәӷәа, аҳаҳаи умшәан! Ахаҵа дызқәымшәо егьыҟам, аха даиааиуазар ауп хаҵарала. Уара узықәиоу аԥшәымас узмоу, уззеибашьуа, ухы зқәуҵарц иуҭаху, ҭоуба зуҭаз уԥсадгьыл гәакьа соуп сара. Уара сшухьчо еиԥш, саргьы усыхьчап усгәыҵаҳәҳәан... Аха иудыруазеи, аԥсра хырԥашьа амоур, нас?.. Нас аԥсра уаԥылароуп хаҵаҵас, убасҟан уԥсадгьыл иаҳагьы гәбылрала иара анышәнапаҿ уаднакылап акәа уҭаршәны, иара агәыҳәԥы хшала иааӡахьоу, иара зхы ақәызҵахьоу аҵеицәа аӡәырҩы шаднакылахьоу еиԥш. Уи иахьчап убаҩқәа, уи уаханаршҭуам бзанҵы, бзанҵы...»
Ицәажәоит иԥсадгьыл, иаҳауеит уи агәеисбжьы. Аха аԥхьан зыбжьыцәгьа ааҩыз аӷа итанкқәа анааигәалашәа, ихәыцра еиҭааиԥҟьеит, уажәраанӡа ицәажәоз адгьылгьы абжьы ааиқәтәазшәа игәы инарбеит. Абар аԥсцәаҳа иеихатә хаԥыцқәа рӷәырбжьы ахьгауа, ааԥынра иаршәҭыз адгьыл шьапхыцла ицәыӷьӷьа-цәыԥԥуа иахьааиуа. Абар аԥсцәаҳаи Асҭамыри еиҿаԥшуа иахьааиҿагыла, ахәыцраҿ акәымкәа лабҿабаҵәҟьа.
«Зегьы дара роуп, сара устәуп, шьаҿак усырҟаҵарым, сҿаҵахә уакәын...» иҳәозшәа, аԥсцәаҳа дааиуан.
«Мап, изалшом... – асолдаҭ ҷкәын ибызбызуа мцабзк ҩеихыддызшәа ибеит. – Скагәыгәны ишԥыкәу аԥсцәаҳа сшиԥыло, снапы сҩаханы схы исҭарц?! Мап... Аԥсра анакәха – еиӷьуп ушгылоу уԥсыр, ҵаҟа ушкагәыгәу аӷа дааухагыланы улышьҭаирҟьацыр аҵкыс...»
Ахьшәҭҳәа ихы дааҩахеит Асҭамыр, иблақәа ҭҳаца ажәҩанахь инаиршәт. Нас ачарҭа ду днықәԥшит. Днышьҭасын иарӷьа напала ача иаҵәара ааимирттаан, инацәақәа адгьыл иналарԥсны, напсыргәҵак азна анышә еимлагәа иаашьҭихын игәы инадикылт, иқьышәқәа ҵысҵысуа: «Сыԥсадгьыл, сыԥсадгьыл, снышәнап, сызкәыхшоу. Уара уҿы аԥсра, уара узы аҭахара... Уара ухьӡала ақәԥара...» Игәы аҭҳараҭҳараҳәа еисуа аҩагылара иҽыназикуан еиԥш, ишьҭахьҟала ибӷаҟны акы хьшәашәаӡа изқәа ашшара илақәыӷәӷәеит, дышьҭанарҟьацрашәа. Игәы нҭыԥсааит Асҭамыр. «Издыруада аӷа итанк абжьы смаҳаӡакәа иааины иаасхагылазар!..» – ааигәахәт. Ицәалашәара бааԥсны, еергьҳәа даахьаҳәын днаԥшызар – абар аԥсцәаҳа цәҩежь дахьылеиҿаԥшыз. Иавтомат кны афашисттә солдаҭ уа дихагылан... Уи даӡәымызт, инаҩс жәпаҩык анемец солдаҭцәа еидгылан.
Уи акәхеит, Асҭамыр дытҟәаны даарымпыҵархалт африцқәа.
«Қом, лоус... Қом... – рҳәан, илеицрас-ҩеицрасын драԥца рҿынархеит.
Ишьапқәа еилага-еилагауа, иблақәа алашара рыцәмаҷхауа, акаҭа иалахаз акалмаҳа еиԥш, игәы ԥаҭ-ԥаҭуа акәын дышнеиуаз Асҭамыр. Уи дыхҭазкуаз ихәыцрақәа еибарххо, ишьеи идеи ирҭагьежьуа, уажәы-уажәы рҽеиздыркәкәон игәаҵанӡа. Аха амца аҿаҳәараан ахәа зқәыдмырҳәҳәыз ахәышԥырӷ еиԥш, уи ихәыцрақәа хәыҷы-хәыҷла иаҿыцәаауан. Анемеццәа драԥцаны инаскьацыԥхьаӡа иаҳа-иаҳа дара рыжәпара далаҳауан, иаҳа-иаҳа еиладырҭәауа акаҭран еиқәаҵәа далагылазшәа ибауан.
Аҭҟәа дзаԥцаны инеиуаз анемеццәа украинтә қыҭа хәыҷык инадгылт. Ақыҭа азааигәараҿы, дәы дук аҟны реизгара иаҿын иара Асҭамыр иеиԥш иҭҟәаны иргаз асолдаҭцәа. Асҭамыр ишьҭагыланы иааиуаз анемец иавтомат ашьхәала уи изқәа дыҩкыдсылан, адәаҿы итәаз атҟәацәа даарылеицалт дырӡагәӡагәуа.
Аҭҟәацәа ирыкәшаны иҟарулуаз анемеццәа, зҿаҵахә ианиаз алашәага млашьқәа реиԥш, рыблақәа шаҟь-шаҟьо, еибарччо исамырҟәылуан, агәалаҟара рыманы.
Асҭамыр дназларцалаз атҟәацәа днарҿаԥш-аарҿаԥшит, аха иара дыздыруаз ма иидыруаз ҳәа аӡәгьы илаԥш иқәымшәеит. Лоунытә даақәԥсычҳаны, ҵаҟа днатәеит. Изымычҳазт, дааҳәын варала адгьыл хьшәашәа днықәиеит, анемец ҟарулцәа ахьгылаз аганахь иҿы нарҳәны. Уи иблақәа мчыдаха, атыҩ иакыз амза еиԥш ицәышшӡа, аихаҟәысра рцәыхьамҭаны, инаҩсшәа иччо игылаз анемец солдаҭ дихәаԥшуан дгачамкшәа. Анемец солдаҭгьы иара дкылкааны дихәаԥшуашәа аниба, дааскьан иоурыс бызшәа ҟыжә-быжәқәа рыла дҿараантәуа ҿааиҭит: «Лоус, умираи, да? Что смотри? Қәшам хочу, да, капут да?..» – Анемец иоурыс бызшәа анынҵәа, ибжьы нҭиган, ихатәы бызшәала ибз алагара иналагеит, ииҳәоз заҳауадаз акәымзар...
Асҭамыр игәахы еибакуа, аԥшатлакә еимнарпыз аԥҭақәа реиԥш, ихәыцрақәа харабӷьара рҽырԥсаҟьон. Уи ихыиҿы иасааира аҽармашьцон. Аха игәаҵанӡа имхьаҳәхьачауа, аԥсы ӡаны икыдтәалан агәыӷра. Агәыӷра, агәыӷра... Шаҟа аҵанакуазеи абри еиԥш аҭагылазаашьа бааԥсы аан уи. Агәыӷра уҳәеит ҳәа, дзықәгәыӷрызеи иҭҟәан аӷацәа рнапаҿы иҟоу асолдаҭ. Ихаҭа дыҭҟәоуп, аха иҭҟәам игәыӷра. Уи кәалӡра азнауеит асолдаҭ игәы ахаҭа. Иҭҟәоу, иҭҟәаҵәҟьоу, аӡы ҭҟәа иҭашәаз акәиц еиԥш згәыӷра ҿыцәааз ауаҩы иоуп. Аха Асҭамыр игәыӷра агәра игоит, уи ҿыцәаауам...
Дааҳәын, ибӷа адәахьы ирханы, дҟәызгаӡа атҟәацәа дрылаԥшуа днатәеит. Уанӡа еибадырхьаз атҟәацәа рыхқәа неидкыла-ааидкыло еицәажәон. Шьоукгьы ӡырҩуашәа, рылақәа ҭхаха итәан дара ирыхәоз акраҳар рҭахны.
Аҭҟәацәа рыжәпара агәҭаншәа дтәан арԥыс аԥшьык, хаҿкьакьак, ирнаашәа ихаз исолдаҭ хылԥа хәыҷы ихцәы авҵыҳәҳәо. Уи ибжьы хәыҵакны ацәажәара даҿын урыс бызшәала:
– Шәгәы кашәмыжьын! Ааԥынра аамҭа ашыкьымҭаҵәҟьа ҳҭагылоуп. Иазҳап, ашьацра еинчылап адәқәа, иеиҵәахап иҵегь абнара... Усҟан имариахоит абналара, аҩра, аҽыҵәахра... – Ацәажәара даҿын арԥыс аԥшь, иааигәара итәаз атҟәацәа днарылаԥш-аарылаԥшуа.
Бганба Асҭамыр арҭ ажәақәа анааиаҳа, игәаҵанӡа икыдтәалаз агәыӷра хәыҷы ԥыхьа аасҭа уажәы иаҳа аԥсы ааивнагазшәа ибеит. Нас дааҳәазашәа иун, ицәажәоз арԥыс аԥшь изааигәарахь днасҭхарацы иҽыназикит, иаԥхьа итәаз асолдаҭ ивара дышнаваӷәӷәаз изгәамҭаӡакәа.
Асҭамыр дназваӷәӷәаз асолдаҭ ҭҟәа дыхьшәашәаӡа, хаара нацәак иҵаӡамкәа, уажәымзар-уажәы дшытҟәацра, Асҭамыр иахь даахьаԥшны ус ҿааиҭит:
Уабацои уара, амшә маҟыш еиԥш уҳәазауа?
Уара уакәхын иҳагыз ара, ача ршо џьушьома, џьым. Уԥсы қьалықьашауа, уахьтәаз уазымки? Наҟ унаскьа, наҟ! – имч ааизыркәкәаны варала Асҭамыр днеигәҭасит уи.
«Ари згәы кыдӡаахьоу аӡәы иакәзар ҟалап, аҟыҿыҳәа дыцҳауа, схы илазгалар еицәастәуеит» ааигәахәын, Асҭамыр ишьҭахьҟа дынхьаҵит.
Уажәраанӡа ицәажәоз арԥыс аԥшь ацәажәара даҿын:
Ааи, адәқәа еинчылап, абнақәа еималап, аха уаанӡа аихац аҟнытә доусы иара ихы дшахәауа ауп. Ауаҩы ихатәы иара иӡбароуп...
Ӡбашьас иҟоуҵоузеи, ақәыџьмақәа реиԥш! равтоматқәа кны иҳадгылоуп, иумбои... – ҿааиҭит даҽаӡәы.
Ус ауп, аха ес-минуҭ, ес-сааҭ, есымша абналараз ахәыцра, еимгеимцарак аԥшаара, атҟәараҟынтә аԥырра – абриауп ҳара ҳзы уажәшьҭа иаанханы иҟоу. Аха уи агәаӷьра аҭахуп, агәаӷьра... – Иажәа ахыркәшара иҭахцәамкәа, идгәыԥлан иааигәара итәаз зегьы рлакҭакәа рҿы акы иԥшаарц иҭахызшәа, днарзыԥшит ацәажәаҩ. Уи иблақәа шаҟь-шаҟьо ишнеиуаз рҽаадырҭынчын, Асҭамыр Бганба иҟны ианааи, зынзаҵәык иааҭгылт. Нас иблақәа еиҭамацәысын, кылкаарыла Асҭамыр диҿаԥшуа ҿааиҭит:
Уара у-Кавказтәызар ҟалап узлазбо ала, ус акәӡами?
Ааи, с-Кавказтәуп! – еергьҳәа ибжьы ааҭигеит Асҭамыр. Егьырҭ итәазгьы иара инаихәаԥшит.
Аԥхьан Асҭамыр данеиҭаҵуаз дыздыӷәӷәалаз, ара ача ршо џьушьома ҳәа иазҳәаз асолдаҭ ҭҟәа, дырҩегь иблақәа ааҭархәылакны, иажәақәа кьакьаӡа Асҭамыр илеигәыдиҵеит: – Кавказтәимхкәа ззуҳәахуеи, даараӡагьы иухьчеит... У-Кавказ шьҭа уԥхыӡгьы иалашәарым, анемеццәа рҟамч ԥҵаҵа еибгазар...
Асҭамыр уажәраанӡа игәаҵаҿ ихәандалеиуаз игәыӷра арҭ ажәа хьшәашәақәа рышьҭахь аҽаареиџьит. «Моу, ублақәа шьашәы иҭарблааит, сара сызларбаз, сара сакәушәа уҭҟәаны узгаз, усыдызцалазеи, иарбан сзыхҭоукыз?» – ааигәахәын цәымӷрыла уи иахь дынхьаԥшит.
– Уара уаԥхьахьоума Пушкин иҩымҭа «Кавказтәи атҟәа» Уи атҟәа мариала аӷацәа ихы римҭеит, – иҳәеит даахыччашәа атҟәацәа руаӡәы.
– Дыздукылауа дызусҭда, – нациҵеит даҽаӡәы.
– Уақәшәашьа ухаҵашьоуп! – инҭырҳәыцаа аԥсуа жәаԥҟала аҭак ныҟаиҵеит Асҭамыр.
Угәы каумыжьын ашьха уаҩы атҟәа. Иудыруазеи мышкы зны Кавказҟа ҳаиҭананагар... Зеиԥш ҟамло егьыҟам, ауаҩы зегьы дрықәгәыӷуазароуп... – Асҭамыр игәы ирӷәӷәарц иҭахызшәа даацәажәеит арԥыс аԥшь.
Ԥхыӡла ибашт уи и-Кавказ, ԥхыӡла, кыр иҳәозар, лабҿаба дагьақәымгәыӷааит... – ибжьы ҵәыҵәӡа даҽаӡә
иажәақәа аарылаҩит. – Уқырҭуазар акәхап, кацо? – нациҵеит зҵаарала.
– Мап, саԥсуоуп, Аԥснытәуп! – наҭеикит Асҭамыр, маҷк ибжьы ааҭганы.
Асҭамыр икәша-мыкәша итәаз атҟәацәа рылаԥшқәа иара иахь инадырхеит.
– Аԥснытәиуп уҳәама? Издыруеит, издыруеит... Аԥсны снеихьеит сара. Атуристцәа ргәыԥ салан, шьапыла Қлыхәра акаҵәара ҳхыҵны, агаҿа Амшын еиқәа аҿықә аҿы ҳнеит. Аҟәа ақалақь аҿы ҳаҟан, исгәалашәоит, – ҭынч-ҭынч дцәажәон арԥыс аԥшь.
Абарҭ ажәақәа Асҭамыр игәы дырӷәӷәон, иара дзызгәакьаз итәыла ҿацә, иԥсы изалымхуа иԥсадгьыл лаԥшҵашәараны уажәы ибауазшәа игәы ааҟалон. Ихәыцрақәа ааизыкәкәан, урҭ имч рықәымхауашәа аниба, иоуразоуроу иҽынариҭеит, нас иаразнак дышьҭԥаа дрыма икаууа Аԥсныҟа ицеит.
Аӡыхкыраҿ аӡы аноурыжьлак, аиаҳәа ахы аҭбаара илажәланы хланҵы аҿанынанахо еиԥш, ихәыцрақәа лаижәлан игәаҵахь рҿылархеит. Абар дырҩегьых рынхарҭа аҭыԥаҟны дахьнанагаз уи ихәыцра. Ԥанаҩ ашьха ашьапаҿы... Ҿаҩа дгьылуп ӡыԥшаҳәаны инашьҭуп. Рыҩны аԥхьаҵәҟьа иҵәи-ҵәиуа раӡныԥсараха ицоит ашьха ӡиас Дәаб. Аӡы нырцә-аарцә ихықәгылоуп аҳардан ӡахәа змоу алҵла дуқәа, ахәырма ҵлақәа. Урҭ дрықәланы шаҟантә раԥхьатәи ажьӷырла ифахьазыз Асҭамыр; урҭ рымҵан дгыланы ажьҭаара аан шаҟа мҵәышә иаб имҵигахьазыз. Абан урҭ аҵлақәа рымҵантә ибоит рӡыхтарҭаҿы иҭагылоу ахаҳә шкәакәа ду; уи ахаҳә дықәгыланы заҟантә аӡыжь далаԥалахьазыз. Абан ркәасқьа ашьҭахь ажәытәтәи аҵангәара абаашьхәыҵа ду инашьҭу ахьаанҵәо, абаа хыҽҽы ахьгылоу. Абаа ааҩыс зҽеимартаӷа игылоу аҵла аҵаҟа заҟантә акакан цәҟәыниршьахьазыз, абаашьхәыҵа иҵагылоу араҿарақәа рымҵан иҟәашшӡа икаԥсоз аԥша какан шаҟантә иҟәшәахьазыз. Абан ркәасқьа ашьҭахь ашымҳаҵла игылоу авараҿ ашьхымӡаҭраҿ ашьхымӡақәа еиваӷӷа аҳәиҵәҳәа ашьха ахьырҭоу. Асҭамыр иаб Шьаҳан ашьхымӡақәа аниԥшлоз, уи ашымҳа аҵаҟа ашәшьыраҿ дтәаны шаҟантә шаҟа цха саранџь ифахьазыз. Шаҟантәгьы
ашымҳа ҵла амахә ду аҿы ауаргьала кнаҳаны иҩызцәеи иареи еибархәмархьаз... Абраҟа, Анҷара аҳаблаҿ ауп раԥхьаӡа Асҭамыр иԥсадгьыл абзиабара ахы ахьизцәырҵыз, адац ахьаиркыз. Абарҭ зегьы ихәыцра иалан иара.
Игәалашәараҿы иаацәырҟьеит данқәыԥшӡазтәи хҭыск. Ԥхынран, амш шәшьын. Иаадыды-мацәысын икыдхаҽа ақәаура иналагеит. Усҟан иара ркәасқьа абарҵаҿ дықәгыланы адәахьы дыԥшуан. Ус аԥша асра иааҟәыҵын, амшгьы аахкәеит. Аԥсҭҳәа еиқәаҵәақәа еилҩыруа ашьхарахь идәықәлеит. Ақәа анаахкәа, Асҭамыр хәыҷы дгәырӷьаҵәа амардуан дналбаан ашьацра днылалеит, ишьапы хәыҷқәа хырҟьаҟьа. Рыҩны аԥхьа иҿаз агәашә ааиртын, аҩаршьҭра дҭагыланы ҷҟьап-ҷҟьапҳәа аҩар ҭҟьо иҿылеихеит. Рӡыхтарҭаҿ данынхықәгыла, Дәаб аӡы хәашьҟаҟҟараӡа, еибаха-еибафауа, агәылшьап еиԥш илеиуан. Аӡхықәаҿ, лахьхьи илаԥш нарықәшәеит рҳәарақәа. Урҭ ирымариашан нырцә акәараҿы ихықәгылан ажәқәагьы. Аха ихышхыҵәо илеиуаз аӡы хәашь аҭалара нырцә акәара ихықәгылаз ажәқәа ирзыгәаӷьуамызт. Ажәхьақәа руакы аарцәҟа аԥа анаба, иҟаан аԥахьы инаԥшит. Уи гәазҭаз аҳәыс хәыҷы акәапаҳәа аӡыцәқәырԥа аҽналанаршәит. Аҳәыс ԥыҭк инаскьахьан еиԥш аӡы иаамҵанарсит, ахы ӡааҳәҳәо.
Асҭамыр хәыҷ ари аниба, ҿиҭуа далагеит, аҳәыс аӡы иагоит ҳәа, аха ааигәа уаҩы дыҟамызт.
Зԥа аӡы ишагоз гәазҭаз ажә, иаразнак ахы ҩышьҭнахын аӡы аҽналанажьит, ацәқәырԥақәа ирыхо, аԥа иацхраарц аҭахны.
Ҩын ҭыԥк аҟара иаалгәыгәны алҿар зхылиааз аҟәарабжьара аӡы ахымҵәацкәа иҟан. Убри аҟәарабжьара ахәдан аҳәыс хәыҷ лҿықәнажьлеит. Аҳәыс аингьы уаҟа илеит.
Асҭамыр иҟаларызеишь ҳәа, аҳәыси ани дрыхәаԥшуа дгылан, урҭ шеиниаз аниба, игәы аахьаҵит. Аӡы хышхыҵәо илеиуан. Аҳәыси ани иаарыкәыршан ӡыхәашьыла итҟәан.
Абарҭқәа зегьы игәалашәон Асҭамыр уажәы, дыҭҟәаны дахьтәаз. Нас ииулакгьы ихәыцрақәа даарылҵын атҟәацәа даарылаԥшит.
Асҭамыр, атҟәацәа ахьтәаз адәы иавган инагаз амҩаду ахь акраамҭа илаԥш кыдхаланы дыԥшуан. Ус машьынак
амҩаду иаамҩахыҵын дара атҟәацәа рахь аҿаанахеит, асаба шьҭырббы. Амашьына анаарыдгыла, анемец ҟарулцәа рҽыриашан инаԥылт. Хҩык афицарцәа амашьына иааҭыҵит, Руаӡәык акапитан ичын иман. Жәҩантә аиаҵәа кыдызԥааз дара ракәу џьушьап, атҟәацәа ианаарылаԥш, рхы-рҿқәа аарҿықәлашан, инеибарччеит.
Анемец капитан имгәацәа аҭасҳаԥра иақәыз имаҟа ҟьаҟьа ҽырбашақә дааҩахашәа иуит. Нас еилаҟәаҟәо урыс бызшәала ацәажәара дналагеит:
– Шәар, аурыс солдаҭцәа, шәхы ҿышәхит, аԥсра шәацәынҳархеит ҳара. Акоммунистцәа аибашьра шәаҿарыжьын, аха шәыԥсы ҳаԥшәмахеит. Уажәшьҭа шәымшәан... Шәара шәҩызцәагь шәара шәеиԥш иҳазҿыхыр, рыҽҳарҭар, ԥеиԥш бзиа шроуа жәдыруоу... – дцәажәон акапитан, ихәдаџьал ԥсыла анарҳә-аарҳәра ицәуадаҩны, Германиа инаркны Украина аҟынӡа амҩан ашьа иижәхьаз дарцәыцәызшәа.
– Урыстәыла ҳара ҳнапаҿы иаагар, нас шәызхарагьы шәфап, шәызхарагьы жәжәып... Шәара шәиаҵәа ахькыду убрахь Германиа дуӡӡахь ауп, – иарӷьа напы дҩахан мраҭашәараҟа инаирхеит.
Аҭҟәацәа нақәацарак рымамкәа, ргәы еиҟәыҷҷо итәан.
– Шәыԥши уара, ҳирҭхаџьрашәа, дкако ииҳәақәо шәаҳауоу... – ҿааиҭит арԥыс аԥшь, аԥхьан ицәажәоз. – Уаҳцәынхом, ус ухәы уфааит... – нациҵеит.
Уара уеиԥш егьаҩ аабахьеит, егьаҩгьы ргәы ҳақәгылахьеит, уаангылишь макьана... – игәахы ԥыжәжәо атҟәацәа иреиуаз даҽаӡәы иажәақәа нарылеиҵеит.
Шәаангыл, шәаангыл, ииҳәо ҳазыӡырҩып, иара амалагьы еилаҟәаҟәо ауп ишиҳәо, ижәдыруазеи џьанаҭҟа ҳдәықәиҵозаргьы... Иаашәычҳа, шәҿы ӷьар ҳәа шәшәома, – игәы ааҵкапит даҽаӡәы.
– Дук мырҵыкәа ҳара ҳар ду Урыстәыла рнапаҿы иааргашт. Амала, убраанӡа шәара ишәеиуоу аӡәы абналара иҽаназик ԥеиԥш цәгьоуп изыԥшу. Иабыкәху шәахьыбнало, ҳара ҳамчра шәампыҵыҵны, Апартизанцәа, абандитцәа рахь акәзар, урҭ рҵыхәтәа аԥҵәара ҳаҿуп. Сшәазҵаауеит, шәарҭ анемец бызшәа здыруа ӡәыр шәыҟоума? Шәыҟазар,
арахь шәаалҵ! – анемец капитан атҟәацәа зегь илаԥш нархигеит.
Анемец бызшәа здыруаз ыҟазаргьы ҟаларын, аха аӡәгьы ҿиҭуамызт.
– Аӡәгьы шәыҟам акәу? – дааиԥхьхәыцаан, – абнауаа рбызшәа мацара ауп шәара ижәдыруа. Анемец бызшәа шәдырҵахуазма... Шәымбои, ҳара шәара шәбызшәа апыҟҟаҳәа ишаҳҳәо! – идгылақәаз днарыхәаԥшит.
Анемец фицарцәа рбызшәала акы ааибырҳәан инеибарччеит. Нас амашьына инақәтәан, излааз амҩала ицеит.
– Аӡы шцара шәцааит, ишәҳәақәо закәызеи... Ҳаҭҟәаны ҳахьшәымоу азмырхахкәа, ҳшәыргәыбзыӷырцгьы шәаҿыхып, –игәахәуан Асҭамыр, амашьына ицаз дашьклаԥшуа.
Аурыс солдаҭ арԥыс аԥшьи Асҭамыри рылаԥшқәа ааиқәшәеит хаха. «Мшәан, абри арԥыс аԥшь «егьырҭ раасҭа иаҳа срыцҳаишьоума» – ааигәахәт Асҭамыр.
Ишәарҭан ишәымоу адокументқәа лҭаӡны ишәҵәахы, ма иԥыршәх дара рнапаҿы иҟамлартә еиԥш, – ибжьы ааиргеит арԥыс аԥшь. – Адокументқәа урҭ ирымԥыхьашәар аҵкыс маӡа иаажыр еиӷьуп.
Аӡәы ар иҳәон, аӡәы амажәа иҳәон ҳәа, ҳхаҭақәа ҳаҭҟәаны ҳрымахуп... Адокументқәа рхы ианырҟьааит рҭахызар. Здокумент иацәшәо апартиа иалоу роуп... – ҿааиҭит аԥхьаншәа Асҭамыр игәыҵасыз асолдаҭ ҭҟәа.
Аҭҟәацәа шьоукы-шьоукы анемец ҟарулцәа ирымбаратәы еиԥш, рџьыбақәа рахь иаанапыршьшьын рдокументқәа аацәырыргеит маӡала ирыхәаԥшуа. Асҭамыр ихы ааларҟәны икәахьынтәи еиқәаҳәӡа асолдаҭ ԥхӡы иарҟәыкхьаз сахҭан ԥараҭра ҟьаԥс хәыҷык аацәыригеит. Уи аҿы ааиртын иаагәылихт акомҿареидгылатә билеҭ. Азныказы ицәеижьы ааихӡыӡааит, идақәа ааибарххеит. Абилеҭ ацәа анааирт, абар жәохә шықәса анихыҵуазтәи ипатреҭ ахьақәырҷабу, ихы-иҿы ҭҭәааӡа, иблуза шкәакәа хәыҷы ахәда еибартны, ихахә еиқәаҵәа аҩада иқәԥхьаҳәаны...
Арҭқәа аниба, ахәыцракәа даамҵадырсын, иаҩсхьаз ашықәсқәа дырхыруааны, акомҿареидгылатә билеҭ анидыркуаз амш аҟны дынкылыргеит. Уи аҽны шаҟа дгәырӷьозыз иара. Мыч ҿыцк илалазшәа ихы ибауан. Убриижьҭеи иҵуеит аа-шықәса. «Убысҟан снапы иадыркыз сбилеҭ уажәы схатәы напала иԥырсхуану?.. Иареи сареи абра ҳаиԥырҵуану? Избан сыҭҟәаны сахьыҟоу азу?» Ибилеҭ аартны деиҭанахәаԥшит. Аҵыхәтәантәи абӷьыци ацәеи рыбжьара иагәылаз апатреҭ хәыҷы илаԥш нақәшәеит. Уа ианын иаҳәшьцәа хәыҷқәа рпатреҭ. Абар урҭ рыблақәа ҭырхаха иара иахьиҿаԥшуа. Апатреҭ ахьагәылаз еиҭанагәылеиҵан, абилеҭ аҿы ааиркуаны, аҩадахьыҟашәа аӡәы иӷызӷызбжьы геит. Днаԥшызар, бинтла зхы ҿаҳәаз солдаҭ ҭҟәак аԥсхыхра даҿын.
Аҭҟәацәа шьоукы уахь рҿынархеит, Асҭамыр дназлаз. Аԥсхыхра иаҿыз асолдаҭ имчкәа ааизыркәкәаны дҩеихан ҿааиҭит: «Сароу... сара бзиа узбоит... сыԥсадгьыл... Ааи, сыԥсад... шәабаҟоу сҩыз?.. Бзиа узбон, бзанҵгьы, аԥсра...» – Дышпатоз иқьышәқәа ааԥсыдахан иҽааирҭынчит уи наӡаӡа дмааԥшӡауа.
Анемец ҟарулцәа ахьгылаз иааибарччеит: «Умираи, да лоус, капут, да?» ҳәа, рыбжьқәа ргауа.
Ԥыҭрак ашьҭахь, Асҭамыр дназлаз атҟәацәа хәҩык раҟара аарылырган, иҭахаз асолдаҭ ҭҟәа днаскьаганы дыддыржит ԥслышҵлак аҵаҟа. Аԥсы анышә дазҭаз атҟәацәа рҭыԥаҿ иааит. Асолдаҭ дахьыржыз иахагылаз аԥслышҵла ҵарақәак налатәан, асолдаҭ ижыз игәы иқәҩыр рҭахызшәа, ашәаҳәара иналагеит.
Адәы иаҵәа акаршәра ду иагәылҳәаны инагаз амҩала анемеццәа инарцон уаҳа злымшо иҟаз атҟәацәа. Амлакреи, аӡбакреи, агәырҩареи ззеилалаз рымч рылӡааны, ирыцҳахәха, инеидаҳала-ааидаҳало акәын ишнеиуаз. Даҽакы ирзеиԥшмызт аӡы... Рҟырҟқәа бахьан, рҿыҵак бажәхахьан, ргәы шабахьан, рқьышәқәа хцәышаахьан ишьадаха. Аха иабаҟоу аӡы, аӡы мыжда, аӡы?..
Асҭамыр ԥшьымшын чаӷьа имфациижьҭеи, уажәшьҭак ӷәӷәалаӡа иныԥшуа иалагеит, иблақәа рылашара маҷхауан, ишьамхқәа иҵаҟәалауан. Уи атҟәацәа рколонна ашьҭахьҟа даанхауа далагеит.
Инарцоз атҟәацәа дгьыл ҭаҳарак инхықәгылт. Ус рылаԥшқәа нахьысит аҭаҳара иҭысны ицоз аӡымҩас хәыҷы.
«Аӡы, аӡы!..» – иаразнакала ари ажәа атҟәацәа рколонна ахы-аҵыхәа ааимнадеит. Уажәраанӡа уи аӡымҩас гәазымҭацыз шьоукы рыблақәа ҭырхаха аӡы иназыԥшит.
– Аӡы, аӡы!.. – абри акәӡан атҟәацәа рыжәпара иалыҩны иуаҳауаз.
Аколонна аԥхьа инеиуаз анемец солдаҭцәа – аҽцәа аӡы инхықәгылт, уа ихыз абагьыр иахәаԥшуа. Абагьыр ҭшәан, маакыра амаӡамызт, иааилышьны иҟаҵаз акакәын.
Аҟарулцәа реиҳабы анемец афицар иӡбеит, атҟәацәа абагьыр иқәмыжьлакәа, аӡы иҭацаланы ирыргарц. Нас немец бызшәала аҟарулцәа дҩарықәҟаан адырра риҭеит. Аҟарулцәа ԥыҭҩык абагьыр иаақәгылт, ар рпарад рыдыркыло џьушьап, ус ҿыҭуа: «Лоус, суда, суда, иди, вода...» – Иҟаҟалеиуа равтоматқәа рыла атҟәацәа инаргәыҵасуа, арахә реиԥш аӡы иҩҭарцалт.
Иӡбакуа иҟаз атҟәацәа ари анырба иаҳагьы иааигәырӷьеит, ҳазхарагьы аӡы аажәып ҳәа ргәы иаанагауа. Агәырқьҳәа аӡы инҭалт. Ақәабшьҭ хәыҷқәа рыла абанка хыжәжәаракәа рыла, егьызмамыз рхылԥақәа рыла, зынӡас егьызмамыз рнапсыргәыҵақәа ргәаҩаны, доусы зегьы рхы ишзахәоз ала аӡы иазыҭрыст, аӡы ржәуан, аӡы рҿарҭәон...
Асҭамыргьы икансервтә банка хыжәжәарах хәыҷы ҩынтәҟа инӡааикшалан, аӡы аатаны днаҿыхәеит, аҟәырқь-аҟәырқьҳәа илбаадауа. Убри аамҭазы хыхь ацҳа иқәгылаз анемец ҟарулцәа руаӡәы иҵәыҵәӡа быжь бааԥсык нҭицеит, иурысшәеи инемец бызшәеи еилаҟәаҟәо. Уи иажәақәа ирҳәоз, амгәахь шәыхьны шәыннарҵәоит, ишәымжәын ҳәа акәын. Дрықәҟааит, дрықәҟааит, аха атҟәацәа рыԥсы аӡы иӡаахалан рҽырзаҟәыгомыт.
Аӡы иахьӡааԥшылоз атҟәацәа рхы-рҿқәа бабаӡа, рԥынҵақәа рҭынханы акәын рхы шырбоз. Иара аӡымҩас хәыҷгьы, «сыжәга, акыр сшәыхәозар шәара сышәтәыми» аҳәозшәа, икәазо ирхьынԥашалан илеиуан.
Аҭҟәацәа аӡыжәра ианаҟәымҵӡа, анемец ҟарулцәа реиҳабы афицар аҟарулцәа дрықәҳәҳәеит, ирымуазар шәреихс ҳәа. Ацҳа иқәгылаз анемеццәа аҟәҟәаҳәа ахысра иалагеит.
Аԥсрацәгьа зҭаху дубахьоу... Атҟәацәагьы агәырқьҳәа нырцәҟа рҿынархеит. Аха урҭ рышьҭахьӡа иааиуаз аӡәы изхара аӡы имжәыцзар акәхарын, инапсыргәыҵа лӡаарсланы аҿыхәара дналагеит. Напсыргәыҵала изхара изымжәуашәа аниба, днеиҳәҭҟәыҟәлан иқьышә лӡаакны аӡы данлаҿыхәоз аамҭазы, аҟәҟәа ҳәа анемец зҿааирхаз ахы цаҳәцаҳәа ижәҩахыр иҩалаҟацеит. Уи акәхеит. Дыҩхышәҭын аӡы дыҩӡааҳалт. Икәазо хыхь ашьа ҩхаҵәалт аӡы. Иааигәара игылаз шьоукы дышьҭырхырц рҽыназыркит, аха аӡы иӡааҳалаз асолдаҭ аӡы даҵәаххьан.
Асҭамыр аԥаҩ данҩықәгыла нахыс исолдаҭ магәқәа ирхыжжны аӡы ирҭатәаз амаршәа куа, ашьшьыҳәа днеиуан.
Аҭҟәацәа хышәҟа метра инаскьахьан еиԥш анемецтә афицар аԥсшьара азин ҟаиҵеит. Аҭҟәацәагьы аттаҳәа ҵаҟа рҽынкарԥсеит, аԥсааиҭакра иаргәаҟуа.
Асҭамыр, аӡы зҭыжжуа иҟаз имагә ааишьихын ахәы ларханы, иконсервтә банка акылҵәарсҭа нышәла иаашьыхны, аӡы нҭеиҭәеит. Абанка иазымккәа амагә иҭахаз аӡы иара инеиҿыҵеикит. Ишьап ԥхӡы фҩы ахышәшәо даныҩаҿыхәа, иқьышәқәа алымт ҩықәнартатеит.
– Аԥсуа, узхара аӡы ажәха уадымраӡеит акәу?! – ихәеит Асҭамыр ишьҭахь итәаз аӡәы.
Асҭамыр данаахьаԥш арԥыс аԥшь днеиҿаԥшит.
– Умагә акыр ҭахазар ишсуҭара... – илаԥш Асҭамыр имагә ахь инаиршәит арԥыс аԥшь. Асҭамыр амҩан еиликаахьан уи арԥыс аԥшь Саша шихьӡыз. Смагә иҭахаз хәарҭам, иужәыртәы иҟам, Саша усҭеит, ари ыжә! – иҳәан аӡы зҭаз ибанка хәыҷы Саша иахь инаирххеит Асҭамыр.
Саша иарӷьа напала абанка хыжәжәарах иқьышәқәа ирыбжьакны, изхара иҟарҟы анааирцәаак, иблақәа ааҟәысҟәысит. Иҭабуп, аҩыза иҭабуп! – иҳәан, абанка зтәыз инеииркит.
Аҭҟәацәа, доусы ирымаз афатәқәа аацәырырган, акрыфара рҽыназыркит. Реиҳараҩык акгьы рымаӡамызт рыла ҭаа ус итәаны иԥшуан. Сухар ҽыҭқәак, зараҟьа цырақәак, жмих чхәарқәак змази измамзи уҳәа, иеибадыруаз ааидыбзиалахашәа руит, инеимда-ааимдо.
Асҭамыр, инеиҿаиршәрыз ҳәа акгьы имамызт, даҽаӡәгьы дызидбзиаламхакәа; ус дкахәыцуа дтәан. Ԥыҭрак ашьҭахь иџьыбахь инапы ндәықәиҵеит, иудыруазеи, аџьма имԥсыша амаҵә азылаҟәуеит ҳәа, џьара акы
ҭаханы иҟазар... Сишь, икьакьаӡа акы инапы нақәшәеит. Изакәхарызеишь?.. Ианааҭига, пачкабжак амохорка цәаакӡа, аԥхӡыфҩы ахышәшәо днахәаԥшит.
Аҭаҭын дахаӡомызт уи, аха иџьыбаҟны иахьнанагаз ихаҭагьы игәалашәомызт. Заҟа иҭахызыз уи сухар ҽыҭны икызар...
Ашьха уаҩ унацҳа, уҟарҟы ааимнахп: – иҳәан, арԥыс аԥшь Саша сухар ҽыҭк Асҭамыр иахь инеирххеит. – Исымх, исымх, иҳаманаҵ ҳҿаҵа еиҩшаны еицаҳфалап, ианҳамам усгьы иҳамам... – нациҵеит.
Иҭабуп аҩыза! – Асҭамыр инапы наирхан иааимихт.
Ахәырд-хәырдҳәа хаԥыцла иаалаганы Асҭамыр инылбааидеит ҿаҵак асухар. Иаанхазгьы нарҳәы-аарҳәуа дахәаԥшуа икын. Иара иеиԥш егьызмаӡамыз атҟәацәа иреиуаз аӡәы Асҭамыр ивараҿ иқәабшьҭ хәыҷ ихы иаҵаҵан диан. «Ари илымкаа исфар, амгәахьгьы снархьп» ааигәахәын, Асҭамыр иикыз асухар ҽыҭ хәыҷы абжа аамԥиҽын уи инаимҵеикит. Ииаз асолдаҭ иоуз ачаӷьа иҿахьы индәықәиҵеит.
Аҭҟәацәа ҩадыргылан, рҿынадырхеит.
Макьанагьы ҳабаҟоу, ари алагамҭа ауп. Ҳаԥхьаҟа аԥсцәаҳа ибаҳча еихаҳа ҳҭадмырԥшышеи, – ҿааиҭит руаӡәы.
Иумуӡахт, арҭ ҳандырҵәарц ҳаргонда, ариаҟарагьы џьабаа ҳадырбаларымызт, мамзар ҳдамра ҳнапала инаҳаржны, аҟәҟәаҳәа илаҳгәыдҵаны уаҟа ҳалҭарыжьрын, – нақәҿиҭит даҽаӡәых.
Угәыӷла, џьым угәыӷла. Убригьы акыр иаԥсоуп уара узы, – иажәақәа нарылеижьит аганахьшәа инеиуаз аӡәы.
Угәы ишԥаанагоз, каамеҭ ҟалеит анырҳәа ахәац абла ҭнахуан ҳәа, аҽны шьыбжьон аԥсцәаҳа ҳхы иҭаны, ҳгәыӷрақәа рҵыхәтәа ԥаҳҵәап ҳәа уҟоума?.. – Асҭамыр игәы иныҵаххшәа, ҿаҵақәак иифаз имч ааҭарҵазшәа ҿааиҭит.
Аҭҟәацәа рколонна инарцоз Лозоваиа ақалақь инадгылт. Аха, ақалақь иаламгалакәа, иахыкәыршаны дәык аҿы илкылыргеит. Адәы иакәыршаны еихацла иҭахкаан, ацгәыҵәҟьа зкылымсуа.
Асҭамыр иблақәа шаҟь-шаҟьо, аихац аанда анҭыҵҟа апулемиотқәа зхықәгылаз аҭабиақәа инарзыԥшит. Урҭ
рнаҩс зшьапқәа еимҟәыҭха иҳаракны игылаз абутка днахәаԥшит, убрыгьы апулемиот хықәыргыланы, ҩыџьа анемеццәа хыхь иқәгылан, атҟәацәа рлагер ашҭа рнапсыргәыҵа еиԥш иқәыԥшуа.
Асҭамыр гәалаҟарак ҳәа имаӡамкәа, деиҵакы-еиҵакуа днатәеит. Убри аамҭазы ишьҭахьҟа аӡәы ибжьы ааиргеит:
– Ашьха уаҩ иумаҳаӡои уара, ашьха уаҩ!.. Асҭамыр данаахьаԥш, амҩан асухар изҭаз арԥыс аԥшь Саша иакәын ҿызҭуаз.
– Уаҟа ухала утәазар аҵкыс, уааи арахь, сара сахь! – иҳәеит дырҩегь Саша.
Асҭамыргьы ииҭахыз уи акәын исолдаҭ шинели ибанка хыжәжәарахи аашьҭыхны, днеины Саша днаидтәалеит, ус ҳәауа:
– Шьоукы-шьоукы заҵа урыддмыртәалара, аҟыҿыҳәа ицҳауа, ргәы ҵкапуа ауп ишыҟоу...
– Гәыбӷанс ируҭагәышьоузеи... Иухьӡузеи уара ашьха уаҩ? – азҵаара ныҟаиҵеит Саша.
Асҭамыр сыхьӡуп, Бганба сыжәлоуп, – наҭеикит.
Сара Кузнецов сыжәлоуп, – ихы наиирдырит, игәы ҳалалӡа, – Ленинградтәуп, уажәшьҭа сацәыхарахеит умҳәозар.
Еизгәакьаӡақәоу шьоук реиԥш рҽааидырхалеит аҩыџьагьы. Уажәшьҭарнахыс урҭ рымаӡагьы раргамагьы акы акәзаашт.
Амра нҭашәан, алашьцара ҳанто абызкаҭаҳа еиԥш еихацла иҭалаҳаз алагер инахатәеит. Асҭамыри Сашеи рсолдаҭ шинельқәа руак нарыҵаҵаны, руак нарықәҵаны инеиваиеит.
Ахҳәаҵә ылызгахьоу аџьықәреирҭа ду аԥша цәгьа ҩаласны еилараа, еилаҟәыбаса ианышьҭанаҵо еиԥш, атҟәацәа рлагер аҩнуҵҟа икаиан дара. Иоузыцәахуаз, зегь реиҳа ирзыхьанҭараз аӡы акәын, аӡыдара иагон...
Ауха уаӷоу-саӷоу иширшаша идыршеит. Ашьжьымҭан амра ҩхашлон еиԥш, алагер агәашә иааҭалеит уалырқәак зықәгылаз еидара мҩангага машьынак.
– Аӡы... Аӡы... Аӡы ҳзааргеит, аӡы! – арҭ ажәақәа алагер аҩнуҵҟа иаарылаҵәеит.
Аҭҟәацәа ҩеибарҵысын, агәырқьҳәа ауалырқәа зынгылаз амашьына илажәлеит. Ашьхыҵә реиԥш амашьына
иадпапалон урҭ. Амашьына ачарҭ ашьҭахьтәи аган аартны, ԥыҭҩык ҩхалан, ауалырқәа аӡы рҭырто иалагеит. Амҵқәа реиԥш, игәаҟха иҟаз ауаа, аӡы атаха рибамҭо, амашьына ианлақәпапа, анемец солдаҭцәа автомат шьхәала икшауа атҟәацәа иаарылалт, амашьына иадырцарацы. Аха уаҵәы иадуцара уҟоуп. Аӡба инҵәоз ауаа иаҳагьы еижәыланы ауалырқәа рахь еихон. Ԥсыхәа анырзамҭаӡа, хҩык анемеццәа амашьына иахалан ачарҭаҿ иақәгылаз ауалырқәа иларгәыҵасын, инхыршәҭны хланҵы илҭарҵеит. Аҽырҳәа аӡы кәазо адгьыл илықәҭәеит.
Аӡы ахькаҭәаз рнапқәа шьҭшьуа, уи злабоз адгьыл иахәаԥшуа, ганха икажьыз ауалырқәа рыбзауа игылан атҟәацәа.
Асҭамыри Сашеи аҽанышәара иҟарҵаз башахеит, урҭ ари аилагьежьра каплак аӡы рзалымгеит.
Аҽынтәи амшгьы гәаҟрала идырхәлеит. Аха иааиуа аҵх шԥархыргари? Ақьыбжьы, аӷыз-ӷызбжьы, «аӡы, аӡы» ҳәа, ауазырбжьы зхылҩуаз аҵх гәырмаҷгаха атҟәацәа рлагер аҽааханажьт.
Имамиқәараха алаӷырӡ зҿаҳәҳәы иҟаз аҵх шеит. Ԥыҭрак ашьҭахь иҩыҵхахаз амра ашәахәақәа алагер агәарԥ инықәнаԥсеит. Аха атҟәацәа рзы уи хаарак ҳәа аҵамызт. Урҭ ирҭахыҵәҟьаз – ажәҩан алакыҵа ааҵыршәааны, иаадыды-мацәысны аҽырҳәа қәаршҩы ӷәӷәак нарылаҭәар акәын. Усҟан рнапсыргәыҵақәа ақәаршҩы инаҵакны, ибажәхахьаз рҿыҵақәа рмырцәаакышеи…
Амра ҩхашылахьан еиԥш, атҟәацәа еишьҭархәхәа иааиддыргылеит. Уи змааназ макьана акгьы рыздыруамызт. Амала, иаци жәаци раасҭа иахьа алагер агәарԥ аҿы иаҳа анемец солдаҭцәа рхыԥхьаӡара шырацәаз гәарҭон.
Асҭамыри Сашеи еиваӷәӷәа еишьҭагылоз рышьҭахь даргьы нагылт.
Алагер агәашә аҭаларҭаҿ ааҵәақәак рыхқәа ҿаҳәаны игылан. Ус атҟәацәа реишьҭагыла акоманда ҩарҭан, ааҵәақәа ахьгылаз ахь рҿынадырхеит. Ааҵәақәа ирыдгылан ҩыџьа аполициацәа, ҭанақьтә ҟәрышькақәак кны.
Аҭҟәацәа реишьҭагыла аԥхьаӡа игылаз аурыс солдаҭ иԥаҵа иҿыҵач, деидаҳала-еидаҳало, дҩаҩаӡа ааҵәа
даныҩахагыла, ҟәрышькак азараҟьа ааҭыхны ихылԥа инеизҭарԥсеит. Убысҟан ауп, атҟәацәа ианырдыр ааҵәақәа ирҭаз закәыз; иаразнакала иагьааимдырҟьеит «азараҟьа, ҳзыршоит, азараҟьа» ҳәа.
– Азараҟьа иаҳагьы аӡба ҳаннарҵәарц ҳаҟоуп, – ааиҿыҵҟьеит Асҭамыр, иаԥхьа игылаз Саша диҿаԥшуа.
– Иудыруазеи аӡгьы ҳарҭар, аригьы ҳақәгәыӷуазма, – наҭеикит Саша.
– Шәара избо акырқәа шәҭаххеит, азараҟьа, аӡы... Издыруада ахәшеи ачеи шәҭахызар. Ишәырҭап, шәаангыл, ишәырҭап, – иҳәеит Асҭамыр ишьҭахь игылаз атҟәа.
Аҭҟәацәа азараҟьа рҿы иҭаԥсо, ацәа шамаз илбаардон. Уи збаз анемеццәа «Лоус, шоколад, да, кушаи, кушаи» ҳәа еибарччон.
Аҭҟәацәа еишьҭаргыланы аихамҩа станциаҿы инаргеит. Астанциа ҟәыбаса еилажьын. Аганахьшәа игылан еидара мҩангага дәыӷба дук, авагонқәа еицрыхәхәа, рышәқәа аартны. Авагонқәа ахьаанҵәоз аханӡа мраҭашәараҟа ахы рханы, ахәхәаҳәа иқәыԥсычҳауа игылан апаровоз, ачымазаҩ бааԥс иеиԥш, аԥхӡбаа алыҩруа.
Аҭҟәацәа ирдырит адәыӷба дара ишырзыԥшыз, мдыршьагьы амамызт, рҿыԥшылара аамашьцахеит. Урҭ рҿаԥшылара шбааԥсхаз гәазҭаз анемец афицарк ибжьы ааҭиган, ус дҩарықәҟааит:
– Азҩа шәылалазшәа шәзеиҿаԥшуазеи? Шәгәырӷьар, шәшәаҳәар, шәыччар шәыхәҭоуп... Ишәыбаргузеи, шәҳааӡарц ауп шәзааго! – аурыс ажәақәа рҳәара ицәуадаҩны акәын дышцәажәоз.
Дук мырҵыкәа атҟәацәа ааԥхьаӡаны адәыӷба иҩҭарцалт. Уажәраанӡа еимыртаӷа иаартыз авагон шәқәа аӷьӷьаҳәа иааимаҳаит, реихатәы ӷәарӷәалқәагьы адәныҟала инеиҿашәеит.
Авагонқәа рыҩнуҵҟа еивҵаҟҟы, иқәықәма-шәықәмаха иааилахеит атҟәацәа. Урҭ шьҭа адәахьы иҟаз ҳәа акгьы рбомызт. Уажәраанӡа ма дунеик иқәымԥшуази, убрыгь иналыхәдаахеит...
Анааилашәшәуаз аамҭазы атҟәацәа зҭаз адәыӷба аԥхьаӡа игылаз апаровоз агәы ааилахынҳәын, наҟ-ааҟ аԥаҵа шлақәа ааикәанарҳәын, инҭыҵәаан аҿынанахеит, мчыла идәықәырҵауазшәа.
Алашьцара жәпаҳаҳараӡа, убла аҵәыршы ҭакызар иумбартә еиԥш акәын авагонқәа рыҩнуҵҟа ишыҟаз. Авагон акәынҭхәқәа руак аҿы Асҭамыр иҽыкҿарӷәӷәаны варала ҵаҟа диан, аҭӡывараҿы мацәаз хәыҷык иаҟараны абру ҭыԥ акылҵәарахь иҿы нарҳәны. Уа дкылԥшны дук акгьы ибомызт, аха иаакылышәшәоз аԥша иԥсы инаргон. Ацәа иҽеиҭарц иҭахын, иауамызт акәымзар. Ахәыцрақәа иқәпапа изцәырҵуан, уажәазы уи дзызхәыцуаз Саша Кузнецов иакәын. Аҭҟәацәа ԥхьаӡаны еихша-еихшаны авагонқәа ианырҭарцалоз, Сашеи иареи еиҟәнагеит. Саша даҽа вагонк ахь дагеит.
Асҭамыр ихы здикылара, дназацәажәалара, иаргамеи имаӡеи назеиҳәалаша ҩызак иҽидихалар цәгьа ибомызт. Авагонаҿы аҩызцәа мачхәызма, аха аҩызаҵәҟьа угәаҟра уцеиҟәызшо, зҿаҵа абжа узҭо, ма изуҭо, зыгәра уго аҩыза гәакьаҵәҟьа иоуп абриеиԥш аҭагылазаашьаҿы иаҭаху. Абри дазхәыцуан Асҭамыр Бганба.
Еи, аҩыза, уцәоума? – ҿааиҭит Асҭамыр ивараҿ иқәиаз атҟәа.
Мап, сыцәаӡам. Сзыцәондаз исыбаргәызиз, иауам. Акруҭахызма? – наҭеикит Асҭамыр.
Исҭаху здырхуама... Ишуҳәара, абри ҳазҭоу адәыӷба ҳахьаго ҳәа угәы иаанагозеи? – дназҵааит хәыҭ-хәыҭла егьи.
Мраҭашәарахь, Германиаҟа акәхап, уаҳа иабыкәу... Уара утәқәа рахь уагоит ҳәа угәыӷуазма... – ҩысҭаарак ҳәа аҵаӡамкәа ҿааиҭит Асҭамыр.
Усоуп, аха ҳнаргаанӡа амҩан ҳрыцәҭахар? – ибжьы аармаҷны инеиҳәеит егьи.
Умшәан, ҳара ҳаиԥш егьаҩы ирылаӡахьеит арҭ ҳҿыхцәа. Закәыхи, ҩ-метрак адгьыл ауп ирыцәҳарӡуа. Уигьы аԥхьашәоуп, нас ҳдамра агәы неимарҩызны инықәгылап... – игәалаҟара маҷны ҿааиҭит Асҭамыр.
Уахь ацара уара ушԥахәаԥшуеи? – азҵаара аахжәаны инықәиргылт Асҭамыр иацәажәоз.
«Ари ауаҩ сара сгәы иҭоу еиликаарц аума ииҭаху? – ааигәахәт Асҭамыр. – Зегьы дара роуп, усгьы алашьцара синарбом, иара дшыснамырбо еиԥш, ԥсахҩык иакәзар сиҿагыланы мап ицәысымкуеи». – Аԥсуаа ажәаԥҟаны
иҳамоуп, зышхәа уҭоу иашәа уҳәароуп ҳәа. Исҭахны сцо џьушьома уахь, – Асҭамыр иажәақәа ааҿахиҵәеит.
Германиаҟа ҳаргар аҵкыс, афронт аҿы ҳҭахар иаҳа еиӷьымзи, – ибжьы аархәыҷны ҿааиҭит егьи.
Афронт аҟны уҭаханда иубаргәызиз. Ухабар угәыцхәык имаҳауа, уӡырҭа-уԥсырҭа уаҩы изымдыруа, атәым дгьылаҿ уиаҵәахә ҭашәар еицәоу иҟоузеи, – ихаԥыц ааиқәирӷәӷәеит Асҭамыр.
Арҭ аҩыџьагьы заҵааира рыгәҭакы рыцәхибатуан. Ԥыҭрак ашьҭахь Асҭамыр ивараҿ ииаз даахықәтәалашәа иун ус ҿааиҭит:
– Уеизгьы угә иаанагозеи, аҩыза?
– Еимҟьарак шызбалак абналара ауп... – даахәыҭ-хәыҭит Асҭамыр.
– Бналашьас иуӡбахьоузеи?
– Авагон аҟынтә ахышә хәыҷы акылԥара... – наҭеикит Бганба.
Арҭ аҩыџьагьы абас ишеицәажәоз, рааигәара ииаз атҟәа дааҿыхан, иҽаарыххан ибжьы нҭигеит:
– Шәзеибархәыҭ-хәыҭуазеи аспекулиантцәа реиԥш, быжьра-быжьҵәа шәцааитеи...
Асҭамыри иҩызеи рыбжьы ҭганы аицәажәара иааҟәыҵт.
Адәыӷба ықәҳа ицон, ақәыџьма ԥсыцәгьа млашь ауаса мҵарсны абнахь ианцо еиԥш. Асҭамыр иблақәа ааихмырсыӷьӡакәа авагон хыхь ахышә хәыҷ иамаз ахь дыԥшуан.
Адәахьы ишшаз гәазҭаз атҟәацәа аахәантеи-сантеин, инықәтәа-аақәтәақәеит ицәыс-жьысуа.
Асҭамыр ганха иблақәа даарцәыҵыԥшшәа, иаха дзацәажәоз ивараҿтәи атҟәа днеиҿаԥшит. Уи дцәышӡа, ихы-иҿы абааны, ихахәы қамсысӡа, илымҳа шьаҭаҿы акаҷырақәа анпыҟҟала, иарӷьарахьтәи иџьымшь иҩацәхыкны ашәахсҭа анын. «Абыржәы знык даацәажәанда иара иакәу иакәму сымдыршази» игәахәуан Асҭамыр. Нас ихаҭа дааимҳәан, иҩыҵра дыҵхауа, ус ҿааиҭит, егьи ирцәажәара иҭахны
– Иахатәи аҵхгьы ҳхаагеит, иахьатәи амш ҳзыхгар...
– Ҳара ҳзыҳәан аҵхгьы амшгьы зегьакоуп, акгьы ҳазрылам урҭ, – иҳәеит ҭакс Асҭамыр иваиаз. Асҭамыр уи ибжьала дидырт иаха дзацәажәоз шиакәыз.
Аҭҟәацәа руаӡәы, авагон агәҭаншәа итәаз, ҿааиҭит:
– Аҭҟәацәа решелонк аҟны вагонк адашьма амца ацрарҵан ҳара ҳтәқәа абналара ишаҿыз иақәыркызаап. Ԥшьҩы-хәҩык рыда авагон рыҽкылырҩырны ицахьан еиԥш, анемеццәа иаагәарҭан, аешелон аанкыланы, авагон аҿы иаанхаз ҩҭыган аҟәҟәаҳәа иреихсны иршьит ҳәа, иаха ҳахьааҭгылаз астанциаҿы аихамҩа усзуҩцәа ишеибырҳәоз саҳаит.
Аҭҟәацәа уамашәа ибаны инеихәаԥшы-ааихәаԥшит. Аӡәгьы дахьтәаз ишьапы аӷәра илықәикшеит. Уи ажәпара гәеиҭауазшәа.
– Арҭ урцәыбналаны уабацахуеи? – даацәажәеит аӡәы.
– Уаныбнало ашьҭахь уркыргьы дырҩегь авагонахь уааргондаз иубаргәызыз, укәалкәало укнаҳан уршьуеит. Уиҵәҟьа сҭахым макьана. Сыԥсы ҭазарц сҭахуп, – даацәажәеит иаахықәтәалаз даҽаӡәы.
Асҭамыри уи игәыла асолдаҭ бырги ираҳауаз ақәҿырҭуамызт. Авагон аҩнуҵҟа маҷк иааҭынчрахеит. Шьоукы ыцәан, шьоукы еиҿахәыҭ-хәыҭуан.
Асҭамыр иџьыбахь инапы ндәықәиҵан карандашь хыжәжәахак аацәыригеит. Нас ҿыцха днықәиан аӷәраҿы ҩырак анҵара дналагеит. Ивараҿ ииаз асолдаҭ бырг илаԥш Асҭамыр ииҩыз инақәшәеиг: «Уахатәи аҵх ҳхы иаҳархәароуп. Адәыӷба знык аҳәаа инахысыр – зегьы башоуп».
Асолдаҭ бырг акарандашь Асҭамыр иааимихын, еергьҳәа уаԥхьаратәы аӷәраҿы инаниҵеит: «Уаха, ианаалашьцо нахыс ахышә иамоу адаҷ аԥҟара уҽазырхиала!»
Аҩыра аҵыхәтәантәи ажәақәа Асҭамыр игәы аадырӷәӷәеит. Нас, акарандашь зкыз иааимидан ус наниҵеит: «Излаԥаҳҟозеи адаҷ?»
«Ац-ҵар змоу арыҭәа сымоуп» – иаҭеикит егьи ҩырала.
Уи акәхеит. Арҭ еицәажәеит, ирыӡбеит ишныҟәашаз. Авагон адашьмаҿы ианырҵаз аҩыра Асҭамыр инацәа ду нахьишьын иааимеирҩызит.
Ауха атҟәацәа рвагонаҿ лассаамҭа иҭынчрамхеит. Аҵх агәы ааиҩнашахьан еиԥш, Шепетовкатәи астанциа инадгылт атҟәацәа зҭаз адәыӷба.
Асҭамыр ашьшьыҳәа даагылан, адаҷ еихда ахьамаз ахышә хәыҷы аҟны днадгылт. Нас адаҷ ахы ахьҿакыз арыҭәа нахьирст. Ихаԥыц аҿҿа арго, игәы аҭҳара-аҭҳара ҳәа еисуа, арыҭәа анаадирӷәӷәала «аҿаҩ» аргеит.
– Уарбан ахышә иаԥырагылоу, ҳара амалагьы аҳауа ҳазхом, наҟ уаԥырцқьа, наҟ... – атҟәацәа аӡәы ибжьы ааиргеит.
Асҭамыр ԥшьаала иҭыԥаҿ дааин, иикыз арыҭәа иҩыза инаиҭаны ус иҳәеит: – аешелон дәықәлар, аус иаҳа имариахоит, арыҭәа абжьы адәыӷба абжьы иаҵанарӡуеит.
– Ицәам ыҟоуп, ԥшьала. Аешелон андәықәло анцәа идырп. Иҳацәшар зегьы башоуп, – даахәыҭ-хәыҭын егьи ахышә хәыҷ ахь иҿынеихеит. Адаҷ ахқәа ахьаркыз аагәеиҭан, арыҭәа нымҩаниҵеит.
Аамҭа шаҟа цаз здырхуада... Аха уи рхы иархәаны адаҷ еихда ԥҟаны, ахышә кылыкка ахы иаақәиҭыртәит. Уажәшьҭа? Уажәшьҭа аԥароуп иаҭаху.
Адәыӷба ааҭагә-ҭасын аҿынанахеит. Астанциа ааныжьны акыр инаскьахьан еиԥш. Асҭамыр ицхыраарала асолдаҭ бырг ахышә дынкылԥеит. Асҭамыр азнык азы игәы нҭыԥсааит. Уи иҩыза дкылууаа дцеит, аха дзыниаз здыруада... Уажәшьҭа иара цхырааҩыда ихала дыԥароуп. Дҩеихан зых иақәиҭыз ахышә ихы лкылирҳәҳәеит, аха хыла дыԥар ишәарҭан. Нас даахьаҵын, ишьапқәа рыла иҿынеихеит. Дкәалкәало авагон анҭыҵҟа иҽаахьынирҳалт. Иццакӡаны ицоз адәыӷба аԥша иннадоз иаразнак ицәеи-ижьи ирылсит. Зыԥшрак ҳәа ҟаҵатәымызт. Адәыӷба даҵамшәарц азы, ишьамхқәа авагон аҭӡывара иаадирӷәӷәалан, ишилшоз ала иҽнадиҟьеит.
Атахҳәа Асҭамыр длышьҭасит. «Шьҭа умшәан, сара устәуп» аҳәозшәа, адгьыл наиҵаӷәӷәеит иҳалалӡа. Ишьамхқәа ҵысҵысуа дҩагылт Асҭамыр. Аҵх каууа, ажәҩанаҿ аиаҵәақәа каҷҷо даныҩаргәыдыԥшыла, даақәԥсычҳаит. Хара инеихьаз адәыӷба абжьада шьҭыбжь ыҟамызт. Аӷа итыл ҵаулаҿы дшыҟаз анааигәалашәа, ихәыцрақәа ааилагьежьит.
Заа иԥахьаз Асҭамыр иҩызеи иареи еибаԥшаарц азы еибадыргас ирымаз инароуны атрышә асра акәын.
Асҭамыр адәыӷба мҩа арельсқәа дрыбжьаланы акыр днаскьеит, атрышә дасуа, аха иҩыза ихабар ибомызт. Ус иҿаԥхьа аӡәы ицәаара алашьцара иаалибааит. Дызусҭхарыда? Иҩызеи иареи реибадырга атрышә бжьы наиргеит. Аха аҭак ыҟамызт. «Издыруада аихамҩа зыхьчо анемец ҟарулцәа дреиуазар?» – ааигәахәт Асҭамыр. Абри еиԥш аҭагылазаашьа аан раԥхьа зыбжьы ззыргаз ахаҵа аиааира игоит ҳәа иаҳахьаз, ааигәалашәеит уи.
– Уарбан иааиуа? – иныҵакӡаны ибжьы наиргеит.
– Уара уарбан? – еергьҳәа аҭак ааҩит урыс бызшәала.
Арҭ аҩыџьагьы шәаԥырҳаԥуа ианааизааигәаӡаха ауп ишыҭҟәацәаз анеилибакаа.
Ҳара ҳтәқәа уреиуоума? – дазҵааит Асҭамыр.
Ааи, аешелон аҟынтә сыԥеит, – наҭеикит егьи. Машәыршақә еиҿаҳаз атҟәацәа аихамҩала даҽа ԥыҭк инаскьеит, Асҭамыр иҩыза, заа иԥаз ихабар аабозар ҳәа атрышә иасуа. Аха аӡәгьы ихабар ыҟамызт.
Ус амрагыларахь ашарккара иалагеит. Есааира абналацәа рыкәша-мыкәша аԥсабара аҽыхнатуан, алашьцара ахыҵуан. Ус аихамҩа армарахьҟа бна иаҵәара дук иҩагәыдыԥшылт аҩыџьегьы. Иаамҩахыҵын, ииун мза 14 ашарԥазӡа Шепетовкатәи абнара инылалеит.
Еибадырит, еилибакааит Бганба Асҭамыри Заицев Ефими. Абнара агәҭа ӡҭач хәыҷык ихықәтәаланы акраамҭа еицәажәон урҭ. Рсолдаҭ маҭәақәа шыршәу ақыҭахь икылсыр ишәарҭан, абжьарак иҟарҵарыз...
Ахымш рыҽны ашьыбжьышьҭахь аҩыџьегьы қыҭак ашҟа икылсырц рыӡбеит. Изхықәтәалалоз аӡҭачы аҿы инеин, аӡы ааржәын, ааигәатәи ақыҭахь рҿынархеит.
Аҽынтәи амш шьыжьаахысижьҭеи алахь еиқәын. Ажәҩан агәы аԥҭақәа аҵачуан. Зны-зынла амра ашәахәақәа нцәырҟьа-цәырасуан.
Ԥыҭрак ашьҭахь, ажәҩан ааимаҳан, ахаҽаҳәа ақәа аҿыланахеит. Асҭамыри Ефими ҵла дук инаҵагылт. Аха ақәа нызкылоз аҵла абаҟахыз... Роуразоуроу аӡыԥсы рхьыкәкәа еилыст, ахьҭагьы иаакит.
Ашьыбжьышьҭахь иааԥшыс-ӡысын амш хкәеит, аԥҭақәа инеилыҩры-ааилыҩрын, амра хааӡа инықәыҷҷеит.
Асҭамыри Ефими амра иныцәтәалан рҽаадырбашәа рун, рымҩа инықәылт. Ицон мҩахәасҭала, уи иахьнанагоз рыздыруамызт акәымзар.
Амра акырӡа иласкьахьан еиԥш, абнара ахьаанҵәоз инеит. Рҿаԥхьаҟа иахьԥшуаз лаҵарҭа дәны инашьҭын, иқәыҳәҳә акартош аахьан. Адәы анаҩс ҩнқәак гылан, уаҟа акәын ақыҭа ахьналагозгьы.
Асҭамыри Ефими ҿымҭ ихәыцуа игылан, зынӡаск ирзымдыруа ақыҭа иаразнакала алалара рзымгәаӷьуа. Ус ишԥшуаз аҩн шьыхқәа игылаз руак аҟынтә ԥҳәыск лҽага кны акартош ахьылаз ахь лҿаалхеит. Дааҭгыланы лҽааларҟәшәа акартош арашәара дналагеит.
Арҭқәа зегьы рбон Асҭамыри Ефими ԥшуа иахьгылаз.
Асҭамыр иҽеиҵҳәан, инацәа неиҿыҵакны, инароуны атрышә дасит.
Атрышә абжьы заҳаз аԥҳәыс дхара-хаԥшуа, иахьынтә наҩыз лзеилымкаауа днаԥшит. Асҭамыр дырҩегь инароуӡаны атрышә дасит. Аԥҳәыс игәалҭеит атрышә иахьынтәасыз. Аранӡа бааи, аранӡа ҳәа Асҭамыр инапы иҟьеит.
Акәапаҳәа лҽага нкаршәны, аԥҳәыс лҿаалхеит.
– О, анцәа ҳрыцҳашьа, ҳара ҳтәқәа!.. Шәабаанагеи ара?! – лҳәан, украин бызшәала лыбжьы нарықәлыргеит.
– Ааи, усоуп, баҳцәымшәан. Ҳбыҳәоит мҩакы ҳақәыбҵарацы! – ҿааиҭит Бганба.
– Мҩас шәызқәысҵагәышьарызеи. Ҳқыҭаҿ анемеццәа ыҟоуп. Абжьарак ишәзысхәыцрызеи... – дааӷьаҵәы-ӷьаҵәит лара.
– Иаҳҭахыҵәҟьоу, абарҭ иаҳшәу ҳамаҭәақәа ԥсахны баша-маша маҭәақәак ҳзыбыԥшаар ауп. Убри аҟны ԥсыхәак ҳзыбурц ҳбыҳәаҵәҟьоит! – иациҵеит Заицев.
Аԥҳәыс дааиԥхьхәыцаан: – шәааԥшы, иҟасҵалакгьы жәбап, – лҳәан днагьежьны дцеит.
– Лыгәра аагаӡеит иаразнак ала, аха ауаҩ, ирыцҳашьара лҭахушәа дыҟоуп лцәажәашьала, – иҳәеит Ефим.
– Иудыруазеи, амаҭәақәа еилаҳәаны илыман лҿаалхар, алахшақәа лышьклаԥшуа иаалышьҭалар... Еиӷьуп ҳнаскьашәа ҳаатәар. Лара данаауа усгьы даабоит, – Асҭамыр иџьыбаҿ иҭаз арыҭәа хьшәашәа инапсыргәыҵа нахьирст.
Ԥыҭк иласкьан хьацаҵла дук ашьапы инаватәеит аҩыџьагьы, аԥҳәыс дызлаауаз ахь иԥшуа.
Сааҭк аҟара цахьан еиԥш, еилаҳәара дук кны, карзинкакгьы навакны абналацәа ахьынлыжьыз аҭыԥаҿ дааит аԥҳәыс. Даргьы дгәарҭан, иналԥылт.
– Сманшәалахеит, разҟы шәымазаап. Абар, абра акыр ишәыхәозар. Ари акарзинкагьы ишәфаша ҭоуп. Шәызлазбо ала амла шәнымҵәокәа шәыҟам.
– Ҳарҭ уажәыҵәҟьа хҽааҳаԥсахп, иаҳшәу амаҭәақәа бара иахьыбҭаху ига! – дналҿаԥшит Ефим.
Асҭамыри Ефими абнара инылалан рымаҭәақәа рыԥсахит. Анхаҩы маҭәа хьыжәкәыжәқәа аныршәырҵа зынӡа даҽакала иҟалеит урҭ.
– Арҭ рыла егьаџьара ҳцап, – иҳәеит Асҭамыр, ишәҵатәқәа дрыхәаԥшуа,
– Ацара акәым, иаҭаххар аӡәгьы ҳалхатәап. Ҳлаҭәалшьарым угәахәуама? – ҿааиҭит Ефимгьы даасамырҟәылшәа.
Иршәырхыз асолдаҭ маҭәақәа рџьыбақәа ааиԥхьыршьшьаан, иаҳҭаххап ҳәа ргәы иззаанагоз ааҭыргеит. Ефим ипилотка хылԥа хәыҷы аҵырҟаҿы ар рымаҭәа аԥштәхәы змаз арахәыц зкылдаз агәыр аалихын, аԥҳәыс иналгаз ахылԥа кәаҟьа аҵырҟаҿы иналаҵаны, арахәыц аарқьақьаны инакәиршеит.
– Иудыруазеи, џьара иаҳҭаххар, ани зхабар ҳцәыӡыз сҩыза итәакәын, иҳамазааит!.. – иҳәан Асҭамыр арыҭәа аашьҭихын иџьыбахь индәықәиҵеит.
Ашьҭахь инеидтәалан акрырфеит, рымч ааҭарҵеит. Рыблақәа аахтит, рҿыԥшылара аалахҿыххеит, ршьамхқәа ааӷәӷәахеит.
Ирцәынхаз афатәгьы акарзинка инрызҭалҵан ааигәатәи ақыҭақәа рыхьӡқәеи, излацашаз амҩақәеи рыӡбахә наралҳәеит аԥҳәыс. Даргьы абзераӡа, иҭабуп ҳәа налаҳәаны, ркарзинка аашьҭыхны мрагыларахь рҿынархеит.
– Амҩа бзиа шәақәшәааит, анцәа шәихьчааит! – нарышьҭалҳәеит аԥҳәысгьы.
Иныҟәон Асҭамыри Ефими. Иныҟәон бнала, мҩахәасҭала; иныҟәон уахынлагьы ҽынлагьы; иныҟәон ҳаблак аҟынтә даҽа ҳаблак ахь, қыҭак аҟынтә даҽа қыҭак ахь. Иныҟәон мраҭашәарахьтә мрагыларахь. Ианааԥсалак чаз еиқәҵарак ма ҭәаҟәак иналаион, мамзаргьы абнараҿ ҵлакы инаҵатәон. Аҩыџьегьы аӡәи-аӡәи еибамбар рзымчҳауа иҟалеит; дара инҭкаангьы еибырҳәахьан «ҳаԥсы ҭанаҵы ҳаицызароуп, ҳанԥсуагьы ҳаицыԥсыроуп» ҳәа.
Аӷа итыл ҵаула аҟны урҭ ахьнанагалакгьы ақәылаҩ изы ҽеик раҳауамызт. Уимоу, ақәылаҩ-анемец иоуа шәаргьы абас шәынкыдгәагәало шәдәықәлари зыхҟьаз ҳәа разҳәоз рацәаҩын. Ари дара иаҳагьы илахҿыхӡа ргәалаҟара азнарҳауан. Аха ргәы иамыхәаз ажәабжьк анраҳалак рҿаԥшылара аацәгьахон.
Асҭамыри Ефими Винницатәи аобласт абжеиҳараӡа ааиҩыршахьан ныҟәарыла. Урҭ шьыжьымҭанк қыҭа дук иалсны ишнеиуаз, нымҩахыҵшәа аҩнқәа игылаз руак аԥхьа агәашәаҿ уаҩы ԥшьагьаҭҳак, аԥшькы, ихы-иҿы ҭҭәааӡа, имгәацәа аалгәыгәны ичаз хылԥа ихаҵаны даарыниеит. Уи амҩанызаҩцәа даарыхәаԥшын нарықәҿиҭит:
– Еи, арԥарцәа, шәшаангылара уа!
Асҭамыри Ефими аахьаԥшит, зҿыҭбжьы газ иахь. Ҿызҭыз данаарԥыла аԥсшәа иарҳәеит, иҿаԥшылареи ихымҩаԥгашьеи ргәамԥхо.
– Шәабантә аауеи ашьжьымҭанӡа, насгьы шәабацои? – днаразҵааит иаахжәаны.
Амҩанызаҩцәа ари еиԥш азҵаара акырынтә ироухьан, аха асҵәҟьа ирымкьыкьны, иаахжәаны, ихаарадаха ирмаҳацызт.
– Ҳабантәаахуеи, Карповка ақыҭантәи ҳаауеит, пан, ҳцоит ҳзынаӡозар Днепропетровскҟа, – даацәажәеит Ефим.
– Карповка уҳәоу? Иахьа Карповкантәи шәшаауа шәара шәымсааит. Иахагьы шәымныҟәакәа шәыҟамызт абгақәа реиԥш, – ршьапы инаркны рхаҟынӡа иааимидеит блала, гәрамгарҭас ишикыз иныԥшуа.
Уахынла ҳара рыцҳақәа ҳакәым, пан, шәаргьы ишәцәуадаҩхар ҟалап аныҟәара. Ҽынла еергьҳәа ҳныҟәоит,
уахынла акәым... – аҽырмкьыкьра акгьы ишаԥсамыз гәаҭаны ҿааиҭит Асҭамыр.
– Ибзиоуп, аха ишсашәҳәара шәызусҭцәада, џьым, шәара? Ишызбо ала, атҟәацәа рлагер аҟынтәи шәыб-намлакәа шәыҟам...
– Пан, изакәызеи иҳадышәкыло! Аҭҟәацәа рлагер аҟынтә абналара зылшо ҳара ҳакәхума. Ибнало иҭҟәоу, ибаандаҩу роуп. Уи ҳара анцәа ҳақәумыршәан. – Амаӡа аҵәахра алзыршаша ахаҿԥшылара иҭо, иблақәа аашаҟь-шаҟьеит Ефим.
– Ишакәхалакгьы арахь сара шәсышьҭаланы шәшаалара!.. – ачаз хылԥа зхаз иџьыбахь инапы ндәықәиҵеит. – Днепропетровскынӡа акәзар шәахьцо, ҳшәыцхраап, – иажәақәа ааирԥшқеит цәаҭаларыла.
Ефими Асҭамыри инеихәаԥшы-ааихәаԥшит, гәыла еицәажәо.
Ахҩыкгьы еиманы ишнеиуаз, гәашәк инадгылт. Уаҟа ашҭа ҭахкааны ҩын дук ҭагылан. Агәашә ианынҭала ауп Асҭамыри Ефими «Сельуправа» ҳәа, аҩыра икыдыз ангәарҭа.
Амҩанызаҩцәа излеилыркааз ала, ачаз хылԥа зханы ирыниаз ауаҩы аҭыԥантәи «Сельуправка» деиҳабызаарын. Уи, аполициа иреиуаз ҩыџьа ааиԥхьан, адҵа ҟаиҵеит, Асҭамыри Ефими хәыц-хәыц еимырдарц. Ианеимырда ашьҭахь зегь реиҳа гәҩарас иркыз Ефим ихылԥа аҵырҟьаҿы ар рымаҭәа аԥшшәахә зманы арахәыц зыҵдаз агәыр ауп. Уи аҩыза арахәыц аҭаны агәыр ныҟәызго исолдаҭыз иоуп ҳәа иԥхьаӡаны, акт рҩит.
Асҭамыр иџьыба иҭырхыз арыҭәаҵар уиаҟара агәхьаа рымкит, ҵаҟа адашьмаҿы иқәыршәын аҿы еимырхьахьа.
Асҭамыр ԥшьала Ефим ивара днахьысын икаршәыз арыҭәа ахь днеирԥшит. Ефимгьы иблақәа арыҭәа иназыҩт. Асҭамыр иарӷьа шьап аԥынҵала арыҭәа ахә данынагәҭас аҿы ааиханакит. Уи иаанагоз: «Иаҳҳәаз ҳҳәеит, ҳҿы ааихыхны ҳамаӡа аӡәы иаҳмырҳароуп» ҳәа акәын. «Еилыскааит» ҳәа Ефимгьы ихы ааирҵысит.
Амҩанызаҩцәа егьа рундазгьы, егьа рҳәандазгьы, егьа иӷьаҵәы-ӷьаҵәындазгьы акгьы рмыхәеит.
Урҭ, бџьарла еибыҭаз ҩыџьа аполициацәа нарываргыланы, араионтә жандармериа ашҟа идәықәрҵеит. Ашьыбжьышьҭахь Винница аобласт аҿы, Монастиришьчатәи араионтә жандармериа аҟны инкылыргеит. Асҭамыри Ефими ажандармериа аначальник иуада ашә авараҿы ианнарга, уанӡа дара мҩаԥызгоз аполициацәа ирымаз акт адежурни инаирҭан, иаахынҳәит. Асҭамыри Ефими уажәшьҭа анемец жандармцәа рнапаҿы акәын иахьыҟаз.
«Аҵла иалыҩрыз амаҭ ицҳаит ҳәа, ари аҩыза аразҟыдара уаҩы ибахьоума», – ааигәахәт Асҭамыр, игәахы ԥжәо, ацәажәара ицәымӷны, илакҭа аҭаԥшра цәгьаны, ацәҟьа иаҿашәаз ахьшь еиԥш игәы ҭамгыло. Ефим иакәзар – дагьеицәан, иԥштәы ихыгга, ихаԥыцқәа аҿҿа рыҵгон. Уи, абжьас еиԥш, уажәымзар-уажәы дҩаҵҟьаны дыцҳарашәа акәын дшыҟаз.
Дук мырҵыкәа ажандармериа аначальник икабинет ашә ааимҟьеит. Асҭамыри Ефими уахь иныҩнарцалт.
Ажандармериа аначальник уаҩы еиқәак, ихы-иҿы патазӡа, илымҳа ашьаҭаҿы ашәахсҭа аныззала, иаадырхахьаз изымхозшәа, иҟыԥсцәа гьалгьало, иџьымшь ахәқәа бабаӡа, ҩыга столк дахажьын.
Аҭырџьман ила Асҭамыри Ефими акырӡа иҭиҵааит уи. Ар рҿы аҟазаареи, атҟәареи, абналареи зынӡак рхахьгьы иаарымгеит абаандаҩцәа. Ажандармериа аначальник уи аганахьала урҭ рҟынтә ихәарҭаз, иаԥсаз акгьы анизеилымкааӡа, ихы-иҿы ихшәаан, инапы астол илықәикшеит, немец бызшәала дхәааны. Уа уажәы дхәааны ииҳәаз ажәақәа аиҭагаҩ еиҭеимгеит. Наҟ идәылыжәга иҳәазар акәхап, индәылыргеит.
Дук мырҵыкәа ажандармериа аначальник ҟыԥсцәа кыдышьшь, икабинет даадәылҵын, хыхьтәи аетаж ахь дцеит. Анемеццәа иреиуаз аӡәы уахьынтәи дналбаан, Асҭамыри Ефими иаԥцаны, аначальник дахьтәаз ахь иҿыҩеихеит. Иахьыҩхалаз рылаԥш нақәшәеит «Реихскомиссар» ҳәа, ашәаҿ ианыз аҩыра. Даргьы инарыгәҭасын араихскомиссар икабинет ашә инаддыргылт. Иаатит акабинет ашә.
Абар, амаҭ еиԥш иблақәа цыр-цыруа, қәыԥшк, игәы немецтә орден ԥсараха, ихәда кылҳәан, ихахә еиқәаҵәаӡа дахьтәоу, зҿаҵахәы иазыԥшу абжьас еиԥш, Монастиришьчатәи араихскомиссар. Уи иҿаԥхьа дтәан аҭырџьман ԥҳәызба. Аҭырџьман лҿаԥхьа дтәан ажандармериа аначальник. Араихскомиссар ишьҭахь, аҭӡывараҿы
икнаҳан СССР акарта ду. Уи акарта лаԥшыла иааимырдеит Асҭамыри Ефими, рыгәқәа еисуа.
Аҭырџьман лыла абаандаҩцәа акыр азҵаарақәа рырҭеит. Ашьҭахь араихскомиссар иарӷьа напы дааҩахан, «Деутшланд» – иҳәеит.
– Уаҟа ауаҩра шәылырхып, шәызхарагьы шәҿарҵап, – ҳәа шәеиҳәоит пан араихскомиссар, – лҳәеит лыбжьы ҵарӡа аҭырџьман.
– Ус акәхашт, аха Германиа ҳнаргаанӡа ҳагьырцәыԥсыпеи. Иаҳа еиӷьми, уахь ҳдәықәрҵаргьы дара рымаҵ ауп иаауа, ара ҳаҟазаргьы змаҵ ааулаша апанцәа мачхәума, ҳҿыхыҩцәа. Ҳаҳәоит макьаназы абраҟа џьара уск ҳдырулааит, – иҳәеит Ефим, илаԥш кыдхалауа.
Араихскомиссар дааԥышәырччан, «Кавказ, Кавказ» иҳәан ишьҭахь икыдыз ахсаала днахәаԥшит, нас аттаҳәа ажәақәа неишьклеиҵеит.
– Ибзиоуп, пан араихскомиссар адҵа ҟаиҵоит, Германиаҟа шәдәықәырҵаанӡа, араҟа џьара усурак шәзырԥшаарц, Ишәаҳау? – лыблақәа аалырмацәысит аҭырџьман, лыхцәы лнапы налшьуа.
– Иҳаҳаит, иҳаҳа! – наҭаркит абаандаҩцәа. Абри ашьҭахь анемец солдаҭцәа ҩыџьа аарԥхьан,
Асҭамыргьы Ефимгьы аҭыԥантәи ашьақар зауад ахь идәықәырҵеит. Ашьақар зауад аҿы Асҭамыри Ефими аҽҭраҟны ҽуацҭгаҩцәас акыраамҭа аус руан, зны ӡаагаҩцәасгьы иҟан. Ашьҭахь, ажәҭрахьы ииаргеит. Арҭ аҩыџьагьы араҟа гәҩарас ирымкырц азы, ҽыргаӡа ҟаҵаны, ихырччагаха акәын рхы шымҩаԥыргоз. Урҭ азауад адиректор пан Гәырски ижәхьақәа зҭагылаз аказармагьы дрыцқьалон. Зны адиректор иԥҳәыс паниа Гәрскаиа, ажәҭра шыдрыцкьо збоит ҳәа, ажәҭраҿы днеит. Даргьы ауац аизыҳәҳәара иаҿын. Лара днарыхәаԥш-аарыхәаԥшын ус ҿаалҭит:
– Шәара шәзықәшәаз шәхы анышәрааларц шәаҿуп акәымзар, шәҟазшьала маӡак зҵоу, акы згәы иҭоу, џьнышқәак шәакәымкәа шәыҟам...
– Ҳара, паниа, ҳаџьнышқәанда уацгаҩцәасгьы ҳҟалозма, иахьеиӷьыз ҳамцози. Иахьеиӷьу ҳара ҳаҵкыс еиӷьу ахадыргылоит. Ус ауп аԥсҭазаараҟны ишыҟоу, – иҳәеит Ефим
урысбызшәала цас иажәақәа еилахәо, иҿаԥхьа игылаз Гәырскаиа лгәалаҟара ахькыду аилкаара дазышәарыцо.
Гәрскаиа арҭ ажәақәа иаҳагьы уамашәа илбеит, нас лыбз ашҳам ноулышьҭит:
– Аурысцәа акацаԥцәа шәрымфакәа шәахьеиқәҳархаз шәгәырӷьалар шәылшоит. Анемеццәа раара шәыԥсы иаԥшәмахеит. – Лыблақәа неиҭарԥа-ааиҭарԥо, уажәымзар-уажәы днарҿаԥаларашәа, инкылкааны дрыхәаԥшуан, нас лажәақәа аарымкьыкьны инацылҵеит: – ажәқәа рыҵа цәаакуп, ишәымбаӡои, ирзеицәами... Уи жәдыруеит, аха цасҳәа акәхап изыҟашәҵо. Ацәаакыра иқәӷьӷьаны иқәышәх, аказарма аартны иааншәыжь ибарцазы. Хәылбыҽханӡа ажәқәа ыҵашәымгалан! – днагьежьны дцеит, лхы ҵәи-ҵәиуа Гәырскаиа.
Асҭамыри Ефими неихәаԥшы-ааихәаԥшын, ажәҭра аӷура аӷьӷьара иналагеит.
– Уара, Ефим, абарҭ гәҩарас ҳрымаҵәҟьоуп, убама. Лҳәашьақәа гәоуҭоу, «маӡак зҵоу, акы згәы иҭоу» ҳәа, закәызеи илпатҟалеиқәо, – иҳәеит Асҭамыр.
– Иҵегь ҽыргаӡарала ахымҩаԥгара аҭахуп ҳара ҳзы, Асҭамыр, – ашәахь дындәылԥшит Ефим.
Ԥыҭрак ашьҭахь ажәҭраҿ иахьырӷьӷьаз ауац цәаак ҭәырӷә дук иаанырҵан, Ефим иаашьҭихын адиректор пан Гәырски иҩны абарҵахь иҿынеихеит. Адиректор иԥҳәыс Гәырскаиа ашә аартны абарҵаҿ лаақәгыламҭеи, Ефим иҭәырӷәы кны уаҟа инхаламҭеи ааиқәшәеит.
– Паниа, ари абаагари? – длазҵааит Ефим. Гәырскаиа лԥынҵа ауацфҩы инҭаҳаз лхы лыхнахрашәа, аҵықь-ҵықьҳәа дааимсеит, лгә аахынҳәын, «ххит» ҳәа лҟырҟы аарыцқьаны, Ефим днеигәыдыжьцәалеит. Уи инашьҭарххны ажәақәа неигәыдылԥсалт.
Иабаагари закәызеи, абнауаажәқәа... Абригь ахьыжәгара шәзымдыруоума шәшыҟоу, быжьра-быжьҵәа шәныҵабгааит. Игатәуи, иахьгатәуи шьахәлаҵәҟьа ишәҳарҵап, шәаангыл. Арахь, абарҵахь усс иамоузеи ауац, ауацгаҩцәа шырҳәаҵәҟьо шәыҟоуп акәымзар, наҟ ауҭра аҵыхәахь иганы икашәыжь!..
Ишьахәуп, паниа, ишьахәуп. Убригь аадыруазааит... – иҭәарӷәы иманы абарҵа дналбааит Ефим.
Ажәҭра арыцқьара иаалгон еиԥш, азауад адиректор Гәырски иԥеи иареи еиманы рыҩн абарҵа иаахалт. Уахьынтәи дук мырҵыкәа ихагалаӡаны аччаԥшь ныҩныҩит. Ефим иҟаиҵаз атәы Гәырскаиа лхаҵеи лԥеи иралҳәазар акәхап. Уи акәхарын ркьатеиахы ԥызҵәауазгьы.
– Иччалааит, иччалааит, иччаҵәҟьо аҵыхәтәан иччо иоуп, – иҳәеит Ефим.
...Азауад ажәҭраҿы жәхьаҩыс иҟаз Нина Прокопенкои, Асҭамыри, Ефими есааира иаҳа-иаҳа еибадыруа, еиҿцәажәауа иалагеит. Ажәхьаҩ, лгәалаҟара зеиԥшраз, уи лхымҩаԥгашьақәа дара ргәы иахәон. Лара анемеццәа рзы ҽеи лҳәомызт. Ус анакәха изалҳәоз Асҭамыри Ефими рыгәра лгоит ауп. Даргьы лара лыгәра рго иҟазарц рҭахын. Иара убас егьыҟалеит.
Ажәхьаҩ Нина Прокопенко лыбзоурала Асҭамыри Ефими апартизанцәа рыӡбахә раҳаит. Даргьы хәыҷы-хәыҷла илыҵаланы, ҽмыршьагала илазҵаауа, апартизанцәа рфырхаҵарақәеи, урҭ иҟарҵоз аоперациақәеи дышрыдгылоз еилыркааит.
– Апартизанцәа ахьыҟоу абна ахьакәу здыруанда, сшыԥҳәысугьы уахык ара саангылозар дсырбарын, – лҳәеит шьыжьымҭанк Прокопенко ажәхьара дахьаҿыз, Ефими Асҭамыри днарзыԥшны.
Усҟан ҳаргьы ҳнабхьыԥшрын, – иҳәеит Асҭамыр иаалырҟьаны.
– Урҭ ахьыҟоу анеира ус имарианда, анемеццәа егьараангьы инеихьазаарын, – ибжьы ааҵакны инақәҿиҭит Ефим.
– Аԥсцәаҳа иеиԥш ауп анемеццәа апартизанцәа ишрыцәшәо, рыӡбахә нараҳар рхы рыхнахуеит, рлахаҵ гьежьуеит, рыблақәа кылҵыҵуеит, ргәы шҳамхоит, – лҳәеит Прокопенко. – Уажә аакьыскьашәа Уман ақалақь аҿы атҟәацәа ахьҭакыз алагер аҿы ҳара ҳтәқәа ҩыџьа нарылырган, «Арҭ партизанцәоуп» ҳәа, аҩыра рыбӷа инанҵаны икнаҳаны иршьит. Урҭ рымч зықәхаз иҭакыз роуп, мамзар апартизанцәа рыԥсы шҭоу џьеи анемеццәа рхы рырҭап.
Асҭамыри Ефими Прокопенко илҳәоз иазыӡырҩуан.
– Нина, акы сбазҵаашан, абарҭ апартизанцәа рхабар уаҩы имбо рышьҭа абадырӡуеи? – иҳәеит Асҭамыр.
– Урҭ иахьабалакгьы иҟазар ҟалап: абнаҿ, ақыҭаҿ, адәаҿы, ақалақь аҿы, ҳара иаабом акәымзар, – наҭалкит лара.
– Знызаҵәык убарҭ иреиуоу аӡәы ҳнигәыдԥшылазшәа ҳаҟандаз Асҭамыр уаргьы саргьы! – ибжьы ааицәоуцәахеит Ефим.
– Шәнигәыдԥшылар иҟашәҵарызыз? – лхы дааҩахеит Прокопенко.
– Иҟаҳҵашаз шаадыррыз, иабаҟоу акәымзар... – наҭеикит Асҭамыр.
– Акыр зычҳаз акыр ибеит, рҳәоит шәнеила ус. Иҟоу жәдыруоу, абри иаҳҳәо аӡәы иааиаҳар, сара жәхьаҩык, закәыхи, аха шәара шәзы ихәарҭахом! – ргәрҽанҵауа лажәа ааҿахылҵәеит Прокопенко.
Абарҭ ахҩык иасааира гәрагарала абас реицәажәара ашьаҭа аҳауа, адац арыӷәӷәауа аҿыҩанахан рыгәҭакыҵәҟьа ацәыргара, рымаӡа аргамара аҟынӡа инеибагеит.
Асҭамыри Ефими еилыркааит Нина Прокопенко лаҳәшьа гәакьа арҵаҩ ԥҳәыс маӡалатәи апартизанцәа ргәыԥ дшалаз, апартизанцәеи лареи шеимадаз. Ари аҩыза амаӡа аилкаара дара рзы ижәҩангәашәԥхьаран, амҵәыжәҩақәа рнаҭон.
Ԥыҭрак ашьҭахь ашьақар зауад аҟны еиҿкаахеит маӡалатәи апартизантә гәыԥ. Абри агәыԥ иалаз зегьы раасҭа иаҳа ӷәӷәала аус руан Асҭамыри Ефими. Урҭ иаҳа ишәарҭаз аусқәа нарыгӡон. Азауад ашҭа аҩныҵҟеи уи анҭыҵҟеи икыдырҵалон аӷа ицәымӷреи иҿагыланы ақәԥареи ртәы зҳәоз алистовкақәа. Азауад аус азыруаз амотор ахәҭақәа амхны иржуан, уаҟа егьырҭ аусуцәа рыҩнуҵҟагьы маӡа апропаганда мҩаԥыргон, араионтә центр аҿы иаауаз ицоз анемеццәа рхырхарҭа еилыркаауан.
Алистовкақәа икыдырҵақәози, азауад аҿтәи аусуцәеи ргәалаҟарақәеи зеиԥшраз рыла, урҭқәа збоз анемеццәа гәҩарас иҟарҵахьан убраҟа акы шыҟаз аҟара. Уи зегь реиҳагьы гәҩарас иҟаҵаны иман ашьақар зауад акомендант Цельнер. Аха инарҵауланы даназхәыцлак игәы нҭыԥсаауан, уи аҩыза агәаанагарақәа адәахьы инирԥшырц иҭахымызт, иара ихаҭа ицәымӷын азы. Уи еиԥш агәаанагареи ахәыцреи мчыла хара иҟәигон.
Шьыжьымҭанӡак азы ашьақар зауад ашҭаҿы ауама рымҽхак жәпаҩык анемец солдаҭцәа неит. Аусуцәагьы аизара иаҿын.
Асҭамыри Ефими дара зызку ажәҭра арыцқьара аус ахь ишнеиуаз, ианынаԥш игәарҭеит азауад адиректор пан Гәырскии акомендант Цельнери анемец солдаҭцәа ирыгәҭылагыланы ишеицәажәоз. Урҭ иаҳа рылаԥшқәа неизыҩит злаба кьаҿ хәыҷ ыркәаталеиуа, зыбла саркьа цырцыруа, зӡамҩақәа кылырчааны, зԥашь кылышьшь игылаз акомендант Цельнер, Цельнер уаҩы наӡааӡак иакәын, иԥынҵа агәаҩарақәа ҭыкка, ихәарҽхахьоу ашьхымзаҭра аҿышәҭақәа реиԥш, унацәа ду нҭашәаратәы, иҭиааз ахәы кылыҳәҳәо.
Асҭамыри Ефими цәалашәара бааԥсык рныруа инеихәаԥшын, ажәҭрахьы рҿынархеит. Уаҟа Нина Прокопенко ажәхьара даҿын. Уи данырба ргәалаҟара маҷк иаалахҿыххеит.
– Нина, жәабжь ҿыцс иҟоузеи? Арҭ анемеццәа иаҳзааргазеи шьыжьымҭан? – длазҵааит Асҭамыр.
– Иаҳзааргахуаз... Ҳара ҳхаҭақәа ҳрымгааит, – наиаҭалкит Нина, нас лыбжьы аармаҷны инацылҵеит: – шәгәышәҽаныз, усура џьара ҳаргараны иҟоуп, анемеццәа раара зызкугьы убри ауп.
– Иабыкәу ҳахьырго, ибазҳәада? – дааццакит аҭаказ Ефим.
– Азауад анхамҩа аиҳабы пан Катавшьчук ашьжьымҭан ус даҿын. Абан иара ихаҭагьы дахьаауа...
Нина хланҵы дыԥшуашәа, ажәхьара аалырццакит.
Амра ҩаскьахьаны еиԥш ашьақар зауад аҿы аус зуаз ауаа ааизырцеит. Акомендант Цельнер иразинатә плашь қашә-қашәо, уи аҵаҟа итапанча амҳацә имгәацәахьы ирханы, илаба хәыҷы кны днарылаԥш-аарылаԥшуа дгылан. Уи аусуцәа еизыргаз рхыԥхьаӡара шмаҷыз ангәеиҭа, урыс бызшәала ихыжәжәа-хыжәжәо ус ҿааиҭит:
– Абарҭ роума, абарҭ заҵәыку? Иабаҟоу егьырҭ? Еизышәца абыржәыҵәҟьа!
Ԥыҭрак ашьҭахь хынҩажәаҩык раҟара аусуцәа ааизырцан, аидара мҩангага амашьынақәа ҩба инарықәдыртәан,
ирыманы рҿылархеит. Анемеццәа зықәтәаз амашьына асаба шьҭырббы аԥхьа ицон.
Аулицеи аихамҩеи ахьеихдоу ашлагбаум аҿы ианлеи амашьынақәа ааҵәин, аихамҩа иаваланы верск аҟара иласкьеит. Уаҟа адгьыл хәадараны иҩашьҭын. Аусуцәа ахәада ианынхықәгыла, абар ахәада еиҩрффа ибыжьҵәрааны ицоз адәыӷба ҟәаҟәаса иахькажьу. Аихамҩа арельсқәагьы тарны рҭыԥ иқәҟьаны ишьҭан.
Асҭамыри Ефими ргәы нҭгәырӷьааит, апартизанцәа рыҟаҵамҭа аргама рыблала ианлалаԥш. Уимоу руаӡәыкгьы иааизымычҳазт: – абарҭ роуп ашьоуцәаҵәҟьа! – иҳәеит ибжьы ааиамхаҭыганы.
Аҽны хәлаанӡа хымаԥсыма аихамҩаҿ аус ддыруан азифҭи, ажьакцеи рымҟәыҵатата. Анааилашәшәуа аламҭалазы ахәада абжьҟьара аихамҩа рыцқьаны, уа, ианыжьлаз анҳәаны, адәыӷба быжьҵәраа ицартә еиԥш иҟаҵан.
– Иахьа шьыжьымҭан ҳашнахәаԥшыз еиԥш, уаҵә шьыжьымҭангьы зашәа убыс ҳнахагылаша! – иҳәеит Асҭамыр дааҟәынд-ҟәындын.
– Ааи, апартизанцәа алаӷәым аҵаҵаны иԥыржәалааит, ҳара аԥхӡы ҳҿашы, азифҭ ҳаганы, ҳламгәа ҭаҿаҳәа аҟаҵара ҳаҿызааит хаҳада, џьшьада... – иҳәеит дгәамҵ-хамҵуа аусуцәа руаӡәы, Асҭамыр ииҳәаз аҭакс.
Ефим дахьгылаз Асҭамыр днеихәаԥшын, иқьышә инапы наԥыракны, ацымхәра умҳәан ҳәа игәы иҽаниҵеит. Асҭамыргьы, уаҳа мҳәакәа иблақәа дырцәыҵыԥшуа, ихы аалаирҟәын игылаз ауаа рыжәпара дналашьшьит.
Аихамҩаҿ усура ианнаргаҵәҟьа, акомендант Цельнер машьынак длақәтәан Уман ақалақь ахь дцеит, уи аҽны уаҳа дагьыхнымҳәит. Егьырҭ анемец солдаҭцәа ракәын уа хлаԥшра зуаз. Урҭгьы ахәылбыҽха амашьына илақәтәан ашәа ҳәо аихамҩа станциа шыҟаз ицеит, аусуцәа ашьақар зауад ахь рҿыҩарханы.
Аҽны хәлаанӡа аихамҩаҿ аус зуаз ауаа кара-уараха, уаҳа рылымшо ашьақар зауад ахь игаз амҩа ианыланы иҩеиуан шьапыла. Урҭ рышьҭахьҟаӡа алашьцара рҽалакны ицәажәо иааиуан Нина Прокопенкои, Асҭамыри, Ефими.
– Аихамҩа ҳдырҟаҵеит, аха уи дук ԥсынҵры амоур ҟалап, – лҳәеит Нина лыблақәа ааҟәыс-ҟәысын.
– Уахыки-ҽнаки ари аихамҩала дәыӷба зныҟәаӡомызт. Убригь зыԥсоузеи! – даалкьшәа иҳәеит Асҭамыр.
– Ааигәатәи аихамҩа станциа абыкәу иахьыҟоу? – дназҵааит Ефим.
– Уи ахьыҟоу жәдыруазар иҟашәҵарызз? – лҳәеит Нина.
– Ихәарҭоу акрыҳзыҟаҵонда иҳабаргәызыз... – иажәа ааиԥхьбеит Асҭамыр.
– Ариабжьарак, иахазаҵәык ада, абни аихамҩала ҳара ҳтәқәа мҩанганы дәыӷбала мраҭашәараҟа ргара ишаҿу иаҿуп рҳәеит, – лгәы иаланы даацәажәеит Нина.
– Ҳара ҳтәқәа дарбан? – Асҭамыр дааҭрыст.
– Ҳара ҳтәқәа, уаҳа дарбан!.. Германиаҟа аусура ҳәа ирго аукраинцәа ҿарацәа. Урҭ ҳара ҳтәқәа рами! –лҳәеит Нина.
Абри аамҭазы урҭ ахьынтәаауаз рышьҭахьтә хара арҵәаа ааҭнаргеит мраҭашәараҟа ицоз дәыӷбак. Ахҩыкгьы ааҭгылан алашьцара иалҵәраа инеиуаз адәыӷба инахьыԥшит.
– Абни адәыӷбагьы ҳара ҳтәқәа насыԥдақәа ракәхап иаго, – рыцҳашьарала ҿаалҭит Нина.
Адәыӷба абжьы ааиқәтәеит. Алашьцара иалыҩуаз апаровоз ақәыԥсычҳабжьы заҵәык акәын.
– Ари макьана астанциахь ирыдыркылом, уи азоуп ара адәыӷбақәа реивысырҭаҿ изааҭгыла, – лҳәеит Нина.
Ахҩыкгьы хәыҭ-хәыҭла иааилацәажәан амҩаду илымҩахыҵит. Иаахҵәаны дәыла адәыӷбақәа реивысырҭахь рҿынархеит алашьцара рҽалакны. Урҭ ныҟәон сааҭбжак аҟара. Абар, рҿаԥхьа иаацәырҵит адәыӷба ду. Ана-ара авагонқәа рыҩнуҵҟатә ацәажәабжьқәа гон. Ирҳәоз украин бызшәан. Авагонқәа рыҩнуҵҟатәи рцәажәабжьала, урҭ Германиаҟа иргоз аҿар шракәыз ҩашьомызт.
– Ҳпартизанцәа ирдыруандаз сыԥсыхгьы, ус еибгала идәықәрҵозар жәбарын, – лыбжьы аархәыҷны лҩызцәа днарҿахәыҭ-хәыҭит Нина.
– Авагонқәа рышәқәа ыҵарҟаца иаркызар акәхап адәахьала? – иблақәа ҭаа днаԥшит Ефим. Зны-зынла авагон ашә иамоу аихатә ӷәарӷәалқәа ааҿыршәаны, адәахьала даҷк анлакәдыршогьы ыҟоуп, – ус акырынтә ишылбахьаз налгәалалыршәеит: Нина.
– Адаҷ аҿыршәаны мацароу? – дназҵааит Асҭамыр.
– Ааи, адаҷ мацара наҿыршәаны... Аҩнуҵҟала уи уаҩы изаартуам. Адәахьала анемеццәа роуп усгьы знапаҿы иҟоу, – назгәалҭеит Нина.
Нас игәаҳҭарын ус акәу акәму, – иҳәеит Асҭамыр.
Ҳара ҳнапы ҭацәуп, игәаҳҭеит ҳәа иалаҳхгәышьоузеи! Ус сҳәеит ҳәа, шәара ара шәаатәа, сара игәасҭап. Анемеццәа сырбаргьы гәҩарас сҟарҵом – лҿыналхеит Нина.
Вагонк, ҩ-вагонк, х-вагонк... Иазхоит. Еилкаауп. Даахынҳәын лҩызцәа ахьынлыжьыз дааит.
Асҭамыри Ефими абыржәоуп ианеилыркааҵәҟьа Нина Прокопенко лхаҭагьы апартизанцәа дышрылахәыз.
Ишәасымҳәази! Даҷла ауп авагонқәа рышә аӷәарӷәалқәа злеиҿаршәу. Иҟаҳҵарызеи?.. Лом хәыҷык, мамзаргьы ац ҵар змоу рыҭәак зыԥсазеишь абыржәы! – дааӷьаҵәы-ӷьаҵәит Нина.
Арыҭәа бҳәама, Нина? – Асҭамыр ихәы-ижьы ҩеилагылан иџьыбахь инапы ндәықәиҵеит...
Ԥыҭрак ашьҭахь авагонқәа рышәқәа рҟны иҿарҵәины иамаз адаҷқәа арыҭәа ҵар ала рхыҵәҵәабжьы аҷаҩ-аҷаҩ ҳәа алашьцара иналаҩит. Арыҭәа неимда-ааимдо аӡәы дааԥсар аӡәы иҿынеихон. Нинагь арҭ дрышьҭагыланы авагонқәа рышәқәа ахьеиҿакыз лқьышә надкылан: «ашәқәа аартуп, шәхы шәахәа!» хәа нарызҿылҭит.
Афақь зхәылҟьо игылаз апаровоз арҵәаа ааҭнаргеит. Уи инақәырццакны адәыӷбагьы аҿынанахеит.
Нинеи, Асҭамыри, Ефими ахьшәҭҳәа инеиҭаԥан алашьцара рыҽналадырӡит. Ажәҩан каххаа еилган. Амза мгылацызт. Аиаҵәақәа ракәын иԥсаҟьаны ажәҩан икыдыԥсалаз.
Адырҩаҽны ашьжьымҭан ашьақар зауад аҿтәи аусуцәа ажәабжьны иаарылаҩит, иаха дәыӷбак Германиаҟа иргоз аукраинатә ҿар, иацы аихамҩа ахьыдрыцқьаз ааигәара авагонқәа рышә аартны, шамаха зегьы бналаны ицеит ҳәа.
– Иҟоу жәдыруоу, хлопцы? – ҿаалҭит Нина, шьыжьымҭанк ажәхьара дахьаҿыз, Асҭамыри Ефими рахь днаԥшны. – Адҵа шәоураны шәыҟоуп абнара ду ахьтә, шәгәышәҽаныз!..
– Изакәытә дҵоузеи? – аҭак иаҳарацы дааццакит Ефим.
– Уашьҭан ишәасҳәап, уашьҭан! – хшыла иҭәыз лведра ду лыманы лҿыналхеит.
Асҭамыри Ефими рыгәқәа ҭынчымкәа, ажәҭра аказарма арыцқьара иаҿын.
Ашьыбжьон урҭ аҩыџьеи Нинеи анааиқәшәа ирыӡбеит уаха анаалашьцауа еиниарацы азауад анхамҩа аиҳабы пан Катавшьчук иуадаҿ. Катавшьчук иԥҳәыси иареи Уманҟа ицан, уаҵәашьҭахьынӡа иаараны иҟамызт. Ианцоз руада ацаԥхақәа ажәхьаҩ Нина Прокопенко илзынрыжьт. Урҭ уи лыгәра ргон, дара ргәакьак леиԥш. Уимоу Нина, афатә аҟаҵараҿы, ауада аилыргараҿы, адашьма аџьырқьраҿы асариа-хәша ахыхраҿы Катавшьчук иԥҳәыс длыцхраалон.
Азауадаҿтәи маӡалатәи агәыԥ, Катавшьчук иҭаацәеи иареи аныҟамыз иуадаҿы акырынтә еинианы амаӡаусқәа ирылацәажәахьан. Уаҟа ишәарҭамызт, гәҩарасгьы уаҩы иҟаиҵомызт.
Аҵх ҭаацәа ду рышьҭаларахь инеихьан еиԥш, Асҭамыри Ефими пан Катавшьчук ишә инас-наст. Урҭ шракәыз лдырын Нина ашә аалыртит. Акраамҭаӡа еицәажәон ари ауха урҭ. Аҵыхәтәан Нина ус ҿаалҭит:
– Адҵа хьанҭоуп, ианаҳзынамыгӡагьы абнара ду ахь шәрыдыркылом.
– Иарбан дҵоу? Ҳара иҳадырҵазар, ишԥанаҳмыгӡои! – Асҭамыр иблакәа ааихаччеит.
– Азауад акомендант Цельнер дԥырхтәуп, акомендатураҿ игҿагылоу ашәақьқәа рзатуарқәа рыцқәа ԥыҵәҵәатәуп! Абри ауп адҵа, – лҳәеит Нина. – Ари шаҟа иаарласны иаҳзынагӡауа ауп: – нацылҵеит.
– Ашәақьқәа рзатуарқәа ртәы мариоуп. Уа аӡы анрызназго, ашәақьқәа ахьыгҿагылоу акоридор сыбжьысны ауп сышнеиуа. Урҭ сара иахәыстәып, срыҭәеи сареи ҳаибгазар, – наҭеикит Асҭамыр.
Аҵх агәааиҩнашара инахысхьан еиԥш, пан Катавшьчук иуадаҟны иааҭынчрахеит.
Абри ашьҭахь даҽа уахык зны, ажәҩан аԥсҭҳәа хатәаланы, ақәаԥсата еимаҵәан алеира ианаҿыз аамҭазы, ашьақар зауад акомендант Цельнер дгагалеиуа арыжәтә иҽаргаӡаны адиректор Гәырски иҩны абарҵа дналбаан иҿынеихеит. Дҳақь-ԥсықьуа аныҟәараҵәҟьа ицәуадаҩны, ақәаԥсата дархьшәашәарц иҭахызшәа, иразинатә плашь
аԥхьа еимадаӡамызт. Уи дахьыҩназ аҩны абарҵаҿ амардуан дыҩхалон еиԥш, ишьҭахьҟала агәақьҳәа ахысбжьы геит. Ахы зықәшәаз амшә еиԥш, Цельнер ихәаабжь аҵх иҩалаҩит. Иаргьы даабалыбаҭан амардуан длаҿаҳаит. Иарӷьа напала ииулакгьы имгәацәа зақҭа ду иадыз итапанча аҭра иааҭихын, ахы ахьирхоз ҳәа изымдырӡо, аҵықь-аҵықь ааҭиргеит. Убри аамҭазы ашә ааимԥааны абарҵахь иаадәылҵыз иара иԥхәыс лгәаҵаӷара иҭашәеит итапанча инҭҟьаз ахқәа. Ларгьы абарҵаҿ аӷәра днықәҳаит.
Ауаа еигәныҩт. Ҳәҳәарахеит, ҟаарахеит. Ажандармериаҿ иҟаз анемеццәа аҟәҟәаҳәа ихысуа, ракьетала алашара ықәырҷҷаауа, еилаҭыруа акомендант Цельнер иҩнахьы рҿынархеит.
Ашьақар зауад акомендатураҿ иҟаз аполициацәагьы рабџьарқәа кҿынԥааны агәгәаҳәа иҩдәылибаҳәеит. Урҭгьы ахысбыжьқәа еиқәтәозшәа анырба, рзатуарқәа ҩхадыршалан инарыҵхеит. Аха уаҳа умԥсуанда, ззатуар еибгоу абџьар ауп иҭҟьо, ззатуар еибгам, абџьар – лабоуп. Анемеццәеи аҭыԥантәи аполициеи ишзахәоз Цельнер иуадақәа рахь ицон.
Убысҟан акомендатура аҩны ашьҭахь кьыба дук надыргыланы, хҩык ауаа ашьҭахьтәи аԥенџьырала ауада иныҩналан патронала иҭәыз аиашьыкь хьамҭақәа нылбаарган, акьыбагьы наҟ алашьцара инахәлажьны рҿынархеит. Акомендатураҿ иҟарулуаз аполициа дахьгылаз илаԥш иныҵашәеит.
– Шәарбан инеиуа, шәаангыл уа?! – ибжьы наиргеит, аха аҭак имаҳаит.
– Шәаангыл, шәаангыл, мамзар схысуеит! – дырҩегьых иаарыӷәӷәаны инарықәҿиҭит.
Инеиуаз ахҩык, акгьы рмаҳаӡазшәа ишцац ицон. Аҟарул ианиамхацәгьахаӡа ишәақь иикыз нарықәкны азатуар ҩхаршала дҩаҵхеит. Ахьеҩ ааҿыҵгеит. Иаарццакны еиҭанеиқәикшеит, аха имхыст. Нас апатрона ааиԥсахын еиҭанеиқәикшахт, аха башан, ахьеҩ бжьы акәын уи иабџьар иаҿыҵгоз. Игәы ааҭрысын ашәаӡыӡара дамҽханакит аҟарул.
Еиқәидараха алашьцара рҽалакны инеиуаз ахҩыкгьы уаҳа рцәаара имбо илаԥш иныҵаӡит. Иаргьы ишәақь
ахьҭымҟьаз дыԥхашьаны, маҷ-маҷ ишьҭахьҟа дааскьан ашә азааигәа даагылт, ахысбыжьқәа ахьгоз ахь дыԥшуа.
Адырҩаҽны шьыжьымҭанӡа Монастиришьче араионтә центр аҟны ажәабжьны зегьы иаарылаҩит: «Иаха ашьақартә зауад аҿы апартизанцәа лажәлан акомендант Цельнер дацәнымхартә дырхәит, иԥҳәысгьы дыршьит, акомендатурагьы рҳәны аџьаԥҳаны ргеит» ҳәа.
Нина Прокопенкои, Асҭамыри, Ефими акгьы рзымдырӡошәа, ҽыргаӡа-ҽырдагәа ҟаҵаны ажәабжь ана-ара ирҳәоз иазыӡырҩуан. Аха уи ажәабжь урҭ рзы иҿыцмызт, иҟаҵәҟьаз аҵабырг еилкааны дара ишырдырҵәҟьоз уаҳа уаҩгьы издыруамызт.
Уҩыза дувагылазар думбартә еиԥш, аҵх лашьцан. Уажәымзар-уажәы алаӷырӡқәа лаҿыҵкьасап уҳәаратәы, ажәҩан ауразоуроу ԥсҭҳәеиқәаҵәала иҵҟьан.
Ашьақар зауад аус ахьауаз аӷәаҳабжьы заҵәык акәын аҵх аҭынчра иалууа инаҩуаз.
Ҭаацәа ду шьҭалахьан еиԥш, ҩыџьа ахацәеи ԥҳәыски уадак иааҩныҵын, еиқәеидараха алашьцара жәпа иналалан рҿынархеит. Ицон урҭ инеиҿахәыҭхәыҭ-ааиҿахәыҭхәыҭуа, адәқәа инырхысуа, аӡышьҭақәа инарҭысуа, дук уаҩы иҿархасырҭамыз амҩахәасҭақәа рыла.
Абар, аихамҩаҿ ҳааит. Анемец ҟарулцәа ҳрымбакәа знык убри ҳнахысны наҟ адәы ҳзықәлар нас хцеит! – ҿаалҭит аԥҳәыс, лыбжьы аархәыҷӡаны, уатәи амҩахәасҭақәеи, аихамҩа ахысырҭеи шылдыруаз лажәақәа ирнырԥшуа.
Усгьы аихамҩа ҳахымсыр ауам, иаҵаҳҵо лаӷәымк ҳаманда, ҳмаршәа шыхиоз жәбарын, аха иҳамамеи, аҩсҭаа ихәхаша... – дааҟәынд-ҟәындит ахацәа руаӡәы.
– Аихамҩа аԥжәара атәы акәым уажәы иуҳәаша, ҳхаҭақәа ҳамгәацәақәа ԥырмжәакәа, ҳгәарымҭакәа ҳазцааити... Аихамҩа аԥжәара ҳаԥхьаҟа ҳахьӡап... – наҭеикит егьи.
– Ԥшьаала! – Аҟарулцәа ракәхап, шьаҿа-шьҭыбжьқәак гоит, ишәаҳауоу?! – лҩызцәа ргәырҽанылҵеит аԥҳәыс. Зегьы рыԥсы ӡаны ҵаҟа адгьыл рыҽнаҟарартәит.
Абар, амагә шьҭыбжьқәа ниасит, аихамҩа арельсқәа ирыбжьаланы, ҟыргә-ҟыргә ҳәа. Аха урҭ ашьҭыбжьқәа
ааҩуан акәымзар, дара зтәыз асолдаҭцәа рынаургьы алашьцараха уаҩы ибомызт.
– Арҭ ҩыџьа-ҩыџьала ауп ишеицныҟәо, ишәоит азы... Шьҭа ихынҳәны иаанӡа наҟ ҳаиасроуп, шәсышьҭал! – лҿыналхеит аԥҳәыс.
Егьырҭгьы реидарақәа аарҩыҵракны ршьаҿақәа аадырццакит, рҽыларҟә-ларҟәуа.
Уажәшьҭа ҳгәарҭааит рҭахызар, зегь реиҳа ишәарҭаз аҭыԥ ҳахысит, – длахҿыхӡа аԥҳәыс даацәажәеит, аихамҩа иахысны, ачархырсҭа адәы ду ианлықәла.
Аҵх агәы ааиҩнашоны еиԥш Хвилиа ҳәа қыҭа хәыҷык аҿы инаӡеит. Аукраинатә ҩыншьых шкәакәақәа инарывс-аарывсуа ишлеиуаз, иааҵәин баҳчарак иныҵалт. Ақыҭаҿы иҭынчран, наҟ харантә лашыбжьқәак ааҩуан акәымзар.
– Шәаангыл! – лҳәеит аԥҳәыс лыбжьы ныҵакны. Илывагылаз ахацәа рҭыԥаҿ иадырсызшәа иааҭгылт реидарақәа шырҩыҵракыз. Аԥҳәыс днеин заԥхьа игылаз аҩны ашә напыла днас-насит. Аҭак ыҟамызт. Дырҩегь деиҭанасит. Аҩнуҵҟала ашә иамаз аихатәы ӷәарӷәал аиҿыршәарҭа абжьы аагеит, уи инақәырццакны ашәгьы аатит.
– Нина, саҳәшьа сыхаара! Бхала боума, иабаҟо бҩызцәа, урҭ быцмааӡеи? – дԥышәырччо агәалаҟара лыманы ашәхымс лшьапы нхылгеит Нина лаҳәшьа арҵаҩ ԥҳәыс Таниа Прокопенко.
– Ишԥамааи, абар изакәытә алымқәоу! – Нина даахьаҳәын аҭӡыварахь иавагылаз Асҭамыри Ефими лнапы нарықәылкит.
Арҭ зегьы аҩныҟа ианыҩнеибагала ауп рнапқәа еибаркуа аԥсшәа анеибырҳәа, ианеибадырқәа.
– Шәызҵоу аиашьыкьқәа закәызеи, ашьақар ҳзаажәгеит ҳәа сыҟоуп? – лҳәеит Таниа Прокопенко даархысамырҟәылшәа, лыблақәа неиҭарԥа-ааиҭарԥо, лысасцәа дырҿаԥшуа.
– Ааи, шьақаруп уи, анемеццәа ирҿаҵатәу шьақаруп, – наҭалкит Нина, лқьышә ааԥшӡахан.
Ефими Асҭамыри, аиҳәшьцәа рцәажәара рҽаламырхәуа, игачамкшәа иахьтәаз, Таниа Прокопенко лыӡбахә шраҳахьаз еиԥшҵәҟьа дыҟоушь ҳәа илызԥшуан.
Аишьыкьқәа рҿы аҩырақәа ирныз данрыԥхьа ауп Таниа урҭ ирҭаз шпатроназ анылдыр. Лхы дааҩахан ус ҿаалҭит:
– Оҳо, ари апартизанцәа ротриад шәахьалало азы раԥхьатәи взнос ҳасабла иалажәгаларц акәхап изаажәга! Ари ауп даргьы зегь реиҳа ирҭаху. Афырхацәа, афырхацәа! Уаҟа баша шәықәымҵит, напы ҭацәыла шәаҳзымааит,
– Нас бара бгәы ишԥаанагоз, Таниа? Напы мацара ҳаап ҳәа быҟазма! – дааччеит Нина, лҩызцәа днарҿаԥшын. – Дара аӡәыр дааихьоума? – нацылҵеит зҵаарала.
– Даргьы уажәыҵәҟьа имааишеи. Аус злаз шәара шәеибганы, уаҩы шәгәеимҭакәа шзаара атәы акәын, – лҳәеит Таниа.
Асҭамыри Ефими «дара аӡәыр дааихьоума» ҳәа, аиҳәшьцәа злацәажәоз апартизанцәа шракәыз рдырын, ажәак раҩмыршәо иӡырҩуан.
– Сишь, аӡәы ашә дасуеит! – лҳәеит Нина. Таниа, иаразнакала ашә аамыртыкәа, уи асшьа дназыӡырҩит. Нас лыбжьы лахҿыхӡа ҿаалҭит: – шәара шәоума, хлопцы? – ашә аалыртит.
Иааҩналт хҩык арԥарацәа, роуразоуроу бџьарла еибыҭаны, ҟанҭаруазла еиқәныхла. Ҩыџьа немец маҭәала еилаҳәан; егьи – ҭеиҭԥшла иаҳа иҩарылыҳәҳәошәа иҟаз ишәыз урыс солдаҭ маҭәақәан, хыхь немец плашьк изақәын акәымзар.
Хәылбзиақәа! – иҳәеит аурыс солдаҭ маҭәа зшәыз, аӡәаӡәала рнапқәа рымхуа. Иара уи иоуп раԥхьа иааҩналазгьы.
Бзиара збақәаша! – наҭаркит егьырҭгьы еихьымӡа-еиԥымӡо.
Урҭ ахҩык иааҩналази аиҳәшьцәа Прокопенкоааи еибадыруеижьҭеи акыр шааҵуаз мҩашьо, еизгәакьоу, еиҭаацәароу шьоук реиԥш акәын ишеицәажәоз.
– Абарҭ роума, Нина, иаҳзаабгаз ҳалымқәа? – иблақәа ҭҳаца, иҿаԥшылара хааӡа Асҭамыри Ефими рхы инаркны ршьапаҟынӡа блала иааимидеит аурыс солдаҭ маҭәа зшәыз арԥыс.
– Ааи, Саша, абарҭ роуп! – наҭалкит Таниа.
– Афырхацәа, афырхацәа! Шәара шәусура атәы аадыруеит ҳара. Амала уажәраанӡатәи шәусура еиԥшхом
уажәшьҭарнахыстәи, дцәажәон аурыс солдаҭ маҭәа зшәыз. – Сишь, сишь шәаангыли, уара, абри ауаҩ џьара дызбахьоушәа сыҟоуп... – Бганба днеиҿаԥшит уи.
Асҭамыргьы зныказ дҟәызгаӡа даанхеит, аха игәалашәара ааимҟьеит иаразнак: – Саша, Саша Кузнецов!.. – иҳәан, даагылан иҽынеигәыдижьлеит. Аҩыџьагьы ааигәдибаҳәҳәалеит.
Арҭ уомашәа ибаны ирзԥшуан егьырҭгьы.
– Аферым, аферым. Раԥхьаӡа ҳанеибадырызҵәҟьагьы уеилыскааит Кавказтәи ашьа цқьа шулаз, агаҿатәи ацәанырра цаҳәцаҳәра шумаз. Шәихәаԥши, уара!.. – иџьашьаны дцәажәон Саша Кузнецов, Асҭамыр Бганба диҿаԥшуа.
Ԥыҭраамҭак ицәажәо итәан. Досу дзыниаз, дзынҟьаз, дзынԥаз атәы иҳәеит иааркьаҿны.
– Иҟоу жәбома, абнара ду ахь апартизанцәа ротриад ахь шәҳадаҳкылоит. Издыруада уахь ацара шәацәшәозар, иаахтны ишәҳәа! – Асҭамыри Ефими рҿаԥхьа азҵаара нықәиргылеит Саша Кузнецов, иавтомат ишьамхы иқәкны дахьтәаз.
– Мап, мап, Саша! Ҳшәонда аранӡагьы ҳаарымызт, – наҭеикит Асҭамыр.
– Уи шәыгәгьы иаанамган зынӡа, – нациҵеит Ефимгьы.
– Арҭ ишәо иреиуоума, шәрыхәаԥши! – лажәақәа нарылалҵеит Нина, иналгаз ргәымшәара дадгылауа.
– Зеиԥшыҟам, уажәшьҭарнахыс шәаргьы ҳаргьы аӡәы ҳауп, ҳаԥсрагьы ҳабзарагьы еилоуп. Аха ҳара ҳаззықәԥауа аԥсразы акәым, аԥсҭазааразы ауп. Апартизанцәа ҳаԥҟара шыҟоу жәдыруазааит: зегьы – аӡәы изы, аӡәы – зегьы рзы, абриоуп ҳара ҳзакәан. Ҳара ҳзы уахынла – ҽынлоуп, ҽынла – уахынлоуп. Еилышәкаау? – днарҿаԥшит Кузнецов.
– Еилаҳкааит, еилаҳкааит, – аҳәаха рибамҭо ҿаарҭит Асҭамыри Ефими.
– Уаха инаркны шәара шәпартизанцәаҵәҟьоуп, шәшьоуцәоуп, аӷа итыл аҿы, – иаахиркәшеит Саша Кузнецов.
Арҭ еицәажәонаҵы, Таниа Прокопенко фатәы-жәтәыла астол аалырхиеит. Зегьы надтәаланы акрыфара иналагеит. Ԥыҭрак ашьҭахь аԥшәмаԥҳәыс Таниа, фырџьанк ауатка ҳзыжә ҳәа иналыдыргалт.
– Исыдшәымгалар иаанысымкылар ҳәа шәшәоума? – Афырџьан аақәылхит Таниа: – Ҳаԥсадгьыл азы, апартизанцәа рфырхаҵаразы, аԥсҭазааразы... илжәит.
Егьырҭгьы, амцхә мҳәакәа, аӡәк иеиԥш рфырџьанқәа ааныркылт.
Еҵәаџьаа жәҩан агәы ихалахьан еиԥш, Прокопенко Таниа лҟны иааиз хҩык апартизанцәа, уажәы ихәҩыкны, аҩеиҳәшьцәа бзиала ҳәа нараҳәаны, индәылҵны, алашьцара иналалеит абнара ду ахь, апартизанцәа рхәышҭаарахьы рхы рханы.
Шабельниатәи абнара ду (Винницатәи аобласт) иԥхоу, игәакьаӡоу хатәы хәышҭаарак еиԥш, акәын апартизанцәа шахәаԥшуаз, егьшрымаз, иаргьы апартизанцәа агәыҵаҳәҳәа иахьчон, иаҵәахуан, иарԥхон.
Абри абнараҿы еиԥылауан апартизанцәа рымҩахәасҭақәа; абри абнараҿы ицәыҵлашаауа ихәыҵыҷчоит урҭ рхәышԥырӷымца; абра ҭоуба руан «Аԥсадгьыл азы» ҳәа хьӡыс измаз апартизанцәа ротриад иалаз аҵеицәа – ақәԥацәа, аӷа иҿагыланы ашьоуразы; абра ипартизануан Бганба Асҭамыри Заицев Ефими. Урҭ шаҟантә шаҟаџьара хыцаҳәцаҳә рԥылахьазыз аоперациақәеи ажәыларақәеи раан; шаҟантә шаҟаџьара аӷа хәымга имацәаз иҭашәахьазыз; шаҟантә шаҟаџьара аӡәы изыҳәан аӡәы ҭоуба иухьазыз гәаныла. «Асҭамыри Ефими ԥсык еицырхоуп, дара ҩыџьа ыҟоуп, аха аӡәы роуп, мгәак ауп ирымоу, крыфагасгьы мҳаҵәки қәабшьҭыки рызхоит», – рҳәалон аотриад аҿы апартизанцәа хәмаруа.
Зны, Ефим Заицев дыҟаӡамкәа, Асҭамыр Бганба гәыԥҩык апартизанцәа ицҵаны акырӡа ихьамҭаз дҵа ӷәӷәак анагӡаразы аштаб аҟнытә дрышьҭит. Ԥыҭк ашьҭахь Заицев, операциак аҟынтә аотриад ахьгылаз аҭыԥаҿ данааи, иҩыза гәакьа диқәымшәеит. Ахьшьыцба еиԥш илақәа аашаҟьшаҟьан аземлианкақәа ааимидеит. Асҭамыр дҵа нагӡара дышдәықәырҵаз аниарҳәа, аотриад аштаб аҿы азин аарымхны, иҽыхәа длақәтәан апҟараҳәа дҩарышьҭалт.
Аурҭ иҿанаҳәо, асы ԥуа дцон уи, Асҭамыр дзыцны дҵа нагӡара ицоз агәыԥ рышьҭа дхыланы. Иҽы амаҳмызақәа
аирбоит, аԥыжәҩа ҳаракӡа иԥыруама уҳәаратәы афақь ахәылҟьа ицоит, ишәахха аԥхӡы алҩыруеит: «Издыруада Асҭамыр мыҟәмабарак дақәшәар, иҟамлои ари еиԥш ихьамҭоу адҵа анагӡараҿы деибганы дзыхнымҳәыр. Мап, ҳара ҭоуба еидааулахьеит, ҳахьцоугьы ҳаицызарц, ҳаицықәԥаларц, ашьоураҿы ҳԥсуазаргьы ҳаицыԥсырц». Ихәыцра ааихицан, Ефим иҽы ишьхәа наирбеит.
Абан сыла ихҟьаз адә ду аҵыхәан асыҭәҳәа иналибааит дҵа нагӡара ицоз агәыԥ, абан Асҭамыр раԥхьа дахьгылоу. Иқьышәқәа ааԥшӡахан изымчҳакәа ҿааиҭит:
– Еҳе-еи! Асҭамыр!..
Асҭамыргьы, цәалашәарак ҟәандаӡа иааизкылсын, аҿыҭбжьы ахьгаз ахь даахьаҳәит: абар Ефим дԥырны дкаууа дахьааиуа. Игәы ныҭгәырӷьааит Асҭамыр, нас иаргьы дзықәтәаз аҽы ахы ааирҵәиит: Ефим! – ҳәа ааҿыҭны, уахь иҿылеихеит. Егьырҭ апартизанцәа ааибарччеит арҭ аиҩызцәа ирзгәдуны.
Ефими Асҭамыри алымқәа реиԥш ҽыҳәҵәыла ианааидыххыла, ишҽыжәыз иаагәыдибаҳәҳәалан, еихәаччауа иаагәыдибакылеит знык, уи рызхомызт, аха рыҽқәа ҭынч ирыҵагыломызт, урҭ ԥашашо раӷәрақәа ирыхон. Аҩыџьагьы рҩызцәа ахьгылаз ахь рҿыҩархеит еиԥхныҩланы, аӡәы аӡәы диԥыҟьар иҭахымызт, аҩыџьегьы еиҟараны акәын икаууа ишҩеиуаз. «Арҭ дара реиԥш, рыҽқәагьы еибабоит, шьамхык ауп ирыҵоу» – иҳәеит апартизанцәа игылаз руаӡәы.
Аҽны аныҟәатә ӷәӷәа рыман, ицон бнала, дәыла, мҩахәасҭала, партизантә грапарала. Асаҿы аҽқәа аныҟәара рцәыуадаҩын, аха ишԥаруаз... Уаҩы рҽимырбацәакәа адәыӷба мҩа ацҳа рҽазааигәартәырц ицон. Аухатәи аӡын ҵхы иалагӡаны, аихамҩа ацҳа ԥыржәарц акәын дҵас ирымаз.
Абар еихашәы-еикәашә аахәлеит; уажәшьҭа аҵх апартизанцәа рзы иҽынлоуп. Аҵх аҵхыбжьонра аҟынӡа имнеицкәа, иахьақәгәыӷуаз ҭыԥк аҟны рыҽқәз ааԥхьакны, асы аԥштәы зыԥштәыз рплашь шкәакәақәа рыҽҭаҳәҳәаны, равтоматқәа рымҟәыҵарӷәӷәа рҿынархеит. Акыргьы шьапыла иныҟәеит урҭ. Нас бна ҽыгәра хәыҷык инылатәан ишныҟәашаз аарыӡбеит, хәыҭ-хәыҭла еицәажәауа.
Аихамҩа ацҳаҿ анемец ҟарул дышгылаз, дахьгылаз, асмена анырԥсахшаз аамҭа – арҭқәа зегьы еилкааны ирыман апартизанцәа. Ацҳа алаӷәым аҵаҵара аус ихы иадиҵеит Асҭамыр, даҽа партизанк дидыргыланы. Аҟарул шьҭыбжьыда иқәхра ҩыџьа ирыдырҵеит.
Рыплашь шкәакәа рҽынҭарҳәҳәан, абнара ҽыгә ааныжьны, икаианы рҿынархеит, адгьыл рҽаҟаратәны, жәҩала асы ԥуа. Абри еиԥш аан амшәареи, агәыӷьреи, ачҳареи зегьы ирыцкуп.
– Сишь, абан зцәеи-зжьи ақәыџьмақәа ирфахьоу, зваҵарақәа хаххала адәы иқәжьу аҽы еиԥш, аҵх шкәакәа иналибааит аихамҩа ацҳа. Уи иаҵсны ицоз аӡы абжьы гаӡомызт, аҵаа цәгьаха ацәа иҭалазар акәхап. Макьана дәыӷбакгьы ыҟамызт.
Аамҭа шаҟа цаз здырхуада, аха анемец ҟарул шьҭыбжьыда иҭыԥ дықәҵан. Уажәшьҭа уи дзыԥсахуаз асмена ааиаанӡа ацҳа алаӷәым аҵаҵаны хыма-ԥсыма аԥырҵтәын.
Асҭамыр инацәкьарақәа адшәыло, ииулакгьы ацҳа агәҭа алаӷәым аҭаны даалгон еиԥш, «Ҳальт! Ҳальт!..» ҳәа, аихамҩа арельсқәа ирыбжьаланы иааиуаз анемеццәа рыбжьы аӡын ҵхы иналҩит, урҭ асмена зыԥсахуаз ракәхарын...
Асҭамыри иҩызеи, мацәыск еиԥш, рышьҭахьҟа инеиҭаԥеит, нас ишьҭаҳәазо рҿаархеит. Убри аамҭазы қәыршыҩҵас анемеццәа рыҽкажьны ахы цаҳәцаҳә ҩоурыжьит. Аоперациа аус аргамахеит, шьҭа иԥыркаауазыз... Апартизанцәагьы, Асҭамыри уи иҩызеи рхьаҵра иацхраарц автомат мца аҿынадырхеит. Наҟ-ааҟ аиҿахысра, амцабз аижәҵара, агәаҽанызаара...
Асҭамыр игәы аҭра иҭагылом, игәы еисуеит, уи ццакрыла ацҳа иеиҭаз алаӷәым ԥжәозу иԥымжәозу – абри акәын иихәыцуаз. «Иԥымжәар, нас?.. Зегь башахеит, аҩызцәа ахьымӡӷ дсыргеит ауп. Еиӷьми, арҭ еиҿахысуанаҵы, сеиҭаахынҳәны алаӷәым акаԥсуль ҿыц асҭар... – ааигәахәт. Абри еиԥш аҭагылазаашьа аан даҽаӡәы иазҵаара аҭахым, ухала иуӡбароуп, уҭахаргьы адҵа наугӡароуп!» – ихәыцра ааилагьежьит иаразнак.
Аиҿахысра еиқәтәомызт, анемеццәа ракетала амцабз ықәдырҷҷон, аха апартизанцәа ркылкаара уадаҩын. Урҭ рыплашь шкәакәақәеи аси рҽеимардеит.
– Уара уцала, сара сшәыхьӡоит, – иҳәеит Асҭамыр иҩыза днеиҿахәыҭ-хәыҭны. Нас даахынҳәын, дҳәазо ацҳахь еиҭаҿынеихон еиԥш, арҵәааҳәа иҳәацәо, иоумагаха, ҩахьхьи амҩа архәараҿ иаавыҩрын, идырҳаз агәылшьап еиԥш, мраҭашәаратәи иаауаз адәыӷба илаԥш нақәшәеит. Убасҟан аихамҩа ибжьаланы ахысра иаҿыз анемеццәа дгәарҭазар акәхап, ахы цаҳәцаҳә ааижәырҵеит.
Адәыӷба адырра аҭара иахьымӡакәа, ацҳа илықәыххит апаровоз, афақь ахәылҟьо, иҳаш-ԥышуа. Ацҳа агәҭаны иаамацәысит, нас митәык ԥжәеит, иаадыдызшәа. Адгьыл хыџхыџит, алҩа ықәчит, аӡы аҭра иҭыҵын аԥаҩқәа аҽрықәнажьит. Аҳәҳәабжьи, ахысреи, амцабзи, аилаҩеиласреи ракәӡан аратәи аӡын ҵхы иалыҩуаз.
Ацҳа ахьхыз аҭыԥан, амцабз ҩхатәалт, ажәҩан ҵыблаауа. Уи акәша-мыкәша асы ҵәаны ацара иалагеит. Апартизанцәа ргәы еисуа, адгьыл рҽамаданы ахьаҵра иаҿын. Аха дабаҟоу Асҭамыр, уа дрылаӡамеи, дҭахазар? – Ефим ихәы-ижьы ҩеилагылт, ихы дааҩахан даанаԥшы-ааԥшит. Убасҟан амцабз ахьықәыҷҷоз ахь, аӡәы ибжьы ҭахәаҽӡа еергьҳәа ашыкьбжьы иналҩит:
– Ефиим! Ефиим! Уабаҟоу?..
Заицев цәалашәара бааԥсык аҽааинардырит, ихьӡ аҵх ианалҩ. Аха изҿызҭыз иахьынтәҿиҭыз изеилымкаауа, илымҳа азкыдҵа дааӡырҩит. Ахысбыжьқәеи аилаҩынтра ашьҭыбжьи егьидырҳауамызт.
Апартизанцәа, анемеццәа рхы иаҿамшәарацы, еидгәыԥлан акәымкәа, рыҽраӷаны ишьҭаҳәазауа рҿынархеит, адгьыл рҽалыриааны.
– Ефим! Ефим! – дырҩегь еергьҳәа ауаҩы иҿыҭбжьы ацҳа ахьыԥжәаз ахьтә, Заицев илымҳа инҭаст, аҵх иалууаа.
Заицев иаразнакала Асҭамыр ибжьы идырит. Иҩызцәа, шәхьаҵны абна ҽыгәраҿ шәаҳзыԥшыз ҳәа нараҳәаны, иара даахынҳәын Асҭамыр ибжьы ахьгаз ахь иҿынеихеит дышьҭаҳәазо. Днаскьацыԥхьаӡа иаҳа-иаҳа ашәарҭара дазааигәахон, аха иҩыза гәакьа игәыблра игәы арыӷәӷәон. Ус дышнеиуаз, иҳәазаны ицоз аӡәы, играпара ашьҭа даниеит. Аграпараҿ ашьа ҟаԥшьшьӡа асы ишылататаз гәеиҭеит Ефим, егьидырит Асҭамыр дышхәыз. Ишьҭа дынхылт дааццакны.
– Асҭамыр! – ибжьы рхәыҷны ҿааиҭит Заицев.
– Ефим уоума? Ефим, сҩыза гәакьа! – азныказы ихьаа аахҽызшәа ибеит Асҭамыр, даакәыԥсычҳаит. – Сшьапы, сарма шьапы сыхәом – нациҵеит.
– Умшәан, Асҭамыр, умшәан сашьа! – иҳәан Ефим иҩыза днаидыххылт.
Секәындк иадамхаргьы аамҭа ырӡтәымызт. Ефим иплашь шкәакәа акалҭ аамаԥжәаны Асҭамыр ихәра ааҿеиҳәеит, нас изнапык ала аҩыџьегь равтоматқәа кны, егьи иарӷьа напала Асҭамыр иҩыҵра дныҵаӷәӷәаны, дицхраауа, адгьыл рҽаҟәымҭхо ишьҭаҳәазо мацара рҿынархеит. Ишәарҭаз аҭыԥ инацәыхараны ԥыҭк ианынаскьа, рԥсы ааиҭаркит. Асҭамыр аӡыжәра иҭахын, уаԥсҵәык азна асы неиҿеигалан, иҿы инҭарӡыҭны инылбааидеит.
– Ефим, ҳадҵа ҳзынагӡамашь? – дназҵааит Асҭамыр.
– Ушԥазҵаауеи! Инаҳмыгӡакәа, иҟоу умбо!.. – Ефим инаиаҭеикит. Аҩыџьагьы ацҳа ахьԥжәаз ахь инаԥшит. Уахь амцабз ықәыҷҷаауа, алҩа еилаҳанто ихатәалан, ихышәҭыз адәыӷбеи иԥыржәаз ацҳаи абылра иаҿызар акәхарын.
Рыԥсқәа анааиҩырга, Ефим иԥсы изалымхуаз иҩыза дҩаиҵагылан абна аҽыгәрахь диман иҿынеихеит. Зны ишьҭаҳәазон, иҟәыруан, зных ишьамхгәыгәланы ицон, анемеццәа рхы цаҳәцаҳә рҽаҿамкуа. Абнараҿ рҩызцәеи дареи еиниеит. Уантәи дгьыл ҭаҳарак рҽарҭон, рыҽқәа ахьыԥхьаркыз аҭыԥаҿ инаӡеит. Уи нахыс ирыбаргәызыз, ҽыла рпартизантә хәышҭаарахьы абнара ду ахь идәықәылт.
Асҭамыр ишьапы шхәызгьы, знык аҽыбӷаҿ данҩеигәышьа иуҭахуазыз...
Ашарԥазӡа абнара ду инылалеит зыдҵа нагӡаны иаауаз ашьоуцәа. Шьҭа шәарҭа рымам, абнара ду иагәыҵаҳәҳәа акәа инҭаршәны иаднакылеит.
Асҭамыр Бганба ишьапы ахәра иахҟьаны мызки-бжаки анышәтә қьала (аземлианка) ахәышәтәырҭаҿ дышьҭан. Уаҟа хлаԥшра игмызт. Аотриад аҿтәи аҳақьымцәа – ахьирургцәа рҟынтә агәцаракра иман.
Шьыжьымҭанк азы Асҭамыр лабада, ишьапы дықәгыланы, дахьышьҭаз аземлианка дааҵыҵын адәахьы иҿынеихеит. Ихы дааҩахан, илақәа ҭҳаца абнара ду данлылаԥш, дааԥышәырччеит. Уи дгәазҭаз Ефим дааины
иҽынеигәыдыжьланы даагәыдикылеит. Уи ашьҭахьгьы шаҟаџьара аоперациақәа рахь еиццазеи арҭ аиҩызцәа.
...1944 шықәса ианвар мза анҵәамҭазы ижәылауа, аӷа дыцҟьашәҟьа инеиуаз Асоветтә Архәҭеи «Аԥсадгьыл азы» ҳәа, хьӡыс измаз апартизантә отриади рҽеимардеит, афронт бжьҵәаны. Апартизантә отриадқәагьы архәҭа ирылагыланы иқәԥон. Ефим Заицеви Асҭамыр Бганбеи еиҟәнагеит хаз-хазы. Урҭ анеиԥырҵуаз аҽны акыраамҭаӡа изеидымҵуа игәыдибакыло, еигәыдибаҳәҳәало игылан.
Убриижьҭеи иҵуеит жәохә шықәса. Жәохә шықәса рышьҭахь ауп Ефими Асҭамыри иҭаацәараха, еибга-еизҩыда Шәача ианеиқәшәа.
Абар урҭ рыкәша-мыкәша агәырӷьареи аиааиреи зныԥшуа аԥсабара дара ахьалагылоу. Зыԥсадгьыли зыхшареи ԥхьаҟатәи рԥеиԥш, ԥхьаҟатәи рразҟы амцабз иалган изыхьчаз абацәеи анацәеи роуп ара зыԥсы зшьо, зыччабжь го, зашәаҳәабжь абаҳча иҭыҩуа, агаҿаҿ амра зҽазырбылуа, анышьқәа рыла амшын ихылан инеиааиуа. Убырҭ иреиуоуп аиҩызцәа Бганба Асҭамыри Заицев Ефими.
Ҳгәыла ҷкәын Лад иӡәӡәага-аӡы аахәаны иужәып ззырҳәо ҷкәыноуп. Рацәакгьы ихыҵуам – уажәоуп арасамахә еиԥш дҟат-ҟато даныҩагыла. Аукы, пакы, ибла иаҵәа гәыҭбаақәа разӡа ианухәаԥшуа – макьана исҟәимгандаз уҳәап. Аиҳабацәа дреихырхәаны аԥсшәа реиҳәауеит, аиҵыбцәа деихаччауа рнапы рымихуеит; аӡӷабцәа дырбар ргәы аҽареиџьуеит, иҩызцәа аҷкәынцәа дрымбар дыгәхьааргоит.
Лад, Чацә Мысҭаабеи ида адунеи иқәу зегьы бзиа дырбоит. Уи Лад дибар, агрын ихьызшәа дхышәҭны атазҳәа дынкаҳауеит, зхы хырҵәаз акәты еиԥш атрымҳәа дшьацәҟьо, ижәӡы иҿыҵач даарымпыҵахоит...
Жәаха ҽнак аусура саналга автомобиль сынҭалан, сааҭкала ҳқыҭаҟны снеит. Шаҟа ибзиоузеи ҳқыҭа, аиҳаракгьы ҽаҩраҭагалан. Ирымҭаацыз ажь афҩы аасҿаҳаит сышналалаҵәҟьаз. Рқьыбжьы гозшәа саҳауан ашәырҵлақәа, алапҟьақәа аанда рыҽхырҳәҳәаны рхаԥыц ҟәашқәа сдырбон...
Сыздырхуам сара абарҭ апоетцәа ааԥын иаҳа иадырбалаз. Урҭ ҳқыҭаҿтәи аҷкәынцәеи аӡӷабцәеи иразҵаар ирарымҳәози ааԥын аҵкьыс ҽаҩраҭагалан иаҳа ишеицәам. Ашәақәа! Ҽаҩраҭагалан ашәа хкыс иумаҳара иҟоузеи. Аиҳаракгьы Радеида!
– Нан, Алықьса, – лҳәеит Лад иан Мкыд луԥка ҭбаа ду лыҵарҽыла данаатәа, – ишудыруа аҭакәажә лхаԥыц еиԥш аӡәзаҵәык сихәаԥшуа стәан... Аха иамуит, – иҵыӡәӡәаа иҟаз лыбла гәыразқәа хыхәхәо иааҭәын, ихыжжны лӡамҩа инаҿалеит. Сара сшәаны сааҭрысит.
– Дахԥсаауеит, хымԥада дахԥсаауеит, – лшьал амҳацә ала илырбаз лыблақәа ҭыҟаԥшьааӡа дҩасҿаԥшит, – хымш ҵуеит ачаӷьа иҿахьы иааимгеижьҭеи. Ихы кны ауада дыҩнатәоуп.
– Иҟалеи? – сҵааит сара снылԥыҩлан.
– Иҟалахи, Чаҵәаа ҳраҭәаршьом: шәыжәла ыҟам, шәхаҭа ыҟам, шәмал ыҟам, шәтәыла ыҟам рҳәан, инаҳашьҭыз ҳҭацаагацәа лажәхарԥа рзуны иаарышьҭит, – уажәы асаараҟа дыԥшуа лкалош ҿҩагақәа нышьҭшьуа ацәажәара даҿын Мкыд.
– Изчаҵәаада, иарбан ҭацаагацәоу? – Мкыд илҳәоз омашәа ибаны сеиҭаҵааит сара.
– Иумухша Мкыд, акы еиқәыршәаны еилукааратәы илызҳәо дыҟоума... Чаҵә Мысҭаабеи иԥҳаи абри сыҷкәын гаӡажәи еибаркааны иҟоуижьҭеи акрааҵуазаап. Саргьы хәылҟьа-ҿылҟьақәак слымҳа иҭасгәышьахьан, аха иумдыруеи, нан, уажәтәи аҷкәынцәа шыҟоу: «сан слыҳәоит, дысԥырхагамхааит, уи лареи сареи бзиа ҳаибабоижьҭеи акрааҵуеит, ҳагьеинасыԥхароуп» ҳәа џьоукы рҿала исзааицҳаит. Иҟасҵагәышьахуаз сара хаша-гәаша, сгәаҟхьеит, аџьабаа аҟырҟы икылсхьоу ԥҳәысуп, сҽааныскылт... Аха уажәы исыхьыз убоит, – Мкыд ауеимадаҳәа инеималҭәеит.
Саргьы уажәшьҭа еилыскааит Мкыд илыхьыз.
– Иухьша Мкыд дагааит, сыԥсы аҭбара уахьӡеит. Ианакәзаалак ҳазлоу џьабатәыс, рххатәыс ҳшәымоуп... Абригьы акы еиԥшымкәа ихьымӡӷыршьеит. Хымш ҵуеит рыцәа ыҟам, ртәа ыҟам, абри аус иашьҭоуп. Уахагьы қыҭа-цыԥхьаӡа жәҩахкыла иалырхуа ауаа еиқәыршәаны ирнырҵарц иаҿуп, урыцныҟәа, нан Алықьса, сыԥсыргьы ҽнак уааԥсозар акәхарын...
– Ҳаи, ус ахьԥабҳәо, Мкыд, бара бзы аӡыршы сӡаагылазар исмычҳауеи, – наҭаскит саргьы.
– Аизара иаҿуп, иухьша Мкыд лхы иамазааит! – лҳәан Мкыд, лнапы ыргьежьны лхы инадкыланы, саагәыдкыла дцеит.
Жәашықәса инареиҳаны иҵуан ҽык абӷаҟынӡа сымнаӡацижьҭеи. Иахьа иԥаџьԥаџьуа аӷәра ианкны аҽы анаасыдыргала сгәырӷьеит, аха еицәааӡар зхәарҭоузеи, маҷкгьы саашәеит: «Иудыруеи, ҳшеибатәым дырны аҽы
гызмал аазқәыршәшәар, снахҟьаны атазҳәа аҳәынҵәа снылаҳар»... – схәыцуан, соурыс-еиқәа ҭшәа ашьапы калкало, сыбласаркьақәа шеишеиуа, аԥсуа ииааӡаз аҽыхәа-иаҵәа сахьадгылаз.
Аха, ауаҩы дызлааӡоу аҵас бзиа дахьцалак икылԥш-кылӡырҩуа ишьҭазаап. Минуҭқәак рышьҭахь апыҟҟаҳәа иҽыжәланы инеиуаз аҽцәа срылагылан саргьы «зкәадыр маха ззымаҭразыз», ауаҩ иеиԥш схы ԥхьаҳәо. Чоу ҳәа сышьхәа насырбаргьы цәгьа избомызт, сгәы сыҵасуан. «Сыхбаҟәӡа акәадыр сышԥантәалоу» – аасгәахәын, саԥхьаҟа сыҽнарнаашәа сҽышькылгьы сҩангылт. Сыбласаркьақәа аамсхын сџьыба инҭасҵеит. Шә-метрак наскьа агәыр каршәзар збон, ана-ара акәыкәымдрақәа ирывеибаҳәа исзааиуан сыҷкәынра.
Сҽыхәа-иаҵәа шьҭхысаа, абраҟа исхызгахьаз сыҷкәынра ашықәсқәа сыргәылԥаа снанагон: арха еиужьқәа, аҽқәа, аӡҭачқәа, ашәыр, акарпыжә, ашкол – аттаҳәа исывҟьаны ицоит.
Адгьыл дҩыҵиаазшәа саԥхьа даагылеит Матыгә хәашабга – уаха ҳаззҽыжәу аҷкәын иашьеиҳабы – сара сҩыза гәакьа. Уи иареи сареи ҳаиқәлацәан, ҽнак ҳаибамбар ҳмаҭәамызт, ҽнакгьы арра еицҳаԥхьеит... Матыгә снапала Минск ақалақь амҵан дызжит. «Алықьса, иҳәеит уи ибла ҭырхаха дҩасыҵаԥшын, – сани сашьа хәыҷи унапы иануп. Аибашьра иалгаанӡа сышҭахаз раумҳәан...»
Матыгә иаб Дыгә рыцҳагьы дзыхнымҳәит. Сара сыԥсы сыманы ҳхәы санаақәла, уаха зыԥҳәыс ҳлышьҭоу арԥыс кьалантар, акәатеиԥш иԥынҵа аџ ахатата, ишьапы хтны, дҳашҳашуа дысԥылт. Уи ашьҭахь мчыбжьык Лад днасыдшәаны ашьаҿа ҟаиҵомызт – иашьеиҳаб Матыгә сакәыз џьишьон.
Аа, ашықәс акрыҟоума, мшәан, уи аахыс абар жәаф шықәса ҵуеит, Лад ԥҳәыс дааигаратәы дҟалеит...
Ишылашьцарыз илашьцахьан агәгәаҳәа Чаҵә Мысҭаабеи иашҭа ҳанынҭалоз. Зыфҭил шабаз акәаҷаб еиԥш, абла ҭаа ашҭа анаӡара аиаҵәара иаалубаауан Мысҭаабеи иахьатә кәасқьа. Кәыкәбааҵас ихаҟә-хаҟәӡа даҽа хыбрақәакгьы акәасқьа акәша-шыкәша сылаԥш иааҵашәеит, аха урҭ дагәа-дагәаӡа еиқәылашьца игылан.
Аддыҳәа ҳалҽыжәҵын, ҳаҽқәа еиқәхарԥа, ашҭа зымпыҵак игылаз ара ду аҵаҟа иааныжьны ҳҿынаҳхеит.
– Мысҭабеи уҟоума, Мысҭабеи! – акеҩ ааҭиргеит ҳаиҳабы ҳәа иҳацыз. Уи ааҿиҭындаз ҳәа иԥшызшәа, ахуҳәа ала-мурақәа ҩба ааҵҟьан, хаха ҳара ҳашҟа рҿаархеит. Аиашаз урҭ ршьапқәа чаԥазар ирыҵҟьоз амца убла зхнамкуазеи. Ақәыџьмақәа игҿарцалаз ауахьад реиԥш ҳааикәагылан, ашиҵә-ашиҵәҳәа аҟамчқәа рымҩанҵара ҳалагеит. Алақәа иаҳагьы иаапкит – иҵәаа-ҵәааны аҿақ-аҿақҳәа рхаԥыцқәа еихакшо. Ӡи-маҭи реиԥш иҳақәҵәашон. Аҳабла алақәа зегьы ҿыхеит. Агәылацәа рышәқәа ҟьаҟьаӡа иаадыртит. Алашарақәа ахьакымыз иакит, аха илашьцоуп, идагәоуп Мысҭаабеи иҩнқәа.
– Аԥшәма уҟоума, аԥшәма! – инеиҭак-ааиҭакуа аҿҭра ҳаҿуп. Даҽакала ҿаҳҭыргьы ауан, аха аԥшәма иргәаара аӡәгьы иаҳҭахымызт. Аҵыхәтәаншәа амаҵурҭа ашә абжьы ааган, аӡә дыцраԥ-цраԥуа, ҳара ҳашҟа иҿааихеит.
– Арахь шәиас! – алақәа ибжьы шаараҳаз аҿаԥа ларыхәлашәан, иҵхәыршәшәо алашьцара иналаӡ ицеит. Адыдмацәыс ашьҭахь ишҭынчрахо еиԥш азныказ иааҭынчрахеит.
– Хәлыбзиа! – иҳәеит ҳаиҳабы, иааҳадгылаз анҿимҭӡа.
– Бзиара жәбааит! – наҭеикит уи ибжьы ныҵакны.
– Мысҭаабеи уакәӡами, мшәан? – днаидгылан ихы ларҟәны лаԥшыла даиԥхьишьшьааит ҳаиҳабы.
– Ааи, макьаназ Чаҵә Мысҭаабеи соуп ҳәа схы сыԥхьаӡоит, настәи сыздыруам, аха, – наҭеикит аԥшәмагьы, амыӷ иԥыцкылҳәҳәо.
– Ҳаи, Анцәа уиныҳәааит, Мысҭаабеи бзиахә ду ус шԥоуҳәо, – диҿынҵәааӡозшәа иҽааигәыдыжьлан, дааигәыдиҳәҳәалт ҳаиҳабы. – Иухьзеи уара, ацәгьеи абзиеи зегьы рҿы ажәлар ираԥгылоу, абаагәара еиԥш ҳзықәгәыӷуа ауаҩы, ус шԥоуҳәаӡои, – изқәагьы днас-наст уи. Нас еиманы амаҵурҭашҟа рҿынархеит, ҳаргьы ҳнарышьҭалеит.
Абар уажәшьҭа аҵх агәҭа ааиҩнашоит. Сара инасыркны, зны-зны, ҩынтә-ҩынтә игыланы имцәажәац уаҩ ҳаҟаӡам. Шаҟа рҽхәаԥхьыӡ, шаҟа лабжьагажәа, шаҟа ажәаԥҟа, шаҟа ажәаҟәыш ҩныҩхьоузеи уаха абри амаҵурҭа. Абриаҟара ҿаҵа ихаангьы илбааимдацт, уажә зымгәацәа ҳаҭҳаҭо,
нахьхьи акәакь икҿатәаны «Ала шуеит, аҽы ҳәуеит ишәҭаху шәҳәала» ҳәа, – згәы иҭаччо Чаҵә Мысҭаабеи. Абриаҟара дааиижьҭеи ажәа ҭылмыршәшәацт уахак ажәа ауаара ҳазымҭо, минуҭкала шәажәак ԥсаҟьаны аҳауа иалазҵо Мысҭаабеи иԥҳәыс Ҳаным.
– Дад, Мысҭаабеи, – абыржәы хынтәуп абас иажәа дналагоижьҭеи иҳацу ҳаиҳабы. Уи изаҟаразаалак џьара гәамҵрак инирԥшуамызт, дтәанаҵы, – ажәак иҿшәомызт. Уажә дырҩегьых дгылоуп деинааланы дкалаӡа, аԥҭақәа зҿашьқьыруа ахра даҩызаны амаҵурҭа иҩначу аҭаҭын лҩа далзбаауеит. Ихы-иҿы ԥагьаҟны џьара дакгьы ҵысуам, инацәақәа наҟ-ааҟ ираӡын маҟа илавҵаҵан, дцәажәоит, иршаны икыду иԥаҵақәа рыҵаҟа аарла иԥышәқәа ҵысҵысуеит, аха ахра иаҵыҩрны аӡыхь шааиуа еиԥш, еишьҭаххы иҿышәшәоит ажәа ҟәышқәа – сабацәа рабацәа ражәақәа: амилаҭқәа злеиндраалоз, агәы иану ахәра зладырӷьоз, аџьал злахдырԥоз, еиҿыгәкаауаз еиқәзыршәоз ажәа ҟәандақәа.
«Иабаҟоу сблокнот», – ишыҟаҳҵалац еиԥш, сџьыбахь снеихеит, аха иԥхасшьан сҽааныскылт – араҟа иаҭыԥым, ишԥаҟасҵари, амал, ахааӡага, зеиҳаҟам абеиара сывҩрны ацара иаҿуп... Аҭаҳмада дцәажәоит ҭынч-ҭынч, дгәамҵуам, дмақаруам днапҟьа-шьапҟьом. Сара санцәажәоз абоксиор иеиԥш имҩанысҵоз снапқәа уажәы ихьухьууа исыхьуеит, аӡәы исцәигар ҳәа сшәозшәа еишьҭарххы иҭсыршәшәоз сажәақәа рҟынтә хәбаҟа роуп исгәалашәо.
– Уахьынӡацәажәоз ҩынҩажәижәаба урысажәа алоуҵеит, – иҳәеит сывараҿы итәаз сҩыза, исҳәашаз ҳәаны санааҭынчха. Уаҟа акыргьы смақарт: ашәҟәқәа рҿынтә аҿырԥштәқәа аазгеит, нас аԥшәма гәымбылџьбареи иԥҳәыс ҟьаԥ-ҟьаԥи ргәы ырԥшааны исырҵәыуарц сҽазыскит.
Аха рԥышә сшықәырҵаз ангәасҭа, нас иаасырҳәын, – ухаҵкы, Мысҭаабеи ҳәа – сналагеит... Урҭ имӡаӡакәа ирасҳәеит бзиа еибабо, рыбзиабара азакәан ишахьчо, ирмуӡаргьы рыԥҳа даарымхны бзиа илбаз ауаҩы дыширҭо... Ас сҳәо саналага ҳаиҳабы ихы наирҟәит, саргьы сҽыџьбара сшымҩахнагаз здырын, аӷәра ааҿаскуа салагеит.
Ҳаиҳабы иажәа ҟәышқәагьы, сара смақаррагьы, егьырҭ ирызҳәазгьы зегьы еиԥшын Мысҭаабеи изыҳәа. Уи ивара аплита иаҭаны, акәакь дахьынкҿатәаз, џьара даакҿымҵит, дҩагыланы агәыӷра ҳазҭашаз ҩажәак рхы еиқәкны иҳаимҳәеит. «Сара исҳәаз ҳәоуп, Чаҵә Мысҭаабеи иԥҳа Шәлым Дыгә иҩны дыҩнанагалт рҳәар аҵкьыс, Чацә Мысҭаабеи иԥсыжырҭаҟны даҽа нышәынҭра ҿыцк ацлеит рҳәар иаҳа еиӷьуп... Ауаҩы ихы ахьнеигаша идыруазар бзиоуп... Ҳаӷоу намыс имоуӡеит, ас жәбахьоу...» – дааҟәымҵӡакәа абарҭ ажәақәа ракәын ииҳәоз уи.
Абар уажәшьҭа аҵх ашарахь инеиуеит. Аҭаҭынлҩа згәы икылачыз ҳҩызцәа ахәыз-хәыз еимҳәо идәылҵуеит, иҩналоит. Саргьы абыржәы ҩынтәны сдәылҵуеит. Ҳанааиуаз иҭаа акәасқьаҿы иаркыз алашара уажәыгьы иаркуп.
«Абнаҟа акәхап иахьеисуа абзиабара анапы ԥшқақәа иршьшьуа агәы», – схәыцуеит, икьатагәӡа схаҿы икыду амза ашәахәақәа сықәыҷҷа, ашҭа сахьықәгылоу. Дыԥхашьаԥхаҵо саԥхьа даацәырҵуеит Лад. Уи уаха иабхәа иҳаиҳәаз еиликаар иҭахызар акәхап, иҭахызар акәхап ибзиабара зыҩнаркыз абни аҩны ашә лҿжәаны, Абаҭаа иеиԥш ибзиабара мҵарсны аҵх лашьцара дазцар. – «Мап, сыԥсахы ааилалеит сара, – Мысҭаабеи иахьатә кәасқьажә акәым, абаагәарагьы иазынкылом урҭ рыбзиабара. Аӡӷаб иахьылҳәаз дцоит!» – иааҭасҳәеит сгәы.
– Алықьса, уҽыжәыл, Алықьса! – даасыдххылан, ҳҩызцәа аӡәы сыжәҩа нҭарсны, сима ҳаҽқәа ахьгылаз ашҟа днаҭрысит.
– Ҳҩызцәа абаҟоу, иҟалеи? – иакәымз акы ҟалаз џьышьа сааӷьаҵәыӷьаҵәит сара.
– Аӡӷаб ддәылҵит, ҳҩызцәагьы аҽыжәлара иаҿуп, уласы-уласы! – ҳҩыџьегьы ҳаихьыс-еиԥысуа ҳаҽқәа ахьҿаҳәаз ҳнарыдыххылт.
Аҵыхәтәантәи аҽцәа еишьҭаххы-еишьҭаххы ашҭа иҭибаҳәаны инеиуан. Ҳаргьы ҳнарышьҭалеит.
Апыҟҟаҳәа аҽышьҭыбжьқәа гон ҳаԥхьаҟа, ҳашьҭахьҟа макьаназ ҭынчран.
– Уара уи ссиршәақәа иҟалеит! – сара сышҟа иҽхыршәҭны ацәажәара даҿын, зҽы сыварԥало инеиуаз ҳгәыла ҷкәын Хьымца, – шәара лаб дыгҿацаланы шәаниҿашуаз, ҳара аҩны ашьҭахь ала аԥенџьыр аартра ҳаҿын. Анцәа
ииныҳәаша ӡӷаб, ларгьы дҳацхрааит... Дышԥашәоз уҳәарауазеи. Аха абзиабара мыжда баҩ-ҷыда уланаҵозаап. Аԥенџьырқәа шааимҟьаз дхахаӡа ахышәваз даақәԥалеит. Сналыҵамххыр дыԥозаарын. Сыжәҩахырқәа наҟ-ааҟ данрықәгыла ашыӡ лыхьызшәа аҟәараҳәа ахьҭшьра даҿын...
– Уара лаб дҳахьӡар? – ҳашьҭахьҟа слымҳа кыдҵаны сӡырҩуа сҵааит сара.
– Ҳара акыразы ҳаиҭахызар дҳахьӡааит, иԥҳа уажәшьҭа амҩабжара еиҩылшахьеит...
Абри аамҭазы ҳашьҭахьҟа аҟәақ-аҟәақҳәа ҩынтә ахысбжь геит, чу-су ҳҳәан, ҳнаҵҟьеит ҳаргьы. Лаб ихысбжьы иазыԥшызшәа нахьхьи ҳаԥхьаҟа хара акеҩҳәа «Радеида» ааҭдырҟьеит. Сҽеимаа амца аҵыдды амҩаду ианыршәланы сахьениуаз иаасгәалашәеит аԥсуа поет Кәасҭа Герхелиа ицәаҳәақәа:
Уаридада, уаридада,
Уаридада Мақәа,
Уа дызҳәада, уа дызгада,
Ԥҳәыс дызгада, хаҵа ицада?
Аус злоу убри акәым, –
Ирҳәалааит иааԥымҵәакәа
Уаридада Мақәа!
Абар, уажәшьҭа мчыбжьык инеиҳаны иҵуан, алыхәҭа џьаџьа ашыла анкылышәшәо еиԥш, ажәҩан агәы ақәа кылыбганы илеиуеижьҭеи. Ҽаҩраҭагалантәи аԥша ҵәыҵәы, амаӷ еиԥш, иалакьакьон ауаа рцәа-ржьы. Аԥхынра ашьҭахьҟьа иааныжьны, аӡынра иазааигәахаз аамҭа иаҳа-иаҳа алеишәа арцәгьон.
Иара адгьыл ду, уажәы аакьыскьанӡа, амра аԥхарала ишаҳә-шаҳәуа иҟаз, агәҭа ҭыхьшәашәаахьан, ари абжьарак ақәа илеиуаз иахҟьаны. Уарҳал иаҵәаҵас адгьыл ашьацра аҩара иаҿын. Рылахь еиқәын ашәаԥыџьаԥ. Иҩеижьхахьаз рыбӷьқәеи дареи ахьеиԥырҵуаз ргәырҩозшәа ихырқәақәон. Аԥсабара зегьы ашәы ахьыссы акәын ишгылаз...
Адәыӷба аангыларҭа акәша-мыкәша, мчыбжьыла иԥссамкәа икататаз асаба, ақәа анас, ақыҭа гәарабжьара еиԥш, ушьапы ахьургылалакгьы аҳәынҵәа инылашәон. Аха, аратәи ауаа асабеи аҳәынҵәеи ишылагылазгьы, рхы шьҭыхны иркын. Убри ахышьҭыхраҿ акәын иахьеицлабуазгьы.
«Иа, ҳазшаз Анцәа ду, ухьышьаргәыҵа сакәыхшоуп, хыда ахы шьҭыхра дацәыхьча ауаҩы. Хыда хышьҭыхра ԥсадгьыл ҭархагоуп, милаҭ ҵарбгагоуп, ахәышҭаара қьаԥҭазтәуа усуп. Еиӷьуп дымир, хыда ахышьҭыхра иашьҭало ҳара ҳашьҭамҭаҿы» ҳәа, ибжьы саҳалон иасыуаха данышьҭалоз сабду.
Аԥсҭҳәа шәыҭҳақәа ҽыҭ-ҽыҭ адәыӷба аангыларҭа акәша-мыкәша рҽеизгара иалагеит. Урҭ иааргоз ахьҭа иаҳа-иаҳа иҿацахон. Иҵегь аҽарӷәӷәар, ақәа иаамдан асы шлеира акәын ишыҟаз. Асы алеира макьана ишаамҭамызгьы.
Асааҭ акахьы хәбаҟа шәымҭа аус аухьан Кьасоу Мрамба адәыӷба аангыларҭаҿ данааи. Ақәа илеиуаз ихы ацәихьчарц, ауаа еилақь иахьеилатәаз ашә аартны ихы аннылеик, иааиҿаҳаз афҩы цәгьа, иаразнак ишьҭахьҟа даақәнаргьежьааит. Уи иԥсҭазаара иагьа мыҟәмабара дҭанаргылахьазаргьы, иагьа ихы иханаршҭхьазаргьы, афҩы бааԥсы иԥынҵа иҭасыр изычҳауамызт.
Ауаа ахьеилаиаз азал иаразнак ашә нкыдижьлеит, иԥышә аӡәы дынҭасызшәа. Ишьҭахьҟагьы дзымцо ашә даадхалеит азныказ. Уахь аҩнуҵҟа еилаҳанто иҩназ ауаа рыфҩы, иара ихышәшәозшәа иԥынҵа инҭасит. Нас иаразнак даақәгьежьаан, ишьаҿақәа ырццакуа, ишьҭахьҟа ишәарҭаз акы иԥсы ацәигошәа, адәыӷбақәа ахьаангылоз ашҟа дындәылҵит.
Уи уажәы хықәкыс имаз амраҭашәарахь зхы ханы иаагылоз дәыӷбак аҭалара акәын. Дахьагоз зынӡаскгьы дазхәыцуамызт, дазхәыцырцгьы иҭахымызт иара. Ишакәхалакгьы абри ақалақь ирласны далҵыр акәын. Уи алҵра иара изыҳәан ишразҟыцәгьазгьы.
Ақәа илеиуаз иҽацәихьчарц, афатәқәеи аӡқәеи ҳәа изныз аҿхышә иҽнадиҵеит Кьасоу. Аҿхышә иахыҳәҳәоз ахыб ижәҩахыр ахьчартә иҟан. Ишьамхы лахыс иахьыбааӡаз уиаҟара усс имамызт, адәыӷба аангыларҭа азалаҿ иеилажьыз ауаа дрылатәазар аасҭа. Дшааиҵәҟьаз дызгашаз адәыӷба ахьиқәымшәаз ааицәымӷхеит Кьасоу. Ара дышгылоу дыздыруа аӡәы дибар иҭахымызт. Акыр инықәсхьаз ипалта ахәда ҩышьҭыхны, ихылԥа неихаршьшьны, аҽхышә иҵегьы иҽнадирӷәӷәалеит.
Адәыӷбақәа анаауа ианцо рылазҳәо аԥҳәызба, радиола лыбжьы раԥхьа аԥсышәала иналыргеит: «Апасаџьиртә дәыӷба «Ростов-Ереван» иааиуеит ахԥатәи амҩаҿ». Уи нахыс қырҭшәалеи урысшәалеи лажәақәа еиламгаӡакәа аҳауа иналаҩит...
Адгьыл иныҵабазшәа, мамзаргьы аҳауа иналаӡызшәа, инеиқәтәеит адәыӷба аангыларҭа иахыҩуаз ашьҭыбжьқәа. Авагонқәа рыхқәа еидкшало, ашақә иасуа, урҭ лага-ҩагоу ирылаз апаравоз цәыбблы еиқәаҵәа алашьцара аҽалакны акәакь аҿы иаацәыҵагылт. Ишьапаҿы икаҭәоз ацәыкәбарқәа рыда шьҭыбжьы иаҳауамызт Кьасоу абыржәы. Аԥсабара аҭынчра иҽнаҭан ҿымҭқәак
иԥсы ааивигеит. Хьаа змамыз аӡәы иеиԥш, ихы ааибеит азныказы. Игәы аҵан џьара иааҭылашааит ихәыҷра ашықәсқәа. Аха, убасҟангьы иалагахьан иԥсҭазаара қәыԥш аԥықәслара. Фышықәса ракәын ихыҵуаз усҟан, аха хашҭра ақәымкәа иблаҿ иаанхеит дызлаԥшыз. Ақәыџьмақәа ақыҭа иалалаз алырцозшәа, ауаа мыцәаӡакәа иаашаанӡа аибарыҩра иаҿын. Алашарақәа кны шьоукы алада иҩуан, даҽа шьоукыхгьы – аҩада. Амҩқәа рҿы амца еиқәырҵон. Игон ахысыбжьқәа ааиқәымтәаӡакәа. Асапын зыҵшьымыз ауардынқәа, иӷызуа рҿыжыбжьы аҵх лашьцара игәыҭшьаагаха иагәылҩуан. Алақәа шуан агыгшәыг аиқәара иларцалазшәа. Алақәа раҵкьысгьы ишуан дара ауаа... Ицахьаз рыбжьқәа еихьыр-еивырӡа, ақыҭа зегьы иахҟьауа иҳәҳәон.
– Абжьыҭирахь...
– Абжьыҭирахь...
– Абжьыҭирахь...
Аҳәҳәара иалагон аҳәҳәацәа, абжьыҭира ааиаанӡа мызк шыбжьаз. Уи акәын дара хтыгагасгьы ирымаӡаз...
Зҿахәы аҳәара иақәиҭымыз ауаа, ҩнуҵҟала уи абжьы ишақәшәиуазгьы, иацымныҟәар ада уаҳа ԥсыхәа ыҟамызт. Уаӷеимшхаран абжьыҭира мап ацәызкуаз изыҳәан иҟалоз. Ахьшь имҵанарсуа акәҷышьҵәҟьагьы иахьафо ахәы икатато ала иуԥшаар ҟалоит. Идырӡуаз ауаа рхы-рҵыхәа ахьыҟоу ҳәа еилкаашьа амамкәа, инкылаӡ ицон. Ажәлар агәыҭҟьа иаганы акәын ишыҟаз. Рҭаацәа ржьон: «Сибраҟа иахгоуп, жәашықәса рықәҵан» ҳәа. Усҟан Баӷлан аԥшаҳәаҿы ршьа кашуан. «Нагӡара иқәзааит ҳәо...» аҵыхәтәантәи ажәа анагӡаха роуамызт урҭ.
«Нагӡара иқәзааит...» – аԥсцәа рыбжьқәа рлымҳа иҭаҩуеит абзацәа иахьагьы...
...Иааигәа иааины иаагылаз апаравоз еиқәырццакны хынтә иҵәааит. Иара илымҳа инҭаҩит, уи ауха ргәашәаҿ иааины зыбжьы газ аҳәҳәацәа иреиԥшны:
– Абжьыҭирахь...
– Абжьыҭирахь...
– Абжьыҭирахь...
Ԥыҭрак ашьҭахь дахьышьҭаз илымҳа иааҭасит, агәашәаҿ зыбжьы гоз рахьынтәи руаӡәк иаби иареи реицәажәабжьы.
– Аҩны шәызтәоузеи, уара, амҩа шәзықәымлозеи?! – ашҳам иҿыҵыкәкәо иажәақәа рҿынаирхеит Кьасоу иаб Махьал ишҟа иааиз.
– Амҩа ҳазлақәлозеи, саб аԥсра даҿуп, – иҳәеит Махьал, иааиз игәыла џьара акы дихәап ҳәа дааиқәгәыӷны.
– Уара излоуҳәо ала, макьана дымԥсыц, – ҳәа ҿааиҭит алабаҟьаҩы ибжьы аарыӷәӷәаны.
– Мап, дымԥсыц макьаназ, – иҳәеит Махьал, иааиз ицәажәашьа игәамԥхакәа.
– Нас, дымԥсыцзар, ацәқәа ауардын илаҵаҳәаны, иара уа длақәҵаны амҩа думан уқәла, – дзышьцылахьаз адҵа ныҟаиҵеит иааиз.
Убасҟан Кьасоу хәыҷы дахьышьҭаз аиарҭа дҩылԥаны, абарҵа дныҵаххын, ргәыла ицәажәашьа игәамԥхакәа ибжьы наиргеит:
– Уи дычмазаҩуп, улымҳа дагәоума, дычмазаҩуп, сҳәеит. Уахь дусҭаӡом сара!
– Амӡышәа! Амырӷьаԥал! Зегьы дрыцқьахьеит, нас ари дабаанагеи?! – ҳәа, Кьасоу иаб ишҟа ибжьы наиргеит алабаҟьаҩы. – Уразҟы иакит уқәра ахьаҵанамкуа акәымзар, ас ицәажәо рҭыԥ хиоуп.
– Нас ашҭа зегьы ибжьы ахыҩуа ҿааиҭит: – Мап ацәышәкырц шәҭахуп акәу, Кавказ аҵеи хазына абжьы иҭара? – Ииҳәаз аҭак иаҳарц иҭахызшәа дааҭгылан дааӡырҩын, нас агәылацәа акәша-мыкәша инхоз ираҳартә ҿааиҭит: – Аҵеи ду абжьы иҭара мап ацәызкыз, рышә-ргәашә ыҵарҟацаны наҟ ихыҭәҳәаалатәуп!
Убасҟан агәашәаҿ игылаз иахьынӡарылшо рыбжьы ҭганы аҳәҳәара иалагеит.
– Абжьыҭирахь...
– Абжьыҭирахь...
Аҳабла аҵыхәахьшәа, аусҳәарҭахь игаз амҩаду аҿықәаҿ, еихьыр-еивыр еиқәымшәаӡо, сынтәа абжьыҭира зықәра аҵанакыз, ақыҭа ирмаҳацыз ашәа ҿыцк рҳәон:
Кавказ каҷҷа аԥа хазына,
Зыӡбахә рымоу Бериа.
Уи дахьҳамоу иҳабаргәузеи,
О, реирашьа, рериа...
Игәы ашьа ҭыкьасо, ахкаара иҭаз ацәқәа аацаны ауардын инаҵеиҳәеит Кьасоу иаб Махьал. Лылаӷырӡқәа лҿыкьасо, ауардын ацәарҭа нанылҵеит Кьасоу иан Сырма. Иабду ишьапаҿы ауардын днақәтәеит Кьасоу.
Иара абду Алоу шәышықәса зхыҵуаз, ихьаа иӷрагәаны дшааиуаз еиԥш, ауардын даниалан уахагьы. Илақәа изыхтуамызт, ицәажәомызт иҿы. Аха илымҳақәа ҵарын, бжьыс иааго зегьы иаҳауан. Жәытә-натә аахыс дара рышьҭамҭа, рҟырҟы зырхәхәыз, рдоуҳа мҵәыжәҩас иамаз, абиԥарала инеимда-ааимдо иааргоз, рашәақәа рцынхәрас, иаҳауан уаха ихаҿы изаамгашаз, дара ирыцәтәымыз, рхаҵара иазкымыз ашәак:
Кавказ каҷҷа аԥа хазына,
Зыӡбахә рымоу Бериа...
– Ахәрашәа ҳәа, Кьасоу, сыхәра ӷьарц уҭахызар, иусырҵаз ахәрашәа ҳәа... дааӷызыӷызит абду Алоу.
Акырцх исызшәа Кьасоу хәыҷы дахьҭшьны аҟәараҳәа аиҵасра далагеит. Иблақәа ирхылаз алаӷырӡ маалықьҵас иҟәашӡа иаԥхьа ауардын ианиалаз иабду дицәнарӡуан. Аԥсҭҳәақәа еилаҳанҭо, дгьыли жәҩани анеицәнарӡуа еиԥш, иаалашьцеит икәша-мыкәша. Убасҟан Кьасоу, ибжь хәыҷы паӡа, иаацәыригеит ахәрашәа.
– Уабду дукәыхшоуп, – ибжьы хыџхыџуа иаагеит аҭаҳмада. – Ирӷьа сыхәрақәа убжьы ҟәымшәышә ала...
Иҵегьы ибжьы ҩышьҭихит Кьасоу.
Абдугьы иаацәыригеит зынӡа ицахьаз ибжьала ахәрашәа.
Џьамыӷәала зыԥсҭазаара зхызгахьази уи аџьамыӷәа цәгьа ианыларц ишгылази рыбжьқәа неилаҵәеит. Аха уи абжьы хәаҽи абжь қәыԥши рыҵарӡуа, иаҳа-иаҳа ақыҭа иахыҵәо иахыҩуан, еидыргәагәалан мчыла ауаа иддырҳәоз, дара иртәымыз ашәа:
Кавказ каҷҷа аԥа хазына...
Аҳауа изымхоушәа ахәаҽра даҿын Кьасоу. Аԥҭа еиқәаҵәа акәзар, иаҳа-иаҳа икәша-мыкәша аҽарыжәпауан. Ҩба-хԥа
шьаҿа рыда иааигәа-сигәа акгьы ибарҭамызт. Дзыдгылаз аҿхышә днадҵны иаԥхьаҟа шьаҿақәак днаскьеит. Убасҟан ауп иангәеиҭа, авагон еиқәаҵәақәа зыцраҳәаны иаԥхьа игылаз апаравоз. Ишьапқәа изеихымгауа дахьгылаз даанхеит. Џьаҳаным ашҟа дызго акәушәа днахәаԥшит, игәы ҭӡыӡаауа...
Адәыӷба аангыларҭа ҳаԥык иҭарыжьызшәа иҭынчӡа иааҟалеит. Аԥша аҽыԥхьакра рхы иархәаны, аихамҩеи акаҭранқәеи, ирықәҳәазо рҿаархеит аԥҭақәа. Акырцх аҟәыҵит, аха ақәа аура иаҿын. Ус, илымҳа инҭаҩит, уи ауха, иабду ауардын данҵаны, абжьыҭирахь даныргоз игоз абжьқәа:
– Абжьыҭирахь...
– Абжьыҭирахь...
– Абжьыҭирахь...
Ҵыхәаԥҵәара змаӡамыз абжьқәа ирылыҩуан ауардынқәа рҿыҿыбжьы. Ачарҭи алыреи еибамфарц азыҳәан, атәыҩақәа ирҭаз асапын шәах аҵшьра азин рымамызт ауардынқәа зтәыз. Урҭ алырақәа шаҟа иҿыжуаз аҟара, абжьы зырҭоз ихьӡ-иԥша иазҳауан...
Бжьдурыла ахьӡ-аԥша андырҳауаз ашықәсқәа ирылааӡаз иакәын Кьасоу Мрамба...
Ауардынқәа цон иҿыжуа, зхы иамыхәоз ачымазцәа, абжьыҭирахь ирыманы. Аӡәы заҵәык, ишәарҭаз аӡыхәашь дышхызгьы, аҭагылазаашьа данымшәеит Кьасоу иабду Алоу. Уахь амҩа дрыман ишықәызгьы, аԥсхыхра дшаҿызгьы, ихы дабжьон гәаныла, «уԥсы ушуаҩу» ҳәа. Ауардын аԥхьа днеиуан Кьасоу иаб, амҩа амаршәа куа. Ауардын ашьҭахь днеиуан Кьасоу иан лылаӷырӡ лҿыкьаса. Лабхәа хазына зыбзиара ада зыцәгьа лзымдыруаз, «Дад дбыкәхшоуп» ада зажәа хьамҭа лмаҳацыз, данрыднагала инаркны, уаса кьаԥала дныҟәызгоз, уажәы деизҟьа ауардын даныжьлан дахьыргоз лгәы еиҟәнажәон. Лгәы злалҟычуаз аҵх иалагәан аӡәы димбо лҵәыуара акәын, ари еиԥш «аныҳәа ду» аан, аҵәыуара азин шыҟамызгьы.
Ауардынқәа аҿыжра иаҿын еихсыӷьра рықәымкәа. Алашьцараҿ еилаҳантон ҵҩа змамыз аӷәиҵибжьқәа. Зыхәдақәа цәӷәыхаахьаз, аха зҽаҵазмырхарц зҭахыз, ахҭгаҩцәа, еихьыреивырӡа иааиуан рашәаҳәабжь:
Кавказ каҷҷа аԥа хазына,
Зыӡбахә рымоу Бериа.
Кьасоу хәыҷы иабду Алоу ишьапаҿы дахьтәаз иныҵакны ахәрашәа аҳәара даҿын. Уи ала иабду ихьаа хиҽуашәа ибон. Аха иабду ихьаа хызҽуаз ҳәа мчы ыҟамызт уажәшьҭа. Уи ахьаа аҵкьыс дахьыргоз ихьаауан. Гәынхәҵысҭала дрыҳәон, адгьыли, ажәҩани, аԥсабареи, нас абри адунеиаҿ ицқьоу ауаа ҳәа аӡәыр дыҟазар, дрымгарц абжьыҭирахь: Аха уи ибжьы заҳауадаз, дызқәыз ауардын аҿыжра ишаҿыц иаҿын. Имч зегьы еибыҭан, иԥсы аизгара далагеит. Иӡбеит ихы даиааирц. Игәы иҭыхоз аҵыхәтәантәи иажәақәа иқьышә аадырҵысит:
– О, адгьыл ду, уара уҿы абзиа иаабахьоу аҵкьыс еиҳаны ҳаниахьеит агәаҟра. Умч ала акырынтә ҳӷьацахьеит. Уҵыхәалагьы ҳахҵәахьеит акырынтә. Ҳабацәа рыбаҩқәа ҟәаҟәаса уцәа иҭаԥсоуп. Ҳҵеира иреиӷьыз уара иуқәырҵеит рхы. Аха ҳаумырӡит усгьы, ишакәхалакгьы ҳанхеит уара уҿы... суҳәоит, суашьапкуеит, сыԥсымҭаз уаасзыӡырҩы, адгьыл ду. Иумырӡын зқьышықәсала, зиашареи зхаҵареи рыла Аԥсны еиқәырхо иаазго ҳаб ишьҭамҭа. Даҽаказгьы суҳәоит, уихылаԥшла абри сшьапаҿы итәоу ахәыҷы.
– Ауардын аԥхьа дгылан, ихәда икәаҽ днеиуан Кьасоу иаб. Иан длаӷырӡышон алашьцара иалагәан. Кьасоу иныҵакны ахәрашәа аҳәара даҿын, иабду ихьаа хиҽырц. Рыхҩыкгьы гәырҩала иҭәны, аԥсы дрыман абжьыҭирахь ицон.
Аҵх агәы ааҩнашон еиԥш, адәыӷба аангыларҭаҿ алашарақәа ыцәеит. Убысҟан ауп иара ихы анрыцҳаишьа. Дымир амухуа, данихгьы гәырҩала дымҩасхуа. Алашьцараҿ ԥсҭазаара ҳәа акымзарак ыҟамызт, зны-зынла иара алашараҿ ишыҟамыз еиԥш. Иџыџӡа иаангылеит уажәраанӡа еилыхо еилаз аидара мҩангага авагонқәа. Абжьы ныҵабеит иара апаравозгьы, оф гәышьа, алашьцара схы налакны сыԥсы ааиҭаскып аҳәозшәа.
Уа нахьхьи азал аҩнуҵҟа еилатәаз ауаа инархаҳаз алашьцара ацемент хьшәашәа иқәнарҟьацызшәа, рыбжьы мго иааилахеит. Урҭ хәыцырҭас ирымаз рымҩа акәын. Мчыбжьык аахыс рыҩныҟақәа изымцакәа ара иахьтәаз,
ргәыԥжәара гәыԥжәара ацлон. Урҭ шаҟа ргәы ԥжәози, рхы ргәы ахшәози аҟара, еиҳа ирзеиӷьын адәыӷба аангыларҭа аусзуҩцәа. Иԥхьаркуаз абилеҭқәа, иаҳа-иаҳа рыхә шьҭыҵуан.
Ԥҳәыс шәпак, ишыхьшәашәаразгьы аԥхӡы лҿашы, ауаа еилатәаз даарылаԥшны, еиҳа хаҿыла еиқәаҵәаз днарылԥаа дылгон. Уи идыру усуп. Зхахәы еиқәаҵәаз абилеҭ ахә иацҵан ирырҭон, аҭыӡшәа ҟарҵомызт. Аҭыӡшәа ҟазҵоз, ахы шкәакәақәа ракәын. Игәамҵхамҵуа аблеҭ ҭирҭа иахьадгылаз. «Ара закәан ыҟам» рҳәон, «ҵарҭыша гаҩцәоуп абарҭ зегьы» ҳәа, нацырҵон. Урҭ ахцәы шкәакәақәа азакәан аԥшаара иаҿнаҵы, адәыӷбақәа акатаҳәа ииасны ицон. Аԥҳәыс шәпаду аԥхӡы лылхәаҭа, аибашьра адәаҿы ар ҟәаҟәаса иахьеилажьу лыԥсы зыҿҳәараз длыԥшаауазшәа ауаа еиқәақәа дрышьҭан.
Абас ала, ҩнуҵҟалеи дәныҟалеи уаҩымрыла иҭәын, абри адәыӷба аангыларҭаҿ. Иара абрадагь даҽаџьара иабаҟахыз ауаҩы игәы ҭызгашаз аҭагылазаашьа. Аԥсны иахадыргылаз ауаа ҟьашьқәа агәы ҭаҳаҳа афара иаҿын...
– Апасаџьыр дәыӷба Киев-Ҵхалтубо иаауеит актәи амҩаҿы, – еилаҟәаҟәан лыбжьы аагеит ацәа аарла иаалҵыз адиктор.
Еилаҟәаҟәан аԥсуа бызшәа азныҟәара, – игәы ҭызшьаахьаз акакәын Кьасоу. Уи адиктор лыбжьы иаҳацыԥхьаӡа, ицәа дҭаӡыӡон.
Харантә игеит адәыӷба абжьы, «Кьасоу Мрамба, уҽырхиа, сара узгоит» аҳәозшәа. Аха Кьасоу уи абжьы иаҳауамызт, ихи иареи аиқәԥара иаҿын. Иԥсадгьыл далҵны дымцар анамухгьы, иҭахымызт мрагыларахь ихы ирхар. Уахьынтәи иааз азалымдарақәа ирыхҟьаны акәын иара абас ихы зқәикра изымдыруа аихамҩа дзангылаз. Илымҳа инҭаҩит ауаа ирхашҭхьаз, аха иахьагьы агага еиԥш адәы иқәу, данхәыҷыз ирҳәоз ашәа аҵыхәтәа:
Уи дахьҳамоу иҳабаргәузеи,
О, реирашьа, рериа.
Иааигәаны игеит адәыӷба абжьы. Аԥсҭҳәа жәпара иагәылашьшьы Кьасоу иаԥхьа иааины иаагылеит, Џьанаҭҟа ицошәа ашә ҟьаҟьаӡа иаатит изымариашан иаангылаз авагон. Аха иара ишьапқәа дырзеиҭамгеит. Даанхеит дахьгылаз даларчаԥазшәа. Шәышықәсала аԥсуаа Рыԥсадгьыл иаԥырҵны ицаразы ирыгәҭасуаз амчрақәа иаргьы игәҭасит, аха дазмырҵысит. Иҩнуҵҟа иӷраҳаз аԥырсал, идақәа ирылаԥан изкыз, еиҭаҵшьа амоуит...
Ақәа шлеиц илеиуан, зны-зынлагьы кырцхқәак налаԥсо. Урҭ аҿхышә ахыб иахьақәыԥсоз, акара-караҳәа рыбжьы гон.
«Абыржәшьҭа иаауа адәыӷба сҭалоит уеизгьы-уеизгьы, – даахәыцит иара. – О, Анцәа, саҭоумҵан, исаҭәам акы ҟасҵазар, аха сымч мхареи сыԥсыҽреи сиааины, саҵаҳаит ауахәа ибылгьо иаауа. Ус анакәха, уи ауахәа ибылгьо иаауа зынӡак самырҟьацырц азыҳәан, снаскьоит уажәазы, уи хаҵарам ҳәа сгәы ишсанаҳәогьы».
Адәыӷба аангыларҭа азал аҩнуҵҟа ауаа ԥшны итәан. Урҭ рхыԥхьаӡара иаҳа-иаҳа аизҳара иаҿын. Иааиуа зегьы агәыӷра рыман рымш ақәлараз, аха иаарласны ргәаҳәара башахон. Абилеҭ змазгьы адәыӷба ааира ҩба-хԥа сааҭ ишахыԥоз анеилыркаалак агәамҵ-хамҵра иалагон, иашьҭалон иахьтәашаз џьара ҭыԥк.
Ажәлар азал иазымкуа ишыҩнагылазгьы, рхәыҷқәа агазеҭ каршәны ацемент хьшәашәаҿ ишдыриозгьы, ашлақәа зшьамхы иазаанымкыло рыԥсы рылшәшәаны ишкаҳауазгьы, хацәақәак аҩы рҽаршьны атәарҭа зегьы аанкыло, рҽеиҵҳәаны иқәиан. Дара урҭ, аӡмах иӡаажьыло аҳәақәа реиԥш, рхы шырзымдыруазгьы, ус ҟашәымҵан ҳәа разҳәашаз аӡәгьы дыҟамызт. Аӡәы заҵәык милиционерк иҟазгьы, ашәаҟьа иҿатата, ичынқәа алымт баа иаганы, лага-ҩагак далан. Зны ааҵәақәак зырххоз дрыцны адәыӷбақәа злаауаз аихамҩахь дцон. Даҽазныхгьы абилеҭ ҭирҭа дыҩналон, аԥҳәыс шәпа ллымҳа дынҭахәыҭхәыҭуан, усқәак дырҿын.
Аратәи аҭагылазаашьа цқьа уахәаԥшыр, убри аҩыза агәаанагара умоурц ҟалома, гыгшәыг мацара злоу, идгьыл бжьахоу, џьара бна дук аҿы ухала уҟоушәа, доусы ирҭаху ҟаҵо, рхатәы закәанқәа аԥҵо, згыгшәыг ҵасқәа аахәаны, аҟаҿыҳәа еицҳауа еилошәа.
Азал идәылеибаҳәаз шьоукы алада иҩуан, даҽа шьоукы аҩада. Макьаназ адәыӷба шымааицызгьы, урҭ рхы ахьыргара рыздырамызт. Анаатә ирҿанаҳәозгьы усс иаурымахыз, ишакәхалакгьы абри џьаҳаным ҭыԥ иаԥырҵыр рҭахын. Абилеҭ змазгьы, измамызгьы еицыгәаҭеиуан. Аха ара иҟалеит рызегьы зқәымгәыӷуаз акы. Иааины иаагылеит адәыӷба, аха ашәқәа ауаа ахьгылаз аганахь ала иаадмыртӡеит. Рызегьы шеилагьежьуаз, еибарыҩуа ашәқәа ишрысуаз, адәыӷба ашьшьыҳәа инарывсны ицеит.
Убасҟан ауп Кьасоу аԥсҭазаараҿы иимбац аниба. Ауаа азныказ иҟарҵара, ирура иақәымшәо иааилахеит. Нас ауп рхаҿы ианааи изқәшәаз ахҭыс. Шьоукы аҵәыуара иалагеит рылаӷырӡ рҿыҵкьаса, даҽа шьоукых, иахьзымҵәыуаз аҟынтә аччара иаҿын. Убасҟан хаҵак дыҳәҳәеит:
– Агаӡақәа ҳара! Рахәҵас изызныҟәо ҳара! Еигәыдырҵо ҳара! Шәызгылоузеи, аҿабырҳацәқәа, ишырҭаху рхы ҳахьадырхәо шәымбаӡои?! Ара усгьы хаала аиаша ҳзыԥшаауам. Ҳижәлап адәыӷба аангылара иахылаԥшуа аҷаԥшьаҩы. Арахь шәсышьҭал!
Уи ахаҵа «арахь шәсышьҭал» ҳәа, убас иӷәӷәаны иҳәеит, икәша игылаз ауаа рлымҳа ааҭишьаартәы. Нас дыҩрылҟьан, адәыӷба аангыларҭа аҷаԥшьаҩы дахьыҟаз ашҟа иҿыҩеихеит. (Уи Берлин аныргозгьы убас дыҳәҳәаны акәын дышдәықәлаз). Аӡыхкыра ԥжәаны аӡы шдәықәло еиԥш, ихыҵны иҩаишьҭалеит рызегьы. Ашәаҟьа иҿатата, ашәыр иалхыз ауатка афҩы иҿҟьо иаарԥыххылаз амилиционер аҭӡамц дынкыдырӷәӷәалан ашә инагәыдлеит. Ашә акәзар, аҩныҵҟала иӷәӷәаны ишаркызгьы, рыжәҩа наҭан ианагәҭас, ацаԥха ҩаҿҟьан рызегь уахь илыҩнаҳаит.
Адәыӷба аангыларҭа аҷаԥшьаҩы адиванаҿ дыцәан. Ашә ҿҟьаанӡа адәахьы игоз бжьык имаҳаит иара. Уи акыр шықәса аихамҩаҿ аус злаиухьаз ала, абжьыцәгьақәа дрышьцылахьан аҟынтә ишьапы данкны аиарҭа дылумҳәакәа, дааԥшраны дыҟамызт.
– Угыл, уара алаԥынҵа икылҟьаз! – дыҩнахәаан, ишьапы данкны аиарҭа длылиҳәеит ауаа ираԥгылан арахь иҩналаз ахаҵа.
Аҷаԥшьаҩы азныказы дызҭаз ԥхыӡыз џьишьеит, аха данааԥш, иҟаиҵара дақәымшәо, нармеиқәала ауада дааҩнахеит.
– Иҟашәҵозеи, шәызусҭцәада?!. Амилициа! – дыҳәҳәеит ихәда ԥырҟозшәа.
– Ирласны уҽеилаҳәа, нас еилукаап ҳазусҭцәоу, иаҳҭаху закәу! – деиҭанаиқәхәааит аԥхьагылаҩ.
Адәыӷба аангыларҭа аҷаԥшьаҩ, иеиқәа ада егьырҭ имаҭәақәа иԥыхьашәеит иаарласны. Раԥхьа ихеиҵеит иара еснагь дызҵаҽырбоз ихылԥа ҟаԥшьы, нас иаарласны ажәжәаҳәа иҽеилеиҳәеит.
Агәаӷ иаганы игылаз ауаа, ауада аҭӡамцқәа ҿыршаауа, рҭагылазаашьа рхашҭны аччара иалагеит. Урҭ раԥхьагыла азнык азы даашанхеит, хыхь иҽеилаҳәан, ҵаҟа нарма еиқәазаҵәы иаԥхьа игылаз ауаҩы данынаихәаԥш. Нас ауп аччара иаргьы ианизаанымкыла. Инапы дуқәа еинҟьо, ишьапқәа шьҭакшо, ибжьы ааиргеит:
– Шәихәаԥш, ҳзыргәаҟуа ауаҩы дзеиԥшроу, шәихәаԥш!..
Зкьатеиах ԥҵәо еилагылаз ауаа, арҵәааҳәа дрылаҳәҳәо, лгәыԥҳә дуқәа ргәыдыргылан дрыгәҭасуа, рыгәҭа еимыцҟьаа, даауан абилеҭ ҭиҩы, аԥҳәыс шәпа. Уи ауаа рыжәпара аимыцҟьаара уажәы илбазма, зышьҭахь леиархан игылаз ҭаҷкәымла рыбӷа ҭарпало, илулакгьы лҽааҩналыжьит.
– Дида хаас, избо закәызеи, уеиқәа абаҟоу?! – дныҩныҵәааит лара.
– Бара иабабҵәахи? – неиҿыҵҟьеит иара макьана дызҭаз изымдыруа.
Аҭак ацымхәрас лнапы рҟьаҟьан, илымҳа ашьаҭа нкыдлыршааит. Убасҟан ауп ихаҿы ихшыҩ анааи. Алада длаԥшызар, иеиқәа ишьаӡамкәа дгылан.
– Зегь зхароу шәара шәоуп, – дыҳәҳәеит иара, ихы ирқьиарц акәу, аԥҳәыс шәпа ду илымҳа ашьаҭа кыдзыршааз длыцәшәаны акәу, икәша игылаз ауаа ахара рыдҵо.
Ауаа рыччабжь адәыӷба аангыларҭа иахыҩуан. Ахаҵа раԥхьа игылан арахь иҩназгалаз, макьанагьы инапқәа еинҟьо, дызлагылаз зегьы аҷаԥшьаҩы иахь ихьарҳәуа дыдирбон.
– Шәрыхәаԥш, ҳзыргәаҟуа ауаа зеиԥшрақәоу! Шәихәаԥш ари, еиқәа шьамҵа, шәихәаԥш. Ҳахәда иқәтәоу ауаа зеиԥшрақәоу шәрыхәаԥш...
Адәахьы алашьцареи, аԥсҭҳәеи, аҷыхьи еицхыраан, аҭагылазаашьа хьамҭа ҟарҵон. Урҭ рыдагьы ара аҭагылазаашьа анбаҽеиз ауаа рзыҳәан...
Агәамҵрақәеи ацәҳарақәеи иаарылҩны иаагеит аҵәыуабжь. Кьасоу дзыдгылаз ахышә егьи аганахь ала. Аԥҳәызба қәыԥш ахәыҷы дызгәыдкылаз, аҟәараҳәа деиҵасуа, длаӷырӡышо дгылан.
– Ахәыҷы ахьҭа илалоит, бца азалахь, – иҳәан, маҷк аԥҳәызба лмахәар днахьысит Кьасоу.
– Мап, уахь сцаӡом.
– Избан?
– Уа ауаа рыфҩы цәгьоуп, ахәыҷы дхәҽуеит...
– Ахәыҷы ахьҭа илалар аҵкыс афҩы бычҳар еиҳа еиӷьуп.
– Усыдызцалазеи, уара ауаҩ. Усҟәаҵ наҟ.
– Мап, сыбҟәаҵӡом, имурц инақәикит Кьасоу. – Саргьы исҭахӡам уи афҩы. Убри азоуп сеиқәыбааӡа абра сызгылоу. Ахәыҷы ма дыԥханы деилаҳәанда!?
– Иеилаҳәаха симҭеит уи аламысда.
– Дарбан бызҿу?
– Схаҵа.
– Иҟалази?
– Есыуаха аҩы дашьны даауеит. Нас аҳәызба кны дсышьҭалоит. Зны сара сыхәцәа иаҵеиклап, нас ахәыҷы дизыҭрыслап. Сицәымбналар ҳҩыџьегьы ҳаишьуан.
– Бхы абахо?
– Сҭаацәа рахь, Урыстәылаҟа.
– Ааи, аха бара бзықәтәарц бызҿыз адәыӷба уахь акәмызт ахы ахьхаз?
– Сара сзы зегьы акоуп, ари ақалақь салҵроуп ишакәхалак. Уи иахь уаҳа схынҳәраны сыҟаӡам...
– Уи бара ибусуп, аха ахәыҷы ахьҭа илалоит, џьара ҭыԥк изыԥшаатәуп, баала арахь, – иҳәан, лыжәҩа нҭарсны иҿынеихеит.
Адепутатцәа рзалаҿ алашара каххаа иаркын. Азал агәҭаҿы игылаз астол ашампан ҩқәеи ашакаладқәеи рацәаны иқәын. Уа иадгылаз асахҭан ҟәардәаҿ дтәан ԥҳәызба ԥшӡак. Лыхцәы шкәакәа иарма напы алшьуа, иарӷьа напала ашампан ҩы лызҭеиҭәон, жәлар рдепутатра адырга згәы икыдыз уаҩҵаӷак, аукы, иҿаԥшылара аацәгьаны.
Иара ианакәызаалакгьы, зыԥсҭазаараҿ изықәҿианы иҟаз, анапхгара мацараз сиит ҳәа агәаанагара змаз шиакәыз ҩашьомызт. Икәаткәато ихагылаз ихы иара дызлааӡо аамҭа иақәнагон.
Ақәа илеиуаз, иаҳа-иаҳа аҷыхь иацнаҵон. Ахьҭа иакыз ахәыҷы иҵәаабжь геит угәы ааҭнашьаартә. Убасҟан Кьасоу ашә иӷәӷәаны днасын, уахь иныҩналеит.
– Ари иаанагоузеи?! – дхәааит жәлар рдепутат. Уи ихәаара дҩҵнарҟьеит аԥҳәызба ԥшӡа. Ашампан ҩы зҭаз аҵәца налымпыҵҟьан аӷәра инықәԥыххаа ицеит.
– Мшәан, ҳабаҟоу Котико?!
– Бымшәан, сыхаара, – иҳәеит иара, аӡеибафара дызлашәаз даликәыцәаарц иҭахызшәа лӡара нҭарс иааникылеит.
– Сышԥамшәо, иумбаӡои арҭ ирсахьоу! Амаалықь дызгәыдкылаз аԥҳәызба қәыԥш, зхызҿы аԥшӡара ықәыҳәҳәо иҟаз адепутатцәа рзал аԥхара иҩназ анаалҿаҳа, еиҳагьы лӡамҩақәа ааҭыԥхааит, лхапыц шкәакәақәа, лқьышә ԥшӡақәа ирыҵыҷҷоз, азал агәҭа еилаарцыруа икнаҳаз алашара иналаԥхеит. Шәымҭақәак аԥсҭазаара хаа абла дынҭаԥшит уи.
Еиҵаӷәӷәа игылаз Мрамба Кьасоу, ҩнуҵҟала ажәылара аҽазыҟаҵара даҿын. Адепутатцәа рзалаҿ акәын иахьиқәымшәацыз аиҿыхара. Егьирахьҟа зехьынџьара дныхгала аахагало, ауадақәа днырыҩныга-ааҩныго, ихы «аҭыԥаҿ» иааргарц иаҿын. Аха иара дхьаҵуамызт. Убасҟан ихыччо иарҳәалон «аԥша ахьасуа ала ухы рханы аӡы каумҭәалан» ҳәа.
– Ишәызҭада азин абрахь аҩналара?
– Абрахь аҩналара азин аӡәгьы иҳаимҭеит, аха абри аԥҳәыс лхәыҷы ахьҭа дылцәыԥсуеит.
– Нас ахәыҷы адәы дшәыман шәзықәузеи? Ахшара дызмоу ан лҭыԥ ыҟами адәыӷба аангыларҭаҿ!
– Уа ашә ыҵарҟаца иаркуп, – лҳәеит аԥҳәызба.
– Уа ашә аркызар, ауаа ахьтәоу азалахь бнеиндаз, – иаҳа-иаҳа ичҳара ахыжжра иаҿын адепутат.
– Уа уаҩы ихы иҩнеикыртә иҟам. Царҭа змамкәа еилажьу ауаа рыфҩы ахәҷы дахәаҽуеит, – аттаҳәа инеишьҭалыԥсеит лажәақәа.
– Саргьы ара шәыфҩы саҳауеит, – аԥҳәызба ԥшӡа лажәақәа нарҿалыжьит деиқәышҳамха.
– Шәдәылҵ наҟ!.. – дыҳәҳәеит адепутат.
Сдәылҵуам!.. дыҳәҳәеит Кьасоугьы, адепутат иаҵкыс ибжьы ҩышьҭхны.
– Арҭ ҳаршьуеит, Котико, амилициа шәрыԥхь.
– Избан амилициа – дааӷьаҵәыӷьаҵәит ахәыҷы дызкыз аԥҳәызба. – Ҳзыхшәырҟьоузеи, шәуааӡами!?
– Шәара шәоуп иуаам, дытҟәацыртә еиԥш аҽырчра даҿын Котико.
– Арҭ рҿы ҳара иаҳхааго ҳара иаадыруеит.
– Ишсоуҳәара, ҳара ҳәа узҿу зусҭцәада? – дҵааит Кьасоу.
– Ҳара ҳәа сызҿу, – иҿы аарла иааихихит, – жәлар рхаҭарнакцәа.
– Жәлар шԥа? – иааџьеишьеит Кьасоу.
– Ажәлар, асовет жәлар...
– Иуҳәо мцуп, ажәлар уреиуаӡам уара...
– Наҟ шәдәылҵ! – дыҳәҳәеит адепутат.
– Иаачҳа! – Кьасоугьы дныҩныҵәааит азал, – ҳаргьы ҳачҳара хыжжуеижьҭеи акрааҵуеит, – даҽа ажәақәак нациҵарц иҭаххеит, аха иԥсы ихәда икылачыз инамырҳәакәа дааихәлахеит. Уи еиҵахара ихы иархәан дҵааит адепутат:
– Ҳара ҳәа узҿу шәарбанқәоу?
– Абни адәыӷба аангыларҭа азал иҩнажьу, шәара аҩбатәи акатегориа ҳәа шәзышьҭоу ауаа.
– Сшәыҳәоит шәдәылҵырц, мап анакәха амилициа срыԥхьоит...
Кьасоу уаҳа мҳәакәа, аԥҳәызба лыжәҩахыр нҭарсны адәахьы индәылҵит.
– Сабоуго? – дааӷьаҵәы-ӷьаҵәит лара.
– Сара исҳәо ҟабҵоит...
– Аҩныҟа сгьежьраны сыҟаӡам...
– Бгьежьуеит...
– Уи дхагоуп, схәыҷи сареи ҳаишьуеит.
– Уи дхагоуп, аха баргьы бхагоума?
– Ааи схагоуп сара. Сдырхагеит азыҳәа схагахеит. Сара схала соума ауаа зегьы дырхагахахьеит. Узлазбо ала уаргьы ухагоуп...
– Ааи, сара ахага, – аарла ибжьы ааҭигеит иара. – Абри адунеиаҿ зҭыԥ ззымԥшааз агәаҟ сара. Амцҳәареи
аԥаршеиреи ирмаабыз сара. Аӡә ихшыҩала аԥсҭазаара зҭахымхаз сара. Акгьы схараӡамкәа ахара сыдҵо схы-сгәы ахыршәо абз иадыргаз. Зыбызшәа зҿырхуаз, змилаҭра зхадыршҭуаз, сшьа злырцәцәаахьоу сгәы. Иахьа уажәраанӡагьы иҭаҷаҷан иахьыҟоу, ҭгашьа ззамҭаз даҽа аамҭакы. Аиаша бҳәеит, схагоуп сара. Иаасыкәыршан игылоу гаӡа-ҟәыӷақәазар, нас ухагамхарц залшозма урҭ рнапаҿы. Шаҟа аиаша сҳәоз аҟара, убри еиҳаны саҵахон. Сҩызцәа ҳәа исшьоз аԥсҭазаара бзиа инашьҭалан, жәлар рнапхгара напы адыркит ауада ԥхақәа ирыҩнатәаны. Иԥҵәеит наӡаӡа ҳаиҩызара еиԥшьышьа амамкәа.
Аԥҳәызба иҟалҵара дақәымшәо даанхеит Кьасоу ас ажәақәа анлгәыдиҵа. Дааӷьаҵәы-ӷьаҵәын ус лҳәеит:
– Усыргәаазар саҭоумҵан. Саргьы гәаҟк соуп.
Агәаҟцәа рацәахеит Аԥсынра. Тәыми аԥшәмеи зегьы неилалан ҳажәлар анышә раҭара иаҿуп. Баала арахь.
Аангыларҭаҿ атакси узырбодаз. Ихатә машьына дақәтәан ақалақь иалагьежьуаз аӡә даарҿаҳаит.
– Абри аԥҳәызба лыҩнынӡа дугоит, – иҳәеит Кьасоу аԥҳәызба лхәыҷи лареи амашьына ашьҭахь инҭартәаны.
– Уи сара избап, – иҳәан, имашьына аус аруны алашьцара дналапҟеит..
Шьыжьаахыс ишьапы дықәгылан, аха дааԥсомызт, ишьамхқәагьы иҵаҟәаломызт. Ицрыхоз агәырҩа дахәаҽырц шаҭахызгьы иҽеиҭомызт, ихы даиааиуан. Избжак ихон наҟ амҩа дызқәылоз ашҟа, уи амҩахь разҟы бзиак шимбозгьы. Егьи избжа, аԥырсал еиԥш, адгьыл аҽаларԥсны дашьҭуамызт, ихы дацәымӡырц азыҳәан. Абас ала, ихи иареи, ицәеи, ижьи, иԥси еиҿагылан аиқәԥара иаҿын, аамҭа еикәшареи ара дызлашәаз аӡыблареи дрылҵырц азыҳәан.
Аха изла?
Алашьцара иагәылҟьо, паравозк ахы иқәкны аҿаанахеит. Уи аихамҩа изынгылаз ианыҵны даҽа мҩак анылара шалымшоз шидыруазгьы, игәы ааҭӡыӡааит, иара дарҟьацырц иааиуазшәа. Игәаӷ акызар, ари аԥсҭазаара иацу аҵас бааԥсқәа еиҟареитәырц дахьалагаз. Мамзаргьы абри адунеиаҿ дҭынхадахан, ииҳәо акы ылнамдо, дмыцхәны, дынкыдыгәгәало, дызшаз анцәа дицәымӷха
дахьықәхаз, иаԥхьаҟа уаҳа дымгәаҟырц дрыцҳашьаны дарҭынчырц аҭаххазар...
Иааигәара алашьцара иаалыҷҷеит лашарак. Уи адәыӷба аангыларҭа иахылаԥшуаз амилиционер иакәын. Иижәыз арыжәтә ишьапы излаҵалаз ала, ириашан дахьзымныҟәоз азы, иикыз алашара шаҟь-шаҟьон. Дынкыдҳала-аакыдҳало, аҿхышәқәа днарыкәша-аарыкәшо деимдон, дзышьҭаз иара ихаҭагьы издыруамызт. Кьасоу дзыдгылаз аҿхышә даназааигәаха ауп дангәеиҭа дшәаны дагьааҭрысын, ибжьы ҩхеицалеит:
– Ара иҟоуҵозеи?!
– Адәыӷба сазыԥшуп.
– Мап, уара адәыӷба иазыԥшу исахьа умаӡам, – аарла иҿы еилго даацәажәеит амилиционер. – Уара уӷьычҩуп.
Кьасоу аҿхышә днадҵын, амилиционер ишҟа шьаҿақәак ныҟаиҵеит. Иара амилиционергьы дбырны Кьасоу днеигәыдҳалеит. Убасҟан ауп ианидыр дшашьыз. Уи иижәыз арыжәтә убас афҩы бааԥсны игон, аҳәаҭра ахышә ухы ылоукыр иузычҳараҳа чҳашьа амамызт иааигәа агылара. Кьасоу иарма напала иԥынҵа неимлагәа икны иарӷьа ала игәыджьылаз днеигәҭасит.
– Сишьит, шәсыцхраа, сишьит, – ишилшоз дыҳәҳәеит амилиционер. Цқьа ицымныҟәоз иарӷьа напы итапанчахь идәықәиҵеит, аха итапанча аҭра иҭаӡамызт. Нас иикыз алашара ажәҩан ахь ахы шьҭыхны далахысуашәа аҵхара дналагеит: – Шәсыцхраа! – деиҭаҳәҳәеит иара, аха адәыӷба аангылараҿ ибжьы заҳашаз даҽа милиционерк дыҟамызт.
Кьасоу иҭахымхеит аҩы иашьыз амилиционери иареи еибарххо абри аҵх лашьцара иналалар. Уи иԥсҭазаараҿы рыххареи гәаҟреи ауигхыз. Игәы кыдызххьаз акәын. Убри аҟынтә алашьцара ихы иархәаны, аҿхышә ашьҭахьҟа иҽынаԥхьеикит. Амилиционер иижәыз арыжәтә аамҭақәак ихыԥсаазар акәхап, ажәҩан иаҵарԥхо иикыз алашара, адгьыл инықәырԥхан иршаҟьо, атрышә дасуа адәыӷба аангыларҭа дыҩуа днықәлеит. Ҩынтә-хынтә раҟарагьы дҟааит, «уаангыл, акәымзар суеихсуеит» ҳәа. Уи дыҩуан ишьапқәа еишьклашәаны дкаҳаанӡа. Уи нахыс уаҳа ибжьы мгаӡеит. Кьасоу дыԥхарс адәыӷба аангыларҭа хынтә дакәдыршазшәа ишьамхқәа иҵаҟәало дааԥсеит.
Алашьцара зҽалаҵәахны игылаз апаравоз, Кьасоу ихәыцра далнахыр ҳәа ишәозшәа, ашьшьыҳәа изықәгылаз аихамҩа иқәҵәраан, шьҭахьҟа аҿынанахеит.
Аҵх агәы инахысхьан. Адәыӷба аангыларҭаҿ ԥсҭазаара ыҟамшәа (иҟазгьы закәытә ԥсҭазаароу ауп аус злоу), еиқәышьшьы адәы сакара еиԥш ишьҭан. Алашарақәа захьынџьара ицәан. Иара адепутатцәа рзалгьы еиқәылашьца акәын ишыҟаз. Аҩажәатәи ашәышықәса, абри адунеи ду ацәгьареи абзиареи еиҟараны иахьеилашуа аҿы акәымкәа, ихьшәашәахьоу планетак иаҟәырҷахоушәа иҟан абри адәыӷба аангыларҭа. Иқәу ауаагьы аҵаа иагәылаҳәоушәа, ԥхарак зымбаӡац, избарангьы иҟам иреиԥшха, рыԥсы шцара, рыԥштәы рхыгга, ирычҳауа ззырчҳауа рзымдыруа, игииуа, руаҩытәыҩсара агәра рымго иҟан.
Урҭ иреиԥшымхаз Кьасоу Мрамба, днаскьаны дахьгылаз, рыбзиабареи ррыцҳашьареи игәы ҿыркаауан. Дрыцхраарц иҭахын, аха имамызт амч ауаа дрыцхраартәы. Илшарақәа рымҩа ԥҵәан. Игәаҳәара анагӡара алымшо дҭагылан. Еизынхаз ихәыцрақәеи иареи ракәын...
Кьасоу уажәы аакьыскьа ԥхыӡ ибеит иԥсҭазаараҿ аԥсҭазаара изымҭоз шьоукы, лахҭымк-лахҭымк кны ишьҭалазшәа. Урҭ дырҿагылартә еиԥш амч имамызт, дыҩит ихы ахьынахоз, иԥсы игарц. Иаразнак иаԥхьа ишьҭаз адәқәа днарыхҟьеит. Урҭ ирхагылаз ашьхақәагьы днархууааит. Ихьӡоушәа аниба, ашьхақәа иргәылгаз, адгьыл кылҵәа – адәыӷба мҩа дыҵалеит. Арагь изыҟалеит еицәаз. Абар адгьыл кылҵәа егьи аганахь дыҵыҵырц ԥыҭк шигыз, апаравоз ацымхәрас Кавказ-каҷҷа аԥа, ихы зхагылаз, аидара мҩангага дәыӷбак ааиҿаҳаит. Ишьҭахьҟа иаӷацәа, иаԥхьаҟа адәыӷба, ҩ-мцак дрыбжьахеит Кьасоу.
– О, нан, нан, – адәыӷба аԥхьа днышьамхнышлан дааӷьаҵәыӷьаҵәит Кьасоу иан. – Дрыцҳашьа сыҷкәын, дзаҵәуп. Уажәы заҵәык иҭ аԥсҭазаара.
Алашьцара еилаҳанто адгьыл кылҵәа ихәыҵажьыз иаалыҩны иаагеит ԥҳәыск лыбжьы:
– Дрыцҳаумшьан, Кавказ-каҷҷа аԥа хазына. Абри еиԥш иҟоу ауаҩы аԥсҭазаара даԥсаӡам. Усҟан зышьра уахьымӡаз ирыхшаз, иахьа зҿы иааҭашәо уара узы изҳәо дреиуоуп. Дыблы уимеигӡан.
– Бара сара стәқәа бреиуоума? – иара ихаҭа иакәханы лаԥхьа даагылахит, ибласаркьақәа аамхны.
– Ааи, ааи. Зхацәа ԥсахны уара иуцшьҭалақәоу среиуоуп. Иашоуп уара сухаанымызт, аха уцырҟьацәа схы рхысымбааит. Амца ижәҵа...
– Сара сшьы, сара усмеигӡан, сыҷкәын уиламкьысын, – дӷьаҵәы-ӷьаҵәуан Кьасоу иан.
Кавказ-каҷҷа аԥа хазына дгәылшьапхан амца иҿыҵҟьоз ыршәны ан иналгәыдиҵеит. Иара, уи лыҷкәын аҿҿа ҳәа дахьыбылуаз гәахәарас иҟаҵаны дгылан.
Еиҭа Кавказ-каҷҷа аԥа ааиакәхан ибжьы наиргеит:
– Шәсыблып аԥсуа ҳәсақәа зегь ҵеик дышәхылымҵуа! – Нас ибжьы ҩеиҵыхны дыҳәҳәеит. – Иҭаҩааит шәанацәа ргәыԥҳәқәа ахш...
Кьасоу игәы иаанамгацызт, еснагь дызныслоз амҩадуаҿ аус луеит ҳәа лара. Иаргьы дгәеиҭартә еиԥш аҭагылазаашьагьы ыҟамызт. Избанзар, убри амҩаду инаваршәны, аӡәи-аӡәи еицлабны, еицырхәхәа, арахь ирҭиуа захьынџьара акы акәны, аҿхышәқәа кәаптеи-кәаптеиӡа иргылан ирыман.
Ақалақь ахантәаҩы ихаҭыԥуаҩ, африкатәи абегемот аԥшра зыԥшраз, «Кавказ каҷҷа аԥа хазына» ишьҭамҭа иеиуаз, «убас аҭахуп» ҳәа аԥҟара иҟаиҵаз ала, рнапы нақәырҵеит хыхь иахагылазгьы. Азин анроугәышьа (усгьы хәыда-ԥсада ауакәхыз) ахәаахәҭцәа ссақәа, ҿхышәшә ссала инхырҟьеит ақалақь зегьы...
Ауаа рыжәпара, еснагь ибла ҭырхаха дызлаԥшуаз, акыр шықәса Амра лыԥшаара иашьҭаз, иахьа игәы каршәны, ихы шьҭымхӡакәа днеиуан.
– Кьасоу, – иаагеит аҿхышәқәа еивагылаз руак ахьынтә бжьык.
Днызкылаз закәы мчу изымдыруа, уаҳа ԥхьаҟа дзымцо даанхеит Кьасоу.
– Аранӡа уааи, Кьасоу, – еиҭа игеит уи абжьы. Иааигәа игылаз аҿхышәқәа блала иааимидеит, аха урҭ рҿы аӡәгьы дыҟамызт. Ашәқәа адыркхьан аусура ашьҭахь.
– Ара сыҟоуп, ара, – еиҭа уи абжьы геит, адгьыл иҵыҩуазшәа.
Убасҟан иааигәаӡаны иаамацәысны, ивахысызшәа игәы нҭӡыӡааит иара. Ицәыӡхьаз, аха илымҳа еснагь
иҭаҩуаз бжьык ааиаҳаит. Блала дшаҟьо дшеимдоз, илаԥш нақәшәеит иаԥхьа игылаз, аха ианакәзаалакгьы дызламԥшыцыз, иааигәаӡаз, иагьицәыхарахаз аҿхышә.
– Саҭамзааит, аха бысзымдырит, – иҳәеит аҿхышә зхы кылҳәҳәоз аԥҳәыс лышҟа Кьасоу.
– Усызгәааны уҟоума Кьасоу?
Кьасоу ииура-ииҳәара дақәымшәо, аҿхышә аԥхьа даанхеит. Игәы иҭеикит азныказ даақәгьежьааны, ауаа рыжәпара дналапҟа дцарц, аха ишьапқәа дырзеиҭамго, иуакаӡа ичызшәа иааиҵахеит. Убасҟан аҿхышә аганахь ала ашә аартны даадәылҵит Амра.
– Суҳәоит, абрахь уҩналарц...
– Сдәылҟьан сбыцәцар ҳәа бшәома? – ааиҿыҵҟьеит Кьасоу.
– Сшәоит, – лҳәан, днатәеит ларгьы, изымариашан акҿаҩраҿы.
– Ицаз бара боуп, сара уажәгьы уа сгылоуп. «Ицаз бара боуп, сара уажәгьы уа сгылоуп» – аниҳәаз ашьҭахь аҿхышә аҩнуҵҟа акыраамҭа ҭынчран. Убри аҽны амшын иӡаашәалаз амра ашьҭахь иаразнак ишылашьцаз еиԥш акәын ишыҟаз уажәгьы аҭагылазаашьа. Амра блала дыԥшаауан. Дгәаҟуа дашьҭан илгәалалыршәарц раԥхьаӡа илбаз ихы-иҿы ԥшӡа. Аха урҭ зегьы рҽырԥсаххьан...
– Сара уара уахь сымҩа хан, Кьасоу.
– Нас бымҩа хызҟьазеи, сара сҟынӡа бзымнеиртә еиԥш?
– Снармышьҭит.
– Бназмышьҭыда?
– Ус лахьынҵас исымазар акәхарын.
– Сара исҭахуп еилыскаарц иҟалаз аиаша.
– Саргьы ишԥасҭахыз исыхьыз аахтны иуасҳәарц, аха... Уааӡырҩы.
– Сара сӡырҩуеижьҭеи акыр ҵуеит, аиаша саҳауам акәымзар.
– Аиаша зҳәо дыҟазароуп, аиаша ануаҳауа.
– Уа биашоуп. Саргьы уи сазыԥшуижьҭеи шаҟа шықәса ҵуазеи...
– Уареи сареи ҳхала ҳакәындаз иазыԥшу...
Аҿхышә аҩнуҵҟа еиҭа ааҭынчрахеит. Адәахьы шәҩыла ауаа ршьапышьҭыбжьқәа игоз раҳауамызт, ираҳаӡозаргьы уи иазыӡырҩыртә аҭагылазаашьа рымамызт. Ԥсҭазаара
ахьыҟам цәҳәырак иқәнакызшәа акәын ишыҟаз аҿхышә аҩнуҵҟа. Иахьеиқәшәаз еӷьу иеицәоу рзымдыруа, ацәажәара рцәуадаҩны, арахь имцәажәар ада ԥсыхәа рымамкәа иҭагылан.
– Ауха исыӡбеит, уара умҩа ада мҩак сықәымларц. Мышзаҵәык ҳаибабара ҟалеит, сара сзы илашарбаганы, иагьгәырҩаны. Аха усҟан агәырҩа сақәшәоит ҳәа сақәгәыӷуамызт. Аҿара агәырҩа ацымзар ами. Сызмыцәеит уи ауха. Уажәыуажә ажәҩан сахәаԥшуан, амш цәгьахар ҳәа сшәаны. Ҳаиԥылара акы аԥырхагахар ҳәа сгәы ҭӡыӡаауан.
– Бажәа броуцәеит, Амра. Сара исҭахуп иҟалаз шыҟалаз саҳарц.
– Уаамыццакын, Кьасоу. Иахьазаҵәык саачҳа. Иҟалаз шыҟалаз зегьы уасҳәоит. Сылацәа неиқәысыԥсазаап сшыгәаҭеиуаз. Ԥхыӡла сыҩны Аҟәа ашьха сҩаҿалахит, аха сызхаломызт, ҵаҟа исыхан акы сагахуан. Нас аԥхыӡгьы акы аздырам уҳәарцу?! Ишеит, аха шьыбжьышьҭахь ҳәа ианеибаҳҳәаз аҟынӡа изычҳахуадаз, сҽааилаҳәан, атакси сҩақәтәан схалеит ашьха. Уаргьы сара сеиԥш угәы уамыртәакәа ухалазар ҳәа агәыӷра сыманы. Аха уара уҟамызт уа. Схынҳәит аҩныҟа. Сшьапқәа ԥыҵәҵәарауааз, саангыларауааз аҩны... Аамҭа ааира сааҭк аҟара шагыз скыдлеит шьапыла ашьха. Иаахҵәаны мҩахәасҭала сышҩеиуаз, хҩык арԥарцәа абна иаалибаҳәан, аҳәҳәахагьы сахьымӡакәа, сааилыршьын, иахьылҵыз ахь сынхәыҵаргалеит. Убраҟа иааԥҵәеит уара ушҟа схазгалоз сшьапқәагьы...
– Иабаҟоу урҭ аҷкәынцәа? – дҵааит Кьасоу, иԥшааны ишьа иурц иҭахызшәа.
– Иҭаркит... Ирҳәоит аӡәгьы абахҭа дҭаԥсит ҳәа, аха уи абасыхәо сара.
Аҿхышә аҳауа иҩназгьы акылҵәарақәа иркылышәшәаны ицазшәа, ахәаҽра далагеит Кьасоу. Иԥсы изыламгаҩамго, аӡы иахәаҽуа иеиԥш, ихы ахьигара изымдыруа дааҩнагьежьит аҿхышә ҭшәа.
– Сара сакәзаап зегьы зхароу! Сара сбықәымшәазҭгьы усҟан... Иаасыхҟьазеи уҳәарауазеи!
Лхаҵкьыс дрыцҳалшьеит Амра Кьасоу. Лара дақәгәыӷуамызт абри аҟара игәаҿы иааигап ҳәа иалҳәаз ахҭыс.
Дҩагылан, ишлахьаз ихцәы лнапы налшьны лышҟа дааихан, лгәы днадырӷәӷәалан ус лҳәеит:
– Угәы ԥумжәан, Кьасоу. Иагьа ҟаҳҵаргьы, ҳлахьынҵа ҳзацәцараны ҳаҟаӡам. Уаатәа, иҵегь ҳааицәажәарц сҭахуп.
– Ааи, ааи... Ауаҩытәыҩса имчқәа имоу зегьы раҵкьыс дахьыԥсыҽу илахьынҵа аҿаԥхьа ауп, – иҳәан, иԥсы ааивганы ишьамхқәа иҵаҟәалар ҳәа дшәозшәа, иҭыԥаҿ днатәеит...
– Уи ашьҭахь ибыԥсҭазаашьахазеи? – дҵааит, ихы ҩышьҭыхны Кьасоу.
– Уи ԥсҭазаарамызт. Ҳара ҳақалақь закәу удыруеит ҳәа сыҟоуп. Амашәыр уақәшәеит ҳәа аӡәгьы урыцҳаишьараны уҟаӡам. Урҭ аҷкәынцәа, сара уахь ихазгалазшәа, уи аус сара иалазгалазшәа акәын ишысзырҳәоз.
– Ашьҭахь? – лгәы цәҟьар ҳәа дшәозшәа, ибжьы ныҵакны дҵааит Кьасоу.
– Ашьҭахь зцәа ԥҽыз аԥҳәызба илразҟхоз сразҟхеит. Шықәсык аҩны сдәылҵуамызт. Ауаа зегьы сара исхыччозшәа збон. Иагьысхыччон, ҳәарада. Сан сызхшаҵәҟьаз сылзеилымкааит. Абас схала адәы санықәха, шәамахь хәаахәҭҩык сиццеит. Уаҳа сызгодаз!
Кьасоу иаҳаз ааицәымӷхан, ихы ҩышьҭыхны дналҿаԥшит. Амра лхы-лҿы анышәаԥшь иалырхызшәа ицәышӡа акәын ишыҟаз. Лыблақәа, мра шәахәаҵас, иахьа уажәраанӡа иара ибла ихыҷҷалоз, иԥшшәыданы, аӡиа иҭабаз иеиԥшын. Лқьышәқәа хиаҵәааӡа, шьакәармак рықәмызт. Ллакҭақәа ҭиқәаҵәааӡа иҭакнаҳан, аԥшь зҿыкәыршоу аҳаԥы еиԥшха. Абӷаб шаҟа шықәса ахыҵуа атәыҩа аҿаҟәарақәа рыла ишырдыруа еиԥш, лылахь ианылахьаз ацәаҳәақәа рыла иуԥхьаӡон илхылгахьаз агәырҩақәа.
– Бхаҵа дабаҟоу уажәы?
– Исыздырам, иҟалап дыԥсхьазаргьы.
– Ихьуааз?
– Аҩыжәра далагеит аҵыхәтәаны, амал имаз зегьы амаца ианицәага. Иахьа аахәлаанӡа амаца иасуан иҩызцәақәаки иареи, иаашаанӡа итәаны аҩы ржәуан, сара сырхагылан рымаҵ уа. Ари шықәсык акәым, ҩышықәса ракәым, аҵыхәа ԥымҵәаӡо иалагеит. Ақьаманча арҳәаҩцәа аҭамӷьар иасуан. Мчыла ашәамахь кәашара сандыркәашозгьы ыҟан. Ианысмулак иҭаҷкәым раҵәан дсыжәлон. Усыламкьысын, сан дыҟам, саб дыҟам, сзыхурҟьозеи анысҳәалак, баб дыҟазар уигьы иблақәа ҭаҳамхуази ҳәа, ҭоурыхк игәаларшәо дысхыччон. Ианысзымычҳа, сыбналеит. Уахык напышьашәала еисуа ишеилаз, снарылҟьан, адәыӷба снақәтәаны Аԥсныҟа сааит. Исзырҳәалакгьы Аԥсны сыԥсыр еиҳа еиӷьуп, ашәамахь иҿы сыԥсы ҭазар аасҭа...
– Сааигәа бзымааиуаз иахьа уажәраанӡа?
– Уааигәа сшымнеиуазгьы, уҭагылазаашьа зегьы здыруеит. Урыцҳасшьон. Угәырҩа агәырҩа ацысҵарц сҭахымызт.
– Уажәы срыцҳабымшьаӡои?
– Урыцҳасшьоит, аха уаҳа ԥсыхәа сымамызт. Уара иудыруазароуп сара исыхҭызгаз зегьы...
Адәыӷба ааины ианаагыла, ариабжьарак ишашьцылахьаз еиԥш, аӡәи-аӡәи еихьынҳало, аӡәи-аӡәи хьибаҳәо, уаҩра ҳәа акгьы ыҟамкәа, зқьы шықәсала ауаҩы ауаҩрахь икылсраз дызхысхьаз ауадаҩрақәа зегьы шьаҟьаны, зхы мацара иашьҭаз ауаа адәыӷба аҭалара иаҿын.
Шәымҭақәак ихы ихашҭит Кьасоу дахьгылаз. Ауаа рыжәпара еимыцҟьаа, аԥстәқәа рдунеиаҿ ишеизныҟәо еиԥш, иаргьы дрылалеит хаҳәырҵәи. Иаԥхьа игылаз шаҟаҩы рыгәхьаа мкыкәа дрыгәҭасуаз аҟара имш еиҳа-еиҳа иаатуан. Иаҳа дманшәалахон.
Абыржәы, шәымҭақәак рыҩнуҵҟала, ауаатәыҩса рышҟа иааизцәырҵыз ацәымӷреи ақәыџьмареи иаԥхьаҟа имш аанартит. Убас акәхап иара игәҭасуаз зегьы рымш шаадыртуаз, цҳас дҟаҵаны...
– Шәсыцхраа, ауаҩра злоу шәсыцхраа, сан дыԥсит, аԥсыжра сахьӡом, шәсыцхраа, – ҳәа, аҳәҳәара даҿын авагон ааигәара инармышьҭыз ԥҳәыск.
Авагон дҭаларц акгьы шигмыз, аԥҳәыс лыҳәҳәабжь дааннакылеит Кьасоу. Лаԥшҵашәарак еиԥш, ишьҭахьҟа иаахьаԥшымҭаз лашара шәахәак лара иналықәыԥхаз дналибааит. «Уаҩра злоу шәсыцхраа» – ҳәа, лыҵәаабжь илымҳа ааигәара алаӷәым тҟәацызшәа, дызҭоу изымдыруа дааҟанаҵеит. Азныказ дааԥсыҽхан, рыцҳашьареи уаҩреи зламкәа иеижәылоз ршьапы даҵаҳарц акгьы ааигымхеит, аха еиҭа ихы инапаҿы иааганы, илаз имч зегьы еизганы, ишьҭахьҟа ддәықәлеит. Ишәыз имаҭәақәа
зегьы ԥыжәжәаны, ҳәынҵәра ҳәа акгьы изҿамхакәа, илаӷырӡышо игылаз аԥҳәыс даашьҭикәыцәаан, ааҵәак авагон иҭеигалозшәа еижәылоз ауаа деиҭанарыжәлеит. Убасҟан шаҟаҩы ҭаҷкәымла исуаз, шьамхыла игәҭасуаз аугәеиҭахуаз, ииулакгьы аԥҳәыс амардуан дыҩхагаланы, ашә днылаижьит. Иара ибӷа еиҵыхха имҭакәа, ишьапы аазԥыхьашәаз аӡәы длаихан, ауаа дҩарылҳәан ҵаҟа дылкаижьит. Уи акәхеит, агылаха иоуаанӡа, адәыӷба алашьцара иналашәкәа ицеит.
Акыраамҭа уа ацемент хьшәашәаҿ дышьҭан Кьасоу. Иан иҵалҵаз абымбыл цәарҭа дылаиазшәа, ихьшәашәазаргьы идгьыл дахьықәиаз, иара изыҳәан иразҟын уажәазы. Ацара шиҭахызгьы дахьзымцаз, игәаҿы џьара аԥхара анаҭон, икәша-мыкәша аҭагылазаашьа иҟаз даламӡыртә еиԥш. Насгьы еиҳа ацара зҭахыз дахьлыцхрааз, иара еснагь илаз ауаҩра, аха ицәдырӡырц иаҿыз, ирцәӡаны иԥсы иаҵаҵан иааигоз, уахагьы ихы иаирхәаз, иҵанаҳәон макьанагьы аԥсҭазаараҿы дыҟазарц шихәҭаз. Ихы ҩышьҭыхны ажәҩан дҩаҵаԥшит.
Абар, уажәы аҵх лашьцара дахьалагылаз ибла даахгылеит раԥхьатәи ирҵаҩы. Дӷьаҵәы-ӷьаҵәуан «иагьа мыҟәмабара уақәшәаргьы Аԥсны уалҵны умцан» ҳәа.
Хышықәса заҵәык роуп Кьасоу Мрамба ихатәы бызшәала аҵара анилырҵа, – иԥсы зыҿҳәараз ирҵаҩы.
Нас аԥсуа рҵаҩцәа зегьы ашкол идәылырцеит.
– Иахьарнахыс шәыбызшәала аҵара ҟалаӡом, – ибжьы ҭахәаҽ, иаснагьгьы ахәыҷқәа зыцәшәоз ала ҿааиҭит адиректор.
– Избан? – лҳәеит арҵаҩы лыԥшшәы ааԥсахны.
– Избанзар, иҟам уи аҩыза абызшәа. Иҟам иара изҳәо амилаҭгьы. Иахьарнахыс ҳара ҳабызшәа ауп ишәҵараны иҟоу. Хатәы бызшәасгьы ишәзыҟалараны иҟоу Шьоҭа ду ибызшәа ауп. Бжурнал нықәҵаны ашкол бдәылҵны бца...
Кьасоу иблақәарҿ иаанхеит ихаҳәыршәырахаз ирҵаҩы лхы-лҿы. Уи ԥыҭраамҭак лшьапқәа дырзеиҭамго уа дгылан, нас днеиҭаҟьан дындәылҵны дцеит. Убри нахыс уаҳа димбеит Кьасоу ирҵаҩы.
«Шьыжьыбзиақәа ахәыҷқәа!» ҳәа, арҵаҩы лыбжьы ацымхәрас, акласс иааҩныҩит даҽа бжьык. Иара имаҳауаз,
ицәтәымыз, аха мчыла идцалаз абызшәа. Уи нахыс иасышьыжь, ацәаҳәа иқәыргылан, иабацәа рашәа ихаршҭуа идырҵон ашәа ҿыц:
Кавказ каҷҷа аԥа хазына,
Зыӡбахә рымоу Бериа.
Уи дахьҳамоу иҳабаргәузеи,
О, реирашьа рериа...
Аҵх лашьцара иагәылаҳәазаны, арҵәаа ҳәа иҳәҳәо, амҩаҿы изыхҟьашаша акы аԥырагылазшәа, харантә зныҟәашәа иагзырхахьаз еидара мҩангага дәыӷбак ааивалеит Кьасоу. Ибла ихгылаз ирҵаҩы лхаҿсахьа наҟ инеиԥыриган, аихамҩа нымҩахыҵ алашара ҭаақәа иаркызи иареи инарыбжьалаз адәыӷба еиқәаҵәа дназыԥшит. Усҟан данхәыҷыз излаиаҳахьаз ала, аԥсуаа злахыргараны иҟаз адәыӷба ҟаԥшь абжьы ҩыҭганы еиҭах аҵх иналаҵәааит: «усҟан шәысзымгеит, аха уажәы сыхиоуп, Кьасоу Мрамба, аԥсуаа рхаҭарнак», – аҳәозшәа илымҳа инҭаҩит.
Аԥсуаа мҳаџьырра амшын агәы ихызыҭәҳәалаз аҭырқәа иӷба «Маҳмадиа» иеиԥшха адәыӷбагьы, агәы ҭыҵны ицо, аҟәара иеиҵасуа, адҵа азынамыгӡар ҳәа ишәозшәа, Кьасоу ивараҿ иаагылеит. Уи даннахәаԥш, тыша дук дылҭаҳан длахәлабгазшәа, игәы ааҭӡыӡааит. Аҿхышә дзыдгылаз иарӷьа напала иамыҳәҳәоз аӷәы даамҵасны икит. Иқәҵәраауаз ишьапқәагьы иҵаирӷәӷәон дахьгылаз. Иԥсҭазаареи иареи аиқәԥара иаҿнаҵы, адәыӷба цахьан. Деиҭаанхеит иара. Уажәраанӡа зҽыԥхьакны иҟаз аԥсҭҳәақәа ирыман рҿаархеит ақәа хьшәашәа. Иаргьы аҿхышә иҽнадҵан, иан дналызхәыцит.
Ахәылбыҽха Кьасоу иаб Махьал аусураҟынтәи ашҭа дааҭалеит илахь еиқәышьшьы. Аҩны аԥхьа ишьҭаз ақыдсаҟәа днықәтәеит дынкахәыцуа. Аусура аҟнытә иагьа дааԥса-дкараха дааиргьы, уи игәалаҟара бзиамкәа дҟамлацызт. Иԥҳәыс иналықәҿиҭуан «уаха иаҳҿабҵо ибымоузеи» ҳәа. Кьасоугьы абҩа гәыгәым ала аӡы ааганы иҿы иирӡәӡәон. Нас, рыхҩыкгьы уаххьа инахатәон. Уи нахыс хаҵеи ԥҳәыси рааԥсара нархашҭны, рҵеи заҵәы иеигәырӷьо аҵх наргон.
Аха уаха уи аҩыза зыҟамлеит. Кьасоу иабду иашьа иажәақәа, Сырма лгәы икыджьылан ихьамҭаӡа. Иҟалҵара-илура дақәымшәо, лнапы акы амкуа, лылаӷырӡқәа иҩхажжылоз лхәыҷы ицәӡауа аҩны дыҩнан. Иара Кьасоу иакәзар, иани иаби дрыҟәганы, тәымуаак дрылазшәа дҭыгга, иҳауадоу ԥсабарак данызшәа дыҟан.
Лхаҵа иҟазшьа лгәамԥхакәа дахьтәаз днеихагылеит Сырма. Иаргьы ихы ҩышьҭыхны дналҿаԥшит. Убасҟан лгәы нҭӡыӡааит лара. Еснагь ашьа злыԥхоз ихы-иҿы анышәаԥшь аԥшра аман. Иқьышәқәа акәты аҵәынҵәлаӷь еиԥш ихиаҵәаан. Ԥсҭазаара зхымыз иблақәа, еснагь ажәҩан гәы еиԥшыз, уажәы ирыԥшшәыз ҳәа акгьы лзеилымкааит. Лара лҟынтә иара харак идушәа, иаразнак иблақәа налҟәиган, наҟ хара аԥсабара дналаԥшит. Аԥсабарагь иара изыҳәан уажәы иԥшшәыдан, ԥсҭазаарак ахамкәа акәын ишыҟаз. Дзықәгәыӷуаз, еснагь имч ҭазҵоз, аџьа иибоз аҟнытә аԥша хьшәашәа аҿааханы иԥхӡы илазырбоз Ерцахә ашьхақәа, убас ԥҭа еиқәаҵәала иҭаҳәҳәан, агәлымҵәах дызцәыԥсыз ан илшәылҵо ашәы еиԥшха. Наҟ арха ҭбаақәа данынрықәԥшлак, игәы-иԥсы зегьы зырбеиоз, уажәы ишьҭан иҽаҩрадахазшәа. Идгьыли иԥсҭазаареи еидызҳәалоз амчра ду агәҭа еиҩнаҵәеит иахьа иаҳаз ажәабжь. Уи наӡаӡа дагьашьит иара.
– Иухьзеи, уара, уеиҵаӷәӷәа, иҟалазеи? – дҵааит Сырма, аҭакс исаҳарызеишь ҳәа лгәы нҭыԥсаауа, ҽеи шылмаҳауаз лцәа иалашәаны.
Иԥҳәыс лызҵаара ақәҿимҭит.
– Уара ҽеик умаҳаит иахьа, – лхаҵа ахьлықәҿимҭыз еиҳагьы ашәара налыжәлеит Сырма. – Ҳзықәшәаз еицәоу ҳзықәшәараны иҟоузеи? Иҳәа иҟалаз, ухәда хызҽзеи?
– Ҳзықәшәаз ухы иқәукып, – иҳәеит иахьынӡаилшоз ибжьы ныҵакны, иҷкәын имаҳаратәы. Аха иҷкәын дызлаӡырҩуаз ала, иаб Махьал ииҳәоз акы иеиҩиршәомызт. – Изларҳәо ала, аԥсуаа амҳаџьырра ҳзыҟалеит, ҳазлахыргаша адәыӷбақәа рхианы игылоуп, рҳәеит.
Адгьыл ду дзықәгылаз леиҩҟьаны, бжьра-быжьҵәа длыҵапҟа дцазшәа дааҟалеит Сырма. Лоуразоуроу ддысит. Лнапқәеи лшьапқәеи лызмырҵысуа иаалыдхалеит, ихьшәашәаӡа. Лҿы ахьыҩеихылхыз, уа даанхеит.
– Сан! – иҵәаабжь геит Кьасоу.
Иабгьы иаргьы лышҟа ишынаҭрысызгьы, лаанкылаха иахьымӡакәа, лыԥсы аалылшәшәаны, агәараҳәа ҵаҟа дынкаҳаит.
Иӷәӷәаны еидыкшалаз авагонқәа игәы икыдсылазшәа, дааҭрысит дахьгылаз Кьасоу. Аҵх лашәы иалибааз авагонқәа, зны ԥхьаҟа ицо, даҽазны шьҭахьҟа, аԥшатлакә икыдҟьо иамоу абӷьыжә еиԥш, ишаҭахыз иныҟәнацон.
Аамҭа еимҟьара, харада-барада ауаа зыбжьыԥсаауа, уи иацәынхазгьы, иашарак рзымԥшаакәа игиуа адунеи иқәу иреиԥшын, апаравоз.
Ихәыцра хьамҭақәа дрылырхырц аҭахызшәа, еиннаҟьоз авагонқәа аман иааигәа иааины иаагылт иаха аахыс алага-ҩага иалаз апаравоз. Уи аныҟәцаҩы, алашара Кьасоу дадибалазар акәхап, апаравоз шьаҳаны изеиҭамҵуа иџыџӡа иааргылан, дналбаан Кьасоу иааигәа дшаагылаз, ибыжь гәаҩа ду ныхҵаны, ҿааиҭит: – Хәлыбзиа! – Уи аихабжьқәа уахгьы-ҽынгьы дызлагылаз ибжьы рылҩларц азыҳәан дашьцылахьан абас ацәажәара.
– Бзиа убааит! – иҳәеит Кьасоугьы, ибжьы аарыӷәӷәаны. Згәы агәараҳәа иеисуа рааигәа игылаз апаравоз абжьы, ибжьы еиҳаитәырц азыҳәан.
– Аҭаҭын умоума? – дҵааит апаравоз ныҟәцаҩы, Кьасоу дидыруоу димдыруоу еиликаарц дааскьаӡаны диҿаԥшуа.
– Сахаӡом, – иҳәеит Кьасоу, алашьцараҿ зхы-зҿы имбоз апаравоз ныҟәцаҩы дахьизымдырыз игәы иахәаны.
– Уахозар акәын, – сахаӡом ахьиҳәаз игәамԥхакәа ҿааиҭит апаравоз ныҟәцаҩы. – Иахьатәи ҳаԥсҭазаара хьамҭаҿы агәалаҟазаара еиқәнархоит.
Иеишьҭеиԥсоз иажәақәа ааиҿабазшәа, деиҭаангылеит иара. Имаҭәа цәышқәа, иара адәыӷба аԥшшәы змаз, зны ианҿыцыз ихәархәаруаз, уажәы иҟәатаԥсата ицәа иадыз, ихы-иҿи иареи злеиԥшыз ала, ихапыц шкәакәақәа иааԥшуаз рыда, егьырахьҟа ихы инаркны ишьапы аҟынӡа деиқәараӡа дыҟан. Шықәсы рацәа аҳаԥы дыҵакны дрымазшәа ихы-иҿи инапқәеи нышәаԥшь ԥшран ирымаз. Иара дзыдгылаз ауаҩгьы қьафла адәы дшықәмыз идырызшәа, днеиԥырҵны адәыӷбахь иҿынеихан, дышнеиуаз даахьаҳәын, ибыжь гәаҩа ааиргеит.
– Анцәа дызмоу ауаа урыцныҟәала, аҩыза, иуаҳама, анцәа дызмоу...
– Урҭ абаҟоу? – дҵааит Кьасоу.
– Анцәа дахьыҟоу, – иҳәан, уаҳа дхьамԥшӡакәа идәыӷба дҩақәтәан, иҽыҩ ишьхәа ҩарбаны дҩаҵҟьан дцазшәа, иаарҭагәҭасны, аҵх лашьцара шьҭахьла дҩалапҟа дцеит. Ус, ԥыҭк данынаскьа, дзыдгылаз Кьасоу изы акәу, мамзаргьы, егьырахьҟа ибжьы заҳауаз рзы акәу, ҿиҭит ишилшоз ибжьы ҩеиҵыхны: – Сара шьҭахьлагьы аныҟәара сылшоит!
«Шьҭахьла аныҟәара дашьцылазар, ԥхьаҟа дзымцеит ауп» ҳәа, гәаныла дхәыцуан Кьасоу дахьгылаз. Амилаҭ зегьы ԥхьаҟа имышьҭыкәа, шьҭахьҟа рықәыргьежьаара ацәқәырԥа иалашәаз Кьасоу Мрамба, иан лыԥсы лылшәшәан данкаҳаз атәы дназхәыцит.
«Схәыҷы даажәга сааигәа», – аарла ҿаалҭит лара аҵх агәы анааҩнашоз. Иаха аахыс дымтәаӡакәа лхаҿы игылаз, Кьасоу инапы данкны иан лышҟа дааихеит иаб иаҳәшьа. Уажәы дахьгылоу дәыӷбак ааицыԥхьаӡа ишьапқәа хаҳәханы ишиҵахо еиԥшхеит убасҟан дахьгылаз иаргьы. Иан лышҟа иеихигоз ишьапқәа, иара итәӡамшәа, иҵаҟәарҽаруа лаԥхьа даагылеит. Аарла алашара зхылҵуаз ацәашьы лыҷкәын ихы-иҿы хыгагааӡа илнарбон. Зымч маҷхахьаз лыбла ацәақәа аарлаҳәа иаахылтуан. Аха еиҭа инеикәаԥсон. Лқьышәқәа шҵысуаз ала акы аҳәара даҿын, аха урҭ абжьы рхамызт. Акыр аамҭа ус дҭынчӡа дықәиан лара. Дықьуамызт, дагьыҳәацымацуамызт. Илыкәшан илхагылаз аҷаԥшьацәа иаҳа-иаҳа ргәы ҭыԥсаауан лыҽлырҭынчцыԥхьаӡа. Уи иаанагоз абри адунеиаҿ еснагь дахьгәаҟуаз, «гәаҟра быгымзааит быԥсы ҭанаҵы» ҳәа, илзыӡбаз аҿаԥхьа лыԥсразы дымгәаҟкәа амҩасра акәын. Убас иагьыҟалеит иара. Дааҭрысын, ашырҳәа даақәтәеит. Еимгеимцарак, лара абри адунеи аганахь ала илзаанхан иҟаз лхы иархәан, иаразнак блала даашаҟьеит. Дзышьҭазгьы лыҷкәын иакәын. Лаԥшыла акәу, цәаныррала акәу, дӡырҩуа иара иахь дыԥшуа даанхеит мацәысеимҟьарак аҟара. Ани аԥеи злеибаркыз абзиабара ааҿахнаҵәеит аԥсҭазаара аангылара. Лқьышәқәа ааччоума уҳәартә иааԥшӡахан, ашьшьыҳәа ҵаҟа дынхьашьшьит...
Иааилаӷызит, иааилауаҭырит уа игылаз зегьы.
– Шәмыҳәҳәан, – ибжьы нарықәиргеит аԥсы леиқәкра иаҿыз аҭаҳмада. – Дрыцҳауп, уи макьана илаҳауеит.
Иан лыԥсра ибла ихгылан Кьасоу есымша. Данхәыҷыз инаркны иахьа уажәраанӡа дааицрымшәо дицын. Игәы аналаҟаз, игәы аналаҟамыз, илахь анеиқәыз, дангәырҩоз ларгьы дгәырҩон.
Уаха адәыӷба аангыларҭаҿы аиха шьҭыбжьи, ихәыцреи иареи реиқәԥареи дрылҵәраан, уажәы-уажә ибла даахгылон «уабацои, сыҷкәын?!» ҳәа. Аркьыц иаҿҟьаны аӡыжь иалашәаз аԥсыӡ еиԥш, деиҭаныҵабахуан. Иаргьы ибла ҭырхаха аҵх лашьцараҿы деимдон. Наҟ хара, иара иахь ааира азин лымамшәа, тыша дук иҭыҩуазшәа, лыбжьы хәылҟьа-ҿылҟьа иаҳауан. «Уабацои, сыҷкәын?!»
Иҟаларын лара лцәа иалашәозҭгьы, лыҷкәын дахьцалакгьы, аиаша шизымԥшаауа, аиаша ахьырыԥшаауа лара дахьыҟоу мацара шакәу. Аха лыҷкәын уахьгьы гәыӷра дук иман ҳәа дыҟамызт. Агәыӷрақәа аницәыӡуаз, дзырӷәӷәоз ҳәа имаӡаз иабду иеиҳәалоз ажәақәа ракәын: «Џьарак умгылан, дад, џьарак игылаз дышьхынԥсылоит!»
Иаалырҟьан ақәа ацымхәрас акырцх алеира иалагеит. Ахьҭагьы аҿалеит, дара еицымзар амуашәа. Аха Кьасоу изыҳәан зегь акакәын. Ахьҭа ицәаижьы иардысхьаз, дазхәыцуамызт уажәазы. Дзызхәыцуаз имш дманшәалан дахьзықәымлаз акәын.
– Амшын хҷаҭхаргьы, амҳаҵә соуам сара, – ибжьы ааҭицеит, ихы дазгәааны иара. – Аха сцароуп, сцароуп... Ихәыцрақәа даҽа хәыцрак нарыцло, аҵх хьшәашәа далагәаҟуа дгылан. Ихҭысқәахьаз зегьы иреицәан, аҵыхәтәан дзыниаз, дагьызнымаалаз. Уи иԥҳәыси иареи рҭагылазаашьа акәын.
– Ауалафахәы уоума? – дҵааит лара, хәылбыҽхак Кьасоу аусура дшааиз, атәахагьы имҭакәа.
– Исоуит, – иҳәеит Кьасоу, иԥҳәыс лҵаашьа ааигәамԥхакәа.
– Шаҟа?
– Имаҷуп уажәы.
– Ас ала схы сызныҟәгом сара.
– Сара уаҳа даҽа ҭагылазаашьак сымам. Насгьы, иҟалазеи, иахьоума бара ианеилыбкаауа сара шаҟа соуа,
иахьызго-иахьаазго? – Кьасоу иԥҳәыс иааԥсара иаԥылшьыз игәы ԥнажәо, акҿаҩра дныкҿалеит, лара ихәы цәырлымгошәа аниба.
– Ухәы ыҟаӡам, – лҳәеит лара, хышықәса раахыс дызцынхоз лхаҵа ишҟа лҽхыршәааны.
– Уи акгьы аурым, – иҳәан, дааиасны лҿаԥхьа днатәеит Кьасоу. – Уаха исымфаргьы ҟалоит. Еиҭымла иааӡоу ичҳара дууп. Уи хьаас иҟабымҵан. Хьаас иҟаҵатәу даҽакуп. Сара избоит бара аҵыхәтәаны быҽшыбыԥсахыз. Уи ҵаҵӷәыс иамоу сабҳәозар акәхап?
Кьасоу иԥҳәыс лхы ҵаҟа илалышьҭит. Лхаҵа дшеиликааз лбеит, аха аиашаҳәара уажәы лара лзы ихыԥҽыгахар ҟалон аҟнытә, изҵаара ахылгарц лажәа аҽаџьара илырбрит.
– Уаҟәыҵ арҵаҩра, Кьасоу.
– Ааи, аха уи сара сзаанаҭ ауп. Шьапҿаршә шсырҭоз изулакгьы арҵаҩратә институт салгеит...
– Изуҭахузеи убри аҩыза азанааҭ, арахь уазныҟәымгозар?!.
– Ахәыҷқәа рааӡара бзиа избоит. Уи егьсықәҿиоит. Аҟәа иреиӷьу арҵаҩы ҳәа баша сыхьӡ рҳәома! Нас убри еиҳау ахьӡ-аԥша змоу аҭыԥ сара иабасыԥшаауеи? Уажәы аҭыԥ аиура ус имариоума!
– Ахьӡ аума иҟоу иахьа! – лхаҵа иажәақәа аҵәы нарылақшо ҿаалҭит лара. – Ианбыкәыз ахьӡ-аԥша ауаа рыԥсы анеивнагахьаз! Ахьӡ иашьҭалаз ауаҩы дӷарымхар ҟалома. Ҳаԥсы еиваагарц уҭахызар, саб уааивагыла акәац ԥҟарҭаҿ. Мап анакәха... – лажәа намыгӡакәа уа иааҿахылҵәеит лара.
Уажәраанӡа ас имцәажәацыз иԥҳәыс лҟазшьа уамашәа ибеит Кьасоу. Уи дахлафаауазар ҳәа ааигәахәын, аха алаф зҳәоз дреиԥшымызт. Агәаӷ зхыз лыблақәа лаӷырӡыла аҭәра иаҿын. Лнапқәа лшьамхы иахьықәыз иҵыс-ҵысуан. Лыхәда адақәа ашьа ирҭаз амца иаршызшәа, алеиҩеира иалагеит. Лылахь иадшылаз аԥхӡы, ачымазаҩ гәаҟ иқәнаҭәо еиԥш, ипҟыш-пҟышӡа, унахьысыр ишытҟәацра иадтәалан.
– Ааи, аха, – ҿааиҭит Кьасоу иҽырҭынчны, – зхы зтәу ауаҩы, ахьӡ-аԥша арҳара, ламыс цқьала аҟазаара акәын
еснагь дзышьҭаз. Сара сани саби ыҟамкәа, стипендиала џьара сызкылсзар, уи иагәҭастәума?!
– Иагәҭастәуп! Стипендиала ушааӡоу уныԥшуеит! – дныҩныҵәааит, азаара ззааз леиԥш, Кьасоу иԥҳәыс. – Уара иахьатәи ауаа узлареиԥшу ҳәа акгьы ыҟам. Арҵаҩ рыцҳа, уеихьыжә-еикәыжә...
– Сара амлеи ахьҭеи сҽарганы, схы иагырха, сыԥсы иагырха, ауаа сахьрылагылаз бара бгәы иахәоит ҳәа ауп сшыҟоу. Уи бара бгәы ҭнагап, бхы шьҭнахып ҳәа агәыӷра сыман.
– Сара схи сгәи шьҭызхуа уара уалаҟаӡам, Кьасоу.
– Нас ишԥабҭаху сара сҟаларц?
– Исҳәаз ҟаҵа. Уаҟәыҵ арҵаҩра. Уи уаргьы саргьы ҳабӷа азҭгом. Уалага ахәаахәҭра, ауаа урылагыларц уҭахызар.
– Мап, – иҳәеит Кьасоу днақәыӷәӷәаны. – Бара, беилагеит, аԥҳәыс! Быхәшәтәтәуп, уаҳа ԥсыхәа ыҟам.
– Ихәшәтәтәыҵәҟьоу уара уоуп, Кьасоу, – лҳәеит, гәымхак диацәажәозшәа , лқьышә днықәҵан. – Уара, ииаӡаахьоу, зхы иамыхәо, иахьа аӡәгьы ииҭахым агәаҟ уиҩызоуп. Изҭахыда урҵаҩра, чахык аҩны иузыҩнамгалозар! Саб ила уԥсы ҭоуп. Иазхоит уажәшьҭа ихәда уахьынӡақәтәаз.
– Аиаша бҳәеит, иазхоит, – ибжьы ааирӷәӷәеит Кьасоу. – Сыбла хыбтит, шаҟа слашәыз!
– Мап, иазхом, ҳаналага инаҳагӡап. Сахьынаԥшааԥшлак избоит, ауаа рмал агарҭа рымам. Исеицәоу аҳәсақәа еиқәаҳа-еиҵаҳауа еилаҳәоуп. Рмашьына, рыҩны, ргәара. Саб иҿы сгәы ҭганы сыҟан. Уара уҿы сааижьҭеи атыша иҭажьу сиҩызоуп. Баша исырӡит еицаҳхаагаз ашықәсқәа. Уара уҟәышра абасыхәо, арахь акгьы уаԥсамзар. Уи аҵкыс еиӷьуп схы сахәар заанаҵ.
– Иҳәа бацәымшәакәа, ӡәыр бзиа дыббозар? Аҭак ацымхәрас лхы лалырҟәит Кьасоу иԥҳәыс.
Лыхцәы илҿажьыз аҟынтә лхы-лҿы ибомызт, аха акәапасапаҳәа аӷәра иқәҭәоз лылаӷырӡқәа данрыхәаԥш, дҩагылан, имаҭәақәа ачамадан инҭаҵаны, ирҵагашәҟәқәа ааигәыдкылан, дындәылҵит.
Убри нахыс адәахьы дынхеит Кьасоу Мрамба. Аҭаацәаратә ԥсҭазаара иара изыҳәан уа ашә акит. Лара амал змаз, аха зықәрахь инеихьаз урымк диццеит. Лара илҳәан
еиԥш, ахьӡ-аԥша ҳәа ирҳаны имаз, (ахьӡ-аԥша пату анақәмыз аамҭа далашәан), абыржәы дахьгылоу даанагеит...
Иара еиҳа игәы изырхьыз, ихамшҭуа, иан лыԥсра еиԥш еснагь иблақәа ирыхгылоу, аҩынтә раан ашкол дандәылырцоз ауп. Дзыхдырҟьазгьы аԥсуа ҵаҩцәа рхатәы ҭоурых зыддмырҵозеи ҳәа агәаанагара иоуз арҵаҩцәа реизараҿы иахьиҳәаз ауп. Уи нахыс иҩызцәа арҵаҩцәа абжеиҳараҩык ишҟа ихьшәашәаны рҽыҟарҵеит. Згәы иахәаз, ара ҳара ҳҿы ишыҟарҵақәо еиԥш, иаанаԥшы-ааԥшны изгәамԥхақәоз шеиҳахаз анырба, рҽааныркылеит. Аҽаанкылара усгьы ҭыԥ еиқәырхагоуп. Ажьакца иакыз аихаӡа иаҩызахахьан абжаҩык...
Кьасоу ашьыжь ашколаҿ данааи, аминистр дуԥхьоит ҳәа иеиҳәеит адиректор деихашәы-еиҵашәы.
– Утәа!.. – дҩаиқәхәааит аминистр, Кьасоу икабинет дшыҩналазҵәҟьа.
Кьасоу азныказ даашанхеит, еснагь еихаччо иԥылоз «уара ҳахьӡ ҭызго» ҳәа иазҳәалоз, абахҭа ахылаԥшҩы диеиԥшха дахьиҿаԥшуаз.
– Шәысзеилымкааит, – иҳәан, иҭыԥуп ахьигәахәуаз, дааиасны даатәеит Кьасоу.
– Уи акәым, абрахь уиасны утәа, – уажәы еиҳа ибжьы ргәаҩаны, зны-зынла маҵурала еиҵоу ҭелла даниацәажәо еиԥш, ҿааиҭит аминистр.
– Ааи, аха анахьгьы арахьгьы зегь акакәӡами?! – иҳәан, дааиасны, иахьиирбаз ашҟа днатәеит Кьасоу.
– Зегь акакәӡам, – даагәрымит аминистр. – Арыӷьарахь ала исыртәо ламыс змоу ауаа роуп.
Аминистр иажәақәа игәы иҩыҵаххит Кьасоу.
– Исзеилкаауам сахьыҟоу! Аҵара аминистрраҿы акәу, абахҭа ахылаԥшҩы иҿы снанагоу?
– Абахҭа ахылаԥшҩы иҟны уҟазар еиҳа иеиӷьын!.. – дыҳәҳәаны, инапы лықәыкшаны, дҩагылеит аминистр.
– Акыршәҳәазма? – ашә ааимԥааны дааҩнаххит, еснагь ихӡыӡаауаз амаӡаныҟәгаҩ, лхы-лҿы зегьы аҵәаԥшь иарганы.
– Сбыҳәоит, – ашә ахь инапы наирххеит, ихы-иҿы аарҟәымшәышәны аминистр.
– Саҭамзааит, – лҳәан, дҭаца ҿыцны дыҩнаргалазшәа, шьҭахьла дындәылҵит.
– Башаӡа ҳарҵаҩцәа иреиӷьу ҳәа усырҽхәон, – иҳәеит дааԥса-дкараха, аԥшьбатәи аихагыла иара дахьтәаз дыҩны дхалазшәа, аминистр – закәызеи, уара, иацы иуҳәаз шәеизараҿы?
Кьасоу азныказ ихаҿы имааит ииҳәаз ҳәа аминистр дызиазҵааз, уа излацәажәаз рацәан.
– Ҳара ҳашколаҿ иҳагу-иҳабзоу рацәоуп, хыла исҳәаз арбану?
– Сара ибзиаҵәҟьаны издыруеит ишәыгу-ишәыбзоу шырацәоу. Уи шәдиректор, уа аҟәардә иқәжьакцаз (иара ихаҭа адиректор иаасҭагьы хынтә еиҳаны аҟәардә дшықәжьакцахьазгьы), уа дыҟанаҵ шәара зегьы ҭыӷьӡаа реиԥш шәеилазаауеит. Убри аҟынтә шәызегьы шәрыцқьатәуп... Ԥыҭрак ашьҭахь ибжьы ааиргеит дахьумбо ҳаԥшьак дҭагылазшәа: – Уус иалоуи, уара, абри ашкол апрограмма аҟаҵара.
Абыржәоуп Кьасоу ианеиликаа дызиԥхьаз. Ицәгьа рҳәеит аԥсуа ҭоурых азҵаара дахьалацәажәаз. «Кавказ каҷҷа аԥа хазына» ихаан ауаа ацәгьаҳәара иддырҵаз, иахьагьы изаҟәымҵқәаз шьоукы шаанхаз ихахьгьы изымааит усҟан Кьасоу. Иааизаргьы, уи азыҳәан даангылараны дауҟахыз. Ҵеира гәарҭак аԥсуара иаҵагылаз рҿы аӡы ҭаҭәаны иабанӡаҟазаауаз, раԥхьа аӡәы иҳәар акәымзи имилаҭ рҿахәы. Лабҿабала зегьы рырҭошәа ҟаҵаны, арахь изырҭаз, рнапала рхы иацәӷьычуа рыҟаҵара. Адоуҳа арӡра, абызшәа ахәаҽра... Уажәшьҭа даналага, иара иҟазшьа злаҟаз ала, инаигӡар акәын, шьоукы-шьоук, заанаҵ иалҵуа иазхәыцны, аус напы шадыркуа еиԥш акәымкәа.
– Шәара шәызҿу аҭоурых азҵаара акәхап.
– Ааи, аҭоурых азҵаара ауп, – агьеҩ ааҭиргеит аминистр.
– Шәаргьы шәгәы иаанагома уи азҵаара иашамкәа иқәсыргылеит ҳәа?
– Изакәызеи, уара, абри шәара шәызҿқәоу?! – иҳәан, дахьтәаз дҩаҵҟьеит аминистр, аха ихымҩаԥгашьа шҽеимыз даазхәыцны, иҭыԥаҿ даатәеит ашьшьыҳәа, игәыԥжәара иҩныҵҟа иӷрагәаны.
– Шәара ҳәа шәызҿу зусҭцәада? – дҵааит иааршҳамны.
– Шәара, еиҳа абри Аԥсны азыҳәан ипатриотцәоуп ҳәа зхы зшьо? – уажәы еиҳа ашҳам наҵаҵаны даацәажәеит аминистр. – Аҭоурых ҵатәым рҳәазар, иҵатәым ауп, уи иамактәӡам.
– Иамактәуп, – ақәыц дахаԥалазшәа дааилууаан, дныҩныҵәааит аминистр иуада Кьасоу. – Ҳҭоурых аҵара азин анҳамамыз даҽа аамҭан. Уажәы иҟалазеи?! Атәымуаа рҭоурых ҳҵоит, ҳара ҳтәы ҳавсны. Ма ҳҭоурыхдахындаз...
– Ԥшьаала, ԥшьаала, – астол дызхатәаз ихы хәыҵеиҵеит аминистр. – Уаҳа уҿы ааихыхны уаламцәажәан. Уара уҵыхәала сыӡуеит сара. Сҭыԥ аансыжьыр акәхоит иуҳәо аӡәы иааиаҳар, – дцәышхеит зны, нас апырпыл еиԥш деицралеит, ихы ахьигара изымдыруа, игәы ҭыҵны ацара иалагеит. – Ҳара ҳтәылаҿ тәым дыҟаӡам. Ҳарҭ зегьы ҳаишьцәоуп, шьаҿа еиқәшәала акоммунизм ахь еиццо. Имыцхәу ауаа, ҳара ҳшьапы еиқәшәара иақәымшәо, наҟ шәҳалҵыр акәхоит. Шәареи ҳареи ааибышьа ҳамам. Шәаныӡаароуп ҳамш! – Иԥсы ихәцәа икылахан уаҳа дзымцәажәо деихәлагәа дакит аминистр. Астол иқәыз инапқәа атрым-трымҳәа ашьҭыԥара иалагеит. Дгыларц иҭаххан дҩеихеит, аха дырзышьҭымхит ишьамхқәа. Убасҟан инапқәа иҵысуаз ааникыларц, инеигәыҵаԥсан иааигәыдырӷәӷәалан, дышҳазӡа, ихы-иҿы акгьы амҳәаӡо Кьасоу днеиҿаԥшит.
– Сызхурҟьои сара?..
Аминистр ас дахьыҟалаз дрыцҳаимшьаӡеит Кьасоу. Наҟ еиҳагьы дизгәаан цәымӷра бааԥсык изцәырҵит. Убас иҟаз ауаа шәаргәындақәа, хыхь ирҳәоз иаҵанҵәахьаз, еснагь аҽада еиԥш иркьахьуаз, зхатәы гәаанагара зыхшыҩ иҭырҟьахьаз, «Кавказ каҷҷа аԥа хазына» иахьагьы дыҟоу џьшьаны, зыгага иацәшәоз данрыхәаԥшлак, игәы хынҳәуан. Аха иабаҟоу урҭ иахьагьы иҟоуп. Иҵегь пату ахьрықәым ргәы иалсны, ирцәыӡыз раамҭа иазгәышьуеит, зшьа карҭәахьоу рзымхошәа. Кьасоу уажәшьҭа иԥикаауаз акгьы ыҟамызт. Иаша мҩада даҽа мҩак изалхуамызт аҟынтә, иаақәикит игәаанагара иҳәарц.
– Аиашаҵәҟьа уҭахызар, итәыму ҳара ҳауп иахьа, ҳара ҳҟны... – иԥсы илышәшәан астол днықәҳарц акгьы ааигымхеит. Аминистр уала-ҭынхала, мҵақьақьарала ианиоухгьы, инапхыц аларԥаны, «ааи, ус ауп, шәара ишәҳәо иаҿагылода, шәара ишәеиӷьу ҳара ҳразҟы зыӡбо иҳамада» ҳәа, ада уаҳа зхатәы ажәак змамыз, аамҭас иааиуа зегьы ихы рықәыршәо, дныҵс-ааҵсуа иаауаз, ҷкәынак иҵыхәала дамырхыр алшон. Ишыҟарҵалац еиԥш, ааӡара улымшеит ҳәа ахҭынҟьа наирҭон.
– Сара ари азҵаара ус иаансыжьраны сыҟаӡам. Шәгәы иаанамгааит ари сара схала соуп ҳәа згәы иалоу. Ҳара ҳҿы акәымзар аҭоурых аҵара азин ахьрымам ҳәа џьаргьы исмаҳац. Ара акәым, ани «еилабаахьоу акапитализм» ҳәа, ҳазҿу аҟынгьы ас иҟамзар ҟалап. Ҳҭоурых ҳмырҵара ҳхы ҳхаршҭра ауп иаанаго. Ари чҳашьа амам уажәшьҭа…
Имч зегьы каԥсеит аминистр. Ааҵәа дҭаҵаны лабала исуазшәа деилаҟәыбаса астол дахьахатәаз, иблақәа ҭызза Кьасоу дихәаԥшуан. Уажәы ихы акгьы аӡбомызт иара (иагьанбаӡбахьаз, иԥсы ҭан ауп). Дызқәымчырц иааиԥхьаз ауаҩы, инапаҿы дшымааиуаз аниба, ицәа дылҭаҟәыбасан, ус иҳәеит:
– Иҟасҵари нас сара?
– Уаԥырҵ абри уҭыԥ.
– Аҳәара мариоуп «уаԥырҵ», – Кьасоу иҳәашьа еицакны ҿааиҭит аминистр. – Ибзиоуп, сара саԥырҵып, аха еиӷьу дааип ҳәа угәы иаанагома?
– Уара иуеиӷьу абри аҭыԥаз Аԥсны дыҟамзар, усҟан иаанхаз аԥсуаа мҳаџьырра ҳцар еиҳа еиӷьуп, ара ҳаҟазар аасҭа, – иҳәан, ашырҳәа дҩагылан, ашәа ахь иҿынеихеит Кьасоу.
– Уаангыл, – ҿааиҭит аминистр, иаҳа-иаҳа ихәлашәоз ибжьы ҭахәаҽуа. – Уаатәа, цқьа ҳааицәажәап.
– Иаԥсам уара уацәажәара, – иҳәан, ашә нкыдҵан дцеит Кьасоу.
Адырҩаҽны Кьасоу ашколаҿ даннеи, деишәара-еиҵараха ашәаҿ дизыԥшын адиректор, ахьҭа дакызшәа ихапыцқәа еихакшо.
– Сара сахь улеи, – иҳәеит ихәарҽхахьаз ишьапқәа аарла еихго, уажәы-уашьҭан дкаҳауама уҳәаратәы, иҭыԥ ахь иҿынеихеит.
Адиректор иҿы итәан ҩыџьа арҵаҩцәа. Аӡәы аҳәынҭқар Никәалаи ихаантәи, рҟәышшьа змамыз, илдыруа ада дыррак ыҟоуп ҳәа иҟамыз, аҩ зқәырыԥсахьаз лыхшыҩ цагәы ала аҵаҩцәа бжьызхуаз лакәын. Егьи, иқәыԥшыз арҵаҩы, адиплом аазхәақәаз рыхшыҩ лыхшыҩха, лхашәа хы лымбо, арахь аҵатәхәы анымҩаԥылгоз ауу ҳәа еилалоз ахәыҷқәа ззеиқәымкуаз, лҟазшьа ҟьаҟьаӡа дыҟан.
Кьасоу дшааҩналазҵәҟьа, дааиасны днарҿатәеит, арҵаҩцәеи адиректори рхырҿқәа цқьа ибарц.
– Уԥхамшьаӡои, абри уара! – лҳәеит, лхы-лҿы еиқәаҵәа аиқәаҵәара нацҵо, насгьы аҿар рганахь ала илымаз агәынамӡара илызнарҵысуаз ашҳам лажәақәа инарыхьшьуа арҵаҩ бырг.
Кьасоу иаҳаз аҭак аҟаҵаха имҭакәа, бышиацәажәаша ҳәа заанаҵ иазыҟаҵаз арҵаҩы қәыԥш, лара илҳәан еиԥш, дымҩахҟьо далагаанӡа бзиа дызбоз, аха иара дшиҭахым анеиликаа, игәаӷ шьҭызхыз, лажәа ҟьаҟьақәа неиҿалыжьит.
– Ҳурԥхашьеит аҿар. Ҳхы ҳзышьҭымхуа ҳҟоуҵеит, Кьасоу Мрамба. Ҳаиҳабырагьы рыбӷа ԥуҵәеит. Уакә сакәзар, уакә сакәны анцәа сҟаумҵан аха, схала саԥырҵуан арҵаҩра.
Знапы ҵыс-ҵысуа астол иахатәаз, адиректор имҵаз ақьаад акы аниҵарц иҭаххан, аха иауамызт. Иикыз аҩыга уажәы-уажә импыҵшәон.
– Сажәымҭыҽха, – ацәажәара дналагеит адиректор, ашьауӷа аҿаԥхьа аҵыхәтәантәи ажәа иҳәозшәа, – сзыниазеи, сызҭашәазеи?! Абри аҟара шықәса аус зухьеит директорс, аха уара уҩыза, арҵаҩы дсықәымшәац. Уеилазгада, уара абас? Ма ухы аҭыԥ иқәҟьоу? Жәлары зегьы рылымкаа, узусҭада абри уара?
– Иазхоит, – адиректор даахьижәеит Кьасоу. – Жәлар рыӡбахә аҳәара азин умаӡам, уара. Ҳажәлар акыргьы ирыҵаукхьеит. «Кавказ каҷҷа аԥа хазына» ихаан аахыс, уи ихьӡ злам ажәак уҳәомызт... Ааи, ааи ажәлар рыхьӡала ацәажәара азин шәымам шәара...
– Избан, ажәлар рыхьӡала ацәажәара азин зҳамам – лҳәан, дҩацралеит арҵаҩ қәыԥш.
– Избан сыхаара, – ажәа «сыхаара» инақәирӷәӷәан, даацәажәеит Кьасоу, – ажәлар брыҟәганы ауп ааӡара шбымоу бара. Ибааӡо ахәыҷқәа бара ибеиԥшхар, усҟан ирԥеиԥшхозеи раԥхьаҟа!
– Исаҳауа закәызеи?!. – дныҩныҵәааит акыр зхыҵуаз арҵаҩы. – Ари иацәажәарагьы иаԥсам, ддәықәҵа иахьиԥхьаз.
Адиректор еснагь рӷьажәҩас имаз арҵаҩы илҳәаз ааигәамԥхеит. Избанзар, иара директорс дахьыҟаз ашколаҿ иҟалаз ҳәа инеигәыдҵа-ааигәыдҵо ирылалар иҭахымызт. Аԥашә ицәыҵатәоу аӷәарҵкь еиԥш ихы ихьчон, ихы еиҳаз даҽа зҵаарак зыҟаломызт усгьы. Иара иҩызцәа шәҩыла абиурократ школ иааӡаз, иҟарҵоз зегьы бзиоу џьызшьоз, ирҳәоз зегьы ҟәышроуп ҳәа згәы иаанагоз, ицәымсахахьаз, хаҭала излаҽхьаз дреиуан адиректор.
– Иабасыԥхьахуеи? – дҵааит Кьасоу.
– Ахԥатәи амаӡаныҟәгаҩ дуԥхьоит, – иҳәеит адиректор.
– Ианба?
– Асааҭ жәаба рзы.
Кьасоу ашәаҿ даннеи, даахьаҳәны днарҿаԥшит. Дара тәан еишәар-еиҵараха, рхы рыкәаҽы, ашьрахьы днаскьаргозшәа. Убасҟан игәы инҭиҳәааит иара: «Ирԥеиԥшхари ҳауаажәлар, абарҭ иреиԥшу арҵаҩцәа ирхаанхазар?..»
Иахьиԥхьаз аҩналарҭаҿ даннеи Кьасоу, иаразанак ашә изаадыртит.
– Ахԥатәи аихагыла, нас арыӷьарахь, – иҳәеит амилиционер, заанаҵ ирхианы аҩналара азин злаиоуаз абӷьыц хәыҷы наиркуа.
Кьасоу иааџьеишьеит ас иаразнак дахьыҩнарҵаз. Шаҟантә ажәлар ирзеиԥшу азҵаарақәа рзы, иҩызцәеи иареи мчыбжьыла иавагьежьхьааз ари ашә. Усҟан дара ҵаҟа иангәаҟуаз, уа хыхь, хьаада-баада еидтәалан рхатәы усқәа рыӡбон, жәлар рызҵаараз ҵаҟатәи ашәқәа ыларҟацаны.
Уажәы, ас ирласны изаатыз ашә дныҩналан, ауарҳал ҟаԥшь зқәыршәыз амардуан дҩаҿалан иҿыҩеихеит. Хыхьынтәи ҵаҟа илбаауаз, ма ҵаҟантәи хыхь ихалоз аҭыԥҳацәеи арԥарцәеи, иара уа аҩнуҵҟа аус зуаз, дахьрыхәаԥшуаз имҩашьахуа ибон адәахьы иқәу рҩызцәеи дареи хәыки шьхаки шрыбжьоу. Дара зегьы неибеиԥшны анык илыхшазшәа, рхымҩаԥгашьа, рцәажәашьа, рныҟәашьа, ртәашьа, ргылашьа, иеицырааӡазшәа акәын ишыҟаз. Анцәа ду дара зшаз (дара ишырҳәалоз еиԥш, иалаҽхәаны),
ирыхәҭаз аҭыԥгьы рзиԥшааит. Ирықәнагахашаз аԥсҭазаарагьы ранеишьеит. Дара рхаҭақәагьы уи аҩыза аԥсҭазаара иахьақәшәаз (уи аҩыза иақәымшәаргьы, ааӡара зларымаз ала, даҽаџьара иаухәарҭахыз), рцәыӡыр ҳәа ишәозшәа, ашәшьыра иҵахаз аџьықәреи еиԥш, инхытыраахытыруа, џьара еимакык-еиҿакык рхы аламырхәӡакәа, раԥхьаҟа рымҩақәа маншәалан ишаатра иазхәыцуан. Даргьы ргәы иаанагон зегьы иреиӷьны рыԥсы ҭоушәа. Убри азы акәын изрыцҳаишьоз Кьасоугьы, тәым хшыҩла адәы иахьықәыз...
Амаӡаныҟәгаҩ идкыларҭаҿ итәаз аԥҳәызба хаҵа лзымцара иахҟьаны, еснагь игәаан иҟаз, дыҭрысны дҩагылеит Кьасоу дшааҩналазҵәҟьа.
– Бзыцәшәазеи, аԥҳәызба? – иҳәеит Кьасоу, ауада агәҭа даангыло.
Акыраамҭа лыԥшшәы лхыгга дгылан аԥҳәызба. Ҳәара аҭахума, ларгьы илаҳахьан Кьасоу Мрамба ииҳәаз «акаамеҭ». Избанзар, леиҳабы имӡакәа зегьы леиҳәон усгьы. Урҭ амаӡақәа рыдагьы дара ирзеилаз зларацәаз ала, илцәиҵәахыр ҟалахуазма... Нас, ақалақь аҩнуҵҟа лара ишылҭахыз еихылшон.
Зхатә гәаанагара аӡәы имоуп ҳәа иҟамыз амаӡаныҟәгаҩ ԥҳәызба, зхатәы гәаанагара иацәымшәакәа изҳәаз иӡбахә анлаҳа (ара зхатә гәаанагара зҳәоз усгьы жәҩанахьтәи дылбаазшәа акәын ишихәаԥшуаз), даараӡа иџьалшьеит. Кьасоу амардуан даҿалан данхалоз инаркны, рышҟа дышнеиуаз шылдыруазгьы, лгәы аҭҳараҳәа аисра иалагахьан, дылбааздаша гыгшәыгк ааиуазшәа.
– Улеи, амаӡаныҟәгаҩ дузыԥшуп... – ашә изаалыртырц лҿыналхеит, аха иара дазымԥшӡакәа дныҩналеит.
– Уа, бзиала уаабеит, – иҳәан, дызхатәаз астол хәхәа ду дҩахыҵны, Кьасоу инапы аанкыланы иаԥхьа даартәаны, днаиазҵааит: – Иҟоузеи, шәышԥаҟақәоу аҩны? Усымбеижьҭеи даара акыр ааҵуеит.
Еснагь ихы иаирхәоз ажәақәа неишьҭеиԥсеит, нас иҽырҟәымшәышәӡан, Кьасоу гәыбӷан иҭо ҿааиҭит: – Уара, зны-зынла абри сара сахь уахьымааиуа сгәы иалсны сшыҟоугьы уасҳәоит. Иахьа аԥсҭазаара акалашәа иҟоуп. Уадаҩрак уақәшәаны ухы сывумган. Ҳаргьы ара ауаа рзы ауп ҳазтәоу. Жәлар ирыхәҭоу ҳзыҟамҵозар, заанаҵ
ҳхы дырны ҳаԥырҵыр ҳахәҭоуп. Убас даныҟамла акоммунист, нас зегьы башахоит, – абиурократра злаҽхьаз амаӡаныҟәгаҩ иажәа ԥаршеиқәа неилажьуа, биурократ мҩала акәараҵара даҿын.
– Иҟоузеи шәышколаҿ ажәабжьс? – дҵааит иара, иаԥхьа иқәыз ақьаадқәа рҿы зда ԥсыхәа имамыз цәаҳәақәак иԥшаауазшәа дрыхәаԥшуа.
– Ҳашколаҿ иҟоу сара саҵкыс шәара ижәдыруазароуп, – иаахжәаны аҭак ҟаиҵеит Кьасоу.
Амаӡаныҟәгаҩ инимырԥшырц дшаҿызгьы, игәы иҩалаҟацеит Кьасоу иажәақәа, аха иқәыџьмара ихы иаимырхәакәа (уи зны-зынла абгахәыҷра аҟынтәи уахь дшиаслозгьы), еиҭа ихы инапаҿы иааганы, даацәажәеит:
– Сара издырқәоу рацәоуп, урҭ зегьы уажәы ирзаауазеи, – иҽааирҭынчызшәа, нас иаалырҟьаны диазҵааит: – Еимашәкуазеи адиректори уареи?
– Иеимаҳкыз шыжәдыруагьы сара сҿала ишәасҳәарц акәхап ишәҭаху?
– Усгьы акәзааит.
– Сара иқәсыргылеит азҵаара, аԥсуа хәыҷқәа рыдгьыл аҭоурых рҵаларц азыҳәан.
– Уи здыруеит, аха шаҟаҩы удгылода убри азҵаараҿы?
– Рыцҳарас иҟалаз, адгылаҩцәа ахьыҟам ауп. Убри ауп азҵаарагьы зыӡбамхаз.
– Уара иузымдырӡои ҳара ҳҳәынҭқарраҿы аиҳараҩык ирҳәо ишадырго?
– Ииашамзаргьу?
– Победители не судиат, – иҳәеит урысшәала акры здырӡо иеиԥш ихы баны, амаӡаныҟәгаҩ.
– Ииааиз дзаиааиз, деиҳауп азоуп. Ус анакәха, ииааиз итәы нагӡалатәуп.
– Ҳара ҳтәы ырӡну?
– Изҳәада ҳара ҳтәы ҳарӡит ҳәа! – иаҳа-иаҳа аицралара даҿын амаӡаныҟәгаҩ.
– Нас сара сзыхшәырҟьозеи? – уажәшьҭа аус ахь диасырц напы аиркит Кьасоу.
– Иахәҭам ахьуҳәо азыҳәан.
– Сара иқәсыргылаз азҵаара ахәҭам ҳәа ишәыԥхьаӡома шәаргьы?
– Уи ахәҭазар, хыхьынтә ала иҳадырҵон, – иҳәан, иикыз ақьаадқәа еимбӷьыжәаа астол инықәыԥсаны дҩагылан, дааиасны еиҭах иҭыԥаҿ днатәеит.
Иагьа аҽыргызмалыргьы, акәты аназымкуа ҟалоит абгахәыҷы. Убри деиԥшхеит амаӡаныҟәгаҩгьы. Хаҿык ашьҭахь даҽа хаҿык ҵәахуа, акыр шықәса иҽынеиҭныԥсахло, ауаа зжьоит ҳәа даҿын. Иара ижьоз џьишьон, аха дара дзакәыҵәҟьаз еилкааны ирыман, арахь дшеилыркааз аҳәара азин рымамызт акәымзар.
Абар уажәы, Кьасоу иаԥхьа дтәан агәымха, зхазы зуаажәлар ирмеигӡоз, «Кавказ каҷҷа аԥа хазына» игага иахьагьы иацәшәоз.
Ичҳара рацәоуп ауаҩы азалымдарақәа рҿаԥхьа, имчҳар ада ԥсыхәа имамкәа данҭадыргыло...
Кьасоу дзыҩнатәаз акабинет ҭбаа ду, алу иақәгылоушәа, агьежьра иалагеит. Иҿаԥхьа итәаз амаӡаныҟәгаҩ, ухы-уҿы еицаҟьаны иузырбо асаркьа еиԥш, дкылыгәгәа-мылгәгәаӡа диҿаԥшуан. Аҳауа хьшәашәа ҩназгалоз акандиционер, ԥенџьырцыԥхьаӡа ишкылагылазгьы, ахәаҽра далагеит, ԥшак зҭамсӡо ҳаԥык дхәыҵакушәа. Аҭагылазаашьа иаҳа-иаҳа ахьанҭахара иаҿын. Уи еиҳагьы еицәахар алшон, амаӡаныҟәгаҩ ԥҳәызба ашә аартны дааҩнамлазҭгьы.
– Аредактор дыԥшуп, – лҳәеит лара, илтәымыз, иара иахь даннеиуаз азы ишьақәыргылан илымаз абжьала.
– Даашьҭы, – илахь ҵырхәылан ҵаҟа дшыԥшуаз, иԥаҵа ҟаԥшьқәа днарыҵацәажәеит амаӡаныҟәгаҩ.
Ашә даалагылеит агазеҭ аредактор, қәрала ҩынҩажәа шықәса иреиҳамыз, имшәыз аҟаб еиԥш ихы-иҿы шкәакәаӡа. Аҭаца қәыԥш лшьапы ԥынҵа дықәгылан данныҟәо еиԥш, астол еиҵҳәа дахыкәшан, амаӡаныҟәгаҩ инапы аанкылан, днеиҿатәеит.
Кьасоу уи дшидыруазгьы, уажәы иааҩналашьа ала, еиҳагьы деиликааит аиҳабыра рхазыҳәа ирааӡо акадрқәа дышреиуаз.
– Ианышәҵа закәи, уара, агазеҭ? – иҽыргәааӡан ҿааиҭит амаӡаныҟәгаҩ, иԥсыҽны иидыруаз ихатәы бызшәа урысшәала цәҳаракгьы нацҵаны.
Ихы-иҿы цәышра ацәышра нацлеит аредактор. Дҩагыларц иҽыҩазикит, аха амаӡаныҟәгаҩ иркьакьан иикыз
инацәкьыс алада ианхаирҟәала, зыԥсыԥ цаз аҳаҭа рчы еиԥш длеиқәаҳан, ус иҳәеит:
– Сыҟамкәа исзыруит, Асҭамыр Нестор-иԥа.
– Иҟазҵада?
– Схаҭыԥуаҩ.
– Иҭыԥ дықәҵатәуп.
– Дықәҵатәуижьҭеи иҵуазеи, аха шәара шәысмыцхрааит.
– Ҳара ҳацхыраара абауҭаху, – ибжьы ҩышьҭихит амаӡаныҟәгаҩ. – Ҳара зегьы ҟаҳҵозар шәара уа шәызтәоузеи?!
– Агазеҭ ианышәҵаз дзакәу удыруоу? Ҳсовнхарақәа иреиӷьу адиректор. Даара ргәы нханы иҟоуп ара. Аусқәа даара иҽеимхар ҟалап.
– Ахара сыдуп ҳәа сшәыԥхьаӡозар – самышәх.
– Уара уамхра мариоуп. Имариам абарҭ зыбжьы зырго иалагаз раанкылара, рахьырхәра ауп, – иажәа ааҿахҵәаны Кьасоу иахь дынцәыҵыԥшит, уи иаҳауаз ажәақәа шидикыло еиликаарц. Аха Кьасоу дтәан ашьшьыҳәа, дара еибырҳәоз иара имаҳауазшәа. Уи еиҳагьы игәы иҩыҵаххын, аредактор днаиқәҟааит амаӡаныҟәгаҩ: – Иаарласны абиуро аҿы шәызҵаара ықәҳаргылараны иҟоуп.
– Шәара ишәҳәо закәануп, – иҳәеит аредактор, еснагь ихы злаҿихуаз иажәақәа еиԥшьуа.
– Нас ҳара иаҳҳәо закәаным ҳәа угәы иаанагома?!
– Сара сгәы акымзаракгьы аанагаӡом... сара...
– Асабшатәи аномер аҟны уқәгылоит уара ухаҭа. Уи ауаҩ зцәа зхышәхыз дуриашароуп, аминауаҭра шьҭаҵаны. Ақыҭа нхамҩа аинститут дызлалгаз адиплом ааихәазшәа, адиссертациа иара имҩызшәа, иану зегьы урҿагылоит. Иуаҳама исҳәаз?
– Исаҳаит, – дахьтәаз дҩаҵҟьеит аредактор.
– Мап ацәукуазар? – аредактор иԥсы ҿикаауан амаӡаныҟәгаҩ.
– Шәара ишәҳәо мап шԥацәыскуеи!..
– Ус анакәха...
– Иеилыскааит, шәара ишышәҭаху иҟалоит.
– Уца!
Дшыҩналаз еиԥш, ишьап ԥынҵа дықәгылан дындәылҟьеит аредактор.
«О, Анцәа, – гәаныла иҳәон Кьасоу дахьтәаз. – Изакәызеи сызлаԥшыз?! Изакәытә хлымӡаахузеи, изакәытә маҵуроузеи, изакәытә ҳратәроузеи? Сыбла изабазеи абри аҩыза сара? Зқьышықәсала аӡыблара иаламӡыкәа, зхы еиқәзырхаз аԥсуаа ҳазхаанхаз зусҭцәада аҵыхәтәаны?! Абарҭ роума, нас, ҳара ҳауаажәлар раԥхьаҟагьы аӡыблара иамырхәаҽыкәа иалызгараны иҟоу?» – Кьасоу изымчҳакәа дҩагылан амаӡаныҟәгаҩ ишҟа ҿааиҭит:
– Хыхьынтәи шәыбызшәа шәымҳәан ҳәа ҳарҳәаргьы ҳаҟәыҵуама?
– Уара аполитика уҽалаумыжьын, – ибжьы ҩышьҭихит амаӡаныҟәгаҩ. – Хыхьынтәи шәбызшәа шәҵа ҳәан ауп иҳарҳәо.
– Нас убри ҳара ҳашԥазныҟәо? – Кьасоугьы ибжьы ҩышьҭихит.
– Иазхоит! – иаахижәеит амаӡаныҟәгаҩ. – Ҳара ҳазныҟәоит даара ибзиаӡаны. Абыржәы еиӷьны ҳмилаҭ рҭагылазаашьа ҟамлац. Иахьатәи ҳаиҵыҵра гәазымҭаз, иареи ҳареи аус ҳзеицураны ҳаҟаӡам! Уи ихы иавибааит ихы иазиуз. Уара урҵаҩ бзиан, уаҩы дуқәгәыӷыртә уҟан азныказы, аха умҩахҟьеит. Избоит уара уаҩы ииҳәо зхы иҭало шуакәым. Уара ухәыцшьа ҳаамҭа иақәшәом. Ҳара иаҳзыбжьыхуам ҳаԥхьаҟатәи ҳҵеира уара унапы ианҵаны. Узҵаара ҳазхәыцып. Даараӡа сгәы иалоуп аха уахьаҳмырхәыр ҟалома. Уца.
Кьасоу ашәаҿ даннеи, даахьаҳәын, амаӡаныҟәгаҩ иахь ҿааиҭит:
– Сара харак сыдуп ҳәа схы сыԥхьаӡом. Иқәсыргылаз азҵаарагьы иашоуп. Егьи, ҳаамҭа ҳәа узҿу («шәара» ҳәа дышиацәажәоз «уара» ахь диасит Кьасоу), ауаа иашақәа аҵагылазароуп акәымзар, абиурократцәеи аҵарҭышагаҩцәеи рнапаҿы ҳәара аҭахума, ишәарҭахоит...
Адырҩаҽны Кьасоу Мрамба дтәан КГБ амаиор Гвасалиа Напо иҟны.
Адәахьы амра шкацеиуазгьы, дзыҩнаргалаз ахан еиқәыхьшәашәа иҟан. Ара аԥсҭазаара ыӡхьоушәа, шәышықәсала уаҩы дзыҩнамыз абааш иаҩызан. Аԥенџьырқәа зегьы ыҵарҟацаны, уахьынаԥшлакгьы адәахьынтәи лашарак ма џьара иҟьалангьы иҩнаԥхомызт (иҩнаԥхар акыр иаԥырхагоушәа).
Абри еиԥш иҟоу аҭынчра дахьналаҳаз, азныказы игәы иаахәеит Кьасоу. Иԥсҭазаараҿ аӡыблара дызлаз, ихы ҭызҟьахьаз, иԥсы иҿазҵахьаз зегьы наҟ адәахьы иааныжьны, ҭынчра џьанаҭк дҭанагалазшәа ибеит, тәым бжьык имаҳауа ихи иареи ахьеизаанхаз. Убри аамҭазы, иара дахьтәаз иҿаԥхьаҵәҟьа, жәҩангәашәԥхьара еиԥш, иҟьаҟьаӡа иаатит ашә, радиола аҭӡамцқәа ирылҩуазшәа иаагеит абжьы: «уҩнал!». Уахь дныҩналеит Кьасоу.
– Утәа, – иҳәеит амаиор, ихы шьҭымхӡакәа, дызхатәаз астол амгәа даахан дҭаԥшуа.
Кьасоу иаԥхьа игылаз астол аҿы днатәеит.
– Ҳара аӡәгьы дҭаҳкӡом, – иҳәеит амаиор, «Кавказ каҷҷа аԥа хазына» иеиԥш абла нарԥшыгақәа змаз, имаҭ блақәа рыла дынцәыҵыԥшны Кьасоу дихәаԥшуа.
Кьасоу азныказ изеилымкааит амаиор ииҳәаз. Уи аҭакра ихәҭоуп ҳәа зынӡаскгьы игәы иаанагомызт.
– Хара здым уаҩы дыҟаӡам адунеиаҿы, – уи атеориа иара иаԥиҵазшәа, даҵаҽырбаны ҿааиҭит амаиор. – Ҿыц ииз аԥшқагьы ахара идуп. – Астол амгәа ихы нҭагәаны акы аԥшаара далагеит Напо.
– Аҭакра зыхәҭоу ахара зду иоуп, – иҳәеит Кьасоу. Кьасоу макьанагьы дзызхәыцуаз акоридор аҿы ҩ-сааҭк дахьтәаз акәын.
– Исзеилкаауам, избан, акоридор аҿы ҩ-сааҭк сызтәаз?
– Саргьы исзеилкаауам... Уааит анырҳәа, дыҩналааит, сҳәеит. Уа уртәаны узмадаз?!
Амаиор еиҭа акыраамҭа қьаадқәак еилихуан, еилеиҵон. Зны-зынлагьы иаԥхьа иқәгылаз аселектор инацәкьыс нақәырӷәӷәаны, еилгамыз ажәақәак дырзыӡырҩуан. Нас еиҭа ақьаадқәа ихы рылакны дҟәынд-ҟәындуа даԥхьон. Дара ақьаадқәагьы, напы мыӡәӡәа ирымкызшәа, иҟәашкакараӡа, ахи аҵыхәеи хԥа-ԥшьба џьара амҳәыр иарганы иҟан. Ауада аҩнуҵҟа, амаиор дызхатәаз астоли Кьасоу дзықәтәаз аҟәардәи, аҭӡы икыдыз Ӡержински ипатреҭи рыда уаҳа акгьы ыҟамызт. Ԥенџьыр заҵәык иҿазгьы егьырҭ аԥенџьырқәа реиԥш ижәагәан.
Акоридор аҿы дантәаз еиԥш, иҭагылазаашьа еибарххо иалагеит Кьасоу. Амаиор иҿымҭра аӡыӡ еиԥш игәы иаланаҵон, аха дахьыҟаз аҭыԥ дазхәыцны иҽеиқәикуан, ус, дҵааит иаԥхьа итәаз ишҟа:
– Ара шәара шәҟны сзаанагазеи сара?
Амаиор ииҭахыз ма аус злаҟаиҵашаз азҵаара иоузшәа, ихы-иҿы ааихаччан, ус иҳәеит:
– Абри аҩыза азҵаараҵәҟьа уара иусҭап ҳәа сгәы иҭан.
– Нас? – иажәа ааиркьаҿит Кьасоу.
Кьасоу еиликаауан амаиор ацәҟьа даҿаиршәырц дшаҿыз. Убри аҟнытә дмыццакыкәа иажәақәа дрызхәыцны даацәажәеит:
– Сара усзеилкаауам, амаиор...
– Аҩыза амаиор, – Кьасоу дааириашеит амаиор. – Саргьы усзеилкаауам, аҩыза арҵаҩы.
Амаиор ихымҩаԥгашьа Кьасоу игәы иҩыҵаххны, инақәырӷәӷәан ҿааиҭит:
– Аҩыза амаиор, сыззааугаз аахтны иҳәа, сара аха сымаӡам.
Гвасалиа ихы-иҿы ааихаччеит. Ибла саркьақәа иаарылыԥхеит иагьа дыччаргьы ԥхара зхымыз имаҭ блақәа. Урҭ мҵысӡо ҟыгала иҟны иҭарсазшәа, еснагь ԥхьаҟа иԥшуан. Иԥынҵа аҵаҟа, иԥаҵа еиқәаҵәа ҽыҭ иаҵартәаны имаз, аабыӷ-быӷны, ашша зықәшьу ацҳаҵәры еиԥш, иажәақәа урықәҵәраартә, ҿааиҭит:
– Саргьы сеилахоуп даараӡа...
Даҽа ҳәызба ццышәк игәы иналаҟацеит Кьасоу. Дҩагылан дындәылҵны дцарц инақәикит, аха даныныҩналоз иӷәӷәаны икыдҳалаз ашә изаамыртыкәа дадхалар ҳәа дшәан, иҽааникылеит.
Амаиор иқьышә ҵаӷақәа еихарӷәӷәаны, Кьасоу иблақәа днархыԥшылан, игәынамӡара ихы-иҿы ианмырԥшыкәа, ҿааиҭит:
– Удәылҵны уцарц уҭаххеит ҳәа сыҟоуп.
– Ааи, исҭахуп. Уа ииашан сеилукааит.
– Сара зегьы иашан еилыскаауеит.
– Нас зегьы иашан еилукаауазар, избан, сзааугаз зумҳәо?
– Узаазгаз уара иузымдырӡои?
– Аԥсуа хәыҷқәа рхатәы ҭоурых зырымҵозеи ҳәа ахьысҳәаз акәхап.
– Сара уи аҩыза уҳәеит ҳәа сыздырӡом – ҽырдагәа ҟаиҵеит амаиор. – Нас иауазеи уи аҩыза уҳәазар! Уи акәым ара зҵаарас иҟоу! Ара иҟоу... – еиҭа ақьаадқәа ихы нарылеикит Напо. Уи аҩыза ахымҩаԥгара иара итактика акәын. Нас, иахьынӡаилшоз, аҭынчреи ҿымҭреи еикәиршеит. Убас ахымҩаԥгара уажәы ибазма, еиҭа иблақәа днарцәыҵыԥшын, Кьасоу днаихәаԥшит. Аха Кьасоу уажәы еиҳа иҽырҭынчны дтәан. Амаиор игипноз аус азымуашәа аниба, (уи уажәшьҭа ихазар акәхап), иаразнак аус ахь диасит. – Ашколаҿ иуҳәаз сашьҭаӡам сара. Сара еилыскаарц исҭаху... – еиҭа иҽаанкылан аҭуан аҵаԥшра далагеит. – Уара абри ҳаиҳабыра рышҟа гәалас иумоузеи?
– Аиҳабыра ҳәа узҿу руа дарбану? – иаразнак ихаҿы иааит ииҳәашаз Кьасоу. – Москватәиқәа ракәу, Аԥснытәиқәа ракәу?
Амаиор иара итәала зҵаарас иҟаз зегьы дырзыҟаҵоуп ҳәа дшыҟаз, Кьасоуи иареи реицәажәараҿы игәиҽаниҵеит. Наҟ хара даланамгалакәа. Иара Кьасоу иҟаиҵаз аҭак ҟаиҵар акәхеит ишиҭахымызгьы.
– Иаҳҳәап, Аԥснытәиқәа.
– Уа уиашоуп. Аԥснытәиқәа сгәы рзынханы сыҟоуп, зегьыҵәҟьа ракәым, аха...
– Угәы нханы уҟазар, иззынхазгьы уҳәозар акәхап?
– Згәаанагара згәы иҭазҵәахқәоу среиуаӡам сара. Исҳәар сылшоит, амала лҵшәа аиуам акәымзар. Сара сакәым, иара шәаргьы ижәдыруеит урҭ закәқәоу, аха ҿышәҭуам.
– Ҳара ҳазҵаара уара иуусымзар ҟалап, аҩыза.
– Уаргьы угәра сызгом, амаиор.
– Аҩыза амаиор, – Кьасоу деиҭааириашеит Гвасалиа. – Ааи, усгьы акәзааит, – иҳәеит Кьасоу дахьириашаз даақәшаҳаҭхашәа, – аҵарҭышагаҩцәа, амиллионқәа иаԥсоу адачақәа зыргыло, зыхшара аҟәҟәаҳәа ихысуа ақалақь иалоу, аиаша зҳәо ауаа бӷеиҵыхра рызымҭо, змашьына еиқәаҵәақәа ирықәтәан игәароу ртәы шәусӡами? Шәара ишәусу сара аԥсуа хәыҷқәа рҭоурых зырымҵозеи ҳәа ахьысҳәаз ауп. Ииашан аполитика мҩаԥугозар, аҩыза амаиор, сара исҳәаз уадгылар акәын, аха уара даҽа зҵаарак ахь иурбрит, убри ала суҟаҭәарц азыҳәан... Ашә аартны соужь, уаха ара саангыларц сҭахым. Ишԥацари ас мацара. Зны ауаа ирҳәо иазыӡырҩуа иҟалап.
Ауада аҩнуҵҟа иҭынчрахеит убас акәыбрыҵәҟьа ҩнамызт акәымзар, иахьыԥыруа абжьы уаҳартә. Иҟалап аҭӡамцқәагьы уи аҭынчра аҟнытә еибарххазаргьы, ҩнуҵҟала амаиор дшеибарххаз еиԥш, аха инимырԥшит, аԥышәа змаз «Кавказ каҷҷа аԥа хазына» ихаантәи ачекист. Кьасоу ишҟа иоуз ацәымӷра игәаҿы иҵәахит. Уашьҭан зны ишыҟаиҵалац еиԥш, цәҟьак даҿаиршәырц азыҳәан.
Ауада аҩнуҵҟа аҭынчра иааҟалаз Кьасоу деиҵанарӷәӷәеит еидара хьанҭак даҵоушәа. Убасҟан игәалашәеит иабду изеиҭеиҳәаз ажәабжь, иара ибла ишамбазгьы хашҭра ақәымкәа ихаҿы иаанхаз.
«Кавказ каҷҷа аԥа хазына» ихаан акәын. Згәы ҭырҟьахьаз, харада ахара иацәынхаз ауаа, аколнхараҿ акгьы рхамшәалаӡо, ажәжәаҳәа аусура иаҿын. Убас ишыҟазгьы ирықәнамго ажәақәа раҳәауа, арахә реиԥш иларҟәны ирызныҟәон. Ҽнак, шьыбжьон агәазы, ҳәсеи-хацәеи амра ицәгылан ишырашәоз, абригадир даакылҟьеит арҵәаа ҳәа дыҳәҳәо, араиком Ԥшьалаа дааит, шәызегьы ахьаца ду ашәшьырахь шәлеи ҳәа. Ус, Ԥшьалаагь дааит аҟаҿыҳәа дыцҳауа, иҿашәоз ажәақәа ҳәо, иҟамчы еиҩырҿан иааигәа игылаз ирықәырххо. Иара ихала ашәшьыра дныҵагылеит, уа зегьы рҭыԥ шыҟазгьы. Егьырҭ амра инцәиргылеит, аԥхӡы рылхәаҭо.
– Цқьа ишәзырашәом аџьықәреи, – ргәы кыдызххьаз ибжьы нарылаиргеит Ԥшьалаа. – Ашьапы аџьалакьат шамоу анышә адшәыҳәҳәалоит. Шәхы мҩаԥыжәгоит ишабалак. Акәтаӷьи, акәаци, ашәи ишәықәу шәшәом. Ари иаанаго атроцкистцәа шәрыдгылоит ауп, – дааиԥхьхәыцаан, ихы-иҿы ашҳамра нықәлан, ргәы ҭызшьаахьаз, еснагь ираҽԥниҳәоз иажәақәа рҿынархеит. – Нцәак иеиԥш шәзықәгәыӷуаз шәаҳ, аха ашьҭахь ишәыҵазкыз атроцкист хәымга, ҩ-хаҿык змаз аԥсахҩы Лакоба ицәа шәхыскаауеит шәызегьы. Убри дахьцаз шәишьҭасымҵарц шәҭахызар, аус жәула уаҩҵас. Дарбанзаалак ҳара ҳполитика иадымгылаз, ҳвожд ду имҩа ианымлаз... – иажәа ааҿахиҵәан, еиқәышьшьы игылаз ауаа днарылаԥшны, иџьыба иааҭигеит ҵыс ӷрак. Аҵыс зегьы ирбартә ашьапқәа ирынкны ианҩышьҭих, иоуижьуаз џьнашьазар акәхап, амҵәыжәҩақәа рҟьара иалагеит, аха уи ахақәиҭра аԥеиԥшымызт. – Ҳвожд ду имш ианымлаз, уи ииҳәо назмыгӡо, – ибжьы зегьы ираҳартә ҿааиҭит, – абри аҵыс еиԥш шәсырԥыԥуеит. Сшәеигӡарангьы сыҟаӡам!
Дмыццакӡакәа ашьшьыҳәа, игәы иахәаӡо фатәык ифозшәа, акакала аҵыс ахәы алхра дналагеит. Аҵыс ҷыжь-ҷыжьуа, ахьаа иоуаз агәы ҿнакаауан, ацхыраара иаҳәон. Аха иабаҟаз иацхраауаз ма ус ҟаумҵан ҳәа иазҳәоз Ԥшьалаа?! Иршәахьаз ауаа рхапыц еихарӷәӷәа, аҵыс шыԥсуаз иазыԥшын. Доусы ахьгылаз ргәы еиҵалон, иара аҵыс иаҟараны, иара аҵыс аԥсы хьҿкаауаз еиԥш, иҿкаауан рыԥсы. Рмилаҭ зинқәа зегьы рымхны, аҵыс еиԥш ихәларԥыԥны акәын ишыҟаз даргьы. Ԥшьалаа ихы-иҿы ихаччон, агәахәара ду иман. Аҵыс абжьы маҷхацыԥхьаӡа иара иччаԥшь иазҳауан. Зхы хьыдышьшьыз аҵыс аҵыхәтәантәи ахәыц алхны инапсыргәыҵа инанҵаны иҩышьҭихит, иааира дук игазшәа (уи усҟан аиааира ганы акәын дшыҟаз). Иаԥхьа игылаз ауаа днарылалеит аӡәаӡәала рыбла дхыԥшыло, ижәбома исылшаӡо ҳәа реиҳәошәа. Уи ибла аӡәгьы дхыԥшылар иҭахымызт. Зааигәа днеиуаз иҿы наҟ инаирҳәуан. Инапсыргәыҵаҿ ианыхьшәашәа ауп аҵыс шыԥсыз ангәеиҭа. Наҟ иршәны инкаршәны, азаара изаазшәа иаԥхьа игылаз днарылаҟааит:
– Исҳәаз шәаҳама?!.
Гәаӷла ихәаԥшуаз ауаа рыблақәа изымычҳазт, амашьына данақәҵ ашьҭахь, дызланыҟәоз иҽы ахьҿаҳәаз ашҟа иҿынеихеит.
– Аус жәула акәымзар, зны шәахыԥазаргьы, Ҟазахсҭанҟа шәдәықәҵара акы аҭахны ҳәа иҟаӡам, – иҳәан, иҽы дыҩҽыжәлеит.
– Ҟазахсҭанҟа иахыжәгақәаз ҳазлареиӷьузеи ара иаанхаз аԥсуаа, – иҳәеит зықәрахь инеихьаз ҭаҳмадак.
– Уара Ҟазахсҭан унахыгазаргьы ухәҭоуп. Сааигәа угылам акәымзар, аҟамч ԥҵаҵа уҵысхуан, – иҳәан, дахьҽыжәыз иҟамчы ҩышьҭихит Ԥшьалаа.
Убасҟан иаанкыларазы аӡәгьы дманшәаламхакәа, игылаз дҩарылҵәраан, Ԥшьалаа ихәцә данкны дылҽыжәҳәаны, адгьыл ҩара деизҟьа длықәижьит жәаф шықәса раҟара зхыҵуаз ҷкәынак. Рызегьы ахьгылаз инышьхныԥсылеит. Аҷкәын Ԥшьалаа дҩаиқәԥалан, дыҩны абна дҩылапҟа дцеит.
Ԥшьалаа ахьымӡӷ иигаз изхгомызт дахьгылаз. Аԥсыӡ аӡы зҵабаз еиԥш, уажәы-уажәы иҿы ираҳауан, арахь дызцәажәомызт. Аԥхӡы иҿашыз инапсыргәыҵа асаба зынтаталаз ала иааирыцқьан, аӡмах ҿыцха дӡааҳалазшәа, аҳәынҵәа неиҿашьшьит. Нас днапҟьа-шьапҟьо, иҟамчы ырмақаруа зымҩа ддәықәлеит.
Ишанханы еилагылаз ауаа, иҟалаз рхаҿы ианнеи ауп аччара ианалага. Урҭ ччон Ԥшьалаа архәара даҵәахаанӡа…
Кьасоу ихәыцра даалнахит, амаиор дҩагылан, иаԥхьа алеиҩеира даналага.
– Даҽа зҵааракгьы суҭаргьы, аҭак уаҳа иҟасҵараны сыҟаӡам. Соужь адәахьы!
– Ара уааныскылап ҳәа сгәы иҭаӡам. Уца, ашә аартуп.
Кьасоу ашәаҿ даннеи, даахьаҳәны ус иҳәеит:
– Иҵегь сҳәон, алҵшәа шоуа здыруазар, аха...
Авокзалаҿ, ауаа ахьеилатәаз даарылҵны алашара ыршаҟьо иҿааихеит аӡәы. Уи иныҟәашьала, амилициа иакәын. Иара ара акы ихашҭны дцазшәа, мамзаргьы иаха ихьыӡ игәалашәазшәа, даара зхы зтәу аӡәы иеиԥш, дышиашаз Кьасоу дахьгылаз дааит.
– Аҭаҭын умоума? – дҵааит амилициа, иижәыз ихыԥсаацыԥхьаӡа еиҳа игәы хынҳәуа, ибз еилаԥаҭо.
– Сахаӡом, – иҳәеит Кьасоу, иааидгылаз ишҟа агәаҽанызаара иманы.
– Саҿымхааит, иабасҭаху иара саргьы, есымшааира сгәаҭеиуа сашьҭоуп, арахь иахьсыхәаз ҳәа акгьы ыҟам.
– Иара аҩыжәра уаҟәыҵыргьы цәгьамзар ҟалап.
– Иакәым кыр ҟасҵама? – ицәа дааҭаӡыӡеит амилициа.
– Ишԥаҟоумҵеи, иахантәарак утапанча ҭкәыцәаа уҳашьҭан.
– Аиаша уҳәома! Ааи, схы иҭашәааит... Анцәа иџьшьоуп стапанчажә аҭра иахьҭамыз. Машәыр ауан, анцәа ауаа, ҳаи, схы иҭашәааит. Сеиҳабы иаҳахьеит уажәшьҭа. Сагьамихуеит. Арахь апенсиа ацаразы шықәсык ауп исзаанхаз. Ҩажәеиԥшьба шықәса баша аӡы иаласыԥсеит. Ҳаи, схы иҭашәааит, закәызеи иҟасҵаз уҳәарауазеи! – ихы шәиуа алашьцара дналалеит, илашара иикыз ырцәаны.
Адәыӷба аангыларҭаҿы игәаҟуаз ауаа, ихырсасиуа итәази игылази, «шәлахьынҵацәгьа шәҽашәымҭан» аҳәозшәа, арҵәаа ҳәа иҳәҳәо, ргәы рхаҵо, илиаҟьан ицеит вагон зыцраҳәамыз паравозк. Уи ашьамхыласра даҵашьыцит Кьасоу. Иара неихаркәа имамкәа иажәра дҭагылоушәа игәи ишьамхи деицнарымго, ажәҩан иалҩрыз аҳаирплан еилаҟәыбаса адгьылаҿ ишышьҭоу еиԥш, иаргьы деилаҟәыбаса дгылан уажәы.
Ашьжьымҭан, ашколаҿ данааи, адиректор ажурнал иимҭеит.
– Иҟалазеи, исыхьзеи?! – дҵааит Кьасоу.
– Еиҭа уҵаауама исыхьзеи ҳәа?! Иухьзеи умбои уамхуп. Абар аминистр иҟнытә иҳауит ашәҟәы, – иаԥхьа иқәыз ақьаад аашьҭыхны, иланарԥшыгақәа хара икны дкылыԥшуа, аҳамҭа злаирҭаз ашәҟәы даԥхьоушәа, ибжьы ныхраалан инаиргеит: – «Дамхзааит аҭоурых арҵаҩы Кьасоу Мрамба, иахьатәи аамҭа дахьақәымшәо, насгьы аҵаҩцәа асоциалисттә ааӡара аҟынтәи иахьымҩахиҟьо азы» – иԥынҵа хыԥсаа зыдкылаз ақьаад аҟнытәи иҩышьҭыхны, гәырӷьаҿҳәаша ииҭоушәа, ҿааиҭит. – Иуаҳама?!
Илашьцеит Кьасоу икәша-мыкәша. Ҵыхәаԥҵәара змаӡам дәык ԥсҭҳәа еиқәаҵәала ихҟьоушәа днықәыԥшит. Уи аԥсҭҳәа еиқәаҵәа иалаԥсахын шәыҭҳа шкәакәан иара аҵара зирҵоз ахәыҷқәа мадаӷьмадашәо, изхәаҽуа цәқәырԥак иалҵырцы рҭахызшәа. Убасҟан иблахаҵ аагьежьит иара. Иҟалон уи адиректор иаԥхьа дкаҳаргьы, ирласны адәахьы ддәылымҵызҭгьы.
Убри аҽны инаркны аусураз дахьнеилакгьы џьаргьы дрыдыркыломызт. Уимоу, абаӷәазаҿ еидара шьҭыхҩысгьы мап ицәыркит. Аҵәаӷәа нахьыршьит ихы ахьыҩнеикра уадак ирҭараны иҟазгьы. Абас ала, ишьҭахьҟагьы иаԥхьаҟагьы имҩақәа кны агәы даақәхеит Кьасоу Мрамба. Убри нахыс иӡбеит Аԥсны далҵны дцарц. Уаҳа даҽа мҩак ыҟамызт уажәы иара изы.
Игеит, адиктор лбжьы адәыӷба шаауаз ала, аха иахьынтәиаауаз, иахьцоз изеилымкааит Кьасоу.
Еиҭа ауаа реижәылара, еиҭа рыҳәҳәабжьқәа...
Кьасоу дгылан уа дадырсызшәа, ихи иареи еиқәԥо. Иаԥхьа иааины игылаз адәыӷба аҭаларахь игәы ихон, аха ишьапқәа деиҭаргомызт. Убасҟан, дзымеиҭаҵуа хәыцра хьанҭак дышьҭанарӷәӷәеит.
Аҟәа аиндустриатә техникум актәи акурсаҿ дыштәаз дҭырцеит. Иара ихала ауиакәхыз, даҽа жәеизаҩык аԥсуаагьы.
– Исыхьзеи, избан, атехникум сызҭышәца? – дҵааит Кьасоу, адиректор иҿы дныҩналан.
Адиректор, «Кавказ каҷҷа аԥа хазына» хаҿыла иеиԥшыз, диеиԥшӡамзаргьы зыҽеиԥшызтәуаз, ибла саркьақәа днаркылыԥшны, ацәымӷра иҿықәыҳәҳәо Кьасоу днаихәаԥшын, ҿааиҭит:
– Уара аҵара уахьӡаӡом.
– Аҵара сахьымӡозар, шәбызшәа цқьа иахьысзымдыруа ауп изыхҟьо...
– Ҳабызшәа уажәшьҭа ижәдыруазар шәыхәҭан. Абар, жәашықәса ҵуеит шәхы аҭагалара ҳаҿуижьҭеи. Арахь лҵшәа ыҟам акәымзар.
– Шәара ишаҳшәырҵоз ала, лҵшәа аиуран иҟаӡам.
Амаҭ аҵыхәа уақәԥалар, ахы шышьҭнахуа еиԥш, ихы ҩышьҭихит адиректор, иланарԥшыгақәа рыҵаҟа иблақәа иаацырцырыз Кьасоу ишҟа иаармацәысны, ус иҳәеит:
– Ишԥасоуҳәара, избан лыҵшәа замоуз?
– Избанзар, мчыла шәбызшәа ҳарҵара шәалагеит, – уажәшьҭа иԥикаауаз, игәы иҭаз зегьы иҳәарц инаиқәикит Кьасоу. – Рҵаҩцәас ҳәа иаарышьҭыз, аҵара рымамызт ишахәҭаз. Ақыҭа инарылаҳауа ирылан. Ҩыжәран изҿыз уаха шаанӡа. Иаарбалак иаҳәауан. Аҳәашьышь хымз зхыҵуаз изааугар арҵаҩы, хԥа узықәиргылон, хәымз зхыҵуаз – хәба. Абарҭқәа зегьы рышьҭахь ииашоума уажәы исыдышәҵо ахара, аҵара уахьӡом ҳәа. Схала соума, шәҩыла, зқьҩыла аԥсуаа рҿаҟәара шәаҿуп.
Аҳаҭа рчы ԥыртланы аԥсыԥ аноурыжьуа еиԥш, длеиқәаҳаит адиректор дахьтәаз. Уи «Кавказ каҷҷа аԥа хазына» иҟазшьа ала дшааӡазгьы, ҩнуҵҟала уаҩрак изынханы дыҟазар акәхарын, Кьасоу иахь уаҳа дмыҳәҳәаӡакәа, ҭынч дыниазҵааит:
– Иуҭахузеи, нас, сара сҟынтә?
– Иҟалозар, аҵара азин сыҭ.
– Исылшом, – иҳәеит адиректор, ихара аҿаԥхьа игәы ааиртырц иҭахызшәа. – Исылшом, избанзар, сара схала изыӡбом. Хыхьынтәи адҵа ыҟоуп. – Аҵыхәтәаны ииҳәаз ахәҭамкәа ишиҳәаз ибеит, аха уажәшьҭа рҽеишьа имамызт азыҳәан, уаҳа иажәа инацымҵакәа, иҽааникылеит.
– Аԥсуаа рыҭцара хыхьынтәи ишеиҿкаау хәыҷгьы дугьы иаадыруеит. Ҩ-аахак ҳзыҟашәҵеит шәара. Мчыла шәбызшәа аҵара ҳалашәыргеит, мчылагьы ҳаҭцара шәаҿуп. Уи иаанаго, абри адунеиаҿы ҳара акгьы ҳаԥсам ҳәа ауп. Аха ҳара ҳзыԥсои ҳазусҭои аҭоурых ибзиаҵәҟьаны иадыруеит. Сшәыҳәоит сышҭышәцаз ала ашәҟәы сышәҭарц.
Адиректор иблақәа шҳазӡа, ҿымҭ-ԥсымшьа дтәан, ахара зду ишьауӷа ианизаԥхьа ашьҭахь дшыҟало деиԥшха. Кьасоу иажәақәа ахҿа еиԥш ишиашоу игәы иалаҟацон. Иԥсахы еибакуан, аха иҽааникылон. Ихьамҭахаз ихы шьҭымхӡакәа, ақьаад акы наниҵан, амаӡаныҟәгаҩ ԥҳәызба даалыԥхьан, иналиҭеит.
Амаӡаныҟәгаҩ икьыԥхьны Кьасоу инаилыркыз ақьаад бӷьыц абас анын:
Алыҵҟьаба
Иҭазааит алыҵҟьаба Мрамба Кьасоу, аҵараҿы агәырҵҟәыл ахьимам аҟынтә, аиндустриатә техникум дшыҭцоу ала.
Адиректор – Лашьхиа Г. Г.
Амаӡаныҟәгаҩ – Мамԥориа Н. Н.
Аҟәа – 1949 шықәса.
– Абригь ҭоурыхуп шәара шәхы-шәҿы аарԥшра азыҳәан, – дындәылҵны дцеит Кьасоу.
Ахәлара иаҿын. Кьасоу ихы игәы ахшәаны, иқыҭахь игаз амҩаҿ амашьына дазԥшны дгылан. Шьыбжьаахыс ҿаҵак иҿы иҭеимыршәцызт. Ихлахаҵ гьежьуан, имч акаԥсара иаҿын. Гәыӷрас имазгьы аҵыхәтәаны иааиран иҟаз автобус акәын. Аха уигьы унацәа узрыламҵо иахьҭәыз акәхап, иаанымгалаӡакәа, иниасны ицеит. Ииасны ицаз автобус инашьҭарххны, акаҭран мҩа аҟынтәи иаахаҵәин, асаба ықәырч аҿаанахеит амашьына ласы «Победа». Кьасоу игәы ааҭгәырӷьааит. Амашьына иақәтәаз дара дрыжәлантәын. Дгәеимҭакәа дивсыр ҳәа дшәан, амҩа агәҭа днаныххылеит.
– Уеилагама уара, узымйышәада?! – амашьына ықәрчаразаан даангылан, ахышә ихы аакылырҳәҳәан, дыҳәҳәеит амашьынаныҟәцаҩ.
– Сузымдырйеи, Кьасоу Мрамба сами, – иҳәеит Кьасоу ижәлантә игәы иахәап ҳәа.
– Аа, уара уоума ашколаҿ зхы змырманшәалакәа иҭырцалоз, – иҳәеит Кьасоу ижәлантә иааиртхьаз амашьына ашә нкыдҵауа.
– Аҵара сҭахымкәа акәӡам уи шыҟалаз. Абызшәа аҵара сцәуадаҩхеит.
– Урҭ рбызшәа уара уакәым сара исҵеит! – Кьасоу иажәа ааҿахиҵәеит рыжәлантә. – Ҳвожд ду ибызшәа уаҭәаумшьеит акәу? Акы шулымҵуа уиалагь уаҩы ибартә иҟоуп. Ҳтәыла зегьы урҭ рбызшәа ҳҵоит ҳәа иаҿуп, уара?!. – ибжьы неиҵыхны амашьына дынҭаччан, нас Кьасоу дааиқәӷәӷәан, ҿааиҭит: – Уара уабдугьы иҽыркьаҳәны акәын дышҳалаз ҳаиашьараҿы. Уаргьы убри амҩа унықәлеит. Сара смашьына иҭасыртәо ҳажәлаҿ иаԥсоу роуп. Абра угылаз ухшыҩ ухаҿы иааиаанӡа, – иҳәан, амашьына ныҵырҟьан, асаба ниҿарчны дцеит.
Аҵх агәы ааҩнашахьан, Кьасоу амҩабжара аныҟаиҵоз. Ари нахыс акаршәра ааныжьны аҿаҩа даҿалон азыҳәан, иԥсы ааиҭеикырц аҵла ашьапаҿы дахьынатәаз дамхацәеит. Убасҟан ԥхыӡ дибеит, иара изымдыруаз, иԥсхьаз иашьа Назбеи.
– Умшәан, сашьа сара ухала амҩа уқәсыжьуам, уаԥхьа сгылазаауеит ҳәа, аҵх лашьцараҿ дцәырҟьа-цәырасуа ибжьы ааиргеит Назбеи.
– Уара узусҭада? – алашьцара иалаӡуаз агага, блала дшаҟьо днашьҭалеит Кьасоугьы.
– Уашьа Назбеи сами, заанаҵ зыԥсҭазаара иалҵыз уашьа...
– Нас арахьтәи аԥсҭазаара иацу ауадаҩрақәа урыцәшәаны аума заанаҵы узҳацәцаз? – ҳәа дааӷьаҵәы-ӷьаҵәит Кьасоу
– Иуадаҩума, сашьа адунеиаҿ аԥсҭазаара? – дҵааит Назбеи ашәеиқәара дызлаз аҿы џьарак иҽаанкылан, изымдыруаз иашьа ихы-иҿы цқьа иҭиҵаарц иҭахызшәа.
– Ицәгьоуп, сашьа, ицәгьоуп, – иҳәеит ихы игәы ақәымчхан Кьасоу. – Иумбаӡои аԥсҭазаара исызнауа? Схы ахьызгара сзымдыруа схала амҩаду санхалеит. Сахьынаҳәааҳәлакгьы зегьы мап сцәыркуеит. Исабжьугозеи, сашьа, иҟасҵарызеи, схы абазгари?
– Угәы каумыжьын, сашьа. Ушәаны ухьамҵын. Ҳхы еиқәырхагас иҟоу убри заҵәык ауп. – Иаҳа-иаҳа наҟ ибжьы наскьон Назбеи. – Са сахь схьаԥшуеит ҳәа уаламган. Арахь акгьы ыҟаӡам. Арахь ауаҩы иԥсҭазаара иаҵыхәтәоуп. – Уи нахыс уаҳа ибжьы имаҳауа ҵлашәарак адгьыл днахәлабга дцеит ҵаҟа.
Иара уажәы адәыӷба аангыларҭаҿ дахьгылоу, иашьа Назбеи ихы-иҿы алашьцара иалибаауан дцәырҟьа-цәырасуашәа. Зны ишьҭахьҟа диасуазшәа, даҽазныхгьы иаԥхьаҟа. Зынгьы апаравоз абжьы ангалак, дацәшәаны дныҵабозшәа, агәаҟра даҿын. Убасҟан Кьасоу илымҳа иааҭаҩит Назбеи ибжьы ааигәаӡаны.
– Умцан, сашьа, Аԥсны ааныжьны. Аԥсуаа рнышәынҭрақәа ишырԥырымҵуа ухамышҭын.
Кьасоу дгылан дадырсызшәа, ихы иқәыжь. Аҵх ахьамҭара иара ижәҩахыр иқәызшәа, иаҳа-иаҳа ихьамҭахоз ицәеи-ижьи ишьамхқәа ирзынкыломызт. Уажәы-уажәы илаԥш иҵашәо иалагеит иаб дызгаз асыԥса цәқәырԥа. Уи абжьала адунеи зегьы гәынқьуашәа, илымҳа ҭнашьаауан уажәы...
...Атехникум данҭырцаз ашықәсан, зыԥсадгьыл зыԥсахыз иеиԥш дшьаны, иааиԥылалак ибла ихырҳәалон, амитә ҟазҵаз иара иакәызшәа. Игәы аныԥҵәа, ихы ахьигара изымдыруаз данықәха, иаб Махьал арахә иман дахьыҟаз ашьхаҟа дцеит.
Аҽны амш бзиан. Кьасоу иабгьы иаргьы, арахә ирхылаԥшуа, акаҵәараҿ итәан.
Ашьха уарбақәа ахрақәа ирхууаан ианаауа еиԥш, аԥсҭҳәа еиқәаҵәақәа рҽеибаркны, ажәҩан агәы ырхәашьуа рҿаархеит. Иаразнак иҩалҟьан, уа хыхь абомба тҟәацуазшәа иаадыдит.
– Уара ара уҟаз, сара арахә ԥхьасцоит, – иҳәан, ишәақь аакыдԥааны иҿынеихеит Кьасоу иаб. Уи нахыс уаҳа димбаӡеит иара. Иагеит асыԥса ирахәгьы иаргьы.
Ауаҩытәыҩса игыгшәыгратә мчқәеи, аԥсабаратә ҵасқәеи ирыхҟьаны, зхала адәы иқәхаз, «Кавказ каҷҷа аԥа хазына» ихаан зхәыҷра алаӡыз, зыҷкәынра абиурократизм иахәаҽыз, аиашаҳәара зымҩа аҿаҟәаз Кьасоу Мрамба, ихы ахьныҟәигара ҭыԥк аԥшааразы уаха амҩа дахьықәгылазгьы иқәымҿиеит.
Иаԥхьа иааины игылаз адәыӷба ашәқәа ҟьаҟьаӡа ишаартызгьы дзеиҭамҵит. Иԥсадгьыл далҵны дымцарцазы, маӡала игәаҿы икнаҳаз аԥырсал лкыдыҩрын, адгьыл илаласеит...
Убасҟан иаҳаит ишьҭахь ала абжьы:
«Уабацои, ҳашьа Кьасоу, ҳара ҳааныжьны. Уахьцалакгьы иузыԥшаараны уҟаӡам аиаша. Угьежьы ҳара ҳахь, уцқьареи уареи шәеиқәхарц уҭахызар. Ухы иазумун мҳаџьырра... «угьежьы ухьышьҭрахь»...
Уи ихы игәаларшәо иқәҿызҭыз игәы акәын. Кьасоу Мрамба шиакәу даанхарц азыҳәан ақәԥара иаҿыз.
Ишьҭахьҟа данаахьаҳә, иӷьазӷьазуа днаргәыдыԥшылеит Ерцахә ашьхақәа ԥсҭҳәацкгьы рҿаршәымкәа. Игәаҳәара шьҭызхшаз иҟәандаӡа ԥшакгьы неиҿасит. Ишьҭахьҟа игоз аихашьҭыбжьқәа, уажәраанӡа илымҳа ҭызшьаауаз, акгьы иаҳауамызт. Ихьшәашәоу, аԥсҭазаара ахьыҟам, изқәа аиархан дгылан. Ус, иаразнак Нарҭаа дуқәа рымч ԥхьаҟа ихазшәа, адәыӷба аангыларҭа ааныжьны ишьаҿақәа еихҳәо, иԥхьаз ишьхақәа рышҟа иҿынеихеит Кьасоу Мрамба.
Шьыжьуп. Асааҭ жәаба рахь аус ауеит. Архитектор дҭахәхәа дыцәоуп. Уи шьҭа аусурахь днеихьазар акәын... Дцәарҭанхалеит. Иаха сасцәақәак иҭан. Аҵх ԥҽноуп дшышьҭалаз. Ашьыжь цқьа дыцәарц иӡбеит. Аусураҿгьы иара идлаԥса рымч зқәымхаша уажәы акгьы ыҟаӡам. Амала, иахьа ақалақь аладахьтәи аган аҟны гектарк инеиҳаны адгьыл зымҽхаку абаа аҩныҵҟатәи аҭӡамцқәеи, урҭ аҭӡамцқәа ирыдҟаҵалоу ахыбра ссамыссақәеи рырбгара напы адыркраны иҟоуп аусуцәа. Абаа аҩныҵҟа идыргылараны иҟоу, аԥсуа музеи ахыбра ду апроект иара иахьиҟаҵамҭоу аҟнытә, урҭ русура илаԥш ахызар иҭахын...
Акыркырҳәа иныхҵаӡаны игеит ателефон абжьы. Архитектор аҭҳарцәҳәа ацәа даалҵын, ииарҭа днылатәеит. Ателефон атрубка илымҳа надикылт.
– Сӡырҩуеит!..
– Аҩыза Архитектор, иаарласны амузеи аргылараҿы шәмааир ԥсыхәа змам аус ҳаниеит...
– Изҳәо уарбан, аӡәыр машәыр ихьма,
– Анџьныр-аргылаҩ Манча соуп... Шәарҭа ыҟаӡам. Амала…
– Уажәыҵәҟьа, сара уажәыҵәҟьа уа сҟалоит.
Архитектор минуҭқәак рышьҭахь Аҟәа абаа аҩныҵҟа еилагылаз аусуцәа гәыԥҩык днарылагылеит. Иаразнак илаԥш нархигеит аусуцәа зырбгара напы адыркыз абаа аҩныҵҟатәи ҭӡамцқәак. Аха, абар, абаа иамоу ауада ҭшәақәа руак ашә инкахәыцуа илагылоуп гәыԥҩык аусуцәеи анџьныр-аргылаҩ Манчеи. Урҭ рҩадахьшәа еиқәу аӷәқәа дрықәтәоуп ҭаҳмадак. Уи ԥшьынҩажәаҟа шықәса ихыҵуеит. Ижакьа зынӡа ишлахьеит, игәаҵаӷара иаақәсуа иоушьҭуп. Ихахәгьы аӡшәах еиԥш иҟәашӡа иҟалахьеит. Дмахәажә-шьахәажәӡа, иаазланы иҟоу уаҩ нырҳа дук иоуп. Иҿаԥшылара бааԥсуп, игәы акы шалоу ҩашьом.
– Шьыжьбзиақәа, аҩызцәа! – днареихырхәеит Архитектор.
– Бзиара жәбааит, аҩыза Архитектор! – еилагылаз зегьы еицҿакны аԥсшәа иарҳәеит. Аҭаҳмада азныказы дахьтәаз дҩыҵыгәгәашәа иун, деиҭалатәеит. Аха «аҩыза Архитектор» анырҳәа, дҩагылан, уи иахь иҿааихеит. Архитекторгьы аҭаҳмада ишҟа шьаҿақәак ныҟаиҵеит.
– Излазбо ала, шәарҭ асас дышәҭоуп, аҩызцәа! Бзиала шәаабеит! – Архитектор инапы аҿынаирхеит аҭаҳмада иахь.
– Бзиа сыжәба, цәгьа сыжәба, сааит, дад! – иҳәеит аҭаҳмада.
– Иауазеи, бзиа шәҳамбакәа, арҭ шәеиԥш иҟоу абырг бзиа дзымбо ҳара уаҩ дҳамам ҳәа сгәы иаанагоит!
Рнапқәа ааимырхит.
«Игәы нзырхазеишь ари аҭаҳмада?» – дааиԥхьхәыцит Архитектор. Нас, еилагылаз ауаа илаԥш иныҵиган, ихы Манча инаиқәкны ҿааиҭит:
– Иҟалазеи, Манча, узсыԥхьазеи?
– Иҟалаз саргьы цқьа исыздыруам. Ҳасас иҳаиҳәароуп, – иҳәеит Манча, ауаҩ бырг днаихәаԥшын.
Архитектор аҭаҳмада иахь деиҭанхьаԥшит. Ихы инаркны ишьапаҟынӡа лаԥшыла дааимидеит.
Аҭаҳмада деиҵаӷәӷәа, ихы ларҟәны дгылан. Дгылан уи, абаа аҭӡамцқәа рыхҭыси рықәреи, рыхьанҭара ижәҩахырқәа ирықәыӷәӷәозшәа, дхьанҭаӡа. Дазхәыцуан Архитекторгьы абаа аҭоурых, дрызхәыцуан уи злахьынҵа адҳәалаз ауаа.
«Шаҟаҩы рыԥхӡаша ахьшузеи ари абаа хырӷәӷәарҭа ду ргылахарц азыҳәан. Ҵоуп, ари абаа амҽхак уамак иаҵанакуамызт, аха зыҭӡамцқәа ҩба-хԥа метр ажәпара рымаз, зыҩныҵҟа ажәлар рыԥсҭазаара агәараҳәа еилашуаз абаа, зқьышықәсала ақалақь зегьы, ақалақь моу, иара Аԥсынтәыла зегьы гәашәс иаман, ибаагәаран иакәыршан. Аа уажәы уи абаагәара изавымсызшәа, алаӷәым лаҵаҵан иԥыржәан, иԥыххааса амшын аҿы илҭарыԥсеит. Убри ҟазҵазгьы ақалақь агаҿа сырӷәӷәарц, исырԥшӡарц сҭахын, иҳәеит. Исыздыруам уи еиԥш ҟазҵо ауаҩы иԥшӡара шәагас иамоу. Сара усазҵаауазар, зқьышықәсала ҳажәлар рҭоурых адаҟьақәа зынпыҟҟала изныз абаа, икәаԥҷаҷараӡа аҭоурых ацәқәырԥа еиқәаҵәақәа ишрыцәцаз еиԥш, иахьа уажәраанӡагьы игылазар иаҳа еиӷьын, иаҳа иԥшӡан ауаҩытәыҩса изын... Аха уи иҳаҩсхьоу усуп, рхынҳәышьа амаӡам.
Аҭаҳмада ихәыцрақәа даарылырхит архитектор иажәақәа:
– Ҵаара ԥхашьарам, шәара шәабанӡатәиу?
– Сара аратәуп, абра абаа аҩадахьыҵәҟьа сынхоит, абра сиит, абра исхызгеит схәыҷра, сқәыԥшра, абыржә сахьубо сааиаанӡа сыԥсҭазаара зегьы. Сара сабшьҭра аб иаб ихаан аахыс абраҟа инхон, дад...
–Гәык-ԥсыкала сеигәырӷьоит, ҳақалақь иара ахаҭа еиԥш, иӡышӡа иҟоу ауаагьы шәахьаланхауа... Ари уи аԥшӡареи агәыкреи иаҳагьы иацнаҵоит, еиханаҳауеит. Амала, гәыбӷан схы иасҭоит иахьа уажәраанӡа шәареи сареи ҳахьзеиқәымшәацыз.
– Уареи сареи иахьа уажәраанӡа ҳахьзеибамбацыз уара иухараӡам. Уара сара суздыруамызт. Сара сакәын узыԥшаашаз. Акрааҵуан уӡбахә саҳауеижьҭеи. Абригь-абригь ауаҩ иҟаиҵаз ахсаалала абри абаа аҩныҵҟа хыбра дук дыргылоит анырҳәа нахысгьы узбар акәын, аха сманшәаламхеит, зны сгәы бааԥсын, зны Аҟәа сыҟамызт зҳәаз еиԥш... Аха иахьа... абаа аҭӡамцқәа рырбгара напы адыркит анырҳәаҵәҟьа, усымбар сзымычҳаит. Амала, ани ақалақь арԥшӡара ҳәа узҿу аҟны ҳара аҵлаҳәысҭақәа ҳакәым аус злоу, шәара аҿар шәоуп, дад, аҿар.
– Убригьы иамаскуам... Иара абри акәхап иахьа сара сҟны аҳәатәы шәызҭазгьы.
– Исымҳәар ада ԥсыхәа змамыз аус сымамызҭгьы, жәларык русура еиԥысҟьомызт... Нап зшәыркыз аус
иаҵанакуа сымдыркәан, аха ус сымургьы, ԥсыхәа амамызшәа збеит сара стәала, сиашоу, сиашаму шәара шәазхәыцып сажәа насыгӡозар.
– Сышәзыӡырҩуеит...
– Дад, ари ҳазҭагылоу абаа, Аԥсны аҭоурых азы изакәыз сара уара иуасҳәоит ҳәа салагом. Уи сара сеиҳагьы ижәдыруеит шәарҭ. Амала, сара сызхаану, шәара цқьа ишәзымдыруа хҭысқәак ыҟоуп... Убарҭ ахҭысқәа рыӡбахә сара иахьа шәлымҳа аҟынӡа иназгар сҭахуп, аха уаанӡа акы суазҵаашан…
– Изакәызеи шәымҳәои?
– Абри абаа адәахьтәи аҭӡамцқәа шәрылакьысуама, ани ахыбра ду аншәыргыло?
– Аа, мамоу, урҭ шыҟоу инхоит, иара ахаҭа музеира ауа иҟалоит...
– Уи шьахәуп! Нас арҭ абаа аҩныҵҟатәи аҭӡамцқәа зыхшәырҟьозеи? Ԥсыхәа амоури, урҭ аҭӡамцқәеи ауадақәеи мырбгакәа, ахыбра ҿыц аргылара?
– Ԥсыхәа змам акгьыҟаӡам, ҳәарас иаҭахузеи, амала, амузеи ахыбра ҿыц даара иргыламҭа духоит, араҟа амшын ааигәоуп, адгьыл ӷәӷәам аҟнытә, урҭ аҭӡамцқәа рымчра ҳзақәымгәыӷт, ахыбра зықәҳаргыло адгьыл зегьы лҭыжааны еихатәы бетонла ихаҳҟьарц ҳаӡбеит... Абри ауп урҭ рырбгара заԥшьаагаз...
– Ус акәхап, аха абарҭ абаа аҩныҵҟа иҭагылоу ахыбра сса-мыссақәа анықәыжәгалакгьы, уи аҭӡамцқәаҵәҟьа шыҟоу иааныжьны ишәырӷәӷәар ԥсыхәа амоуӡари нас?.. – ауаҩ бырг дырҩегьых иара итәы иҳәон...
– Еиҭасҳәахуеит, ԥсыхәа змам акгьы ыҟаӡам, аха...
– Мап, сыҷкәын! «Аха» агәынамӡара иазҳәоуп, араҟа гәынамӡарак ҟамлароуп. Арҭ аҭӡамцқәа рырбгара азин унаҭом Амҷы Баӷәаза-иԥа Адгәыр ишьа! – аҭаҳмада иажәақәа афымцеиԥш исит Архитектор. Ицәа дааҭаӡыӡеит, иқақаӡа еилагылеит ихәы-ижьы. Иаб иашьа, Адгәыр! Ааи, уи иԥсҭазаарагьы адҳәалоуп ари абаа. Уи араҟа дҭакын, араҟа дагьыршьит, аҭауад Хьрыԥс иҟаиҵаз ачарҳәара иахҟьаны. «Дзыхирҟьазеи? Дыздиршьызеи?» Шаҟараантә, шаҟаҩы дрызҵаахьоузеи Архитектор абри
аҵыхәала. Зегьы ирҳәо акоуп: Хьрыԥс дуаҩы гьангьашын, дыцәгьаршҩын. Адгәыр даныҩеидас, акры еилицо, акреилирго даныҟала, уи иеиҵаҟәаҟәарақәа ҿаԥиҽуа, дырҿагыло далагеит азын, дицәшәан, чарҳәара изуны дыдҭаиркит, аҵыхәтәан дагьдиршьит. Агәнаҳара!..» Иԥсахы ԥыжәжәон Архитектор, аха хәыҷы-хәыҷла ихы инапаҿы иааигеит. Аҭаҳмада днеиҿаԥшын, даахәыц-бӷьыцит... уи акәхеит, иаразнак аҷыҷмаса реиԥш инаиқәибаҳәеит еиуеиԥшым азҵаарақәа: «Дабаидыруаз?.. Дабеибахьаз?.. Издыруада?.. Агәҭахәыцра иаамҭам. Иажәа инаргӡатәуп», – архитектор ахәыцраҵәҟьа илшомызт, уисыр шьакәармак илшәарым уҳәартә дцәышхеит.
– Инашәыгӡа шәажәа, дабажәдыруаз саб иашьа, агыгшәыгқәа егьырзымхаз, саб иашьа?..
Аҭаҳмада, заԥхьа игылаз абаа ауада ҭшәа ашә ашҟа маҷӡак днаскьан, ацәажәара дналагеит:
– Дад, аурыс ҳәынҭқар ихаан, иара убас аменшевикцәа Аԥсны ишьагьуа ианықәыз аамҭазын, ишыжәдыруа еиԥш, ари абаа акырынтә бахҭас иҟарҵахьан.
1910 шықәса рзын, уаб иашьа Адгәыри сареи абри зышә сылагылоу ауадаҿ ҳаицҭакын. Уи, ҭауади-аамсҭеи ирҿагылаз аԥсуаа рыҷкәынцәа дреиуан: ахақәиҭраз зыԥсы ҭызхуаз уаҩын.
«Ааи, уи дықәԥон, – дхәыцуан Архитектор, – абарҭ иаабо ашьхақәа, акаршәрақәа ауаҩытәыҩса иԥсҭазаараз ибахҭамхарц азын».
– Адгәыр ашьра иқәын, – иажәа наигӡоит аҭаҳмада. – Уи аҽынгьы, егьырҭ амшқәа раан еиԥш, дазыԥшын аԥсра. Уажәы-уажәы иааҩнаԥшуан, иҳахәаԥшуан, аԥсра анапхыц ҳрымпыҵыҵыр ҳәа ишәоз ажандарм ибла хьшәашәақәа.
Адгәыр агәамч ӷәӷәа змаз хаҵан. Уи цәала-жьыла мацара акәмызт дшыӷәӷәаз, доуҳалагьы акы сацәшәап ҳәа ахаангьы игәы иҭамшәацызт, дыџьбаран, ихшыҩ ҵарын, аха ихы изымшаҭагәышьеит, иҩызцәа ҳәа иҟазгьы цқьа ҳзимеиҷаҳаит...
Уара иумдыруеи, дад, уабацәа рҳабла, Џьгьарда-Ахәҵа, Бақьҟан ҳәа иахьашьҭоу? Ирҳәоит, уаҟа, шамахамзар, хацәагьы ҳәсагьы уаа нырҳарақәан, уаа еихых-еиҵыхқәан
ҳәа. Ахацәа ркәымжәқәеи ркабақәеи зӡахуаз бақьҟанаа рҭацацәеи рҭыԥҳацәеи Адгәыр иԥшреи исахьеи рзын абас рҳәон:
– «Адгәыр шәагаала ҳ-Бақьҟан иҭанхоз ахацәа зегьы дрылукаауан, игәышԥы аҟьаҟьара икыдрыԥхаа икыдыз иҳазырҭра баҩышԥсарақәа игәыҵԥхон. Иӡара пан, амацәаз дкылуршәартә. Ихыжәҩабжьқәа, егьа афрахы даиуазаргьы, хаҵа-хыжәҩабжьк дузидкыломызт, адауаԥшь диҩызан. Адгәыр ҭеиҭԥшла аеҵәа дацлабуан, ҳарԥарцәа зегьы дрылыҷҷон».
– Ус еиԥш, аԥсабара иагәаԥханы есқьынагьы иазшагәышьом ауаа. Усеиԥш иҟоу ауаа амилаҭ ирлас-ырласны иацәыӡуа иалагар, амилаҭ еицакуеит, иссахоит, ахыԥсаа-ҿыԥсаарахьы, аныӡаарахьы ахы архоит, аха усҟан уи агәхьаа зкыдаз...
Абас еиԥш иҟаз амилаҭ хьӡырҳәага, ҵара имаӡамызт, ҷышәра хәыҷӡакгьы издыруамызт.
Адгәыр иахьеи-уахеи дызлаз, иԥсеиԥш иибоз ижәлар рашәақәаҵәҟьагьы, шамахамзар иҳәомызт. Ианиҳәозгьы, ииҳәоз «Амҳаџьыраа ргәаҟашәа» акәын. Дшыршьуаз анидыр амшмыжда аҽынгьы игәалашәеит абри ашәа. Агәаҟра бааԥс, амилаҭ амшын рыӡхыӡлара иахылҵыз «Агәаҟ-ашәа». Адгәыр игәы инархьуаз ари ашәа ахьгәаҟашәаз, аха ишԥаиурыз, иазааигәан уеизгьы; игәаҟашәазаргьы, иашәан, иҳәон иԥсы зегьы аларҵәаны, иҳәон иара иҿы еихазкырц зҭахыз ауаа рцасҳәа; иҳәон ари ашәа, иаарласны амч еиқәаҵәа иахәаҽырц иҟаз иԥсҭазаара кьаҿ иара амҵәыжәҩақәа ирымеидарц; ауаатәыҩса зырԥшӡаран, адгьыл алакҭа зыргәыкран иҟаз иԥсҭазаара аҵыхәтәантәи ақәыԥсычҳарақәа абаа аҭӡамцқәа ирҭыԥраан аҳауа цқьа иалаларц.
Адгәыр дыкнаҳан дыршьырц ашьауӷа иқәын.
Иара иҭахгәышьан иабацәа ршьала ирҵәыӷьоу идгьыл, ҭынч ихы нықәҵаны дыԥсырц, ма уи ишьамдгьыл дбаӷьаӡа дшықәгылоу дҭахарц, аха урҭ ауаа дыкнаҳан дхәыларшьырц иақәыркит.
Адгәыр дыкнарҳаит шахала. Аха хаԥыцла ашаха хҵәаны, адгьыл деиҭанықәгылт иара, уара уаб иеиԥш аԥа диоурц, дабхарц азын, уара ухаҭагьы убзиара дахаанхарц азын...
Деиҭакнарҳаит...
Адгәыр дырҩегьых иԥиҵәеит дызлархәыруаз ашаха.
Уи иҩыза, ауаҩытәыҩса иԥхыӡ иаламшәоз ахаҵа еибага, аҳәынҭқар иаамҭа еиқәаҵәа аангьы ишьра зинмызт, изинзаргьы, рнапы илаломызт. Аха аламысдақәа рнапаҿы азакәангьы иахьабалак итаруеит, иахьырҭаху амаа арҭоит.
Убасҟан ауп Адгәыр аҟаҿыҳәа инапсыргәыҵа дацҳан ижьы анҭижәаз. Уи инапы иацрыӡсан ицоз ишьаԥха имаҿа зегьы инахьыгӡаны, дууаӡа дыԥеит абри ҳзыҩнагылоу ауада аҭуан ахь. Уи ишьала абри ауада ахҵареиԥш ианиҵеит имаҿаҭыԥ. Абраҟа ишубо еиԥш, аҩаӡарагьы мариаӡам. Иҟалап, уи ашәымҭаз Адгәыр абаҩҷыда илалазар… Адгәыр усҟан игәҭакы наигӡеит: ауаатәыҩса ирзынижьит имаҿаҭыԥ, насгьы, уинахыс уаҳа дрызкнамҳаӡеит. Иԥсы илшәшәаны дкаҳаит… Инаиқәибаҳәеит... Ирыбаргәыз!.. Уаҩы диԥырхагамызт, ихы изымдыруа дышьҭан… Ашаха зцәа зыхнаххьаз ихәда рацәаххырахахьан.
Дырхәаҽит Адгәыр, ауаҩытәыҩса ирыцҳара ззымгаша...
Уи ишьала дыргәалашәарц иҭахын ауаа қьиақәа, ашьа зызкаиҭәоз ауаа қьиақәа.
Абри аҟара збаз рахьтә зыԥсы ҭаны инхаз сара аӡәзаҵәык соуп, дад. Саргьы машәырлоуп сшеиқәхаз... Уи аӡбахә уажә ара иабаҳәатәу...
Еиҭасҳәахуеит, уара уаб иашьа ишьа азин унаҭом, уи имаҿаҭыԥ зниҵаз абаа аҭуани, иԥсҭазаара аҵыхәтәантәи ақәыԥсычҳарақәа зныҩыз аҭӡамцқәеи рырбгара.
Абарҭ ажәақәа рышьҭахь, аҭаҳмада икәшан игылаз ауаа дрыҳәеит, заԥхьа игылаз ауада аҭуан аҟынӡа днаргарц.
Уи иажәа нарыгӡеит.
Аҭаҳмада, икыдҷҷа иҟаз акьыр амаршәа кны амхра далагеит ауада аҭуан агәҭан џьара. Уи иблақәа дук мырҵыкәа мцабзк кәеицеиуа иааихалашеит. Кьыр шкәакәала ишәыз аҭуан агәҭаны инанԥхеит Адгәыр ишьала ианиҵаз амаҿаҭыԥ.
Архитектор иблақәа ҭырхаха, иҿаԥхьа, ашанеиԥш дшымгәыӷӡоз иаацәырҟьаз ашьана дахәаԥшуан.
Иблақәа, игәеисра, иԥсҭазаара зегьы уажәы абри амаҿаҭыԥ иакәшаҟьон.
Аҭаҳмада, џьамыӷәацәгьала, ааӡабла иҭәыз иқәра ду азбжак еидара хьанҭаны ижәҩахыр инықәхны илкаижьызшәа, дласкәантраӡа дааҟалеит. Ашьшьыҳәа архитектор иаԥхьаҟа дааскьаны днагылеит, нас инапы ҳалалқәа ааиҵыхны, уи ижәҩахырқәа инарықәкны ҿааиҭит:
– Еиҭасҳәахуеит, уара уаб иашьа ишьа азин унаҭом имаҿаҭыԥ зну абаа аҭӡамцқәа урбгарц, ма ишьа цқьа уҵәахырц кьыр шкәакәала – иҳәан, зхахәы ааилашыҩкхьаз арԥыс наӡа-ааӡа иџьымшь мзаҿақәа инадыркны, илаԥш дааҵигеит, Адгәыр иҟәыхк иҟәны ибар иҭахызшәа. Арԥыс иблақәа нҭылашьцааит. Нас амцабз нарыхшылан, деибакит, аҵыхәтәан, иххаӡа лашарак ааиҿықәлашеит.
Архитектор ажәак аҳәара илымшо, илаԥш кыдхаланы амаҿаҭыԥ дахәуаԥшуан...
Иаԥхьа дгылазшәа ибон, ихы идыруа дааҟалеи уажәи рыбжьара, дзыхӡыӡаауа апатреҭ ианыԥшуа, зшьапқәа ԥданла иԥаху, зыхҭырԥа еиқәаҵәа зхарҟаца изхоу, заԥсуа кәмзцәа еиқәаҵәа, акәмзцәа блуз цәыш ақәҵаны изшәу аԥсуа хаҵа, иара зыблақәа рҭаԥшра инасыԥ иаламшәаз иаб иашьа Адгур.
Иблақәа изаҟәгом амаҿаҭыԥ, изааигәаӡоу ауаҩы, зыбаҩқәа ахьхьаҳәа дызҿыгәҳәаауаз адгьыл ацәа иахьҭарыԥсаз изымдыруа, ауаҩытәыҩса ишьала зсахьа нзыжьыз амаҿаҭыԥ.
Архитектор ипроект ала, ари агаҿа иқәыҷҷаауа иқәгылараны иҟоу амузеи ҿыц ажәытәӡатәи аекспонатқәа акы иаламҩашьо, ирылԥхаауа ирылагылазшәа ибон. Уи иргылаз ахыбра ду, ари ақалақьи итәыла хәыҷи жәытә-натә аахыс гәашәс ирымаз абаа аҩнуҵҟа иҭагылоу аргылара иамоу аԥсуа милаҭтә орнаментқәа зегьы реиҳа аԥсы ҭаны ибла ихгылан амаҿаҭыԥ.
...Аҭаҳмадагьы иблақәа кыдхало амаҿаҭыԥ дахәаԥшуан. Абыржәымзар-абыржәы сыԥсы маҷханы скаҳауеит
игәахәуа аҟынӡа днеит, аха ашьшьыҳәа иаԥхьаҟа днеиҭаҵын, архитектор иҽынаигәыдирӷәӷәалеит.
Игылан урҭ, акыр шықәса еицәыӡны иҟаз аби аԥеи еибаԥшаазшәа.
– Сара сыԥсҭазара, сықәра ду иагәылагӡоу ашықәсқәеи, амзақәеи инадыркны, асааҭқәеи ашәымҭақәеи рҟынӡа, зегьы абри амш иазырԥшны исымамызҭгьы, шьҭа зқьынтә анышә сафахьазаарын, дад, сыҷкәын... – иҳәан, архитектор иблақәа днархыԥшылеит аҭаҳмада.
– Иҭабуп, саб, – иҳәеит архитектор.
Урҭ аҩыџьегьы ишәаԥшьны ирҿықәын амаҿаҭыԥ, ауаҩытәыҩса ишьала бираҟра зуаз амаҿаҭыԥ.
Аԥсабара шҿыхара иҿыхахьан: ишәҭраны иҟаз улаԥш нарыдхалартә ибыбышӡа ишәҭны игылан, егьырҭ, уажәраанӡа ицәҳәны игылаз ашәаԥыџьаԥ уажәы шьаццәыԥштәахәыла аҽҩычара иаҿын.
Аҭаҳмада амаҵурҭа абарҵаҿы дтәан, ибӷа нкыдҵаны. Уи ааԥын блахкы ҽаҩраҭагалантәи ахьҩежьра еиԥш, даараӡа бзиа ибон, аха уажәы аԥсабара ахазынара илаԥш адмырхалакәа, агәашә анҭыҵ ихыгьежьааӡа игылаз аҵла акәын дыззыԥшуаз. Ӡынгьы-ԥхынгьы зыбӷьы камԥсоз ари аҵла аӡынра акәын ашәаԥыџьаԥ ирылукаартә улаԥш ианыҵашәоз: иԥшӡаӡа, ихыгьежьааӡа еиқәыҽырбо игылан аҽырԥагьаны.
Ақәра ду шамоу удырратә, ажәцәа аҟәнылахьеит уи аҵла. Ианасакьаҳәымҭаз итәӷәырԥсаны иазҳауан, уажә уа аҽааннакылеит: аӡын иҽырбаганы аԥхын ишәшьыра ԥсыршьаганы игылоуп аҽырџаџаны.
Аҭаҳмадеи ари аҵлеи еиқәлацәоуп. Агәараҭа алыиаа данроу, аԥсуа ҵасла ахымчабжьазы дырныҳәон асаби – уи ԥҳәыс усын, аха абду уи азмырхакәа абшьтәа шьны ԥагәырӷьа иуит. Убасҟан аҵла ҿыс Аҟәантә иааганы, абраҟа асаби ихьӡала еиҭеиҳаит. Аԥагәырӷьа иалахәыз агәыла-азла иҷыданы асаби иқәныҳәеит, анҵыра ду змоу абри аҵла дақәлахааит ҳәа.
Еицрызҳауан урҭ. Аҭаҳмада даныҷкәыназ уи аҭоурых иаҳахьан, аха иԥсҭазаара иадҳәалоу хҭыск еиԥш деигәырӷьаны иҩызцәа рҿгьы еиҭеимҳәацызт. Иабду идунеи аниԥсахуаз ари аҵла кыр аҽҩышьҭнаххьан, аха
шәшьырак ҟанаҵо, уаҟа даатәаны иԥсы ишьо аҿынӡа иазымҳацызт.
Зыԥсҭазаара иалҵхьоу ауаҩы ихьӡ зларҳәаша акы нижьуазароуп. Аха усҟан сыхьӡ аларҳәап ҳәа акәымкәа, иҵәҩаншьап – имаҭа иира деигәырӷьаноуп ихьӡала ишеиҭеиҳаз, аҵлашәа узҳалааит ҳәа дныҳәа-ныԥхьаны. Нас ихаҭагьы иӡбахә аларҳәеит: «Аа, абри инапала еиҭеиҳаит!» – рҳәон уи ахҭыс иалахәны дызгәалазыршәоз. Ус ишааиуаз, иахааныз рыԥсҭазаара ианалҵ, ирхашҭит ари аҵла аҭоурых. Ихашҭит иара зыхьӡала еиҭаҳазгьы. Ихашҭыҵәҟьангьы акәым, уи ишԥаихашҭуаз, аха лассы-лассы игәалашәо, иԥсҭазаараҿы уи ҵакык аманы дазхәыцуамызт. Аха нас, арԥыс изҳацыԥхьаӡа, инабжьаршә-аабжьаршәны иабду дигәалашәон, игәалашәон уи игәбылра, ихьӡала аҵла шеиҭеиҳаз. Усҟан ихааӡа цәаныррак игәы ианыруан. Убри инаркны уи аҵла хыгьежьаа иабду ицәа ахибаауа, иаҳахьаз уи аҭоурых дазхәыцуа далагеит: абна днылаланы иааиԥыхьашәаз ҵла ҿыск ааҵыхны акәымкәа, Аҟәа дцаны, аҵла жәла лыԥшаах алԥшааны, иааганы еиҭеиҳаит! Избан ус зыҟаиҵаз? Дзызхәыцуази уи усҟан? Иабду иҟнытә акгьы имаҳаӡеит. Иара иакәым, уи ахҭыс иахаанызгьы егьреимҳәеит – ихала дазхәыцааит иҳәеит хымԥада!
Иуаҩыбжара данынҭыс инаркны уи ауаҩ уажәшьҭа иабду усҟантәи ихәыцра иҽазааигәатәны дазхәыцуа далагеит уи ахҭыс:
Ауаҩы иԥсҭазаареи аԥсабара азакәани реизааигәара...
Абиԥарақәа реимадара...
Аныҳәаԥхьӡы: «Аҵлашәа узҳааит!»
Анцәа бзиа ибоит аныҳәаԥхьӡы.
Аџьныш иоуп ашәиԥхьӡы згәы иахәо...
Уажәы ихаҭа дабдун, «ари закәи, ани закәи» ҳәа, ирбо-ираҳауа џьшьаны иазҵаауа иҟалахьан имаҭацәа. Иџьаршьеит ари аҵиаа аҭоурых анреиҳәа. Ирзымдыруаз рабду иабду иеилкаара иалагеит: дзеиԥшраз, ихьӡыз, ҟазшьас имаз, иԥсҭазаара даналҵуаз шаҟа шықәса ихыҵуаз... Иҭырҵаауан, иҭырҵаауан зегьы. Ранду иҵәахны илымаз ажәытә патреҭқәа цәырылган, рабду ицхыраарала ирылырԥшааит уи ипатреҭ. Иџьшьаны иахәаԥшуан зегьы.
Ипатреҭ анҭихуаз абду ихаҭа иабеидыруаз ари ишҭоурых хҭысхоз!
Урҭқәа ддырхәыцит усҟан абду еиҵбы: агәра игеит иабдугьы уи иеиҭеиҳаз аҵлагьы уажәшьҭа ишҭоурыху.
Аҭоурых ҭуорыхуп, уи пату ақәуҵароуп.
Абду аҵла еиҭеиҳаит, инарҭбааны ихикааит, рахәык закьымсыртә ихьчеит.
Иазҳаны аҽынҩышьҭнах, уи злакәыршаз амихит. Убри ауп уи дзыхьӡаз. Аха уажәшьҭа уи дызхьымӡаз Ҟаҵатәын: даалаган, аҵла ашьапаҿы иҭбааҭыцәӡа атәарҭа ҟаиҵеит, мҩасҩык илаԥш нақәшәар, деилаҳаны даамҩахыҵыртә. Ҽыла дыҟазар дирманшәаларц, аҽхырԥарҭагьы ҟаиҵеит. Амҩаҿы иакәым, ихаҭагьы уа днатәалоит, ахәыҷқәагьы араҟа хәмарырҭас иҟарҵеит. Уи еиҳагьы деигәырӷьеит абду: даалаган, ахәыҷқәа еиҳа иаднаԥхьалап ҳәа ауаргьалагьы рзыҟаиҵеит... Абасала, ари аҵла амҵа итәарҭахеит, игыларҭахеит, ԥсшьарҭахеит, хәыҷ баҳчахеит. Уимоу, аҳабла уск рыманы иааилацәажәарц рҭахызар, абраҟа акәын иахьеизоз. Уажәы арҭқәа аныҟала, аҭаҳмада даалаган ижны аҵеиџь ҟаиҵарцгьы иӡбеит, амрагыларахьтәи игәашә анҭыҵ аҵеиџь ссир шимазгьы. Ианиӡбы, иагьыҟаиҵеит! Шьоукы иџьаршьеит – иабеиҭаху рҳәеит, шьоукы аферым рҳәеит. Иабду Аҟәантә аҵла жәла лыԥшаах ааганы ианеиҭеиҳагьы ус еиԥш ацәажәарақәа ыҟазаарын. Абду ус иҟаз ацәажәарақәа дырзыӡырҩӡомызт. Абзиа угәы ианҭоук, зегьы урзымҵаакәа иҟаҵа! Ус иҟазшьан, ус иагьыҟаиҵеит.
Аҭаҳмада уажә урҭқәа зегьы акакала игәалаиршәоит, уи моу, мшаҽны еиԥш, иаԥхьа иаацәырҵит урҭ ахҭысқәеи асахьақәеи. Даныҷкәыназ аха имамызт, еснагь деилахан, еснагь дыццакуан, аха уажә урҭ иусқәа «дрылганы» данааҭышәынтәалоуп урҭқәа игәалаиршәо даналагаз.
Ауаҩы даныҷкәыноу – иаԥхьаҟа дыԥшуеит, данажәлак – ишьҭахьҟа... Улаԥш зышьцылаз, иагьа иблахкызаргьы, уи аԥшӡара ухы-угәаҿы инеиртә улаԥш узадырхалаӡом – иахьеи-уахеи иубауа улаԥш ашьцылоит, уашьцылоит уи аԥшӡарагьы.
Аҭаҳмада ишықәсқәа реихшьалара аамҭа данааҭагыла, дааҭгыланы ишьҭахьҟа дхьаԥшит. Убасҟан ауп уи аҵла
даҽа блак ала дахәаԥшуа даналагаз: урҭ еиқәлацәоуп, дызхаану – иахаануп, дызлаԥшхьоу – иалаԥшхьеит, ажәакала, ҭоурых аамҭак еицахаануп.
Ихәыцрақәа аӡыжь ҵаула еиԥш днырӡаакәкәалеит: аԥсабара бырлашгьы иҵла хыгьежьаагьы уажә иблаҿ иааиуамызт, иҳаҩсхьоу аамҭақәа рахь акәын уи ихәыцрақәа ахьыҟаз, иблагьы ихгылаз...
Амшцәгьа бааԥс ҟалеит, аӡхыҵра еиԥш, афырҭын ҵысын аҵла хыгьежьаа иажәлеит. Уи убасҟак иӷәӷәан, уажәы-уашьҭан адацқәа ыҵжәааны еизыхха иканажьп угәахәрын, аха адгьыл аҽаларԥсны ишгылац игылан, ицәа дҭаӡыӡаауа дазԥшуан, уаҳа имчгәышьази! Афырҭын аҵла амахәқәа еилнархит, еиннаҟьеит, абыӷьқәа ҿӷәыхааны, аҳауа иаланаҵеит ирбӷьыжәны. Абасала игәы нкыдԥсаауа иԥсы зыӷраз уи аҵла дшазыԥшуаз, џьамыӷәа ахнагазаргьы, аҵыхәтәан еиқәхеит, зцәа иҭаӡыӡо иазԥушазгьы оҳ, гәышьа ҳәа иԥсы ааивигеит. Аибашьра зхызгаз ажәлар ракәын уажә уи зеиԥшыз: амахәқәа кыдххаа, абыӷьқәа ҿӷәыхаа иӷар-ԥшарӡа игылан, уажәраанӡа иблахкыгаха еикәаҭәы иҟаз акәӡамызшәа. Игәы хьоухьоууа ҳамҭакы дазԥшуан, аха нас дааиԥхьхәыцын: «Адац еибгазар, амазгәыҭқәа ахагылазар, аҵла еибгоуп, егьахьуам» – игәы иааҭиҳәааит усҟан иара. Ус иагьыҟалеит: ажәҩан кеикеиуа иаатын, ашьыжь амра ҩаҵхахан, ихало, ихало, уи ахьышәахәақәа ихәырбӷьыцны аҵла иналаԥхеит, урҭ ирхылҵуа аԥхарала ахәрақәа рӷьауа. Абасала амра гәыбзыӷ зыԥсы ҭанаҵаз аҵла амахә-чымахә иҿыжәжәаз аҟата рхылҵит, абыӷьқәа рҭыԥаҿ абыӷь ҿа ылыргеит. Ус-ус, аԥсы ҭалан, акгьы амыхьӡазшәа, улаԥш надхалартә, еинчыла иаагылеит. Уи збоз зегьы иџьшьаны иазԥшуан...
Аҭаҳмада усҟан еиҳа, уажәоуп уи аҵла иахнагаз агәаҟра-ҵәаҟра еиҳа дазхәыцуа даналагаз...
Адгьыл гьежьуан, игьежьуан, аха уи агьежьра аҭаҳмада агәра игартә игәынкыланы дыҟамызт. Уи иибоз, ихааӡа ихы-игәаҿы инеиуаз амра акәын: – ашьыжь нахьхьи Адгьыл анаӡара иҩхәарҵны ихало, ихало, уи ашәахәа– аԥсҭаҵагақәа рыла зегьы рхы-ргәы шьышьны, ажәҩан агәаҿы ианҩеилак, аԥсы ааиҭакны, илбаауа, илбаауа, алаԥш хаа адунеи ишаху, ашьшьыҳәа аӡы инӡаалон,
аразреи аԥхареи Адгьыл иазныжьны. Адырҩаҽынгьы иҿыцҳаҳараӡа еиҭах игәыҟаҵагаха иҽхәарны, еиҭах ихало, ихало ашьҭра иқәланы аҿыҩанахон, еиҭах уи ахьы шәахәақәа иԥсҭаҵаганы, ихәырбӷьыцны адунеи аԥсабара иахьыгӡо.
«Анцәа ду улыԥха ҳаҭ, закәытә дунеи ссирузеи иушаз!» – игәы иааҭиҳәааит уи даараӡа, даара игәалаҟара анбзиаз зны...
Адгьыл гьежьуан, игьежьуан, амра халон, ихалон... Аҭаҳмада блаҵарыла дазԥшуеит аԥсабара. Иџьшьаны дрызхәыцуеит аамҭақәа реиҭарсреи уи аԥсабара ишаныԥшуеи: акы шәҭуеит, акы шәҭӡом; ашәыр зҿало акы заа иҟалоит, егьи – ихьшәаны; акы абӷьы ҿалоит – икаԥсоит, егьи абӷьы ҿалоит – икаԥсаӡом. Арҭ дрызхәыцуан, аха иџьеишьаӡомызт: «Ус Анцәа ишеит!» – иҳәон гәаныла.
Аха ҽнак, ааԥынтәи шьжьык азы, изгәакьаз аҵла хыгьежьаа даҵысны дышцоз, дыԥшызар, ҽаҩраҭагалантәи абыӷькаԥсара еиԥш, абӷьыжә каҩҩы днылагылеит. Дааҭгылан дҩаҵаԥшит. «Ӡынгьы ԥхынгьы зыбӷьы камԥсо!» – игәы иааҭиҳәааит дԥышәарччо. Ҽаҩраҭагалантәи абыӷькаԥсара еиԥш, уажәы, ааԥынра, абӷьы каԥсоит: иажәыз ҿшәоит, уи аҭыԥан аҿа ҩахылҵуеит.
Ҳамҭакы дхәыцуа дгылан аҭаҳмада. Уажәраанӡа иауимбацыз, аха «ус Анцәа ишеит» ҳәа, хырҩа азиуан, уажә еиԥш, инарҵауланы дазымхәыцӡацызт.
Иҿшәаз бӷьыцк аашьҭихын илаԥш надирхалеит. «Ауаатәыҩса рыԥсҭазаара еиԥш! – игәы иааҭиҳәааит, аԥсабара азакәан ауаҩ иԥсҭазаарахь иааиаганы. – Ауаҩы данажәлак, абри абӷьыц еиԥш, дыҿшәоит, ихылҵыз иҭыԥ аҿы даагылоит. Уи инациҵоит дызхылҵыз иԥсҭазаара. Ус Анцәа ишеит!»
Аҭаҳмада ҿыц «аартра» иҟаиҵаз краамҭа дазхәыцуан: аԥсабара азакәани ауаҩытәыҩса иԥсҭазаара азакәани ракзаара! Даҽакала иаҳҳәозар, ажәцәа – наскьоит, аҿар ааиҵагылоит; аҵла абӷьы ҿшәоит, уи аҭыԥан аҿа ахылҵуеит. Уи иԥсабаратәу процессуп.
Аха иҟахуп иԥсабаратәым, Аџьныш ихәымгарала иҟало ахҭысқәагьы: аԥсабара амахә-чымахә кыдызжәжәаауа афырҭыни ажәлар еилызшьаауа аибашьреи! Урҭ ажәцәагьы
аҿарацәагьы уаҩ деилырхӡом – зегь лахьынҵак ауп ирымоу – игәымбылџьбароу алахьынҵа!
Урҭ зегьы ирылаԥшны избахьоу аҭаҳмада, уажә имаҵурҭа абарҵаҿы дтәаны дахьыԥшуа, акакала игәалаиршәоит. Мап, ихшыҩ еизыркәкәаны дрызхәыцуа акәым, игәынкылараҿы инхаз ахҭысқәа ус рхала иааины ибла иаахгылоит, ҳаугәалашәоу, ҳара уаҳхамшҭӡеит рҳәарашәа. Иаргьы гәахәа дула иҟаз шыҟаз гәаныла еиҭеиҳәоит: уи иара иқәыԥшроуп, иарԥысроуп, ихаазаргьы иашазаргьы иԥсҭазаара иадҳәалоуп, дызлаԥшыз ауп. Уи гәыҭҳәаажәоуп, ԥхьаҩ дызмам шәҟәуп, автор ибӷьыц ҿшәаанӡоуп ԥсҭазаарасгьы ирымоу, нас инкабоит ашьыжьтәи аӡаӡа еиԥш, ԥсҭазаара дуӡӡакгьы ниасуеит. Аха уажәы урҭқәа дрызхәыцӡом, игәалашәара ӡмыжь дӡаакәкәала, аԥхыӡ хаа аиԥш, ихәыцра-гәалашәарақәа дытҟәаны дрымоуп.
Адгьыл шыгьежьыц игьежьуеит, аха уи иара дагьазхәыцуам, дазхәыцыргьы– ихаҿы изаагом. Аҭаҳмада иибо ауп зыгәра иго: ибоит уи иабду еиҭеиҳаз ӡынгьы ԥхынгьы зыбӷьы «камԥсо» аҵла хыгьежь. Ус ауп ишашьҭоу, аха иара идыруеит уигьы абӷьы шкаԥсо: шықәсыбжак ицәҳәы-ҟьантазӡа аҵааи аҷыхьи идыргәаҟуа акәымкәа, ауапа ашәҵаны ишахәӡа ианӷыҵыслак ашьҭахь, хәыҷ-хәыҷы излаӷыҵсыз ажәмыжәқәа нкаԥсаны, ааԥын маҭәала аҽааиланаҳәоит, адәахьала уиаҟара аҽмыраргамакәа. Зегьы рхатәы закәан рымоуп, ус Анцәа ишеит!
Ус шакәугьы, аҭаҳмада уажәы еилыкка ибо далагеит аԥсабара азакәани ауаҩы иԥсҭазаареи шеизааигәоу: адгьыл гьежьуеит, игьежьуеит, игьежьы-цыԥхьаӡа – иажәыз абыӷьқәа ҿышәшәоит, икаԥсоит, урҭ рхаҭыԥан аҿа ҩахылҵуеит; адгьыл гьежьы-цыԥхьаӡа – зықәра наӡаз ауаагьы, абӷьыц еиԥш, еилышәшәоит, урҭ иаарыҵагылоит ирышьҭанеиуа. Ус Анцәа ишеит уи аԥсҭазаара! Адгьыл шыгьежьуа агәра игартә аҿынӡа аҭаҳмада ихшыҩ зымнаӡозаргьы, аԥсабареи ауаҩи рзакәан акзаара агәра игоит.
Аҭаҳмада аҵла хыгьежьаа дазԥшуеит, ибоит уи абыӷьқәа шеилышәшәо, иаргьы мышкы зны бӷьыцшәа дынҿшәашт, ԥсҭазаара дуӡӡак ишьҭахьҟа иааныжьны. Ус иҟоуп аԥсабара азакәан – ус Анцәа ишеит!
Есышықәса еиԥш, уи ашықәсангьы икыдҳаны иҿалеит аҳаҵла. Изықәгылаз адгьыл чашәра иабзоураны, аҳауа ссир азылԥханы, амахә-ашьахә ҟацаӡа, абӷьқәа ҟьаҟьаӡа, ашәыр иҿалаз барақьаҭӡа игылоуп еикәаҭәы. Уи аныҟалалак, ашьынка еиԥш, иҩеижьӡа, ахала иҿышәшәаны абақ-чақҳәа аҭәарҭа инылаҳауеит. Иаашьҭыхны уанацҳалак, афҩы хааӡа инуҿаӡыҭуеит. Уи ахаара иаднаԥхьалоит ахԥшынцәаӷьқәеи аԥсынкәақәеи. Дара рзы аҳа цак иаҟароуп, аха иҭыфаауа инаӷраланы ацәа гәаҩаӡа инҭаҳаҳа ирфоит. Ус ирфартә еиԥш иҟоуп иара. Ԥааимбар шәыруп уи аҳа!
«Ари еихазҳаз ҽаанбзиала унеиааит, уҿы хаара агымхааит»! – иҳәоит уи агьама збаз амҩасҩы. Амла дакуазар, ачаӷьа ифазар еиԥш, даҟәҭәаауеит; аӡба дакуазар, ацыха-ӡыхь ижәызар еиԥш, иӡышахә хнаҽуеит. Афҩы хааи агьамеи рнаҩсгьы, убас ихырҳагоуп уи аҳа.
Аҳаҵлазы иԥсҭаҵагоуп аарҩара ашьҭахь ақәа кашьшьы ианлеиуа. Усҟан илахҿыххоит иара: абӷьқәа лацәҟәы-шьацәҟәуеит, адацқәа иаҵашьшьы аӡыԥсҭаҵага ржәуеит, уи адақәа ирҭаланы амахә-ашьахә аҽахьнагӡоит. Амш аҽанеиҭанакуа аҽыҩ былгьаны аҽанаршәшәо еиԥш, аҽааршәшәалоит аҳаҵла. Абас иҟан уи аԥсҭазаашьа, абас иҟан уи аҟазшьа. Аха аԥсҭазаара бзиа нагӡа збахьада! Иҟами аԥсабара алеишәа анарцәгьогьы.
Уи ашықәсан, кәыркәа ду аналагамҭаз, ибарақьаҭха еикәаҭәы игылаз аҳаҵла, абыӷьқәа лацәҟәы-шьацәҟәуа изырлахҿыхлоз ақәа-ԥсҭаҵага ацынхәрас, асаба ақәҳауа иалагеит.
«Еҳ, қәак кыдхаҽа илеир закәытә ԥсаҭази иарҳауаз!» – иҳәеит уи еихазҳаз аԥшәма.
Аамҭа цон, амра кацеиуан, аҳауа ашыра атәан еиԥш, икәалкәаџьон, адгьыл ашьшьара иаҿын, аџьықәреи еикәаҳәны игылан.
Аԥшәма агәашә дынҭыҵын, иҩеижьӡа иҟалахьаз адәҳәыԥш илаԥш нахыганы аҵеиџь днадгылан ихы хырҳәҳәаны дылҭаԥшит. Быжь-ҵәы иҟаз аҵеиџь абжанӡа аӡы лаҟәхьан.
«Еҳ Анцәа ду хрыцҳашьа!» – ажәҩан даҵаԥшуа дааматанеит. Уажәыҵәҟьа, унапы уҟьаргьы ушьапы уҟьаргьы акгьы иухәомызт, гәыӷырҭас иҟаз убри аӡә заҵәык иакәын.
Аҳаҵла абыӷь ҟьаҟьақәа еиҵало иалагеит, уажәраанӡа ииаҵәҳаҳараӡа иҟаз, уажә уи ацәыԥштәахәгьы аԥсахын, ицәышӡа акәын ишыҟаз. Рцәа иҭаҟаца иҿаз аҳақәагьы иҵыкәкәо аиҵалара иаҿын. Уажәраанӡа еиҟәшьахьаз адгьыл, уажәы еиҟәыԥԥа-еиҟәыԥԥо иалагеит.
Аҵеиџь аӡы ҭыргон, арахь егьацлаӡомызт. Аԥшәма даазқәылаз уи аҭаԥшра даҟәыҵхьан... «Анцәа ду ҳрыцҳашьа, уара аӡәзаҵәык уоуп гәыӷырҭас иҳамоу!» – маӡа-ргама ажәҩан дҩаҵаԥшны дааматанеиуан иара.
Ицон амшқәа, аҵыхқәа...
Аԥсабара еиԥш ауаагьы рылахь еиқәын.
Аҳаҵла абыӷьқәа, аҳаҷҷа абӷьы еиԥш иссахеит, еиҵалеит, иҿаз аҳақәагьы рцәа иҭаканӡаны аиҵалара иаҿын. Аԥшәма ҳамҭакы дхәыцуа дгылан уи дахәаԥшуа.
Уи уажә ибоит иҿоу аҳа иалцәцәааны адацқәа рахь иаго аӡы-цәыкәбарқәа рыла аҳаҵла аԥсы шҭоу. «Иабанӡа рызхо урҭ ирзынхаз ацәаакыра?» – игәы иааҭиҳәааит аҭаҳмада. Нас ашьшьыҳәа иҿынеихан, игәаӷьны аҵеиџь днадгыланы дылҭаԥшит. Цәыкәбаркгьы аӡы ҭамызт, ишҭабара иҭабахьан.
Аҳауа ашыра атәан еиԥш ишкәалыкәаџьац икәалыкәаџьон, аԥсабара шабаны аҿажәкра иаҿын. Ажәлар ԥшын ажәҩан ахь: «ԥсҭаҵага қәак ҳзылашьҭ, зхьы шьаргәыҵа ҳакәыхшоу!»
Ацәеи абаҩи еикәыршаны, зхаԥыц каԥсаз аҭаҳмада иеиԥш, рӡамҩақәа ҭашәашәаны иаакынхалеит аҳақәа. Урҭ уажәы иҿышәшәангьы изҿшәом, иадҩало иалагеит иахьҿакьакьаз.
Абри аамҭазы амшын агәахьынтә ԥсҭҳәақәак ҵысны рҿаархеит.
«Иа, Анцәа ду уаҳзылԥха!» – ажәҩан даҵаԥшуа дматанеиуан абырг.
Аԥсҭҳәақәа жәпан, иӡлачын. Аҳауа ашыра иаразнакы иаахырҽит. Амшын агәахьы убарҭ аԥсҭҳәа жәпақәа илакьы-лакьуа иаарылаҷҷеит амацәыс. Ҳамҭакы имацәысуан, нас ажәҩан ахәарчарра иалагеит. Урҭ зегьы «чкәаҳаран»
изызкыз. Ус аҵырҵырҳәа иаамацәысын улымҳа ҵнахыртә, аҵықьҳәа ихысит. Аԥҭа ӡылач ԥнажәжәазшәа, аҽырҳәагьы ақәа лалагеит.
Аҭаҳмада амаҵурҭа абарҵаҿы дтәаны аԥсабара дазыԥшуан. Ԥҳалк хышәҭызшәа аҽыр-ҽырҳәа ақәа кыдхаҽа аура иаҿын, аха иҿажәкны иҟаз адгьыл, Аҽаԥа Џьамхәыхә еиԥш, «аӡба, аӡба!» аҳәошәа иаҳауан. Аҭаҳмада илаԥш аҳаҵла инадирхалеит. Уи абыӷьқәа гәырӷьаны илацәҟәы-шьацәҟәуашәа иаҿын, аха ргәамч ҭаны рбыӷьқәа ҟьаҟьаӡа ианыҟаз еиԥш уажәы алацәҟәраҵәҟьа рылшомызт: рыбжа ҩан, рыбжа аӡан, иҟан излымшакәа иҿшәозгьы. Урҭ абжьааԥны ихиаалан иԥыр-ԥыруа ашьшьыҳәа ишлеиуаз еиԥш акәымкәа, ишиашоу хланҵы илеиуан.
Аҭаҳмада игәы аарызхьааит. «Еҳ, иахьак иаарзычҳар, нас аԥсҭаҵага рыхьӡон!» – игәы иааҭиҳәааит.
Ақәа қыдхаҽа илеиуан, «аӡба, аӡба!» – аҳәон макьана зӡышахә хымҽыцыз адгьыл. Ари збоз ажәҩан аҵыр-ҵырҳәа имацәысны, аҵықьҳәа ихысны, аҽыр-ҽырҳәа ақәа алеира инацнаҵон. Аҭаҳмада иԥышә ачча ықәхх игәы дҭаччон, аԥсабара агәалаҟара иаргьы игәалаҟаран.
Ахәылԥаз ааилашәшәымҭаз иааихсыӷьит ақәа. Адыд-мацәыс наҟ инаскьаны ахәарчар бжьы ааҩҩуан. Аха уи ԥсааиҭакран. Ажәҩан гәыраз «аӡба, аӡба!» ҳәа, иӷьаҵәы-ӷьаҵәуаз азхара амыржәкәа иаангылозма: уаххьа ашьҭахь еиҭах адыд-мацәыс хынҳәын, аҵықь-аҵықьҳәа ихысны аҽыр-ҽырҳәа ақәа алашьҭра иалагахт. Уи зны инаскьо, зны иааскьо, иккаӡа иааршеит.
«Аҽаԥа Џьамхәыхә уажәшьҭа иӡышахә хҽызар акәхап», – игәы иааҭиҳәаан аҭаҳмада, дгыланы иҽеилаҳәан асоф даақәгылеит ашырԥаз. Адгьыл иҩахәлаҵәо азхараҵәҟьа аӡы ыжәны ираҳаҭӡа ишьҭан. Еикәаҳәны игылаз ашәаԥыџьаԥ рыбӷьқәа рҽеиҵырххьан. Аџьықәреигьы аԥсы ҭалахьан. «Ақәа иагаз амра иазаагом, аха амра иагаз ақәа иаанагоит», – ажәлар ражәаԥҟа игәалаиршәеит аҭаҳмада имхы далаԥшуа.
Ашьшьыҳәа амардуан длалбаан аҵеиџь шыҟаз иҿынеихеит. «Аригьы аԥсы ҭалазар акәхап», – игәы иааҭиҳәааит. Аҵеиџь днадгыланы дылҭаԥшызар, аԥсы аҭалара акәым, абжьааԥнытәи аҭыԥ иҩахысуа аӡы ҭан.
«Иҭабуп Анцәа ду, аԥсҭаҵага ҳзылаушьҭит!» – ажәҩан ахь ихы ҩарханы дматанеит аҭаҳмада.
Дааҳәын аҳаҵлахь илаԥш ниаигеит. Уигьы аԥсы аивгара иаҿын, аха макьана уи знымԥшуаз иҿаз аҳақәа ракәын: рыӷреи рҷаҷеи еидкьысло ихьаԥи-хьаԥиза иҿакьакьан. Аҭаҳмада ҳамҭакы урҭ дырзыԥшуан. «Шәара шәыла аҳаҵла еиқәхеит, – игәы иааҭиҳәааит аҭаҳмада, – уажәшьҭа шәара шәыԥсы иара еиқәнархоит. Ус ауп. Аԥсҭазаара қәԥароуп, зыжәҩахыр еибыҭаны иқәԥаз аиааира рԥеиԥшуп».
Амра ҩцәырҵын, ихааӡа аԥсабара инықәԥхеит. Уажәраанӡа уи акаццеирала аԥсабара аԥсы ахнахуазҭгьы, уажәы аԥсҭаҵага ақәа анауы ашьҭахь, ахаҭагьы иԥсыхәшаха ахьышәахәақәа нырхьнагӡеит зегьы.
Ицон аамҭа. Шьыжьи-хәылԥази аҭаҳмада илаԥш аҳаҵлахь ихан. Уи иҿаз аҳа канӡақәа уажәшьҭа хәыҷы-хәыҷла агәылҭәаара иалагеит. Мышқәак рыла урҭ рхаԥыцқәа аазшәа «рӡамҩа» аҭашәашәарақәа ҩҭҭәаан, абжьааԥнытәи рсахьа аашьҭырхит. Уажәшьҭа, акгьы рмыхьӡазшәа, ршьара иқәланы ирызҳауа иалагеит. Ус раамҭа анааи, ашьынка еиԥш, иҩеижьхо, зҳәоу иахьӡаны иҟалаз лҿшәаны абық-чықҳәа аҭәарҭа инылаҳауа, аилшәшәара иаҿын. Абыӷьқәа ракәзар, ршьара иқәланы ииаҵәаӡа, иҭбааӡа иҟан.
Аԥсҭаҵага ақәеи амрахәага хьышәахәеи ззылԥхаз аҳа, ацха еиԥш, иуҿаӡҭуа ихаан. Изфоз агәахәа рнаҭон, «уҿы хаара агымхааит!» – рҳәон...
Аԥсабарагьы, ауаҩы иеиԥш, аԥсы ҭоуп. Зыԥсы ҭоу зегьы аԥсҭазаараз иқәԥоит, еиҳараӡак аамҭа аныцәгьоу. Усҟан «аҭәыц иахьынҳаланы» ахеиқәырхара иашьҭалоит зегьы. Ас еиԥш ашәарҭа аныҟоу, ауаҩ иаасҭа Аԥсабара еиҳа иҟәышуп: уи иара иамоу амчи алшареи рыла ахы еиқәнархоит.
Аибашьреи агәаҟреи ирцәынхаз сыԥсадгьыл Аԥсны «аарҩара» иқәнакын, агәаҟра иаҿуп. Иахьа иабама уи агәаҟ-ҵәаҟра закәу! Агәаҟра ԥышәароуп иаразы – аа, еиҭах иааҭагылеит уи аԥышәара! Избоит Аԥсны-ҵла адацқәа адгьыл иаласоу, аԥсеиқәырхага цәаакыра алцәцәаауа,
ахеиқәырхара ишаҿу. Сдақәа сылԥсаауеит ари сыбла иахьабауа...
Сыԥсадгьыл, исызгәакьоу, сыԥсы зхоу сыԥсадгьыл, ихьаазгагәышьауеит еиҭах узҭадыргылаз агәаҟра, аха, исымчгәышьеи акәымзар. Сабаухәари сара? Шаҟа исҭахузеи сыбӷьыцны умахә хахак сахьынҳалазар! Усҟан сыԥс алагаҩагара змадоу сыбӷьыц цәаакыра хәыҷы сылцәцәааны иусҭалон, иусҭалон, наҟ сыҿшәаанӡа! Уиала уара уҿаԥхьа суалԥшьа насыгӡазшәа сгәы иабарын.
Абасала уеиқәхароуп ҳаԥсадгьыл Аԥсны, нас, аҭаҳмада иҳаҵла еиԥш, уеинҭәыла, ухьҩежьха уҟалап, ужәлар узгәдуны.
Даазқәылаз аҟазшьа ҷыдақәа ҵиго далагеит Шьааб. Лқәыԥшра ашәҭымҭаз иҩны ашәхымс ихыҵыз иԥҳәыс Ҭакәына, абар уажәшьҭа лыбӷа хәахьеит, лыԥсҭазаара аиҳарак иара иааигәара имҩасит. Ианакәызаалак ибла аԥыџь ҵысаанӡа игәы иҭаз лдыруан, аха уажәы иҵигаз аҟазшьа ҷыдақәа зыхҟьаз шеилылкаауазгьы, ирхылҳәаара лыздыруамызт.
Лгәы дҭахәыцуан: «Избан, иацы акәушәа ари аныҟалаз, иҿыцӡа изцәырҵны, уажәы ихьааиго дзалагаз? Ианбатәи аамҭоу ас ҳааиуеижьҭеи, уажәыгь данымшәаӡаци? Амала, ашара адәы ианаақәлалак, арахә-ашәахә шеилирго амҿы-амца дышрышьҭоу, ихы-игәы иханаршҭуазар акәхап, иаҳа длахҿыххоит. Иҟалап, аус-ҳәыс адагьы, ҽынла, сара иахьызбо иныԥшыр иҭахымкәа, иҵәахуазаргьы. Агәра ганы дыҟоуп, уахынла алашьцара акгьы лнарбом, дҭаҳәахаа дыцәоуп ҳәа. Сара сгәы дагәам, илашәым. Саргьы агәаҵәа сызҭоуп. Иара дхаҵоуп, иҵегь дыӷәӷәаз џьысшьон», – абас лхы дацәажәо, лҟыт-ԥсыт ыҟамкәа дион Ҭакәына. Шьааб ибжьы аармаҷны илықәиргон, лара лыҽмырҵысӡо, ҽырцәа ҟалҵон. Ииҳәарызеи, ииҳәац акәхап. Иабарыхәо иалацәажәар?
Аҵх ықәышьшь ицон. Ақыҭа агәахьы, хараӡа, машәыршәа лак шыргьы, Шьааб ашырҳәа ииарҭа днықәтәан, агәашә ахь аԥшра далагон. Иҵарбаҟа иаркыз агәашә аҿыж бжьы анымгалак, ишыз ала азыҳәан даӷьуа, ашьшьыҳәа ахчы ихы нықәиҵон. Икаруаҭ усгьы иааганы, иадыӷәӷәала аԥенџьыр иадиргылахьан. Асаркьа аԥша алышәшәоит,
ахьҭа зулоуҵозеи, ухы уаӷахама, уанаџьалбеит ҳәа, шаҟантә ималкызеи Ҭакәына, аха иҽаҿаршәны имуит. Аԥенџьыр аӷәышәқәа аартны, асаркьа дышналыԥшра имазеины иҟазар акәын. Алашыбжь данажьалак, дшазаӷьуазгьы, еиҭах илымҳа кыдҵаны, уаҳа имгаришь алашыбжь ҳәа, дӡырҩуа днаион. Аеҵәақәа еилацәҟәуа, еилыџьџьаауа, иԥенџьыр илаҷҷон. Инахараны иааҩуаз аӡиас Аӡӷара ашьҭыбжьи иҵыр-ҵыруа аҵх иалаз арҵуқәа рыбжьи аамышьҭахь, ҷыт бжьы анимаҳалак, дҟәынд-ҟәындуа, ак аҳәара далагон. Анхара раԥхьаӡа ашьапы зкыз арԥыс, дықәӷьацарц иалихыз адгьыли, иргылахьоу ахыбреи игәазхара ианизымбо еиԥш, ҵхагәҭаны, харԥ заҵәы дшыҟоу, адәахьы дындәылҵны, инхара-инҵыра ахәаԥшра хҭеикит Шьааб. Иҩны ахьықәгылаз адгьыл, кәакәарҵас ихыкәымпылааӡа, иҩылгәыгәны иҟан. Иҩны ҳҳәаргьы, хыбрас имаз оумак егьыҟамызт. Ган ҩны маҵурҭак изгылан. Раԥхьаӡа ианиргылоз, иара инапала хәажә быцала еилырффаҷа ишшны иҟаиҵеит уи. Ашьҭахь, иара иҳәашьа, иқыҭан, Аԥсара, зегьы акультура анрылс, иаргьы иган ҩны даакәшан, адәахьалагьы аҩныҵҟалагьы ишьыхит. Уи «акультура» зкьымсыз ихәышҭаара ауп. Ауаџьаҟҵәҟьагьы дзамышьцылеит. Аихатәы хчныза хәхәаӡа иарсны, ахәышҭаара ҭбаа-ҭыцәӡа, аԥсуа мца изеиқәын. Еиҿарԥа-еиҿарԥаны ҩ-рхнышьнак ахакнаҳан. Ҭакәына аҭуан алҩақ аҵлыршәшәартә амч лымамызт. Иара даазқәылаз, амца амҿы убриаҟара ақәиҵо далагеит, аихатәы хчныза абӷа ҭахәало аҟынӡа инеицон. Уахынла ианышьҭалозгьы, аџьтә кәашқәа, реиҳа акраамҭа имбылша, ааганы иақәижьуан.
Аҵх агәазы, ҽынла иимбац акыр ибозшәа, амӡырха днықәлан, даанаԥшы-ааԥшуан. Дааҭгылан, акраамҭа дыԥшуан иган ҩны ахықәцәахь.
«Иҩеиуеит, сылҩаҵә, ихәхәаӡа иҩеиуеит! Џьоукы рцас аҟынтәгьы иҩеилаааит. Акәаш-мца арцәара мариам!» – иҳәон ибжьы ҩҭганы. Ирахә ибжьы рхашҭыр ҳәа дшәошәа, ибжьы ҩарыларганы, атрышә длас-ҩасуан. Иара иҵанакыз анхарҭа ҭыԥ тәым рахәык ҭалар, акыршифоз ихәы имҵнахызшәа иԥхьаӡон. Идгьыл тәым рахәык ашьапы шықәгылам, иара ирахә-ишәахә ахәапаҳәа
ижаҳәо иштәоу агәра анигалак, даахынҳәны дааины дышьҭалон. Иамуӡакәа акраамҭа данызмыцәалак, ибжьы налықәиргон иԥҳәыс:
– Бааԥшуама?
– Иухьзеи? – ларгьы зҵаараны аҭак ҟалҵон, гәамҵра ззымдыруаз аԥҳәыс ҭынч Ҭакәына.
– Бындәылҵны бнаԥши, ҳаҩны ақәцәан алҩаҵә хәхәаӡа ишҩеиуа ббап. Акәаш-мца еиқәысҵаз алҩа ҩанашьҭуеит.
– Адәахьы сдәылҵны алҩаҵә сзахәаԥшуа, наҟтәирахь сныҩналар, амца ахаҭа сымбои.
– Бҽырԥха сымҳәеит сара. Акы шԥабзеилымкаауеи? Быцә наҟ, быцә! – длызгәааны дҟәынд-ҟәындуан Шьааб. Ԥыҭк анааҵлак, ихазы мацара иҳәозшәа, инациҵон:
– Џьоукы рцас аҟынтәгьы!..
Ҭакәына илдыруан уи ажәа ахы ахьцоз.
– Иухшаз иоума узеикануа, – лҳәон, даақәыԥсычҳаны.
– Бара иаҳа дыбԥоушәа, бшаҟәыҵра, бдинаныс! Сиеикан акәым, сиваҩны аҭарчеи имаскит. Сашҭа адунеихаан ишьапы ҭаимыргыло дҟасҵоит, убриоуп иҟало. Убрахь скылыбгоит бара!
Урҭқәа игәы алаиҟычырц ишиҳәоз лдыруан Ҭакәына, илаҿылҭуамызт. Иара ихаҭагьы идыруан, игәала изхараӡамыз ишлыхҭниҟьоз. Абас шаҟантә. Аха уахык, ларгьы иаҳа лгәы маҷханы даныҟаз иақәшәоу, лыбжьы ԥаса аасҭа иаараӷьны:
– Ухы иазумуа уаӷагьы иузиуам. Изхарада?! Арахә драҩухит. Еикәанҵәо анцәа исирбааит џьмагьы, жәгьы! – лҳәеит. Илҳәаз лхаҭа лылаӷырӡқәа хадырҟәҟәалан, аҭӡамц ахь днаҳәны днаиеит. Дыԥшын уажәымзар-уажәы ибжьы рдуны аӷьра далагоит ҳәа. Шьааб зҭак ҟаҵашьа змам ажәак иаҳазшәа, деиқәпата диан. «Абри ииашаҵәҟьаны сара исхароума? Иан аҭакәажә лыдагьы аӡәык-ҩыџьак исарҳәақәахьеит, сара саҵкыс дара иаҳа дырҭахушәа». Аҵх лашьцара далаԥшуа дахьиаз, акакала, ажәак ацымҵо-иагмырхо, игәалашәо далагеит иҷкәыни иареи аҵыхәтәантәи реицәажәара.
... Усҟан ҽаҩраҭагалан иҩҭысхьан. Аҭаацәа бзиа анааилатәоз еиԥш, аусҳәарҭа аҟынтәи дааит Шьааб иҷкәын Дыгә. Иан акҿаҩра дныкҿалан, ажәжәаҳәа ихәы
армазеира дналагеит. Дтәан иара деиқәсаҟәа, ажәак ихәлымшәо.
– Иухьзеи, уара уабду дышьны ухәда дахшьушәа, аӡәыр уипҟама? – дааԥышәырччашәа ҿааиҭит Шьааб.
– Сабду дахшьым, аха сыхәда уара уқәтәеит уааины, уара! – иҳәеит Дыгәгьы.
– Уиаҟара уԥнажәартә иуасҳәазеи?! Узыниазеи, лафк ухы иаламӡо?
– Урыдызцалазеи, – иҳәеит Дыгә, уажәы иаҳа иҽырҭынчны, – изрымоукуазеи?
– Исҳәазеи уиаҟара?
– Ездора иааԥҭра ахьықәгылаз ахәаҿы ача лаҳҵоит анырҳәа, уаапкны урҿагылеит...
– Мцызма, нас, исҳәаз?! Зхы зтәу уаҩы абнаҟа, аҭаҭын ыҵхны ача лаиҵома? Ачакакал ақәа илықәӡәӡәаан иама ицеит, аҭаҭын усгьы иҵышәххьан. Уигьы шәымамкәа, егьигьы шәымамкәа, сара иахьысҳәаз аҟны шәаанагеит. Апарсадатл иӡбеит уҳәеит. Уи иӡбазааит, аха уара узидтәалоузеи ҩызас уаҟа? Ииашам акы иҳәар, дуриашарц акәӡами?
– Сара уажәоуп аарла ҳәа уаҟа снеины саннықәкьакьаз, ирҳәо саҿаӷьаӷьо, уара уеиԥш рымакра салагарыма?
– Ахырқьиаразоуп, дад, изуҳәо. Уажәы шԥакәу уаҟа уаннеиз. Сынтәа ԥшьышықәса мҵуеи? Шықәсык, ҩышықәса, уқәра, уԥышәа иаԥшны иуанарыжьыз, еснагь иуанарыжьуа џьумшьан ажәлар.
– Ажәлар рҟны сҿы сзеихыхуа сыҟазар умдыруеи? –иҳәеит Дыгә.
– Иухьзеи, умаҳагьоума уҿы узеихымхуа?
– Уара уаасаҽԥныркылоит, уара, зегь сумырҳәар умуазар. Аԥшаҳәаҿы, ажәытә ақәаҵа ахьыҟаз, аӷдара хтны амхы лаҳҵоит ҳәа ианалага иумуит, уеиха кны урҿагылеит, еиҭауасҳәахуеит, ача алаҵараан ус ҟауҵазар, нас шаҟа уҭахузеи?! Унеины аӡәы ак иаҳәишь, иуеиҳәо уаҳап. Уцаны уаб дыбжьала, ҳара ҳакәым, аха иаасаҽԥнырҳәо сҟауҵеит.
– Ажәлар рҿынтә усеиԥш аӡәгьы иуеиҳәом. Ажәлар ракәым, аха убарҭ рҵыхәа кны узышьҭоу аӡәы лахь уиҭар ҳәа ушәаны уԥсуеит.
– Алахь аҟны сыҟам, уара уҵыхәала, амхра аҿынӡа снарцахьеит. Уи зегьы иазаауазеи, уахь ихьаршшо сааиуеит, – иажәа аҿагәабзыӷрахь ииаигеит Дыгә.
Шьааб идыруан, иҷкәын акы аниҭаху ауп абас дҿагәыбзыӷуа данцәажәо. Ииҳәарызеишь ҳәа дыԥшын. «Уамаӡак акәымзар, ииҳәо сақәшаҳаҭхап, игәы нсырхақәахьеит. Сиаша-сиашам, ишԥазури, иараӡәк иоуп исымоу, имаскӡо салагар, дысцәыӡӡар ҟалоит», – даахәыцит Шьааб. Аҵәыцак аҩы ааижәын, акрыфо, иҽырҭынч дналагеит Дыгә:
– Иахьа аизара ҳаман, иудыруеит.
– Уи здыруеит, аха исзымдыруа, сара иахьсашәымҳәаз зыхҟьаз ауп. Аправление салан, сышәгәамԥхакәа салшәымхызар.
– Ҳазлацәажәоз уасҳәар, нас изуарымҳәаз ухалагьы иудыруеит. Наҟынтәи ашәҟәы ааит арахә раныхразы...
– Ишԥоуҳәеи, уара?! – иаҳаз изхамҵакәа дҵааит Шьааб.
– Арахә анхара-анҵыраҿ иԥырхага дууп...
– Ухы утәу, уара?! Аԥсаатә ажәҩан иаԥырхагоуп зҳәаз иеиԥш, арахә ракәхуп нхамҩас иҟоу.
– Уаанҿас, аҳәаха сыҭ. Арахә рацәаны анхаҩы ианимоу, ашьыжьымҭан даныҩагылалак, амра ҩхашалаанӡа, урҭ дрыдхалоит. Ахәылԥаз аусураҟынтә цәыкьанаҵ аҩныҟа деихоит. Аусгьы уиаҟара изиурызеи, дныҟәызго арахә аҩны изанызар. Арахә шаҟа имаҷны ирзану аҟара, азеиԥш ус иазеиӷьуп. Аиҳабыра рҟнытә иҳадырҵеит, ҳаргьы иҳаӡбеит: Хы-жәхьаки жәохә џьмеи рыда анҵара шәақәиҭым иахьарнахыс. Мызкы аҿҳәара шәымоуп, ишәшьы, ишәҭии, шәхы иашәырхә, мызкы нахыс, шәеимдара иалагоит. Амцхә здырбалаз, иакәым уақәшәар, ухы иавбагәышьа... Уаҵәыҵәҟьа аизара ҟаҵаны ишәылаҳҳәоит.
– Шәыхҵәа ҳәоума иҳашәҳәо?
– Умбои ирҳәо ушаҿаԥо! Ус иузынагӡозар, ара уҟоуп. Сара уара узы схы сзырӡгәышьом. Мызкы аҿҳәара умоуп!
Уи амзкгьы нҭакәкәа ицеит. Шьааб иган ҩны иаҩсуа изгылан ирахә рзыҳәан ананыра. Ажәқәа, акамбашьқәа, аҽқәа зегьы рҽыхәчарақәа кҿаҟаҵаны, рҭакырҭақәа хаз-хазы еиҩкааны иман. Ирҳәоит иахьагьы, убасҟан, аамҭала зны арахә рацәаны ранҵара азин аныҟамыз, уаха
аҵхыбжьон, арахә ангәарлалак, ауаагьы анышьҭалахьоу иақәыршәаны, икылыԥш-кылӡырҩуа иаакылсуазаарын аусҳәарҭа аҟынтәи. Аԥшәма дыԥсны имал-иҷан шәҟәыла ишьҭыхтәызшәа, ацәашьқәа аркны игәеигәеиуа абоурақәа инарҭалон. Аҭакра аҟынӡа днарцон, азин ирымоу аамышьҭахь, ишьамаҟаз, иԥсасаз, хык иадамхаргьы, имцхәны издырбалаз. Иахьагьы ажәабжьны ирҳәоит аԥсараа, Шьааби арахә ԥхьаӡаҩцәеи ирзеибауз ҳәа. Игәамгәамуа, рцәашьқәа аркуа-ирцәо инаныра, ма иџьмаҭра ишҭоу анибалак, иқьышә аччаԥшь ықәыххуа, игәанала: «Шәара, амҟәыба хы зхагылоу, уаҳа шәзеилкаауам акәымзар, шәара ахшыҩ аншәырҳауаз, сара аҟәыд сыпҟоз џьышәшьома?» – иҳәон. Иԥхьаӡаны иалгахьеит анигәахәлак, ашьшьыҳәа иган ҩны дындәылҵны днарыдгылон:
– Ишәыԥхьаӡама?
– Ааи.
– Акгьы ацӡами?
– Шаҟа умоу уара иузымдырӡои?
– Сымшәеи, иаха џьмак хьазар ҳәа.
– Аӡын агәҭа аџьма абахьоз? – иҳәон, Шьааб илаф ргәы иныҵаххны, ма аписар, мамзаргьы асҭаршын.
– Ижәдыруазеи, цасҳәа сҭанакырц... – иҳәон иара, иажәақәа иаҳагьы, аҵәы рылаҵаны, аха ишгәааҵәҟьо анибалак, иажәақәа аарԥшқаны:
– Уажәшьҭа арахь шәаала, – инаиԥхьон аҩныҟа.
– Ишәымбеи исанашәыжьырц сызшәыҳәаша акгьы шсымам. Уи азыҳәан ишыҟасымҵо агәра шәымгои? Шәааи, уахантәарак ақыҭа шәрылоуп, ҳнатәаны какалк ҳкып.
Илкажьны қыжәк, ма шьтәак рзишьуан Шьааб. Ачеиџьыка азыҳәан еилых димамызт. Бзиа ибон иҩны агәырӷьара-аччара аныҟоу, иашҭа ашәаҳәабжь анҭыҩуа. Шьааб ичеиџьыка абарақьаҭра ҩ-уск ирыхҟьон. Ԥаса-ԥаса, иҷкәын заҵәы дины иахьынӡаизҳауаз, иара иныҵаиркьакьаз аҵәҩан иҵеи еихеиҳап ҳәа дгәыӷуа аҩны дахьынӡаҟаз, Шьааб ичеиџьыка абарақьаҭра, убри ихшара изкын. Иҭахын иҷкәын изырҳәарц, ачеиџьыка бзиа змаз анхаҩы диԥоуп ҳәа. Дызцәыԥхашьаша акы акәны иԥхьаӡомызт ари. Уи здыруаз иџьаршьон, Шьааб иҷкәын
дықәҵны данцагьы, ичеиџьыка иацимҵазар, иахьагимырхаз. Изымдырӡо мҩасҩык дибаргьы, даамҩахганы, хаҭала иара изҽыжәҵыз сас дахьк иаҟара апату иқәҵаны, дишьҭуан. Иара игәы ишаҭаху асасцәа акрырҿаҵа-акырдыржә ианишьҭлак, иԥҳәыс илаҳауазаргьы, илмаҳауазаргьы, ибжьы ҩыҭцаны аҳәара далагон:
– Иара даныҟамло аҽны аӡы зымҵәаз аӡлагара иаҩызахоит – игәахәт иаб иҩнаҭа. Агәырӷьара-аччара намҵәаны, инеиқәыбга ишымцаз ибап схәышҭаара. Апҟацаҳәа аҟамчы рыхҟьаны, сашҭа цәӷәыхаа, рышьҭа анырҵалааит аҽқәа! Агәараҳәа еилашлароуп ишшаԥасалаха акәац зҭоу ақәабқәа.
Абри аамышьҭахьгьы, ацәашьқәа аркны, уахынла арахә зыԥхьаӡоз ачеиџьыка рзыҟаиҵон Шьааб даҽакгьы азыҳәан. Убас еиԥш ала шаҟаҩы дырхыччоз, иара изыҳәан игәазырҳаган. «Шьааб иџьмақәа реиԥш» ҳәа, – иахьагьы аԥсараа ирҳәо ажәаԥҟагьы аниз, убри хык арахә мыцхәны издырбалаз, ӷьычра бааԥсык идрыԥхьаӡалазшәа ианырԥхьаӡоз ашықәсаноуп. Арахә рныхра азыҳәан мызкы аҿҳәара ирымаз анца:
– Шаҟа хы рыгурхахьоузеи? – ҿааиҭит Шьааб иҷкәын.
– Аџьармыкьаҿ уцеи, азакәациа рзыҟалазшәа, изакә рахәу убап икылырцаз, уаҩы иааихәом. Акәац џьаргьы ирыдыркылом. Ишԥаҟасҵари, саарысуа сырахә сызшьуам, – иҳәеит Шьааб.
– Уара хәдула иуҭир уҭахуп, имарианы ируҭар иргоит. Ирымгар, иушьыроуп!
– Иагьысшьуам, иагьысҭиуам. Уцаны убас раҳәа аконтораҿы?
– Аконтораҿынтә уара сузаарышьҭлап, уара сырхынҳәны уахь сырзышьҭла, мпылҵас сеигәыдышәҵала!
– Хәмаргас ухы ҟаумҵар, аӡәгьы дулахәмарӡом.
– Сара уаҳа сахәагәышьом. Ари зныкым, ари ҩынтәым. Уажәшьҭа сахәаҵәҟьом. Ҳаиуаныжәқәак сыҽсызрықәырӡуам. Уара иҟауҵо уара уагааит!
– Уца, ухы уахә, уҭасырхаанӡа! – иҳәеит аҵәы налаҵаны Шьааб. – Дугарц узышьҭоу аԥҳәыс усгьы ақалақь аҟны дынхоит, капеик азыҳәан уара амшын уалаԥалоит, уи амал лымоуп, уцаны улхатәа! Уара уанымицызгьы сара сыԥсы ҭан.
Усҟан Шьааб игәы иаанагомызт абри аҵыхәтәантәи реицәажәара акәхоит ҳәа. Уинахыс ирахә мыцхәы илаԥшықәҵаны рыԥхьаӡара иалагеит. Иахьагьы аԥсараа изларҳәо ала, уахык асҭаршыни аписари, ауаа рыманы хазы-хазы рҽеиҩша, ақыҭа иалалазаап. Асҭаршын, раԥхьа ақыҭа агәҭаншәа инхоз Шьааб инаиркны, иҿыҩеихеит ҩадаҟа. Аписар, ақыҭа акалҭ инаркны, Шьааб инхарҭа шыҟаз даауан. Жәамшҟа анааҵ Аԥсара жәбоурак, џьмаҭрак аанмыжькәа, хәыц-хәыц еимданы, иахьеиқәшәац аусҳәарҭаҿ иеиниеит. Аҩы дшеиҵнахыз мҩашьо, ихы ҭууа, илақәа ҭыгга, ақьаад цәаҳәак изанымҵо дыҟазаарын аписар.
– Ҳазқәыӡуа ашьаус ҳамоуп, ҳафа ыҟам, ҳажә ыҟам, алақәа ааҳацрыхо ақыҭа ҳрылоуп, уара аҩы уҽаҭаны угәароуп! ҳәа, – дыҳәҳәазаап ари збаз асҭаршын, ас даниқәыҵәҟьа, адунеихаан иҟаимҵацыз уск импыҵҟьазаап аписар. Дҩаҵҟьан, иҭаҷкәым хәыҷқәа еиларҵәа астол аӷьеҩ аақәырганы:
– Иарбану сара исхараны иубаз, иарбану?! – иҳәазаап. Иҳәаны дагьалгеит, илабжышқәа ҩхаҟәҟәалазаап. Асеиԥш уи иаӷәра импыҵҟьо зымбацыз асҭаршын, ауаҩ иакәым, абна илоу ашәарахгьы ашьацҳәа иаҿашәоит, рыцҳарак дақәшәазаап иӡбан, ибжьы ырԥшқаны:
– Ариаҟара ақыҭа уахьрылаз, џьара акрумфар, акрумжәыр уԥсгьы маҷхарын... Уи егьаурым, уара ухы умыхьуазар, – иҳәазаап. Иагьиҭахызаарын асҭаршын, иаахьаршшан, уи аӡбахә аҳәара уаҟа иааԥиҵәарц, аха ас еиԥш иҟаз ажәа ԥшқақәа иеиҳабы ианиҿыҵышәшәа, игәы дырԥшаан, ус нациҵазаап аписар:
– Ичеиџьыкагьы сҭахым, иаргьы дысҭахым. Дызго аӡы збар, кәапеик ацысҭәалоит. Аҵырбел еиԥш, дсылаҳәаҵаны сикын, симышьҭит...
Усеиԥш иҟоу ауаҩ саргьы дсықәшәандаз игәахәу здырхуада, аписар иажәа далгаанӡа:
– Дарбану узҿу? – диазҵаазаап асҭаршын.
– Дарбаныху, Шьааб, уаҳа дарбан! – иҳәазаап аписар, игәи илаӷырӡи еилаҵәо.
– Нықә Шьаабу?
– Уаҳа дарбан! Ӡыс гәымак иадамхаргьы имыцхәны идызбаландаз, убас дахьыҟоу азыҳәан, абахҭа дҭазырԥсыша ашәҟәы еиқәаҵәа изызҩуан. Аха иабаҟоу, анышә дамандаз, узнапык хәнацәкьарак реиҳа аанахәараҳа, азин имоу раамышьҭахь хы заҵәыкгьы изаным?
– Ирыгзар? – иҳәазаап асҭаршын, ибз иқьышә инықәшьуа.
– Иагьрыгым.
– Хы заҵәыкгьу?
– Уажәшьҭа, ҳара шьтәак анаҳзишь, ирыгымхеи. Аха уаанӡа, акы, ҩба ҳәа иааԥхьаӡаны жәохә ыҟан.
– Аҩы ыжәны шәаныҩагыла акәзаап ианышәыԥхьаӡаз. Уи егьаурым, ԥыҭк ауаҩы ианижәлак, жәохә рҟынӡагьы аԥхьаӡара цәгьахоит, – иҳәазаап иажәа аҵәы алаҵаны.
– Ҳара ианаҳаԥхьаӡоз иара дкаххаа дыцәан, акрабаҳфоз, акрабаажәуаз? – иаҭаикзаап аписар. Убасҟан, иара ихаҭа ихы агәра изымго здырхуада, дхәыцхәыцуа: – Уаргьы иуԥхьаӡама?! Ишҳаимҳәаз умбои! Дуаҩ ҽеим ииашаҵәҟьаны. Абанс дыҟоуп азыҳәаноуп, иҷкәыни иареи зеилыӡааз! – иҳәазаап аписар.
– Иара иҟны нап ҩаҳаркын, аҩада ҳамцеи. Ҳара ианаҳаԥхьаӡа, жәохә џьма ыҟан. Акы ҳзишьит, жәиԥшь аанхеит. Уара иаха уаннеи жәохә злаҟалоз? – илақәа ыргызмалны аписар днаихәаԥшит асҭаршын.
Ирҳәоит, зхы-згәы ахшәаз ауаҩ иаҟара агәаӷьра злоу дҟалом ҳәа. Аҽны ихы-игәы ақәмаҷханы дахьыҟаз акәхарын, исыхьлакгьы сыхьааит иӡбан, раԥхьа ибжьы аныҳареикыз аҵкысгьы ирыӷәӷәаны:
– Уара ухаҭа заа ижәны, нас аџьмақәа уԥхьаӡеит. Ублақәа акы ҩбаны ирбеит! – иҳәазаап. Асҭаршын аӡәгьы диқәмыцәҟьаӡазшәа, иҽырҭынч дтәан, уи иҿымҭра иаҳагьы игәыҭҟьагаха изыҟалазаап аписар.
– Ҳара ианаҳаԥхьаӡа жәохә ыҟан, акы ҳзишьит, иаанхеит жәиԥшь. Шәара шәаннеигьы жәохә ыҟан, уажәааны аџьмақәа хьом-иԥом, ирыцызҵазеи? – ихы кны ахәыцра далагазаап асҭаршын.
– Рдаракәац имҵәо анцәа иуирбеит. Урҟәаҵ наҟ, жәиԥшь, жәохә шаҳҳәоз ҳгәы ԥҵәеит. Уаҳа ус ҳамамкәа ҳаҟоума иахьа! Ирахәгьы иаргьы еибамбеит! – иҳәан, ихы хьанҭаӡа, ишаҟәаны ишихагылазгьы, маҵмабақәак рыҩра дналагазаап аписар. Асҭаршын иаҳаз абри аус ихшыбаҩ
аҭыфаара иахьалагаз атәы ҳамҳәозар, егьырҭ амшқәа изларылаҳакаашаз акгьы иалаҟамызт ари аӡын мшы.
Ркалҭқәа ҵиқәарааӡа Аԥсара иахагылаз ашьхақәа рхықәцәан аҳәатаҳәа асы ықәнауан, ахьҭа ацәа иҭанацалазшәа, ашьҭыбжь маҷханы, ацаҟьа ԥаҩқәа ирыҵҩырны ишцац амшын ашҟа ицон аӡиас Аӡӷара. Анхацәа аҿын аӡынтәи русқәа. Амҿы ԥырҟон, аԥҳәаҟәақәа хыршәон. Анаарақәа ирҿыҩуан, агәаҩақәа ирҭыҩуан, ахәеҩ-сеҩҳәа ихысуаз ашәарыцаҩцәа рхысыбжьқәа. Игәы каршәны, иҩн усқәа дырҿын Шьаабгьы. Аусҳәарҭаҿы аус змаз ааиуан, ицон. Аха, изларҳәо ала, иааиуагьы ицогьы, уаҩ димбо, аԥсараа зегьы аԥсреи абзареи ирхықәгыланы, излеиқәирхаша дазхәыцуазшәа, деиқәпата дтәазаарын асҭаршын. Нхаҩык изыҳәан, аҽы аҭира азин инаҭарц, иара ишихатәу, ишимӷьычыз ҳәа иҽақәырԥсны амаҵмаба аҩра дшаҿыз аписар, игәы иҽанӡамкәа:
– Сеилагоит, сеилагоит! Жәохә џьма ыҟан, акы анишь, еиҭах жәохә злаҟалазеи?! – иҳәазаап асҭаршын, ацәа дшалаз дцәырҳазшәа дҩаҵҟьаны. Аписар акараҳәа икалам наимпыҵшәан икашәеит, исҭаршын деилагаҵәҟьаз џьшьаны, дыҳәҳәарц иҿгьы ааихихзаап, аха иҟалаз еиликаан, иԥсы анааи, дахьиршәаз ишьа иурц, игәахы ԥнажәартә:
– Шьааб иџьмақәа адау иҩызоуп, рхы хырҵәацыԥхьаӡа аҿыц ахиаауеит! – иҳәеит.
– Алаф шуҳәо, уара ухы хырҵәар, аҿыц зымаар ҟалап, уара ахҭыԥшша! Есымчыбжьа џьмакы џьмакы рыцло рҿаархар, ашықәс анынҵәо, араион аҟынтәи акомиссиа анаауанӡа, шаҟа хы рыцло уазхәыци, усҟан алаф уҳәозар убап! – ибжьы арӷьны ишиҳәозгьы, арыцҳара ааины изыдгылоу иԥшра иманы аписар диҿаԥшуан асҭаршын.
Ирҳәоит, убри аҽноуп ианырыӡбаз ҳәа Шьааб иџьмақәа рыԥхьаӡаразы акомиссиа ҷыда алырхырц. Адырҩаухаҵәҟьа, абрагьҩык дыҩнарыԥшыхәызшәа, Шьааб инхара иакәшеит уи акомиссиа иалаз ауаа. Реиҳа абла ҵары рхоуп ҳәа ирыԥхьаӡоз ҩыџьа ацәа-цәашьқәа аркны ирырҭан, аџьмақәа рыԥхьаӡарц аџьмаҭра иҭарҵеит, егьырҭ аџьмаҭра ашьҭахь рҽавакны игылазаарын, ишырыԥхьаӡо дырны, џьмак аҭра иҩҭыԥаны, ибналар ҳәа ишәозшәа.
Аҩны дыҟаӡамзу, дыҟаны изхара дырхыччарц дцәырымҵу здырхуада, ари акомиссиа аннеиз ауха дрықәымшәаӡеит Шьааб. Дара аҵх иналакны аухаҵәҟьа ақҭ ҩны ишьҭырхит.
Адырҩаҽны шаанӡа асҭаршын, ажьаӷь иакыз аҳәаҿыс еиԥш, дҳаи-ҳаиуа, аусҳәарҭа ашә дшаахыҵҵәҟьаз илаԥш нақәшеит астол иқәырҵахьаз уи ақҭ. Иаақәԥааны днаԥхьеит. Уаҟа ианын: «Еицыз ҳҟынтәи реиҳа аҵара змаз, аԥхьаӡара бзиаӡаны издыруаз ҩыџьа ахацәа аџьмаҭра ашә аартны инҭалеит. Раԥхьа иԥхьаӡеит аӡәы. Шаҟа ҟалаз егьи иеимҳәеит. Ашьҭахь иԥхьаӡеит егьи. Уигьы шаҟа иоуз аԥхьа изыԥхьаӡаз иеимҳәеит. Аҩыџьагьы хазы-хазы ашәҟәқәа ирынҵаны ҳара иҳарҭеит. Урҭ рышәҟәқәа изларнызи, насгьы уаҟа ианырҵаз ажәала излашьақәдырӷәӷәаз алеи, Аԥсара ақыҭан инхауа, Нықә Шьааб, еихарҟаца хәажә быцала ишшны изгылоу иџьмаҭра, хьаа-баа рымаӡамкәа, ахәырд-хәырд ҳәа, ижаҳәо иҭатәоуп жәохә џьма».
– Изларҳәо ала, абри данаԥхьа, днеилышшан, мгәацәха астол дахаҳазаап аԥсараа рысҭаршын. Иҟаларын, иԥсы еивҵаханы дналаԥсӡаргьы, убри аамҭазы аписар дааҩнамшылазҭгьы.
– Иухьзеи, иухьзеи, џьым-џьым, сара разҟыцәгьаа! – ибжьы ҵарыхәҵәаӡа аусҳәарҭа дныҩныҵәаазаап аписар. Уи ибжьы гәыҭшьаага асҭаршын ихдырраҿ даанаган:
– Уԥ-шы? Уԥ-шшы-ы! – иҳәазаап. Ирҵыс-ҵысуа аҳауа иалакны иикыз инацәа ахырхарҭа изеилымкаазт, даашаҵәы-шаҵәит аписар гәаҟ. Усгьы игәы иаанагазаап, ишыҟалалац еиԥш, иакәым аӡәы еиҳәазҭгьы, игәышԥы дҩыҵасын, иԥсы илиршәшәеит ҳәа.
– Дабаҟоу ҳазшьыз, дабаҟоу?! – астол иқәгылаз аграфин аақәԥааны ашьқаԥ давагьежьуа, ашәгьы еимԥааны дынҭаԥшызаап.
– Уабацои, арахь, араҟа! – ақҭ инапы нақәижьзаап асҭаршын. – Уахәаԥш, уахәаԥш! Жәохә, еиҭа жәохә џьма!
Изларҳәо ала, абри ашьҭахь даҽа комиссиакгьы алхны, еибыҭаны идәықәырҵеит. Ишыҟаиҵац урҭгьы џьмак нкажьны ирзишьит Шьааб.
Убри акомиссиа иарҳәаз здырхуада, аха мшқәак иҽааиқәыкны дыҟан асҭаршын. Иҟаларын, ус иаанижьӡаргьы, Шьааб дахьынхо аҳаблахь, уск иманы, дықәнамгалазҭгьы. Иҽы кәаруа даманы ишаауаз, хырҳага алымҵыртә, изышьцылахьаз ҟанамҵар амузаап. Гәашәцыԥхьаӡа ишыдгылац иаамҩахыҵны Шьааб игәашәгьы инадгылазаап. Амра аҭашәаразы ҟамчхәышәара агны инхықәгылахьан. Шьааб иџьмақәа рызхара иҳәны игәарлан, рымгәацәақәа бақьа-бақьаӡа, агәашә иадтәалан. Асҭаршын иҽы агәашә ианнадгыла, исцәагозеи иҳәан, аџьмақәа иԥхьаӡазаап. Акгьы ҟамлаӡазшәа ихы инапаҿы иааганы, иԥсы илышәшәан дкамҳарц, акәадыр амаха инапы аларԥс икны:
– Уара, Шьааб арҭ уџьмақәа аҳәызба аарылухӡом, арахь иҟац ыҟоупеи! – иҳәеит.
Иара убасҵәҟьа, асҭаршын ихы еивызгаша акгьы ҟамлаӡазшәа, аччаԥшь иҿықәыхх:
– Асас абарақьаҭра ицуп, ухаҵкы сцеит. Анхаҩы асас иҿеиҵо игхаӡом, иаҳагьы ицнаҵоит ҳәа, – иаҭеикит Шьааб.
Ирҳәоит, аԥсараа рысҭаршын убри аамҭаз убас Шьааб диқәҟааит, амраҵәҟьагьы агәы ҭҟьан аҟыгәҳәа илҭашәазаап... Аџьмақәа ракәзар, адыд рылатҟәацыз џьшьаны, ирҳаны иҩзаап. Аӡәы заҵәык, Шьааб ихаҭа, дышгылац, дԥышәарччо дгылазаарын. Аџьмақәа дрышьҭалазаап асҭаршын, ишжәохәугьы еидцала икацаны, аԥсараа рҳәашьа, азакатоука иеиҭарц, абоиниаҿ рыхқәа аахыҵәҵәаны, ибла ишабо, рцәақәа рхырымхыкәа дырԥырымҵырц. Егьынаигӡозаарын, аџьмақәа ршьамхы рҽадмыргар, насгьы уаҟа ирықәшәаз ауаа, ихы еивҟьаз џьшьаны, деимлагәа даанырымкылар.
Иахьа уажәраанӡагьы издыруам аԥсараа рысҭаршын, убасҟан, абри еиԥш аус имырҟаҵакәа даанызкылаз ауаа, аџьмақәа ракәым, иара ихаҭа иԥсы шеиқәдырхаз, аџьалк дшахдырԥаз, избанзар, иблақәа ишырбо, Шьааб иџьмақәа рыхқәа хыҵәҵәа, рцәақәа рхырҵәраа данаахынҳәлак адырҩаҽны, аџьмаҭра мыждаҿы, аӷәаҿаҳәа ижаҳәо, ирыцымкәа, ирыгымкәа жәохә џьма шҭатәоу анибалак, жәаҳәарада, сара уаҳа сылаӡом, уаҳа сзеисуам ҳәа мап акуан игәы. Ихәшәхаз ауаа рыбз акәымзар, аҽнытәи иџьмаԥхьаӡара иахылҵуан даҽа ус бааԥсыкгьы. Асҭаршын дахьынӡаӷьуаз, ауаа дахьынӡаныркылоз,
ҿымҭ-ԥсымшьа дгылан аԥҳәыс ҭынч, Шьааб иԥҳәыс Ҭакәына. Зегьы анеиқәха, ианеиқәтәа, ианца, лхаҵеи лареи рымала агәараҭаҿ иааизынхеит, адунеихаан зыбжьы ҳаразымкыцыз аԥҳәыс:
– Уԥсы иҟәаҟәаса иарҭааит абарҭ аџьмақәа! Уахынла ҳамам, ҽынла ҳамам, ҳааилагьежьы-хынҳәуа ҳаилоуп! Даҽазнык убарҭ рҵыхәала ҳашҭа аӡә дҭалааит, иахьынтәаауго сымҳәозар убап! – лҳәазаап. Иааимаркын, еидажәлахьаз хаҵеи ԥҳәыси аилыҵра аҟынӡа инеибацеит. Ишаҳҳәаз еиԥш, рҭаацәара хымбгалакәа еиқәнархеит ауаа рыбз.
Уи аахыс Аԥсара иахагылоу ашьха Аҩыраӡара акырынтә асы ықәҳаны иқәӡыҭит. Акырынтә ихышхыҵәаны еиқәтәеит Аӡӷара. Иқәрахь иҵегь днаскьеит Шьааб, аха имаха-ишьаха еилаҟацаӡа, ишырҳәо еиԥш, ихара ааигәамхацызт, иҩба – хԥамхацызт. Аусҳәарҭаҿы ҽнак дахьнеиз, абжьааԥны аҵкысгьы, аԥсшәа хааны инаиеиҳәан, итәарҭа ауадахь днеиԥхьеит асҭаршын. Уи ԥасагьы сҭаршынс иҟаз иакәын. Ажәеи-ажәеи шеихырҳәаалоз:
– Усеиԥшқәа уажәшьҭа ҳрыцәшәом, ишубо, Шьааб, иуҭаху мсааит, аиаша шсоуҳәара, иушьыцыԥхьаӡа изларыцлоз убасҟан уџьмақәа? – ҿааиҭит асҭаршын. Шьааб аҟырҟырҳәа дааччан:
– Шәара шәзазымхәыцзеи абас еиԥш иҟаз. Сааигәа-сигәа инхо сгәылацәа уи азакәан ҭыҵаанӡа џьмак, ҩ-џьмак рзанын. Уи азакәан анҭыҵ, иаразнак жәохә-жәохә џьма роуит. Иабааргеи?
– Ишаны ируҭама?
– Имыцхәыз.
– Амалаҳәоу?
– Ажәытәан ишыҟарҵоз. Ирыхшоз ҳзеилан, рхаҭақәа сара истәын.
– Уџьмақәа хык анрыгхалак, ирымхны иааганы инарылоуҵон?
– Аӡәыр изеицәахама?
– Уара, Шьааб, иухашҭма, уара уакәӡамыз, иарӷьажәҩаны иҳадгылаз акулакцәа рмал анрымаҳхуаз? Уара уакәӡамыз, аицынхара азыҳәан иқәԥоз? Ашьҭахь ҳара иаҳҳәо аҿагылара узалагазеи?
– Иаԥсам уи алацәажәара, – иҳәан, инахига-аахигарц далагеит Шьааб. Асҭаршын имуӡеит.
– Сыргәааны сызқәыӡша сурҳәарц уаҿызаргьы, исҳәоит. Шәиашамызт. Сыҷкәынгьы диашамызт, уаргьы. Шәҩыџьагьы изҭахыз ишиҭахыз шәимӷаиҵон. Ибзиоуп, арахә рныхра шәыдырҵазааит, усгьы иаҿагылоз уаҩ шәыҟамызт, анагӡара шәалагазааит, аха сызуазҵаауа даҽакуп. Усҟан сыҷкәынгьы исымеикын, наԥхыцла ҳааимырхит. Хыхьынтәи аӡәыр ишәыдиҵама, лбаа, Аӡӷара аԥшаҳәаҿы иҟаз, Басланӷәыр иқәаҵа ақәхра. Анкьа изтәыз, еиҭазҳаз дҭауадын, ихшьаатәуп шәҳәан, зыбз ада злам абзамыҟәцәа ажәышәҵеит. Басланӷәыр имал сара снапала имысхит, ихаҭагьы иахьиҭыԥыз имҩа дықәаҳҵеит. Иугәаламшәои, уҟамзи уара ухаҭагьы. Изаҟаразаалак сгәы дрыцҳанамшьеит. Уара анхаҩы уиԥоуп, аха, угәы иалымсын, сыҷкәын иеиԥш, адгьыл иқәгылоу зыԥсоу уздыруам. Егьџьашьатәӡам ус уахьыҟоу. Унапала тамашьапык ыҵоумыркьакьацт. Сара иахьагьы иџьасшьоит, излеигәаӷьызеи саҳәараҵәҟьа, сара исыхшаз сыҷкәын, аиха сыманы сцаны, аӡахәа зқәыз аҵлақәа ԥысҟарц. Сшьаргәацәқәа, ихоуҵару, абарҭ сшьаргәацәқәа сыҵаԥырҟозшәа збон, аӡахәа ақәҵәиаашо изқәу ал рыцҳашьарада, аӡахәагьы иаргьы хырԥаны ианкарыжьлак.
– Шәиашам ҳәа уқәԥандаз, аӡәыр уикызма?
– Ианшәымаск, шәышԥасызныҟәеи? Аправление салышәцеит.
– Исумырҳәар умуазаап иахьа!..
– Сара иуҳәар ҳәа сзыцәшәо акгьы сымам.
– Сара сакәымзар, абахҭа уҭабаахьазаарын.
Арҭ ажәақәа, изаҟаразаалак, иара изыҳәан, ҿыцрак рыланы, иџьшьаны ихы-иҿы ианымԥшит Шьааб. Дааԥышәарччан:
– Акәхап. Акы заҵәык иуасҳәо, абахҭа сҭаԥсыргьы, сышуаҩыз сыԥсуан. Аӡәгьы ишьапы сагәӡуамызт. Ҳаамҭагьы шызбац избон. Сгәы ахыршәара аӡәгьы ишшәылымшоз шәзымдырт.
– Узакә уаҩузеи абри уара?! – иҳәеит асҭаршын. Уи иҳәашьа Шьааб игәаланаршәеит, ԥаса, аус анеицыруаз
реихлафшьа. Убри ахьырцәыӡыз азыҳәан игәы ԥижәарц иҭахызу:
– Сыџьмақәа роуп иџьоушьо, зынӡа зыгәҩара шәымкӡаз, ишәыҵаскыз даҽакгьы ыҟоуп, – иҳәеит Шьааб.
Уамак сыҵеигалахт, зегьы ҳазқәыӡуа акы цәыҵаҵәахны имоуп игәахәзар акәхап асҭаршын, иқьышә ықәырлашо иааизҿыхаз ԥасатәи реицәажәашьа наихҟьан:
– Изакәыхзеи уи?! – днаиазҵааит.
– Изуасҳәарызеи! – ишьамхқәа неиқәиршәын, абырқьҳәа аҭаҭын дахо, иҽырҭынч днатәеит Шьааб.
– Исаҳәа, сара сыгәра умгаӡои, исаҳәа... – иҳәара далагеит асҭаршын.
Шьааб иҽырҭынч дыштәац дтәан.
– Уара узыҳәан сара зныкыр бааԥс ҟасҵахьоума?!
– Мамзар иҟоуҵашаз. Сара сынхаҩуп, аҽага скуп, сусураҿы аӡәы ишьҭахь сымгылацт. Анхараҿгьы аӡәгьы ишьҭахь сгылар сҭахым. Сыԥсы ахьынӡаҭоу, сырахә-сышәахә, сынхара...
– Уи аадыруеит, иаадыруеит. Уахь уцәажәара ииаумган, – Шьааб иажәа днаԥыххылеит асҭаршын. – Уи акәым. Исаҳәа, изакәызеи иҳаҵоукыз?
– Аҳәақәа! – иҳәеит Шьааб асҭаршын иажәа днаԥыххыланы. Асҭаршын Шьааб иажәа «аҳәақәа» ахьирхара изымдырызт, ииҳәо иҿамшәо даанхеит.
– Ибзиоуп, аха ҳара зегьы... Ҳҳәақәаны...
– Иахьышәымбо исҵәахыз, иӷәыруа аҵәашақәа ирышьҭоу аҳәақәа роуп сызҿу, зԥышәқәа ҵәрыԥсоу аҳәақәа, – иҳәан, дааччеит Шьааб. Иԥсы ааивиган, аҟырҟырҳәа дыччеит асҭаршынгьы.
– Урҭгьы, уџьмақәа реиԥш ишаны ируҭама?
– Сыџьмақәа... Сыџьмақәа зысҭахыз сыҷкәын дхынҳәуаз џьысшьон. Нхарак далагозар... Уи шьҭа иазаауазеи. Аҳәақәоу? Мамоу, аҳәақәа аӡәгьы исымҭаӡеит. Урҭ ажәеиԥшьаа дырхылаԥшуан.
– Алаф уҳәахуама?
– Изакә лафузеи! Сыҵаҟа агәаҩара изакәытә бна тоуроу иамоу умдыруеи? Убри иасҭеит схы инакәыхшаны. Баша амала, хымҳа-џьымшьа, инсырҵәар аҵкыс еиӷьын. Рыбжеиҳараҩык, хырҳага аасызрылымхӡакәа, инылаӡ
ицеит. Дара ирхылҵқәаз иахьа уажәгьы абна илаханы иҟақәоуп. Абыржә ааигәа, ҽаҩраҭагалан, ҳәак аԥскы сыхҭанакын, сымхы аақәнахит. Егьа зундазгьы ашәақь исзаҿамкит. Аҩнҳәа аныбнеиклак, абынҳәа аҵкысгьы еицәахоит. Ирҳәо умаҳахьеи, уҭынха дуаӷахар, уаӷацәа зегь раҵкыс деицәахоит ҳәа. Убасоуп. Сҳәақәа ирышьҭроуп, хымԥада, убри исчычаз. Иааҳәны сара исыжәлан, схырҵәара иақәнакит. Исхыччоит, – иажәа даалган, ԥыҭрак дхәыц-хәыцуа дтәан Шьааб, нас иара имацара дыҟаны, игәаҵан акырӡа дзызхәыцхьоу, ииӡбахьоу акы ибжьы ҭыганы ихаҭа иаҳартә иҳәарц иҭахызшәа: – Сажәызар асырбап ибзиашәа! – иҳәеит, дмақаруа.
Аҳәақәа шә-хык Шьааб ианиҵаргьы, азакәан аганахьала лахь шинамҭоз здыруаз асҭаршын, аҳәақәа рзыҳәан Шьааб далаланы ииҳәаз ихахьы иааимгеит усҟан, дазымхәыцӡеит ашьҭахьгьы. Уимоу, алацәажәарагьы иаԥсамкәа иԥхьаӡеит. Иажәақәа данырзымхәыцыхгьы, ма игәырҵҟәылаҿ иаанханы иҟазҭгьы, Аԥсара ақыҭан зегь раԥхьаӡа иара еиликаауан, абри реицәажәара ашьҭахь, мызкгьы аабжьымсыцкәа Шьааб иџьмақәа реиԥш ҳәа аԥсараа ражәа иалалаз ажәаԥҟа рхашҭаанӡа, иҿыцӡа, иаҳагьы ирччаганы, иаҳагьы ирхәыцганы уи инавагылаз ажәаԥҟа ҿыц иаишьахаз. Раԥхьаӡа аԥсара уи ажәаԥҟа ҿыц: Шьааб иҳәа алымҳақәа реиԥш ҳәа ражәа арԥшӡарц иналарҵон, уадаҩра бааԥсык иақәшәаз ауаҩ ишьҭахьҟа дхьамҵкәа, иус шынаигӡаз атәы ианалацәажәоз. Ишнеи-шнеиуаз, изыхҟьаз здырхуада, ашьхарантәи илбааҟьаны амшын ахь ицо аӡиас нықәырҵәиааны ашьҭахьҟа иушьҭырц уалагар ишамуеиԥш, ԥсыхәа змам уск ианалацәажәо, изаҳауа арлахҿыхырц, егьархәыцырц, уи ажәаԥҟала ражәа хдыркәшо иалагеит. Ажәа ахы умҳәакәа, аҵыхәа узҳәом, абар иаишьахаз уи ажәаԥҟа.
Ишаҳҳәахьоу еиԥш, Шьааб дахьынхоз адгьыл кәакәарҵас, иҩылгәыгәны, ихыгьежьааӡа иҟан. Амшын ихыԥшылаларц аҭахызшәа иган ҩны аҿы агаҟа ихан. Ашьҭахьҟа уахьаавалаҵәҟьоз, ԥҳәыс уҭракгьы аҟаҵарҭа амамкәа, ахылаӷьара аҿыланахон. Убри аиҩхаара аҵанӡа, ииасны ицон акәара. Ажәытәан, анхарҭақәа хаз-хазы ианыҟаз, уи акәара аӡлагара хәыҷқәа ҭадыргылон. Усҟан
уахь амҩахәасҭақәагьы рацәаны илбааган. Аԥсараа ртәы-рымаа неилаҵаны, аицынхара ианалага, аӡиас Аӡӷара иҭадыргылеит алуқәа ҩба зхаз, аӡлагара ду. Усҟан акәараҷҷа акгьы ихәарҭамхеит. Еималеит уахь илбаауаз амҩахәасҭақәагьы. Мҿык, маҭәахәык аагара азыҳәангьы аҵанӡа уаҩ дҭаломызт, ихаран, шьыжьы уцар, шьыбжьаанӡа узыхәномызт. Ашьха дуқәа рҩыҵаранӡа еиҩхаараны иган убри агәаҩа. Иҟаларын, ауаатәыҩса ршьапышьҭа зынӡаск иацәыӡыргьы, ашәарыцаҩцәа ракәымзар. Аӡынраз аԥсҭақәа асы анырҭаҳалак, аԥсаратәи аиҩхаа абнаҳәақәа ҭнагон. Қьаф урҭан урҭ рзыҳәан араҟа. Ахьа, аџь какалқәа ирчахуа иҭан. Уи иԥхьанакит Шьааб иҳәақәагьы.
Ажәаԥҟа – «Шьааб иҳәа алымҳақәа реиԥш» – иааиз аӡынраз асы рацәаӡаны иауит. Аԥхасҭа бааԥс рнаҭеит аԥсараа. Ашьхантәи асы илбаанацеит, абынҳәақәа рыдагьы, рахәы-шәахәы ықәызмыргылоз агыгшәыг. Ашәақьқәа ҿааихак шыҟарымҵозгьы, мчыбжьык цомызт, ԥсасак, ма шьамаҟак ԥхасҭамхакәа.
Хәылԥазык, Шьааб игәылацәақәак ааит иҩны. Ус-ҳәыс ыҟамызт, ақыҭа еиқәышьшьы, аԥсы ашьон. Арԥарцәа ардәынақәа шьны, ашәшь иналартәан, иақәнаго ахәыҷы-мыҷ ацҵаны, аҳәсахәыҷқәа ирзыршьҭуан. Уи иахҟьаны аҳаԥшьақәа хтуан, акәац-қәабқәа ашша рхашәуан. Агәмырҿыӷьга роуан абызҳәацәа, ақьаӷьариацәагьы усда инхомызт. Рхәышҭаарақәа инархәыҵхон аҭаҳмадацәа. Ргәалашәарақәа ракәын урҭ аӡынра иӷыҵызгоз. Идыруан Шьааб игәылацәа зааиз, ус еиԥш азыҳәан иаргьы шаҟантә дара рышҟа дымҩахыҵхьааз!
– Ҳауҭааит, ӷыжәара ҳәа, Шьааб, – иҳәеит аҭаҳмада Хабыгә, уи ӡынгьы-ԥхынгьы аҭырқәцәа рфес хылԥа ныҟәигон. Ӡынгьы-ԥхынгьы, аӡәы аԥсшәа аниеиҳәо, аныха дамҵагылоушәа, ихылԥа ааихыхны иааникылон.
– Ажәытәан ишаабахьаз ус акәын, ӷыжәара ицоз, иҭаацәа зегьы игон. Уара уԥшқацәа рымала рнапы ианкны иааугеит, ран дабаҟоу, ухаҵкы сцеит! – наиаҭеикит Шьааб, иара иаҵкыс иеиҳабацәамзар еиҵбацәамкәа Хабыгә ишьҭагыланы иааиуаз аҭаҳмадацәа дрыхәаԥшуа. Ус ҵасс ирыман аԥсаратәи абыргцәа, ахьӡеибартәреи, алафи рыла акәын ианааиԥыло аԥсшәа шеибырҳәоз.
Ирызхитит аҩыцқьа зҭаз аҳаԥшьа. Ашша алҵәҵәо, ажьҵаа рзылӡит Ҭакәына. Аҟәырҿҳәа акаканқәа ԥҽуа, аныҳәаҿақәа неишьҭаҵо, аӡын-ҵых ду акыр инаскьаргахьаны:
– Шьааб, уҷкәын Дыгә иныҳәаҿа ааныскыларц сҭахуп, – иҳәан, ифес хылԥа ааихыхны, ишьамхы инықәиҵан, иажәа инациҵеит Хабыгә: – Дныҳәазааит Дыгә. Ииашоуп, иахьа иқыҭаҿ дҳалагылам, аха уигьы аамҭала убас дақәшәеит. Уара, Шьааб, баша уизаӷьуеит. Усҟан дымцазҭгьы, ииашаҵәҟьаны дыԥхасҭартәуан.
– Иаанхаз нҵәазар акәхап. Уиҟәаҵ, уи итәы аҳәара иаԥсам. Иара уиҟәаҵны ихшаз дныҳәа. Убри хымԥада, схәышҭаара ирцәом, – иҳәеит Шьааб.
– Иахьа агәарадаҿ дахьыҟоу, аӡәы ишьҭахь дгыло дыҟам, – иныҳәаҿа инациҵеит Хабыгә. – Убри, Дыгә ихшаз ануҳәа, исгәалашәеит. Мызк аҟара ҵуеит, ари аҩны иҟоу аҭакәажә лаҳәшьаԥа игәы бааԥсхеит ҳәа ҳаҳан, Аҟәанӡа сцеит. Иаабац абаҟоу, Аҟәа уахьцара уахьаара узымдыруа иҟалеит. Сҟьалеит сара, дахьышьҭоу ахәышәтәырҭа сыԥшаауеит ҳәа сшашьҭаз. Схынҳәны Чалбашь ацҳахь сааит, уантәи сааваҵәин, сцеит Дыгәраахь. Сахьнеиз, Дыгә дсықәымшәаӡеит, иҷкәын Шьаадаҭ дыҟан. Даара уаҩԥс бзиоуп уи аҷкәын, аиаша шәасҳәап. Убла дхызар дхухрым. Дсывагьежьуан, адунеи мшәан, ишԥасҳәари, анцәа дизылбаазар аҟара. Ахәышәтәырҭахь сигеит. Уажәы-уажәы санду, сабду, ҳәа шәыӡбахә иҿакын.
– Уи ҟазшьала дзеиԥшу Шьааб иоуп. Апрактика азыҳәан абра данҳамаз, ауаа рыԥсы дырзалымхуа дцеит, – иҳәеит амца шыра изқәа аҭаны итәаз ҭаҳмадак.
– Дныҳәазааит Дыгә! – иаҵәца ҭыркәкәаны инықәиргылеит Хабыгә.
– Ааигәа даахьоума иара? – дҵааит Дыгә изыҳәан, иара убри, амца зызқәа аерханы итәаз.
– Арахь даауама, уаҟа, агәарадаҿ дысзыԥшуп... – даахәмарт Шьааб.
– Уажәтәи аҿар усоуп ишыҟоу, Шьааб, уи уизымгәаан, – иҳәеит аӡәы.
– Ҩыџьа хҩы ахшара зылахь ианыз аӡәы дицәцаргьы, ҽаӡәы дизынхап; аха сара сеиԥш, аӡәы дызмоу
ишԥаиԥсыхәоу? Ишә-гәашә аркроуп иаанаго, – иҳәеит Шьааб.
– Иауазеи ушә-угәашә ауркыртә! Уҷкәын, ара дыҟамзаргьы, деихачаԥа агәарадаҿ дынхоит. Уи ихылҵыз егьызеиӷьым арԥыс дыҟоуп, – Шьааб днаиабашьит Хабыгә.
– Шьаадаҭ ара апрактика азыҳәан дыҟан данцоз, аҵара сшалгалак сшаауа ҳәа, зегь ажәа ҳаҭаны дцеит. Зажәа еижьо арԥысым иара, – иҳәеит агәылацәа аӡәы.
– Убри схәышҭаара имырцәар ҟалап, – еиҭа иҳәахт Шьааб. Ахәышҭаара амца аахәыҵишьшьаан, усгьы нациҵеит: – Иара даныхәыҷыз аахыс ҳара дҳадҳәалоуп.
– Шәара шәами дзааӡаз. Ара дышшәымаз дшәымаӡан, – иҳәеит Хабыгә.
– Сара сышҟа иҿы хагәышьоуп. Саауеит, иҳәеит, агрономс арахь, аҵара дшалгалак. Даҽазных дааны дсымԥыхьашәар, нас имариан, уаҳа дсышьҭуамызт. – Аӡын ԥсшьара ҳәа иоурыжьуеит иаарласны.
Дшоурыжьлак даауеит, – лҳәеит уаанӡа ахацәа рцәажәара лхы аламырхәӡо итәаз Ҭакәына.
– Уи ҟазшьала мацара акәым, ԥшралагьы ухы аахҵәа ихагылоуп, Шьааб, – иҳәеит Хабыгә.
– Сара исзууазеи, аха иара дыцәгьамхар ҟалап. Ибла агәқәа цқьоуп. Ауаҩы даниацәажәо, ибла дхыԥшылан дцәажәоит, – дцәажәон Шьааб, иҷкәын ихшаз дахьдырҽхәаз ихәшаха игәы иқәланы. Лабала ахәышҭаара хәыҵышьшьаауа, дхәыц-хәыцуа дтәан, игәалашәон имаҭа Шьаадаҭ аҵыхәтәан даныҟаз еибырҳәаз, иаашьахаз...
...Ҽаҩраҭагалара аилашыкьымҭаз акәын. Имагана хәахәаӡа, аттаҳәа аԥҳәқәа хыҵәҵәаны нымҩа-нымҩа еиқәиҵон Шьааб. «Архра, аҿаҳәара схалагьы сымч ақәхап, сызмыхәо аиқәҵароуп акәымзар. Гәылакгьы усыцхраа ҳәа абаиоуҳәари, аилахараха, досу ихы амца аркызар арцәаха анимам аамҭазы. Даҽа ҩаха-хаха аԥҳә амхырҭа ианааххала, арахә асуеит, аандагьы иазынкылом», – ибжьы ныҵакны ихала дцәажәон амхырҭа дахьҭаз Шьааб.
– Еи, уара! – лыбжьы аагеит Ҭакәына.
– Ибуазеи?
– Арахь уааԥшишь, иааз дубап!
«Зыџьмақәа ҭакны кәашара ицаз ҳәа, асас ирххаха сымоума сара абыржәы», – иҳәан игәанала, имагана ац аҟәынџь иналаҵаны, аҩныҟа иҿынеихарц даныԥшы, арԥыс наӡа-ааӡак, ибзианы деилаҳәаны, иара ишҟа дааиуан. «Ма чараҳәаҩуп, мамзаргьы, дшәаџьҳәаҩуп. Сара сзыҳәан аҩбагьы акоуп!» – Аҽны дахьизыԥшӡамыз акәзу, дааидгылаанӡа дизымдырӡеит Шьааб имаҭа.
– Ҳаи, бабаду дукәыхшааит, сышԥаургәырӷьеи! Уараӡәк уакәгәышьоуп сыԥсы аазго! – имаҭа диеигәырӷьан, дааигәыҵаиҳәҳәеит Шьааб.
– Шәааи, ахәыҷы дааԥсаха дыҟоуп, иԥсы ааишьап, акгьы шәнацҳап, – лыбжьы нарықәлыргеит амӡырхаҿынтә Ҭакәына.
– Сара сааԥсаӡам, даду, аус ула, уажәыҵәҟьа сҽааԥсахны сааиуеит, – иҳәеит Шьаадаҭ.
– Уусуга маҭәақәа убраҟа, аҿаԥараҿ икнаҳаны избон, – ихы-иҿы ааихаччеит Шьааб, уаҳа имамкыкәа.
Еимаркит аҵла хыхь ҳауа иқәло ҳәа.
– Укаҳауеит, дад, уара аҵла уашьцылаӡам!
– Сара сакәӡамыз саныхәыҷыз, аа, абанҭ амжәақәа аӡарақәа рзыҳәан иказҿоз, аҵла сықәлар, сышԥакаҳауеи, – иуамызт Шьаадаҭ.
– Сара аԥҳә сызлаҩахо амч сызҭада, дадхеит, уара исыркла, сара ашьшьыҳәа еиқәысҵоит, – иҳәан, аҵла дынкыдлеит Шьааб.
Аҷҟарапат ац еимҿаԥара, аԥҳә ахьҿаҳәоу инаҿарԥаны, иласкәантраӡа иаашьҭиԥаауан Шьаадаҭ. Ахыцәкәыкәынқәа аҵла агәцә иакәыршо еиқәиҵон, агәырӷьара иамҽханакны иамаз абду. Аха изхомызт уажәы имаз агәырӷьара, иҭахын иаԥхьаҟагьы анҵра ахьынӡауа идыруазарц. Ахы шцәыригаша акыр дазхәыцуан.
– Ачуан иҭоу ззымфаша, аца иҭоу дахыбаауеит ҳәа, уажәы, абри аиқәҵара сахьаҿу сзызхәыцуа удыруазар, угәазхара усхыччарын, – иҳәеит Шьааб.
– Узызхәыцуазеи, бабаду?
– Абри аԥҳә зқәаҳҵо амжәа ахькаҳҿаз иаԥырхагахарыма, иҩарымашь ҳәа сахәаԥшуеит. Ааԥынра ааины, ари амахәҭа ҿыцқәа ылнаганы, икаҿаны аӡарақәа ирыҭаны исааӡо, ариаҟара сыҟоума сара?!
– Иауазеи, бабаду, уҟамкәа! Ҽааны уажәаангьы абас акатаҳәа аԥҳәаҟәақәа еиқәуҵо аҵлақәа ушрықәу убап!
– Уи баша иуҳәеит, дад, ҽааны сыԥҳә еизганы ананыра иныҵасыжьып, сеибганы сызнеир. Ԥшакгьы амысӡакәа, сыԥҳә ныҵабаа ицозар акәхап.
– Иауазеи ананыра изыҵаужьуа?
– Исзыркуада аҵла сықәлар, уанду дшыҟоу убоит, дажәын неихыркәа лымам. Уара уҵара сынтәа уалгар, агәарадаҿ акы уналалап, арахь ааха узҭагәышьода?
– Иаахҵәаны иҳәа, даду, иаахҵәаны, – иҳәеит Шьаадаҭ дыччо.
– Исҳәозеи, акрыздыруама сара исҳәо...
– Саауеит, бабаду, сара усура арахь саауеит. Апрактиказ сыҟан санцоз ирасымҳәеи зегьы, салгар абрахь саауеит ҳәа.
– Ҳаи, бабаду дукәыхшахааит! Еи, бара аҭакәажә, ииҳәо баҳауама бмаҭа?! Убас шыҟауҵоз сара агәра ганы сыҟан, арахь даауеит анысҳәалак, уанду агәра лызгомызт. Бабаду дукәыхшахааит! Аҳәыс ԥшқа умбаӡеи анаҟа уахьааиуаз? Уажә ааигәа жәык ҳазхьеит. Акамбашьгьы еишьклашьшьы ичкәаҳауеит. Иазаауазеи лҳәауан уанду... Иааг, дад, иааг аԥҳә, сҳәашьа џьашьаны ушсыхәаԥшуа збоит, иаагала, иаагала аԥҳә!..
Абри игәалашәо, амца нхәыҵышьшьаауа дахьынӡатәаз Шьааб, игәылацәа аныҳәаҿақәа неимда-ааимдо иржәуан. Имаҭа иахь имаз агәыбылра игәаҿы шаҟа иҿыхоз аҟара, иҷкәын иаҳагьы дизгәаауан.
– Ахьаԥарч зхылҵыз иахыччон ҳәа, иадибалазеи иаб иҩны!
– Дыгә иоума, Шьааб узҿу? Зны дахьаашьақәурҟьаз аҩны днацәхҟьан, ус даанхаӡеит, – Дыгә дидгыланы даацәажәеит Хабыгә.
– Баша дхьауршшоит, Хабыгә, уи. Дахьааӡаз амӡырха дықәыԥшыр ихы ихьуеит. Абна илахаз аҳаиуан даҩызахеит, дыбнеикит!
– Абнеикра ануҳәа, иаацәыригеит гәылак, ацәажәара даҽаџьара иахигарц, – ҩымшҟа рышьҭахь, ашацкыраз сҩагылан, Шьааб уҳәақәа ҿаԥарас иахьрымаз агәаҩара сҭаланы сҿынасхеит. Асы ишықәхәмаруаз сылаԥш нақәшәан, узфо ҳалалс уроуааит сҳәан, жьакгьы смаҟа инадсҳәалеит сышнеиуаз...
– Ашьра зламариахаз ала, уара уеиԥш иабааз, имаҟыз жьажәк акәхарын иара, – иажәа аҵәы налеиҵеит аӡәы.
– Қәрала иахыҵуаз сыздыруам, амала, алымҳақәа санынарыхәаԥш, уара улымҳақәа аасгәаладыршәеит...
– Шәаангыл уара, иажәа ишәырҳәа.
– Сышнеиуаз, санынаԥш, – ацәажәара даҿын агәыла, – ажәытәан Арҟәыџьаа рыӡлагара ахьҭагылаз аханы, аџь ду амҵан аԥышә асы иларшьшьны еимдо акы амҵоуп. Мшәыз џьысшьеит. Аӡәы игра иӡап, игәаӷьны сзамеихсит. Иааигәацәан, знык ала исзышьҭамкыр, сааимыжәжәа снышьҭанаҵон. Ахы анышьҭнах, цқьа скылыԥшызар, –ҳәазаап.
– Аҳәаҵәҟьоу?
– Иаабац аҳәа, уара уеиԥш, аԥышә хәхәаӡа. Сшәақь сшьамхы илықәкны сынкылԥшын...
– Уамеихсзааит, мамзар, иуамхашьуан...
– Алымҳашьаҭа илагәыдысҵап сҳәоны, сара сышҟа аҿаанахеит. Ихашәҵару уара, аҩнҳәеиԥш иааӷәырызшәа саҳаит. Аблақәа ҭызза исыхәаԥшуеит, ишәаӡом. Ари ҩынҳәазаап сҳәан, сшәақь ашьшьыҳәа наҟ снахеит. Гаӡарами! Сҩагылан, иара ашҟа сҿыҩасхеит. Асы амра анақәыԥха, убла агәы ԥнаҟо, ицырцыруан, убри санамырбазаап, ишәасымҳәеи, мшәан, алаба ыршәны иаагәыдысҵартә ааигәаранӡа снеихьаны, иааи убри ааҵыҩрит, аха усеиԥш збахьада! Ахы шхаз сара сышҟа аҿаанахеит.
– Ашәақь шумаз ухамышҭызҭгьы, агәызҳәа илагәыдҵаны иумшьуаз!
– Ашәақь акәым, ухы ухашҭрын. Абарҭ аԥхьатәи ахаԥыцқәа ԥсыӡак иааиуан.
– Анцәа иџьшьоуп, шьтәак атәыҩа иахьаҟарамхаз! – иҳәахт, зегьы аҵәы рылазҵоз, иӡамҩақәа кылҵәраа ицо, аҽҳәа иҽаҭаны дахьтәаз.
– Ианаасыдыххылоз, аҵла сыҽнаваскит акәымзар, сааихыхны слышьҭанаҵон.
– Ишакәхалак, уара узиааиуаз ажьа аамышьҭахь акгьы умбеит.
– Шәаҟәыҵишь, уара, алафҳәара. Сара акы сзеилымкааит, иубаз ҩынҳәазу, бынҳәазу? – ҿааиҭит Шьааб.
– Излауасҳәарызеи, сара схаҭа исзымдыруазар. Ашәарыцаҩцәа усоуп ишыҟоу: ажьаҵәҟьа збогьы жьадуӡӡоуп иибо, аха, ихашәҵа, ус акәым, ииашаҵәҟьаны амшә ԥшра аҭаны, ҽадак иаҟаран уи аҳәа.
– Уара ушҟа ианааиуаз, ушәақь умнахыр, илахаҳауан, машәыргьы ахьуан.
– Аҽҳәаҿ шәантәоу зегьы шәфырхацәоуп!
Алаф еилырхуан, иччон, ихәмаруан. Ихы рҟәны ахәышҭаара ахәа хәыҵыӷьӷьаауа, дхәыцуа дтәан Шьааб.
– Иабашәыкәу иахьубаз? – днаиазҵааит.
– Абра, иумариашаны уахьынҭало, Арҟәыџьаа рӡлагара ахьҭагылаҵәҟьаз.
«Хымԥада, ҽаҩраҭагалан сымхы иачычаз аҳәоуп. Ааԥын, лаҵан, иааины саанда инажәлоит. Сара сҳәақәа ирышьҭрамызҭгьы акәхап, – дхәыцуан Шьааб. – Сара сҳәақәа ирышьҭрамызҭгьы, аԥхынгьы аӡынгьы араҟа иаангылозма. Шәарыцаҩык абынҳәа сшьит ҳәа дыҽхәо иҩныҟа иманы дцашт. Иухшаз иами абри зхы иақәызҵаша. Сара исыхшаз стәы-сымаа дегьызмаха еимырҵәозар, иаҳагьы еиӷьишьоит. Сажәымҭыҽха сыхәмаргамхеи!» Дҩагылан, амҿырҟәараҿ днеин, иҩаны, қьырсҭак аҟара ишәпаз аџьтә кәашк аалихын, ижәҩа иқәҵаны иааиган, аӷьеҩҳәа аихатәы хчныза илақәижьит. Аеҵәақәа кыдышәшәазшәа, аилабылра иаҿыз амҿы ацԥхьқәа ҟәаз-ҟәазӡа иҩарылддын, аҷҷа-ҷҷаҳәа инеидытҟәацлеит.
– Ҭфу, ҭфу, аҩсҭаа, улақәа ҭухааит! – иҳәан, аухантәарак зегьы алаф рылызхуаз, лабыҵәк ааԥҵәаны амца инақәиршәит.
Шьааб деиҭацахын, ҩаха, хаха имыцәартә амца еиқәиҵарц иҭахызшәа, акәаш сса-мыссақәа еиҭа еидарак ааганы амца инақәиҵеит.
– Иҟоуҵозеи уара, ҳауӡырц иақәукыма уаха?
– Еиқәызааит! Аӡәы дымҩасны дышцо дааԥшыр, ауаҩы дшынхо идырроуп.
– Ари еиқәу изымхаӡо, даамҩахыҵыр?
– Уара, абажә мца иашьцылахьоу, иуздыруам акәаш-мца зыԥсоу. Аламала ицәом, иуаҳау, акәаш-мца аламала ицәом!
Ибахҵәаӡа, аҳәатаҳәа иауан асы. Ибымбылха иақәыԥсон, уаанӡа ихҵааланы ишьҭаз. Аҭаацәа ду анышьҭало инахысхьаны, рқьафқәа ҭаҵаны, ргәазхара еихлафны, Шьааб игәашә инҭыҵит игәылацәа. Иара игәы рҭынчны диарц, ишыҟаиҵац еиԥш, ирахә днарылсны игәеиҭеит, ишылашьцазгьы, ҵәҩанк ыҵшәазар ибозшәа, имӡырха аанда днагәыдыԥшыла-аагәыдыԥшылеит.
Шьааб аҩны дшааҩналаз, аатә ҵӷа аҵәымаӷ иахаршәны, аҭӡамц иадкнаҳалаз ишәақь аакнихит. Инапаҿы иаанимкылеижьҭеи акыр шҵуаз мҩашьо, асаба ақәтатан уи. Абызкаҭаҳа ҭаҟанамҵарц агәыцә иҭаз ацаха ааҭигеит. Акыр шықәса раахыс иҵәахны имаз ашәарах быҩлашала ишәақь цырцыруа ирыцқьеит. Хызаҵәла еиҵаз апатронақәа иԥшаан, аҟанҭаруаз иҭаҵаны, аҟәынҵарада ус амамкәа ирмазеит.
Шьааб иҟаиҵаз зегьы збоз иԥҳәыс Ҭакәына: «Аҩы иижәыз акәхап изырҟаҵо, иалихгәышьозеи, абџьар рыххо» – лҳәеит лгәанала. Диламцәажәаӡеит ауха, аха ашара адәы иқәлаанӡа, Шьааб дҩагылан, анкьатәи ишәарыцага маҭәақәа ишәҵара даналага, илҳәара лзымдыруа, илцәымыӷхеит. Илдыруан, ашәарыцаҩ аҩны дандәылҵуа уабацои, уанбаауеи ҳәа ишизымҵаауаз. Зныкыр дизҵаахьазма ларгьы, анкьа, шьыжьымҭанла данныҵыҵлоз, аха уи аахыс шаҟа ҵхьоузеи!
Ашәақь аҵа дкылыԥшыртәгьы имшацызт. Шьааб иеиԥш дашьцыланы издыруа аӡәы иакәымзар, аҟьалара мариан дызлаланы днеиуаз абнаҿы. Алҿарақәа, алакәымҳақәа асы ианархәа, амҩахәасҭа ыҟаӡамызшәа идырӡит. Мҩақәҵагас Шьааб имаз аҵла дуқәа ракәын. Урҭ дрыхәаԥшуа, абна ахи аҵыхәеи еимирҟьон. Шаҟа ҵла ирнымҵуа ирнузеи иеихашьҭа, шаҟагьы ршьапы иқәиҟьахьоузеи абраҟа. Иҩны уасхырс иаҵоу, хыбрас иақәу абри абноуп. Иара имацара иоума, аԥсараа зегьы иароуп инзырхаз. Иашоуп, ацәгьарақәагьы маҷмызт. Ажәытәан, Шьааб даныҷкәыназ, хаҵарас иԥхьаӡаны, инеимырҟьо иалацәажәон уахынла, абгақәа дрымфаӡакәа, абри абна ауаҩы дылсны дызцар. Уахык араҟа илахаз арахә, адырҩаҽны ашьҭалара иаԥсамызт.
Аколнхарақәа рышьақәыргылара ианалагоз, уи аиҿкааҩцәа дрылан Шьааб. Иҭәымҭа дҭагылан, дыӷәӷәан, аҵхи амши неиԥшьуа дрылан ақыҭа. Аӡәы дыргәыбзыӷтәын, даҽаӡәы дыршәатәын. Иара ихаҭа уӷәк ацәқәа, акәаҭан нарыцраҳәаны, аколнхара иалеиҵеит.
Мчыбжьыкгьы аамҵыцкәа, ицәқәа руак нкылахәаша иӡит. Иашьҭалақәаз абна ду агәаҩарақәа ашҟа ашьҭа дырхеит. Уҳәан-сҳәанны ирыларҵеит Шьааб ицә ихаҭа игеит ҳәа. Идыруан уи зегьы ҟазҵоз зусҭцәақәаз. Игәы иалаз, изырҳәаз акәмызт, инапала ииааӡаз ацәаӷәацә хырҳага алымҵкәа иныбжьахәаша иахьцаз акәын. Дашьҭалеит иҽазҵәылхны. Имаҟа иадҳәалаз аҳәызба аамышьҭахь абџьар имамызт. Еимаҳаӡаны илашьцахьан абнаршәыра аҵыхәан ацә аниԥшааз. Игәы ишаанагаҵәҟьоз акәхеит. Иадҩаланы, ашьапқәа рцәа рыхнаххьан излашьаҳаз алаԥан цәҳар. Иахьгылаз акәша-мыкәша ахәажәра, абжьынҵра, амыӷра ишынеибакәу цәыжәжәаны, ицҟьашәҟьа ишьҭан. «Абгасса роуп игәазҭахьоу, рымч ақәымхеит. Уаха исыманы сышьҭахьҟа сдәықәлар, исыцныҟәом, сзылсуам абна», – игәы инҭиҳәааит.
Раԥхьа рыбжьы дыргеит абгассақәа. Қьафуроуп уаха рҳәозшәа, рыбжьқәа ҵрыхәҵәаӡа, иааикәыршаны аҳәҳәара иалагеит. «Абгақәа ааргарцоуп», – игәы иааинаҭеит Шьааб. Ибыҩҩуа иахьгылаз игьежьы-хынҳәуан ацә. Атрышә дасуан, дҟьон Шьааб. Баша аҵх лашьцара иналахәашон ибжьы. Рааигәараҵәҟьа аблақәа аацымцымит ақәыџьма. Ишьҭахьҵәҟьа ашьҭыбжь геит даҽакгьы. Дшыкшара ирмазеины иаҳәызба импыҵарӷәӷәа икын...
...Адырҩаҽны ишьҭаларц ауаа рҽеизыргеит иҩны. Дааит иара имаҭәақәа хьыжә-кәыжә, инапқәа аҟәада рыхьшәы. «Сара сыԥшаара аҵкыс, шәара шәеимда шәыҩныҵҟа!» – дҩарықәыцәҟьеит ишьҭаларц аҽеибыҭара иаҿыз. Аӡәгьы игәаӷьны дазымҵааит ацә убоу, иумбоу ҳәа. Ашьҭахьоуп ианеилыркаа, ибла ишабоз ақәыџьмақәа ишицәырфаз, ихаҭа иԥсы рыцәгашьас иҟаиҵаз.
Реиҳа даныӷәӷәазгьы, бнеи гыгшәыги еилазмыргылоз шәарыцаҩымызт Шьааб. Ииашоуп, имаҷымкәа аԥсаатә имаҟа иадиҳәалахьан, ишьқәахьан шәарахқәакгьы, аха агыгшәыг, лаҵгаҩцәақәак дрыцнагаланы имшьыцзар, иара ихала ашьҭа рханы, илаԥшыхәуа дрышьҭамлацызт. Инхара дахашәаланы уи азыҳәан аамҭа имоуцызт. Акы заҵәык изымычҳауаз – иара ирахәк ирылакьысыр акәын. Усҟан имхырҭа арахә алаланы афара иаҿызаргьы агәхьаа икуамызт. Амҩа ҭшәарақәа рҿы ашәақь хаҳа иргылон, абӷьыжә
рықәыԥсаны ашьацҳәақәа шьҭеиҵон. Ихы дахлафуашәа усгьы аҳәара бзиа ибон: «Ирдыруеит агыгшәыг, сара напы сылакра феида шырзалымго».
Шәарыцаҩык шәарахк, гыгшәыгк сшьындаз ҳәа дышныҵыҵло еиԥш акәмызт уажәы ари аҳәа дшашьҭаз Шьааб.
Аиҩхаа аҵанӡа дҩалбаан, Арҟәыџьаа рыӡлагара ахьҭагылаз ҳәа иахьашьҭоу дыҩҭысны, џьраны инашьҭыз аккара дныҵалеит. Реиҳа аџь какал ахьырацәаз идыруан. Игәҩара имеижьеит. Азныказы, изышьҭоу изеилмырго, ипаны, ихәхәаӡа грапара хәыҷык асы иалданы ишгаз ибеит. Аҩада, аккара агәахьы днаскьа-цыԥхьаӡа, ашьҭа иаҳа-иаҳа иҿыцхон. Еимҿаԥаӡа, насгьы асы ԥны ацашьеи рыла, агәра игеит ишҳәашьҭаз. Шьааб идыруан, ашьынӡаақәа рыла, аҩнҳәеи абынҳәеи рышьҭақәа аиҩдыраашьа шрымоу, аха уажәы еиҩидыраартә еилырганы инарбомызт еимаԥсоз асы.
Аҵлақәа ашәыб рықәыҩрны иахькаҳауаз, ашьҭа имбаӡо ицәнарӡуан. Аимдара иқәшәон акәша-мыкәша. Еиҭа иԥшаахуан. Иара, ифҩы аҿасу, акы иаршәаны иҟазу, иаанымҿасӡо, аҩада, ашьхаҟа ахы рханы ицон. Аԥсҭахьы дҩаскьа-цыԥхьаӡа, асы иаҳа-иаҳа идухон, ишьамхы иахысны иуаҭәашәпарахь иҩеиуан. Амахәҭақәа еилачны, ашьапахьы асы нанамышьҭуа игылаз амзаҵла амҵан иҽааникылеит, иԥсы ааиҭеикырц. Ашыцламҭә ақәиааны, адгьыл иалыҳәҳәоз ада шәпа днықәтәеит. Иааԥсара иқәра иахаратәуа, иажәра дшазхәыцуаз, иааигәалашәеит игәыла Хабыгәи иареи реицәажәарак. Иара Шьааб ус ҿааиҭит:
– Сара еиҳарак сзыцәшәо аԥсра акәӡам, сыԥсы шҭоу абри жәытә-натә аахыс сабацәа рынхарҭа, рџьынџь аҳәира ахиаар ҳәоуп. Саныҷкәыназ, сымч ахьынӡаӷәӷәаз, сымхырҭа аҵыхәан, алҿарақәа ҟато иҩагылар, амаӷ ҩеир, еигәышәла снасны иаахысҵәон. Иазҳар зуамызт. Уажәы акы ықәиааны избар, сгәахы ԥнажәоит, сыԥсы шҭоу абна схыҵәеит ҳәа, аԥашә ааҵсымхыкәа сзаԥырҵуам.
– Абри уара уеиԥш, – инаиаҭеикит Шьааб ибзианы дыздыруаз Хабыгә, – зегь раб иџьынџь иахыбаауа бзиа ирбондаз, умбои!
– Сахьықәынхо, сџьынџь дгьыл, сара саныҟамло сыҷкәын ишимырӡуа аныздыр – џьанаҭ гыларҭас исоуит ауп,
аха усеиԥш сылахь ианымызт. Акаамеҭ ҟалоит анырҳәа, ахәац аблақәа ҭнахит ҳәа, убри ихьит сара исхылҵыз. Усҟан араҟа аусқәа аныцәгьаха, саб усгьы ддырӡуеит, саргьы араҟа сыбаҩ ықәӡуеит иҳәазар акәхап, деиханы дцеит ахныҟәгарҭа ахьибаз. Ауаҩы дахьиз, дахьааӡаз ихатәы дгьыл аҟны иԥсҭазара мҩасроуп, – иҳәеит Шьааб.
– Уара уакәӡамыз, хатәы дгьыл ыҟам, хатәы нхара-нҵыра ыҟам, зегьы ҳзеиԥшуп, аҳәынҭқарра иатәуп ҳәа, адгьыл хҵәаны ирырҭо, зыцәқәа наганы аколнхара анеиҿаҳкаауаз иалазҵоз? Уажәы уааҳәит! Арахәгьы ылаҵаны иԥхьаукқәеит! – иҳәеит иргызмалны Хабыгә.
– Уара аҳәатәқәа рацәаны иумазаап сара сҿы. Иашоуп, исҳәон убасҵәҟьа. Ирымхтәын амцхә змаз! Аха усҟангьы исҳәомызт сара шәашҭақәа бнатоурахааит ҳәа. Егьи иацуҵаз баша иуҳәеит, Хабыгә. Баша угәы иаанагоит сааҳәызшәа. Угәы иалымсын, аха иҵегь еиӷьны судыруаз џьысшьон. Уамак сыламзаргьы, убри анаҳәы-ааҳәра адунеихаан сцәа иаламшәацт. Аԥша ахьаслак ихынаауа среиуам. Исыхьыз уиоуп, аус ҳзеицымуит џьоуки сареи. Зны, ишудыруа, ача алаҵара еимаҳкит, нас арахә. Анцәа идырп, шаҟаџьара ҳаиванагалаз. Егьырҭ зегьы ҳарҟәаҵып, сыҷкәын иаҳарак сзыхирҟьаз арахә, насгьы абаҳчеи рҿы сиашаӡамыз? Иубахьоума џьаракыр, ауаҩы, дынхарц зҭаху, зхы зтәу, аиха шьҭыхны аӡахәа зқәу аҵла ашьапы хырԥаны икаижьуа?
– Уаҟәыҵ, угәы ԥужәоит, урҭ рыриашара уара уахәом.
– Ҳлеидгыланы еицаҳҳәар – ҳахәоит. Усҟан Басланӷәыр иқәаҵа аихақәа кны ианыҵала, сара ашәаҟьа сҿачы санаӷьуаз, шәара зҿышәымҭызеи? Ҿымҭ шәҳахәаԥшуан!..
– Уаҟа уиашоуп, – иҳәеит Хабыгә, – аха сара исзеилымкаауа, изуҭахузеи уара, иара абри, иаҳҳәап, ақәаҵа? Ауаҩы иԥсы ахьынӡаҭоу аԥсҭазара бзиа ахьиоуша акәӡами дзышьҭоу?! Угәы ԥжәо, ухы ԥжәо, уадызцалазеи! Иара усгьы, уакә сакәзар, зынӡаск слықәҵны сцон.
– Сабацои, уара?
– Сыҷкәын агәарадаҿ дынхондаз, уахыкгьы ара саангыломызт.
– Уи сара сызмаҭәаӡам ауп иуҳәаз. Иара, Дыгә ихаҭагьы, уара уеиԥшҵәҟьоуп дышхәыцуа. Диасны џьара данцо,
дыццакы-ццакуа даадыххылоит. Аԥсшәа аҳәаха иоуаанӡа: «Уақәшаҳаҭхама?» – иҳәоит. Ажәа знырҵаз аԥҳәызба леиԥш, саргьы, макьана иуасҳәаша сыздыруам ҳәа наиаҭаскуеит. Дгәаауа даналагалак, уажәы иаасараӡа, уажәшьҭан уанаауа иуасҳәап ҳәа даасыргәыбзыӷуеит. Уашьҭан данаауа акәым, сара сыԥсы ҭаны уахь сықәло убарым, аха ус иасҳәоит, лассы-ласс даанагаларц. Абас ҳаауеит. Амала, иуцәызӡар акгьы иаԥсам, дшызжьоз сыҵихзар акәхап, даазқәылаз аара даҟәыҵӡеит, даадыххыларгьы, уи аӡбахә цәыригаӡом. Сара, Хабыгә, исыхшаз сыҷкәын хаҭа иакәзаргьы, аӡәы инапы саныԥшыло адәы сықәзар аҵкыс, сыҟаӡамзар еиӷьуп, – иҳәеит Шьааб.
– Уара мшаҽны иаашьҭухыз уҟазшьа уаҳа иаакаумыжьит, уагьымааԥсаӡои, уанаџьалбеит! Абыржәы уанцәажәоз, уарԥысра уҭагыланы, аколнхара аиҿкааразы арҵәааҳәа уҳәҳәо уанҳалаз аасгәалауршәеит. Ублақәа амца рхыҳәҳәылон. Ииашаҵәҟьаны ирҳәозаап, агәы ажәӡом – ашьамхоуп ҳәа. Угәы уажьагәышьоит, Шьааб. Уажәы, макьаназ, уахьынӡаӷәӷәоу, маӷ цырак умхырҭа аҵыхәан иқәиаар шузымычҳауа, уааҵраҿ иааины абгахәыҷы акәукәуҳәа иҳәҳәаргьы, унеины иузмыршәо уҟалахра уҟоуп...
– Уара, издыруада, Дыгә усзааишьҭызар усацәажәарц? – днацралеит Шьааб.
– Сузааишьҭзаргьы иамоузеи.
– Ус акыр удиҵазар, иоуҳәаша убриоуп, сара уахь сизгом, аха иара иҷкәын абраҟа жәытә-натә аахыс ҳара ҳажәла ықәӷьацо иахьааиуа адгьылаҿ, дынхо-дынҵуа исмырбозар, усҟан сара саб сиԥам.
– Дыгә слымҳа инҭишьгәышьан, аха, мшәан, уара зныкыр уҳәатәы уахыԥахьоума! Уара уаагылазаргьы иуҳәац уҳәоит. Саҟәыҵит, уи уаҳа иуасҳәом, амала, уаԥхьаҟа иааины удгылара иаҿу уазхәыцыр цәгьам. Еиҭауасҳәахуеит, агәы ажәӡом – ашьамхоуп. Ауаҩы дажәуа далагар, хәыҷык иусқәа цәгьахоит. Ҳаиханы ҳзымгыло ҳанналагалак, аҟама ҭӷәыцәаа иааҳадгылоит егьи, аду хьӡымҳәагьы. Иуасҳәап ажәабжьны исаҳахьоу, – даҿын аҽырҟәышра бзиа избоз Хабыгә. – Ажәытәан, аԥсцәаҳа зегьы дырбо-драҳауа, аргама иҽцәырганы ддәықәзаарын. Иара дигарц игәаԥхаз ауаҩ, днаидгыланы заа иеиҳәон, аҿҳәара ииҭон. Аҿҳәара
ииҭаз ааиаанӡа ауаҩы инхара-инҵыра рҭыԥ иқәиҵон, ажәакала, иҽеибиҭон. Ус аҿҳәарагьы ааиуан, даакылсуан аԥсцәаҳа. Дмыргәаҟкәа, ашьшьыҳәа диманы дцозаарын. Ҽнак аԥсцәаҳа ҳаблак далаланы дышнеиуаз, нхаҩы бзиак дибазаап.
– Уа, мшыбзиа!
– Бзиа убааит! – иҳәеит анхаҩы.
– Бзиа суба, цәгьа суба сааит! – иҳәеит аԥсцәаҳа.
– Цәгьараказ уаазаргьы иааурызеи, ацәгьагьы уҩны ианааих, уаԥылароуп. Умҩахыҵ, аҩныҟа! – иҳәан, длымҩахыганы ауасашьтәа лкажьны изишьит, апату иқәиҵеит. Дыԥшын анхаҩы, абригьы-абригьы аамҭазы саауеит, уҽырмазеины уҟаз ҳәа ҿҳәарак ииҭоз џьшьаны. Аха аԥсцәаҳа днықәҵны дцазаап акгьы мҳәаӡакәа. Анхаҩгьы дгәырӷьаҵәа дҟалеит, аԥсцәаҳа чеиџьыкала дхысхит, уажәшьҭа шаҟаамҭа исҭаху адәы сықәзаауеит ҳәа. Аԥсцәаҳа дныҵаҳа дцеит, дцаӡеит иӡы ахьымааҩра. Ашықәсқәа акыр цеит, ари анхаҩы дажәуа-дажәуа мацара, дажәӡеит. Абар, ибӷа ихьуа, ишьамхқәа хамҟәало, деиханы дзымгыло дҟалазаап. Ус аԥсцәаҳа еиҭа диасны дышцоз даакыдгылеит ари ауаҩ дахьынхоз. Иԥылоз дабаҟаз, неихыркәа имамкәа дтәан. Аԥсцәаҳа аԥсшәа ааиҳәан, уаҳа илаҿымҭӡакәа днаивсны иҿынеихазаап. Дгәааит ари ауаҩ.
– Уара, аԥсцәаҳа, исзуурц угәы иҭоузеи, изсоумҳәои наҟ, уара уахь сануго? – иҳәан, аԥсцәаҳа диазҵааит ауаҩы.
Аԥсцәаҳа, ари ауаҩ дихымыччоз, ииҳәоз џьашьаны дихәаԥшуан. Ашьҭахь ус ҿааиҭит:
– Уҩагыли, ушгыло збашт!
– Ааи, аллаҳ, аллаҳ, сыбӷа, сыбӷа, сшьамхы, сшьамхы! – иҳәан, иҟәартәрақәа аҿҿа рылго, дҩеихеит ари ауаҩ. Дызгылозма, аҽҳәаҿ дахьтәаз иара уа даанхеит. Аԥсцәаҳа ицқәа хаџьџьала дыччо дихәаԥшуан. Игәы ԥжәеит, иԥсы ԥжәеит ари ауаҩ, аха илуршои!
– Аа, иуасымҳәеи, уажәшьҭагьы иузымдырӡеи? – иҳәеит аԥсцәаҳа.
– Ари аума? – иҳәагәышьеит уи ауаҩ.
– Уаҳа иуасҳәарц шԥоуҭаху?! Аа, абар, есҽны уаҳәара сахьаҿу, – игәазхара дзыччомызт аԥсцәаҳа.
Хабыгә игәаԥханы ииҳәоз ари ажәабжь, иҳәаны даналга, ихы рҟәны, ҵаҟа дышьҭаԥшуа, ҿымҭ-ԥсымшьа дгылан Шьааб.
– Уаргьы есҽны уаҳәара даҿуп ҳәа соуҳәарц аума иуҭаху?! – иҳәеит аҵыхәтәан, нас усгьы нациҵеит: – Уи имч зқәымхо ҳәа уаҩ дыҟам, ауаатәыҩса усоуп ҳашшоу. Иагьа убас иҟазаргьы, иаармарианы снапы сҩахарц сгәы ишҭам удыруаз, Хабыгә. Деиқәных сашҭа дааҭалан, аҭаца данырҳәо еиԥш, заа исаҳәан аҿҳәара сиҭо дыҟазаргьы, ҳампалуп аҽеиқәыршәара сахьалаго. Уаҵәы сигараны, иаҳҳәап, уахеиԥш, сыџьмак ахьынгәарҵыз абнаҿ ихьар, машәыр ахьыр ҳәа сшәаны, сыҿҟьаса снашьҭалоит. Адунеи, сара сакәым, Чачаа дуӡӡақәа аҩнахит. Уи сара ишсызхымфаауа сзымдырыртә аҟара сгаӡам. Акы заҵәык сзышьҭоу – сахьынӡаҟоу, сеиԥш зеиԥшу нхаҩык ишьҭахь сгылар сҭахым, – Хабыгә ижәҩахыр днас-насын, иажәа даалгеит Шьааб. Аҩыџьегьы иргәарԥханы иааибарччеит.
Усҟан уамак дазымхәыцит Шьааб ари ажәабжь. Уажәы, хараӡа аԥсҭа еиҩхаара дҭаланы, ипаӡа асы илганы игаз аҳәашьҭа дхыланы дахьнеиуаз, иҿыцны иааиаҳазшәа дазхәыцуа далагеит. Уаанӡа уаҩԥсык имаҳауазаргьы, игәаӷьны изымҳәоз игәҭыха ҵаулаки уи ажәабжьи, аҵлеи аӡахәеи реиԥш, рҽеикәыршаны ишеидҳәалаз ибеит. Абри ашьҭахь ауп еснагь ицрымҵуаз игәҭыха ҵаула, хәыцра мацараны акәымкәа, ажәалагьы еиҭеиҳәартә еилыкка ианибаз. Идырит уажәшьҭа дзацәымцо дшамҽханакыз. Инхараны, излеиҭахӡамыз ала, иаԥхьаҟа днанарԥшит иара. Аҵх лашьца иалҷҷаауа амцеиԥш, иаԥхьаҟа ишьҭаз ашықәсқәа ихаҭа нарылибааит. Иԥсҭазара реиҳа излеицәымӷыз ала имҩасрашәа игәы инаҭеит. Абар, даазқәылаз кәаш-мцамзар акгьы ахьеиқәимҵо, ихәышҭаара аҽҳәаҿы дтәоуп. Акәаш-мца шаҟа аамҭа имыцәарызеи! Инанагап уахык, ҩахагьы. Ишнеиуа, аԥырӷы шаҳә-шаҳәқәа ҿыцәаап, усҟан ажьицәа реиԥш, арацәа иаанхо, аӡы ҩақәҭәаны, амца ҩахьурсыр, еиҭа ихәыжжаӡа инеиқәылоит. Уажәы ибама, шаҟантә ажьицәа ирзигахьоузеи ус арацәа рцаны. Ианҿыцәаауа, акәаш ҿыцқәа ааганы иақәызҵода имца? «Аӡәы заҵәык ԥсеивгагас исымоу – сызкәыхшаша смаҭа иоуп. Аҭакәажә
излалеиҳәаз ала, аа, абарҭ аҩымш-хымшк рыла аԥсшьара мшқәа иоуеит, даараны дыҟоуп. Уи сара сышҟа иҿы ҳәуп. Иаарласны сышьҭахьҟа сгьежьып, снеиаанӡа даар ҟалоит».
Иҷкәын днаизхәыцыр, зынӡаск даҽакын ихаҿы иааиуаз. Абар, ихәышҭаара аҽҳәаҿ, неихыркәа имамкәа дажәны дтәоуп. Иԥҳәыс лакәзар, аҵкыс деицәоуп. Еснагь еиԥш, дыццакы-ццакуа ашҭа дааҭалоит Дыгә. Аԥсшәаҵәҟьа иҳәаанӡа: «Шәцома?» – иҳәоит ишиҳәац. Иара, Шьааб ҿымҭ дгыланы дихәаԥшуеит. Иеиҳәарызеи? Уаҳа иара иҟнытә акгьы анимаҳалак, дычча-ччо дааиҿагылоит Дыгә иԥҳәыс, иара Шьааб иҭаца. «Шәаала, баба, ҳара ҳахь, ахьҭеи амлеи шәаҳаркрым», – лҳәоит ишылҳәац. Иҟалап, илҳәо цәгьамзар, уи адагьы лара дуаҩԥсы бааԥсымзар. Дыбзиазаап, аха – лхазы. Иара илшом, иҷкәын амал азоуп уи дзигаз ҳәа ауаа иахьизырҳәо. Ахьӡи ахьымӡӷи рзоуп ауаҩы адәы дзықәу. Аҳәоуп азхара ахьафо иаангыло. Лмал азыҳәан акәымзар, дзигазеи иҵкыс еиҳабыз аԥҳәысеиба?! Данигахгьы, иаб иҩныҟа даааигандаз, уахь дцаны дзылхатәазеи? Абар, уажәы дахьидгылоу уи аԥҳәыс. «Абри лмал аума ухызхыз, уара ашәикка!» ҳәа, – илабашьа рыхха дисшан, аха иабаҟоу, илабашьа иара изыҳәан, аҩны ашьаҟа иаҩызоуп, иааиҵихыр дкаҳауеит. Иҷкәын, цас иуашәа, дҿаԥха-ҿаччоит. Амӡырха дахьықәыԥшуа, еимассы аҳәира ахыҵәахьеит. Иџьмаҭрақәа, ижәборақәа рахә кьоушәоуқәак рҭатәоуп. Дыргап иҷкәыни иҭацеи дара рышҟа, убри рыԥсы ахьықәхаз агәарадахь. Иаақьаԥҭахап араҟа инхара. Зны-зынла дааганы днықәырԥшны дигалап иҷкәын, зхатә ҳаҭгәын иқәыԥшуа дызлаиеиԥшымхарызеи усҟан? Ус дҟалар аҵкыс, дыҟаӡамзар еиӷьуп. Иамуӡоны, аӡәы инапы данымԥшылар ҟамлозар, даныԥшылааит имаҭа инапы. Иҷкәын – мап! Еиӷьӡаҵәҟьоу уҳәозар – аӷьараҳәа дшыҟоу амҩасроуп. Аха усеиԥш даныҟаз аамҭа цахьазар? «Мап, Шьааб дшыҟац, дш-Шьаабу дымҩасроуп!»
Илаԥш еиҭа инахьысит, инахьхьи, анаара агәҭанӡа иаҿаланы иҩеихьаз абынҳәа. Уи ԥаса аасҭа иаҳа аныҟәашәа рмаҷны ицон. Ишнеиуаз, зынӡа иааҭгылеит. Аԥсақәа реиԥш, наҟ-ааҟ иҵыр-ҵырӡа иҵагылоу ацқәаҵәҟьа ибоит. Аҳауа ахьыцқьоу, иахьҿыхоу ауп ус иааигәаны изырбо. Даҽа маҷк днанашьҭыр – ашәақь инанагон.
Ишьамхқәа асы инылаирсын, аасра иҽнаваикит. «Иабацаришь? Ахәы изкыду ианхала, исцәыӡыр ҟалап. Амч ԥнашәахьеит, уахь ишԥацари». Аҳәа, абыӡгәырқәа еилыргыланы, иаанаԥшы-ааԥшит. Аԥынҵа хыџьгәыгәынӡа иҩышьҭыхны иаафҩышәеит. Шьааб ишәыз аупыжә ахәы днахәаԥшит. Аԥша иара ишҟа иасуан. «Уфҩышәала, шаҟа улшо уфҩышәала! Уԥсы ухыҵаанӡа уц ыҵхны сԥаҵа аласымсозар, сара саб сиԥам!»
Амҩа ааԥсахны, анаара инҭалеит абынҳәа. Уи акәын Шьаабгьы ииҭахыз. Уахь иахьынҭало уамак изынаскьом. Арҭ аҭыԥқәа, иара абынҳәа аҵкысгьы ибзианы идыруеит Шьааб. Егьараан иԥсаса ҭаирҳәхьеит араҟа. Ицалааит! Уамак изынаскьом. Ацаҟьа цыҩцыҩра инадгылоит. Абынҳәа акәым, ацыӷ заҿалом уаҟа. Иахьхәыҵалаша аҳаԥгьы амам. Ихынҳәны лбааҟа идәықәлар акәхоит. Шьааб аасра иҽылак-ылакуа, ашәарах амҩа еихиҵәарц, ишилшоз дласны ддәықәлеит. Иҵуазеи абас дласны дымныҟәеижьҭеи! Иахьаанага изымдырӡо, мыч ҿыцк илалан днанагон. Еиқәҟаца ишьаз ижәцәеимаақәа руак ашьацҳәа ԥытлеит. Уи ибо дыҟам уажәы! Амца зхыҳәҳәыло иблақәа аԥхӡы рыхҭәалоит. Урҭ раха имам уажәы! Аҳәагьы, ауаҩы иҟаиҵашаз ацәа иалашәазшәа, цәыслампыр дук анышә хәыҵырԥыԥуа иаауазар еиԥш, ахаҭа имбаӡо, асы еимгәыцҟьаа, амҩа икаанӡа ицәиасырц, иаауан ишзахәоз иҩны. Азқәаҿ иџыԥхьӡа еилагылаз агыгцәа илаԥш нақәшәеит. Асы еимгәнаҳәарц ахы анҩылнаԥаауаз – аҵықьҳәа иҭҟьеит ашәақь. Ашьхақәа ргәахы ҭӡыӡаартә аҿыжбжьы геит уи. Асы еилаҩынтны, саба шкәакәаха ихатәалеит. Иахьгылаз иқәгьежьааны ианыкшалак, махәарк аҟара ишәпаз аасқәа еилаҟәаҟәаса ишьҭанаҵон. Ижәларц аҭахын, аха ахысыбжь ахьынтәааҩыз азеилмыргазар акәхап, иахьцара азымдыруа иаанхеит.
Шьааб, еиҭа ахысра ацымхәрас агыгшәыг цқьа дабартә даацәырҵын, ибжьы ҭганы «ҳа-ҳа-ҳа» ҳәа, аччара далагеит. Уи ахы ианархәеит аҳәа. Лаԥшҵашәарак иаҩызаха анаара илҭаҩры ицеит.
Дахьеихсыз аҭыԥаҿ даннеи, ашьа ҟаԥшьшьӡа асы илаҭәан. «Баша сгәырӷьон, исыцәцеит, анышә иамандаз! Ашьа злакашу ала, иӷәӷәаны ихәуп».
Ишәақь апатрона ҿыц нҭаиршәит. Дцон аасра днылсуа, маҟҿаҳәара изааиуаз асы еимгәҳәо. Абар, илаԥш иныҵашәеит. Инеиуеит уи анаара иаҿаланы. Бжык иаҟараны, еиқәаҵәаӡа асы инылибаауеит.
Асы илданы игаз ашьҭа дхыланы дышнеиуаз, ԥсаҵла дук днамҵагылеит. Шьааб игәеиҭеит, иԥсаҵла амҵан, асаба каҩҩы иахьыҟаз, ишаатәаз аҳәа. Ашьҭа цқьа дхыԥшылан игәеиҭеит. Агәра игартә еилырганы ибеит, зны илаҵаны имаз аҳәақәа ишрыҵкарыз, ашьанӡаа ҭыԥқәа злану ала, ишыбнаҳәо. Ихы ҩышьҭыхны аԥса днаҵаԥшит. Далԥшны ажәҩан ҿаҵакгьы имбо еимаҳан амахәҭақәа. Ҵаҟанӡа ишьҭагылартә илаҟәыз махәҭак агәыцә аҿыҵәҟьа ицәыжәжәаны ацәа ахыхын. Шьааб амахә аанкылан, цқьа днахәаԥшит. «Ахаԥыц ҭыԥқәа злану ала, қәасабуп, хымԥада, ари ацәа ахызхыз. Ааигәа иҟамкәа иҟам иаргьы».
Иԥсы шааиҭеикыз, деиҭаҩхылеит абынҳәа ашьҭа. Ақәасаб дашәарыцо ашьҭалара акәым, иаԥхьа иаагыларгьы уи дазхьаԥшуа дыҟамызт Шьааб. Абынҳәа ашьҭа иаҳа-иаҳа излаҿыцхоз ала, уажәымзар-уажәы дахьӡап ҳәа дгәыӷуан.
«Улымҳақәа џарџаруа иаанкылан, узҵамԥшӡац ажәҩан уаҵасырԥшып сара! Ахаԥыц, аԥсы ахыҵаанӡа ахаԥыц...» Макьана иҟазҵахьоу ҳәа уаҩԥсы диқәымшәацт, аха аԥсаратәи ашәарыцаҩцәа ирҳәоит абри еиԥш: абынҳәа ахы лақәшәан ианынкаҳалак, аԥсы ахыҵаанӡа уҩахаххны, ашәақь ашьхәала ац уҩыҵасны иааҵухыр, адалақь еиԥшҵәҟьа ахәыц еиҩнаҵәо ицҳауеит ҳәа. Ашәарыцаҩцәа усгьы ражәабжьқәа раҟара аурхадмыргылахуа. Бнаҳәак аазшьхьоу аԥсаратәи шәарыцаҩык уиазҵаар: «Аҵықьҳәа слеихсын, ишьҭҟьа ианыҩкаҳа, слыҵасны ац ааҵысԥаан, еимассы иҟаз сԥаҵа алассеит!» – иҳәоит. Шьааб абри ажәабжь ааиаҳацԥхьаӡа, ахәыҷқәа рзын иҳәоу лакәк иаҳазшәа, дахыччон. Абыржәы даҽазнык агәра игарц, даҽазнык ԥсабарагьы уаагьы идирбарц иҭахны дназгоз игәҭыха, убри «алакә хәыҷгьы» аҽынаԥнашьит.
Изҿеибацалан ицоз уи ахәгьы инхыҵит. Ашьа иаҳа-иаҳа иҿыцхон. Уажәымзар-уажәы... Уажәымзар-уажәы... Аха кәты ҿарҳасрак иҟам аӡын мшы, иӡыҭны иалгаз ацәашьеиԥш, аҿыцәаарахь инеихьан. «Исцәыхәлоит. Аҩныҟа ирласны сгьежьыроуп. Акәаш-мца еиқәысҵаз ианбанӡамыцәаришь? Аҭакәажә излалҳәаз ала, сызкәыхшаша
с-Шьаадаҭ уаҵәи уаҵәашьҭахьи руакы даароуп. Даауеит, хымԥада, даауеит. Уи зажәа иахыԥо дреиуам. Ишԥасеиҳәаз аԥҳә анеиқәаҳҵоз? Дышԥасхыччоз! Илымҳақәа ҿысхып уи данаалак! – дааҭгылан, аҳәа ашьҭа дхыԥшыло: – Абар, абраҟагьы инатәеит. Уабанӡазцо?! Уаха сухьымӡар, уаҵәы ыҟоуп, уаҵәы сухьымӡар – уаҵәашьҭахь!..»
...Мышқәак анаабжьыс, ажәабжьны инарылаҩит аԥсараа, Нықә Шьааби абынҳәеи ирихҭибахыз. Аӡын мшха аус-ҳәыс уиаҟара ианамыргәаҟуаз аамҭазы, ари ажәабжь, иазҳауа, ашьапы аҵало, анапы аҵало, уахыки ҽнаки рыла, ақыҭа ахи-аҵыхәеи еимнарҟьеит. Шаҟа ацырҵаз, шаҟа агдырхаз уажәшьҭа иара Шьааб ихаҭагьы изышьақәыргылом.
Абынҳәеи иареи ирыхҭибахыз, ишыҟалаҵәҟьаз еиҿыршәшәаны Шьааб ихаҭа аӡәгьы иеимҳәеит. Хаха-хымш ҵхьаны, ишьҭаланы дзыԥшааз ахацәа ирбаз, абынҳәа изнауз ауп. Иуаҭәа ашшараҿ ахәра анын. Инапқәа асаса иҭихызшәа ицәыжәжәан. Икәымжәы ҵырффан... Ихәрақәа еиқәԥах иҿаҳәаны, дцыркьыԥуа аҩныҟа дшаауаз ауп ишьҭалаз ахацәа дшырбаз. Убасҟан, иқыҭа уааи иари анааиԥыла ауп ианиз иахьагьы аԥсараа еимырҟьо ирҳәо, уажәраанӡа ҳазлацәажәоз ажәаԥҟа: «Шьааб иҳәа алымҳақәа реиԥш!» Дзыԥшааз ахацәа: «Ҳаи, уанаџьалбеит, уеибгоума, иҟалазеи, узыниазеи, уабаҟаз?» – анырҳәа, Шьааб акраамҭа ҿымҭ дрыхәаԥшуазаарын. Ашьҭахь еиқәҿаҳәа иҟаз инапы иџьыба инҭаиршьшьын, ихәымбабиса-хәымбабисаӡа, иџарџаруа аҳәа алымҳақәа ҩба ааҭыганы идирбазаап. Ари збаз аччара иалагар, игәы иалсыр ҳәа ишәаны, инаиҿаԥшы-ааиҿаԥшуа инхазаап. Аха убри аамҭазы, иара ихәрақәа, иааԥсара ихаршҭны, игәаҵанӡа, игәарԥханы аҟырҟырҳәа дыччазаап. Аԥсаратәи ахацәа аччара азыҳәан ируҭахуаз! Ашьхақәа дырлахҿыхит. Иара убасҟанҵәҟьа иҳәазаап аӡәы: «Шәарах жьыс иааугаз егьыҟам, аха абызҳәацәа ԥыҭраамҭак ирызхашаз абна ирзылугеит!» ҳәа. Уи ииҳәаз имаҳаӡазшәа, раԥхьаӡа ампыл мҵарсны изгаз иеиԥш дгәырӷьо, абынҳәа алымҳақәа ҳаракны ирҟатҟато, зегьы идырбо дыччон, дыччон Шьааб...
Аҽыҩҷкәынцәа иҭабаҟаӡа, еилххаӡа аҽқәа ирықәгылоуп. Рыхқәа цаха ҟаԥшьыла икәыршоуп. Гәыԥ-гәыԥла иааиуеит ақыҭақәа, азар ашәа, азар ашәа рхылҟьо аҳауа цқьа иалалоит, амра гәыбзыӷ ашәахәақәа рықәыҷҷоит. Лыхнашҭа аџьџьаҳәа ауаа рыла иҭәуеит. Хыхь абаа хыжәжәарақәа ирыдҷаблоит ахәыҷқәа. Азар, азар ашәа рхылҟьо иааиуеит аҽҟазацәа, – ана апҟацаҳәа – аҟамчышьҭыбжь гоит, ара – ҳаи-чаи. Иалагоит аҵәеигәыдҵара, ҽыла ампыл асра, ԥсуаҵас аҽырхәмаррақәа. Лыхнашҭа кәыршоуп уаала баагәараҵас, анахь еизыҩҩуеит, арахь еизыҩҩуеит, напеинҟьароуп, гәырӷьароуп. Зегьы ирҭахуп аиааира ргарц. Зегь аиааира ргар иаҵахода мшәан?
Абри агәырӷьара ду, аныҳәа ду рбом џьоукы… Урҭ алакә иалашоуп. Рԥынҵақәа ҟаԥшь-ҟаԥшьӡа уаткажәроуп, ҩыжәроуп, уарашжәроуп, буфеҭ цыԥхьаӡа инкыдгәгәало. Рҽадыргаӡоит арыжәтә, иахьа ироуз ауп нас уаҳа арыжәтә ҟалаӡом ҳәа раҳаит урҭ.
Амра шаԥшаԥ ду шьыбжьы ихыҵит. Аҽыҩҷкәынцәа, акалмаҳа иаҩызоу рыҽқәа кала-калаӡа рыӷәрақәа ианкны иларгаҩаргоит. Аҽқәа рқьышә шьҭыршьыр ҟалаӡом, акәадыр еиқәҟьаԥс хәыҷқәа аҟаԥшь рыҵаршәны ирықәуп. Икәабоуп, ишьшьуп, ицырцыруеит аҽқәа. Аҽызцқьа уҭахума? Абан, аӷлам иаҩызаха иахьааиуа. Аԥсуа ҽеиқәацқьа? Абан, ашәагаа аамаҷны, лаҳәахӡыла иркәабазшәа, улаԥш узақәымкуа, аффыҳәа аҽыҩҷкәын ишьҭаланы иахьааиуа. Иааӡаӡымкуеит уажәи-уажәи, иҩышьҭнакәыцәаауеит ахы. Аҩызцәа аҽқәа инрылаԥшуеит,
алымҳақәа шьҭкәыцәаа иакуп, аӷәырџ аргоит, иаҿоу алагама. Иааникылоит, ахаҿы ишьшьуеит аҽыҩҷкәын еиламгыла Ҟасҭеи. Иаргьы ахы ихьнашьуеит, ихьнашьуеит. Иҿынеихоит аҳаскьын иаҵәа дылаланы, ишьҭоуп, ахы шьҭнакәыцәаауеит, иланарҟәуеит, аҩызцәа инрыхәаԥшуеит, аӷәра иахоит, аӷәырџ ааҿыҵгоит. Иааникылоит, ашԥы ылакәымпылаара инапсыргәыҵа рҟьаҟьа нахьишьуеит, ус, ус агәчам ԥшӡара… «Ҳанбоурышьҭуа? Знык ҳаурышьҭындаз. Аԥхьа ҳазцарушь? Ыы, с-Раԥ, угәы иаанагои?» – инапы аахигоит Ҟасҭеи, аԥырцәқәа инапы рылишьуеит. Мҵык агәчам иаақәтәан, иаацәгәырӡыӡт, аҽы мҵы ақәнартәом. Амҵгьы абра иаҭахи? Амҵ, амҵ… Дырҩегьх инахыԥраа-аахыԥрааит, нас ицеит џьаҳанымҟа…
– Иааг у-Раԥ, сара ԥыҭк илазгаҩазгап, – Ҟасҭеи дааидгылеит иҩыза ҷкәынак – Кәымпыл захьӡыз.
Илеига-ҩеигеит, аҭәаҵла аҟнынӡа иганы иааигеит, ахы ишьшьит, аԥышә ишьшьит.
Арҵәаа – арҵәааҳәа аҽыҩҷкәынцәа рыбжьы геит. Ашҭа иакәыршаз ажәлар аақазықазит. Аҽқәа зтәыз руацәа, рҭынхацәа агәаҟра иалагеит, ирыҵдыруаауаз анышәқәа ахыкәалаақәа реиԥш, ажәҩан иалалеит. Нас атах-ачах, атах-ачах ҳәа ана-ара инкаԥсеит. Ишгац игоит аҽыҩҷкәынцәа рыҳәҳәабжь, аеҵәа кыдырԥаауеит, рыбӷахәыҷқәа ырхәаны аҽқәа ирықәиоуп, зынӡаск уа иаласоуп. Арҵәаа, арҵәаа – игоит рыбжьқәа.
Ҟасҭеии Кәымпыли илеиваххы-ааиваххуа ашьҭахь игылоуп. Аҽқәа рхы иоурыжьуам макьана. Рҩызцәагьы усоуп, аԥхьа игылоугьы иаӷәра аҿарххоуп дышцо. «Макьана, макьана, аӷәра аҿакыз, аӷәра аҿакыз», «сара иуасҳәаанӡа аӷәра ауумыжьын, даҽазнык шәанакәшалак ауп», – ирыцҳәҳәон руацәа, рҭынхацәа. Урҭ ирҳәоз заҳауази измаҳауази еиҟаран, аҽыҩҷкәынцәа амца шоура иҭаршәны иаман. «Аԥхьа аҩеира, аԥхьа аҩеира, абааԥс сҽы, аԥхьа аҩеира, сумшьын, абааԥс», – абри ауп, уаҳа акгьы иҳәом аҽыҩҷкәын, уаҳа акагьы иҭахым адунеи аҟны, абыржәызаҵәык аԥхьа аҩеира. Шаҟа бла ихәаԥшуазеи, шаҟаҩы ргәы рфозеи… «Абыржәызаҵәык, аԥхьа аҩеира, уаҳа акгьы сҭахым».
Абар, аҵыхәтәантәи акәшара, абар. Аҽқәа иеихьышәшәа-еиԥышәшәеит. Џьоукы маҷ-маҷ иацхо, џьоукы маҷ-маҷ иацҵо.
«Иоужь, иоужь, ахы иоужь зынӡак, иоуижьгәышьеит аха, иара уаҳа алшом, иҟаиҵари.
«Иоужь, ари аҵыхәтәантәи ауп, иоужь, аҟамчы», – игоит абжьқәа, арҵәааҳәа абжьқәа. Ашәах рықәшуп аҽқәа, аҟамчқәа, аԥхьа аҩеира, уаҳа акымзаракгьы – аԥхьа аҩеира.
Абан, Ҟасҭеи и-Раԥ акакала аҩызцәа ныжьуа шьабсҭаҵас икахәхәа иахьаауа. Уи ахы ақәырԥсыҵәҟьаны иашьҭоуп Кәымпыл иҽы.
«Чамаа ртәы иамгакәа, уи есышықәсагьы абасоуп, ашьҭахь ишгылоу, Ҟасҭеи аӷәра шаҿаирххо мацара, аҵыхәтәан ахы иноуижьуеит, акакала инкаԥсо аҿынанахоит» – нас иаргьы.
Иаб рыцҳагьы ҽҟаза бзиан, дааиаанӡа дымнеиааит, иаб иахь дцеит. «Иоужь, иоужь, иоужь».
Иоужьгәышьоуп аха… иабаҟоу. Аҽыҩҷкәын иҽы ацынхәрас дылбааны дмыҩуазар, иара иаалкәкәаӡеите…
«Аӡлагарахь, аӡлагарахь», – ашьҭахь инхаз аҽы иахыччоит џьоукы. Ус ауп иаҵахо хәҭас имоу. Аԥсҭазаара ус ишоуп. Абан Ҟасҭеи иан лкасы аҿацә лыблақәа ирхкыланы дахьгылоу. «Бымшәан, Машьа, быҷкәын итәуп иахьагьы».
Арҵәаа, арҵәаа, арҵәаа. «Иоужь Ҟасҭеи, иоужь, Кәымпыл духьӡоит». Ҟасҭеи иаҳаит аҳәҳәабжь. Иҽы дшаваиаз ишьҭахьҟа днаԥшит. Кәымпыл иҽы ахы Ҟасҭеи и-Раԥ аҵыхәа иазааигәахахьеит. «Ҳаи, уан дукәыхшахааит, ҳаи, уан дукәыхшахааит. Абыржәы заҵәык, абыржәы заҵәык аԥхьа узҩеир, нас сара сеибганы уаҳа аҽы уақәсыртәом. Сгәы иазычҳауам, сгәы мыжда. Аа, акгьы угым абааԥс. Аҽқәа зегьы ушьҭахьҟа инхеит. Уан уара узы дкәырбанхааит. Кәымпыл агызмал иоуп, духьымӡааит Ҟасҭеи, аа маҷк ауп инхаз…»
Араԥ сапыншәахҵас ашәах аҿыҵачуа, иаҿыҵачуа мацара, ихьагәгәа аҿаанахеит. Кәымпыл арҵәаа, арҵәаа ҩҭиргоит, дызваиоу иҽы аҟамчы лахиҟьоит. Аԥхьа, знызаҵәык аԥхьа аҩеира. Араԥ агәчамаха аҟынӡа иҽы ахы наӡахьеит. «Унан, уан дыԥсааит, иҟалеи?» Абааԥс, абааԥс
Араԥ, абыржәызаҵәык. Ашәах, ашәах… Арҵәаа. Арҵәаа ҩҭиргеит Ҟасҭеи, иҟамчы зкьимырсӡацыз и-Раԥ агәчамахы апҟацаҳәа илахиҟьеит, аха зегь башан, еиха-еихо ахысхысра иналагеит. Ашәах, ашәах аҿыҵыҩр ицоит. Икахәхәа Кәымпыл иҽы уи илахԥраан аԥхьа ицеит… Ҟаҳ, иахьи уара, абри аҽы. Анцәа иныс, акы шахь. Ҟоҳ, чоҳ, ҟоҳ, чоҳ.
«Уан иумаӡамкәа иааумухша, иҟалазеи?»
Инеиԥхныҩт, еизыҩҩы Араԥ ахь ауаа. Ҟасҭеи дылбааԥеит. Аҽы ззаӡа иаангылеит, ашәах аҿыҵҩруеит. «Иумыргылан уара, иааимхны илажәгаҩажәга, мамзар ихәжәаны иԥсуеит», «ҟоҳ, чоҳ», – рыбжьқәа гоит, иакәшо, иакәшо еизҵәаҵәоит аџьар. «Уи акгьы азыҟаҵом дад, илажәгаҩажәгаргьы ашәа игәы мҳәааит ус азызуз» – иҳәеит ҭаҳмадак. Араԥ аазқәыршәшәан, илеизҟәаҿны инкаҳаит. Аҩада, аԥхьахә агарахьы ахы хан, ашәах аҿабон… Ҟасҭеи дуазыруа давагьежьуан, иан уахь деихон, ауаа рыжәпара дзалсуамызт…
Аҽдуқәа аужьра иаздырхион. «Шәнаскьа-ааскьа, амҩа ҟашәҵа, амарџьа», – абжьқәа гон.
Ашәа игәы мҳәааит ус азызуз. Ашәа игәы мҳәааит.
Иоурыжьт аҽдуқәа. «Шәнаскьа ааскьа, амҩа ҟашәҵа, амашәыр ҟалоит. Ахәыҷқәа змоу шәхәыҷқәа аанышәкыл, иаҳҳәо шәмаҳаӡои уара». Аҽқәа ирыҵууаауа анышәқәа хаууала ицоит аҳауа иалаланы. Арҵәаа, арҵәааҳәа игоит аҽыҩҷкәынцәа рыҳәҳәабжь. «Аӷәра аҿакы, макьана иоуумыжьын, макьана, макьана». «Абыржәы заҵәык, аԥхьа аҩеира, абыржәы заҵәык абааԥс, абааԥс сҽы…»
«Амҩа, амҩа…»
Аџьар еимпуан, ашҭа ҭацәуан. Аԥхьахә згаз гәырӷьон, иаҵахаз… даҵахеит. Џьоукы ангәырӷьо, џьоук гәырҩоит, џьоукы аниуа, џьоукы ԥсуеит. Аӡәы аԥхьа дгылоуп, аӡәы уи дызихьӡом, дихьӡар иара иаҟара изҭахыда, аха иааг. Аԥсҭазаара еиқәԥароуп, иаиааиз дцоит, иаҵкьыс иаиааиуа диқәшәаанӡа, уаанӡа иара изы мшаԥуп, нас ччароуп. Ус иҟоуп аԥсҭазаара.
Аԥынҵаҟаԥшьқәа инеидаҳала-ааидаҳалауа ицон аҩныҟа, урҭ ауаа иразҵаауан! «Чамаа рҽы иҟанаҵеи, иазгоу?»
ҳәа. Изазҵаауаз ааҳәны иҩрыхәаԥшуан «иаҭаҵәҟьаны иҟоуп гьааурхша гьааур», – «иамгакәа, аԥхьаҵәҟьа имҩеии – ус дҩеилааит уи аӡәыр акразиузар». «Ашәа игәы мҳәааит», «Иагазааит рыцҳа, иахәҭан, ҽы бзиоуп Чамаа ртәы», – ргәы иаахәеит аԥынҵа ҟаԥшьқәа Ҟасҭеи и-Раԥ «иахьагаз».
Уаҳа аиааира згақәада? – «Шәара шәабаҟаз, уахь акәӡамзи?».
Ари ҳаиуанымзи, аха аҳаиуан иабарги, уи аҵкыс еицәоу дыҟоуп рҳәоит. «Ашәа игәы мҳәааит».
Ацаблыкь ацәҟьа ианаклак игәааны аҽхәыц иахаӡом еиԥш, аԥынҵаҟаԥшьқәа арыжәтә ахьыриааиуаз (арыжәтә, иаиааихьоу дҟалахьоу) иазгәаауазу сыздыруам ҭымра-ҭымра иаангылон, еибыргәаауан, нас рҿынархон. «Чамаа рҽы ҽы ӷәӷәоуп, гәаҵәа зыӷроу ҽуп, уи иамгакәа уаҳа изгози…»
«Ааи, аиаша уҳәеит, Кәымпыл иҽгьы саагылап ҳәа згәы иҭоу ҽӡам, аха Араԥ иахәом, иахәаҵәҟьом. Уара абри аҵыхәтәан ауаткеи ауараши еилаҳҭәаз ауп ҳахәцә ааԥызҵәаз, ажәха анцәа ириимҭааит!» – «Ыы. Изҭиуа роуп изхароутәуа уажәы. Ауатка нҵәеит аниҳәа, уигәыдланы «аҽышьамхы» даургон, ҳшыҟаз ибон азакәын изҳаимҭоз». – «Ушыҟоу иба егьиҳәа, даара угәырҩа дагоит. Ауаҩы ижәны даныҟоу ауп абуфетчик изы ианымшаԥу. Изыԥсоу егьи ҳәа акәӡам, заҟа иҭаху умихуеит. Ҳарҭ уи шаадыруагьы, инацҵашәа иаҳҭаххоит. Анцәажә дрыцҳауп, иара аԥара имаӡам, ҳицхраауеит».
«Ааи, ҳицхраароуп, аӡәи-аӡәи убас ҳаицхырааны ҳҭибагароуп… ыҟ».
Ицеит ус ԥыҭк аамҭа. Рызҳауан аҿар. Ҽнак Ҟасҭеи быцак сҿоит ҳәа аԥсҭара дахьҩыҵалаз, арзаақь арзаақьҳәа аӡәы иҳәҳәабжь геит ихахьы, аԥсҭахьы. Уи аҳәҳәабжь акалашәа иҟан. Ҟасҭеи иеигәышә абӷашшара кны дыҿҟьаса аасра дҩылалеит. Даҽазнык «шәсыцхраа» ҳәа, дылаҳәҳәеит абна, нас ибжьы леихәлацәа ицеит. Ҟасҭеи дҳашқьа-ԥышқьо дышҩеиуаз, џьмак шьны ишьҭан, длахагылеит. Уи дахьынавсыз, еибарбылгьо шьҭыбжьқәак иаҳаит иганахьшәа, аасра еилаԥаҭа агәҭаныҵәҟьа. «Ассир! Кәымпыл дырҟаҵымаҵуа, деилажәжәа мшәык агәы дыҵарбылгьо даманы аасра илоуп. Ҟасҭеи деибаганы ахьышәҭҳәа рааигәа дынкаԥеит. Амшә аазазан ашьапқәа рыбжьара ибжьаз Кәымпыл иааихыҩрын Ҟасҭеи иахь аҿаанахеит, иеигәышә имхны иаршәырц аҭахызшәа.
Ҟасҭеи ииулакь амшә ахы даст еигәышәла. Амшә ббын ганха иԥеит. Нас иааҳәын, аҩада, аасра иҩылапҟа ицеит.
Кәымпыл иг-иҿы иаҳәо дыҟамызт, ашьа иӷрыҩры дцон. Ҟасҭеи алада ихы рханы аҳәҳәара хага ҭеиҵеит ацхырааразы, нас диҵаланы ддәықәлеит.
Шьыбжьон аџьмақәа аагәасҭоит ҳәа аԥсҭара дахьҩыҵалаз, инақәыршәаны иџьмақәа акы хәааит, иаҵалеи ҳәа иаарццакны ахәы даныҩахшәа, иреиӷьыз шьтәа заманак аманы ирылҵуан. Сақәҟаар, атрышә сасыр иканажьп игәахәзаарын, дыҳәҳәо, дҟаауа данашьҭала, иагьканажьт аџьма, аха, уи ацынхәрас иара дакит.
Кәымпыл дшышьабоз ага ахәышәтәырҭаҟны дыргеит. Жәамш рҟынӡа Ҟасҭеи ишьа илхны ииҭон аҽырҩраан и-Раԥ ахәшә аҿаҵаны изшьыз иҩыза Кәымпыл!
Ишьапы дықәгылеит. Жәаха чарак аҟны Кәымпыл ицәазна ыжәны Ҟасҭеи дизыҵҟьеит, дисырцгьы аԥсык ауп иааигха, ианаамҭаз «ҳаи-чаи» ҳәа, иаарыбжьамҟазазҭгьы… Гаӡарыла ҳаиуанк сымпыҵаԥсызар уама ҟалазу, ахә зысшәыршәазеи ҳәа иааигәалашәан.
…Пату уқәзымҵаз пату иқәҵа, нас дахьхәуеит ҳәа ирҳәо башоуп. Мшыбзиа ҳәа уазҳәо иоуп, бзиара убааит ҳәа заҳәатәу.
Кәынта Нарҭба иҟаиҵаз иашоуп ҳәа исыԥхьаӡоит сара.
Алиас Мырқәба
Ҭемыр Мысҭаф-иԥа 9-тәи «б» аклассаа, зхы иақәиҭу атемала идирҩыз ахҭҳәаа, абри еиӷьуп ҳәа иазиԥхьаӡеит, насгьы карандашь ҟаԥшьла ҵаҟа иациҵеит:
«Кәымпыл иеиԥшу ауаа маҷуп. Уи аԥсҭазаараҟны типра ауам. Абзиа ҟаҵаны аӡы иаҭ, зегь акоуп иӡуам».
Шьыбжьон акәын.
Ҳабригада ихнахыз ачаибӷьы иаҵәа адкыларҭа аҟны ирыҭаны саауан. Ашоура бааԥсын. Амашьына иаргылаз асаба узалԥшуамызт ижәпаҳаҳараӡа иҟан. Сышлеиуаз саныԥшы, Дыгәра дықәҟьа даауеит. Смашьына шакәыз анидыр, аҟыԥҳәа инапы аасирбеит «иаанургылар ауп» ҳәа. Адыхҳәа иаԥхьа саанҿасит саргьы. – Бзиароу, иҟоузеи? – сҳәан, снаиазҵааит.
– Бзиароуп, ааи, ушысҭахыҵәҟьаз ушԥасықәшәеи, – иҳәеит Дыгәра.
– Иҟалеи? – сҵааит сара.
– Акгьы ҟамлеит, аха уареи сареи ҳаиҩызцәазар, суҭахызар, сызуҳәо азы мап сцәумкыроуп, – иҳәеит Дыгәра.
– Уанаџьалбеит, иҳәа иуҭаху!
–Уаала уаха маҷаржәра! – ҿааиҭит Дыгәра, смахәар атазҳәа днасны.
– Ее, уажә амаҷар абаҟоу, аԥхын кәыркәа мшха, ҭагалан акәу џьушьома, – сҳәеит сара саахәмарын.
– Мап хәмарра аҷыдахазгьы, сара аиаша сҳәоит.
– Иабыкәу, уара, хароума кыр?
– Рацәакгьы ихарам! Дәрыԥшь ақыҭан, Герзмаа Хәаҭ иҩны.
«Дәрыԥшь ақыҭан, Герзмаа Хәаҭ иҩны». Иааџьасшьеит сара.
– Акыр шәеизыҟоума?
– Мамоу... – дааҟаԥшьхеит арԥыс азнык азы, аха нас, – ԥҳәызба хазынак димоуп! – Ихы-иҿы зегьы ааихалашеит.
Абра иаасызнымкылазт сааччеит акыр-кырҳәа:
– Уажәраанӡагьы ус уҳәандаз!
– Ԥҳәысҳәароуп, – аасаҭеикит иара.
– Ееҳ, аԥҳәысҳәара, аԥҳәысҳәара! – аҵанӡа саақәыԥсычҳаит сара, насгьы инацысҵеит, – ԥҳәысҳәаразар... Уара уакәхап дызҳәо, нас сара иҟасҵагәышьои, «ага ицо – лак рышьҭоуп» ҳәа.
– Уара Адгәа уеиԥш сразҟы сааҵра ишьҭанда, нас уаҳа заҵа ак сымҳәарыз... Ҩызара сзууоу?
– Ҩызара акәым, аиҭаҩызарагьы узызуеит, аха иахьаҵәҟьа изуҭаххазеи?
– Ҟаи, ишԥоуҳәо! Иахьа иахысны ҳәа зыҟалом.
– Бзиоуп! – сҳәан, иагьнацысҵеит цасҳәа, – ҳазлацари, уара, жәытәҵас ҽыла аӷьеҩҳәа агәар ҳанҭалауоу, мамзар ҿатәҵас машьынала ажыҩҳәа ҳнеиру?
– Аҽқәа уажәы иабараамҭоу, анцәа ишиҳәара, уажә зегьы машьынак–машьынак шҳаҵагылоу! – дааччеит Дыгәра.
– Уара ари «агәырзауеи» ала ҳцарыма нас? – цас сеиҭаҵаахт сара.
– Ҟаҳ, уанаџьалбеит, ари адуӡӡа иазаауеи, аҭацаагацәа аагошәа, ма ҳахьнеиуа аԥшәмацәа ахганы иааго џьшьаны ишәапеи! У«Победа» ыҟами?..
Араҟа, аиаша шәасҳәап, уаҳа зҵаарала дыхҭасымкит. «Зегь рыла сыхиоуп», – сҳәан инапы ааимхны сцеит, сааҭк ашьҭахь дара рҿы сышнеиуаз ала ажәа наиҭаны.
Дарбану изҭахым, угәы иҭамкәа, ухы иҭамкәа амаҷаржәра иануԥхьо? Иара уи анаҩсгьы – арԥызбеи аԥҳәызбеи еиҿыгәкаауа ианеишьклаԥшуа, уара урыхәаԥшуа ақьаф ҟаҵара?
Ажәакала, даара саргәырӷьеит. Аҩны сшааиз еиԥш ҳгәыла ҷкәынак сиҳәеит, хәылбыҽхан, ианаамҭоу сзымаар, ачаибӷьы апункт ахь иара игарацы. Саагьежьын, сҽеилаҳәа-сҽеилаца, – уажә сара сакәу џьушьап ԥҳәысҳәара ицо! – с«Победа» сылҭатәан Дыгәраа рахь сцеит.
Смашьына, алыкьра санавшәа нахыс, абжьы ааихмырсыӷьӡакәа игон. Санырзааигәаха, сыԥшызар, икәасқьа абарҵа дықәгыланы иҿы иӡәӡәон Дыгәра. Схабар шааибаз еиԥш, дууаӡа абагьыр дахыԥан, ашырҳәа дысԥылеит, асапын шәах иҿатата.
– Адгәа, Адгәа! Ех, аҩыза! – иҳәеит уи иԥсы изҭымкаауа. Агәашә ҟьаҟьаӡа иааиртын, сара сыччо, амашьына агәар инҭазгалеит. Ашәшьыраҿы иааныргыланы, сыҩҭыҵит. Сыҩҭыҵит аха сҭымҵыр еиҳа еиӷьымзи! Дууаӡа дыԥан, сыхәда иҽынахаижьын, сышгәыдикылоз, сшигәӡуаз, асапын шәах саиргеит. Акәукәу ҳәа сыҳәҳәеит «сынурҵәеит» ҳәа, аха исыхьшаз сыхьхьан.
– Анышә самандаз, иузызузеи, – иҳәахт, арахь асапын шәах иблақәа ирҭалан иԥаҟьԥаҟьуа изхтуам.
– Уца, уца, уҿы ӡәӡәала, уалга.
Ацәа далҵызшәа дааҳәын, ашырҳәа дынхалт акәасқьахь, «арахь ухәна» ҳәа – ҿыҭуа.
Еҳ, аҷкәынра, аҷкәынра! Иааунамырҟаҵауа иҟоузеи!
Уи аамҭазы иан даадәылҵит ауанҭеи, иеиқәа илуанҭази лыманы. Санылба, длалбаан днапыргьежьуа дсыкәыхшо-дсызӡатәуа, аԥсшәа салҳәеит. Аиқәа илуанҭаз снахәаԥшызар, иаасцәымӷхеит. Ак ақәмыршәӡакәа ус илуанҭазаарын, еиқәыцырцыруа ауанҭа ашьҭа ана-ара ианын.
– Ди, ба боума изуанҭа? – сналызҵааит.
– Нан, сара соуми! Сыблақәа цқьа ирбом, имаҭәақәа ишрыхәҭоу исзуанҭауам, арахь иара ԥҳәыс дааигом, абас сынҵәаха саҿуп, – лҳәеит лара.
– Бымшәан шьҭа, ди, уаха ажәа лыҿԥааны икылырҟьа ибзаагап, – сҳәеит сара. – Уи шьҭа ара дыҟоушәа иԥхьаӡала... Ди, дыбдыруама лара?
– Уу, нан сыҷкәын! Дзеиԥш ԥҳәызбоу баны уҟандаз, сыԥсны сықәзаргьы! Ахьҟәыршәа! Анцәахша! Доуны, дпаны, лхы-лҿы амзеиԥш ишашаӡа, лыхцәы қамызуа... – лырҽхәаԥхьыӡ нҵәаӡомызт ан. – Уи зны сгәар дҭаны дызбонда!
Аиқәа илкыз аалымысхын, снапы ырбааӡаны ауанҭашьҭрақәа аныхра салагеит. Инықәсҵан, агазеҭ ақәыршәны, ҿыц исуанҭеит. Сызлада, сукәыхшоуп, смашьынала дызго, сус нырхо, ҩызара изызуа, иеиқәагьы суанҭо! Зныкыр схатә еиқәа суанҭахьазу, аха иҟасҵарыз, узықәшәаз ухы аԥшнуҵароуп, рымҳәои!
Уи аамҭазы иара дыцқьа-шәқьа, ихы ԥхьаҳәаны, идухь фҩы уамыргыло даасыдгылт. Исуанҭаз иеиқәа аасымхны,
аҵәахҳәа сааигәӡын, иманы дцеит, аха ԥыҭрак ашьҭахь ашә аарҵрааны даакылԥшын, иара иахь даасыԥхьеит.
– Уажә уамак усырбоит! – иблақәа агәырӷьара рхыҳәҳәыла, смахцәы кны сныҩнеигалан, ашкаф ахьтә чамаданк ааҭиган, инаганы аиарҭа инықәиҵеит.
– Ишԥоубо абарҭ? – ачамадан ахы аахыртланы сынҭаирԥшит.
– Арҭ закәызеи, уара Дыгәра? – иџьасшьеит сара.
– С-с-с, – иқьышә инапы надикылт, аӡәы иаҳар ҳәа дшәома уҳәаратәы. – Жәаха амагазин аҿы трезқәак аазымгази?
– Ыы, уара, акгьы смоуӡеит умҳәаз? – снаҵааит. Аха исҳәаз иаҳау-имаҳау здырхуада, ҿааиҭит Дыгәра:
– Ишԥа? Ааи, ҭацамаҭәоуп! Иугәаԥхама! Дызусҭада уара шьҭа исыцымцо? – дгәырӷьон уи.
– Ааи, ааи, ишьахәуп! Зеиӷьа ыҟаӡам. Абзиаразы амаҭәа аазхәалаша! – сҳәеит сара.
– Ари убауоу? Китаитәи ашифон! Аламала уаҩы изыԥшааӡом, аха сара-а!..
– Аха уара-а, – инаиаҭаскит саргьы, – адгьыл иҵазаргьы иуԥшаауеит, убасҟак ушәарыцаҩ бзиоуп.
– Нас баша бжь-шықәса сыхәҳахәҭуама? Угәы иаанагеи?
– Ари анбааухәеи? – саахеит абастон иаҵәацқьа.
– Уиу? Абас хымзҟа ҵуеит, – иҳәеит Дыгәра, – уажә џьара исоухраны иҟоуп пан-бархат цәҩычак.
Сара сыџьашьара ҵыхәаԥҵәарак амамызт. Излазбоз ала, иҽазикуазижьҭеи акыр ҵуан, ацәҩычақәа рымала ракәындаз, лакыруан шьаҵаки, замш шьаҵакгьы ыҟан. Иара лшьапы аномергьы иалидыраауаз, аха ицәагоз ма изымҭодаз, иҭаххар зқьынтә иҭины ацынхәра ааихәарын. Аиҭарсразгьы «хәба» ауимахым! Мамоу, ицәгьаӡам, аиашаз, ахәҳахәҭыҩцәа ирыццалар шьоукы-шьоукы издырқәо аҭыԥҳацәа!
Сааҭк аҿынӡа иеиҿкаара ҳаҿын иани сареи.
Лара деилалҳәон, сара деиласҳәон, иара дмыждаха ани игәаԥхомызт, ари игәаԥхомызт, анс иҳәон, арс иҳәон, ҳцәа ҳааҭихҵәҟьеит.
– Аҳы шьҭа сыхиоуп ҳәа, – данаадәылҵ, аҵанӡа саақәыԥсычҳаит, еидарак сааҵҵызшәа аҟара иԥхьаӡаны.
Ҳандәылҵуан еиԥш аан, иан ауаткеи ахыжәлеи лыманы даакылсит.
– Саашәықәымныҳәакәан шәысзышьҭуам, – лҳәеит. Афырџьанқәа аалырҭәын, акы аақәылхит, аха нацәхыԥк иаҟаран акакаҷ ихыз.
– Нан, сыҷкәын, – лҳәеит ашьҭахь, афырџьан илкыз зынӡа ихыхәхәо ирҭәны, – абри сфырџьан хыкьасуа шаҟа иҭәу аҟара, лхы-лгәы узҭәызааит узызцо аԥҳәызба, – лҳәан илҭырпҟаны илжәит.
– Уи ба ибҳәаанӡагьы иҭәызар акәхап ди, – ҿаасҭит сара сыччо, Дыгәрагьы ацк лыциҳәома сгәахәт, аха иҽааникылт.
Хԥа-хԥа ныҳәаҿа аажәын, ҳааибаныҳәақәан аарлаҳәа амҩа ҳнықәлеит. Аха, ҳнаҵысуаны еиԥш, амашьына ахышә ихы аакылирҳәҳәан, иан лахь ибжьы наиргеит:
– Сан уаха ҳзымгьежьыр, издыруада аӡә дсызҵаауазар, ибҳәац усгьы бара ибдыруеит, ақалақь ахь аба амихырц дцеит ҳәа.
– Мышьҭабзиала, сыҷкәын, Дыгәра! Ԥыҭк ҳаныҩаскьа, сиазҵааит:
– Уара шәеибадыруеижьҭеи акыр ҵуоу?
– Оо, Линеи сареиу? Уи узазҵаахуеи! Абар шьҭа ҩымз... ҩымз моу, хымзгьы ҵуазар ҟалап, – иҳәеит, аамҭа дук ыҟазшәа игәаладуны. Иааџьасшьеит, ҩымз-хымз рыла илеилаҵәаз, еилаҵәашьас ирымоузеи ҳәа.
– Абзиабара угәы ишҭам, ухы ишҭам иаауеит. Знык анеихәаԥшра адагьы аҭахӡам, – иҳәеит сарԥыс, уажә абзиабара аҭоурых дуӡӡа аханы инаркны аҵыхәанӡа иҵаны дыҟазшәа!
– Аа, уи ҟалар алшоит, аха лара дызҿузеи, «чем дышит», аурыс иҳәашьа? Дколнхаҩума, ма дҵаҩума, ма... уара уеиԥш дыхәҳахәҭҩума? – снаҵааит сара.
– Мамоу, џьушьҭ, аколнхаҩ ҭыԥҳа лҿы сара усс исымоузеи! Лареи сареи хәыки шьхаки ҳабжьоуп! – иҳәеит Дыгәра.
– Аҩыза! – иаасзымычҳаит сара, – ус угәы иаанагеижьҭеи иҵуазеи?
– Уара сара баша бжь-шықәса сыхәҳахәҭоума, ма аколнхаҩ ԥҳәызба иласҳәои? Чеиҿыхра дызгома?
– Иауеи, уԥҳәыс ачаи хылхыр ҟамлаӡои?
– Уи хызхша дамоур ҳәа умшәан. Сара сыԥҳәыс аҵара лымазароуп. Аус еицааулароуп!
– Аколнхараҿ аусура усураӡами?
– Уа аҟара усутәы абаҟоу, аха сара сзанааҭ ауп сызхцәажәо, уаҳауоу? Исықәнаго дсымазароуп.
– Ҟаи, уара ҵара дук змоу аӡә уакәзаап, иумуӡеит аф аст!
– Идуу-ихәыҷу иазууеи, аха аду змоу ирзалмыршо алсыршоит, сара сҵара, – иҳәахт Дыгәра.
– Еҳе, Дыгәра! – ҿаасҭит сара, – удырра зегьы ҟәыдзаап, са исыздырӡауамызт.
– Избан? – дааҭрысит Дыгәра. – Избан?
– Избан, умбои, уаҟара заҟароу, ожәтәи аҿатә аамҭа аҵеик иҳәарц ихәҭам ажәақәа уҳәоит. Сара иҵегь ҽакалашәа суқәгәыӷуан!
– Аколнхаҩы ԥҳәызба дызгом ахьысҳәаз аума ухы ухызхуа? – иҳәахт ари «синтеллигент». – Сара уаҩы гәыбӷан сиҭарым ҳәа сгәы иаанагоит, – ижәҩахыр ааирҵысит Дыгәра.
– Уара гәыбӷан узҭо дарбан? Бзиа иубо дзеиԥшразаалак аӡә дахыччараны дыҟаӡам. Амала, уара иуҳәаз ала сара исызҳәоу мап сцәылкыр акәхеит?! – Ихьшәашәаӡа сааччеит сара, амашьына акселератор сшьапы нақәсырӷәӷәан, агаз ацысҵеит.
– Избан? Мап зуцәылкуеи?
– Лара дырҵаҩуп, сара баша аколнхара амашьынарныҟәцаҩуп.
– Нас уара... Угәы иалымсааит, Адгәа, аха дуццап угәахәуоу? – даасызҵааит Дыгәра.
Сара аиаша шәасҳәап, даара исгәамԥхеит, аха иуҭахызар иугәамԥхан! Акы иџьасшьо, аҟазшьа бааԥсқәа, ажәытәра ацәынха-мынхақәа уажәгьы аҭыԥ ахьрымоу, иахьаԥырхым ауп. Сара, Дыгәра, сыԥсы еиԥш бзиа дызбон, дызласҵоз ҩызак дсымаӡамызт. Дҟәыӷаз џьысшьон, аха ауаҩы иеилкаара мариамзаап. Абас дыҟас здырыр, сан илымаҿоуп, зынӡа шьаҿакгьы шыҟасымҵоз! Аха иабаҟаз, шьҭа сгьежьыр, сыжьцәа каршәны ишьҭысх иаҩызан. Иагьа зургьы сгәы аартны сзимацәажәо салагеит.
– Адгәа, абаа иахьзеи умашьына аласра иагхаӡеитеи?
– Амашьына шцац ицоит Дыгәра, уара угәы уартәом акәымзар, – сҳәеит сара.
Иара даацәажәахт:
– Уара сгәы сабартәо, сыхьҟәыршәа лбара сахыццакуеит. Ее, Адгәа, иуздырам ауаҩы дшыҟало...
– Аа, уара уда аӡәыр идыруа џьушьома, – сҳәеит сара сааихыччан, нас снаизҵааит: – лара дырҵаҩума?
– Ҟаи џьушьҭ, арҵаҩгьы слышьҭам. Сара иқәыԥшӡа иҟоу, игәылҵуа агәил ауп исҭаху, игәылҵхьоу акәымкәан, уаҳау уара?
Абар даҽа грак!
– Уааԥши, Адгәа? Сара иуасҳәалоит зегьы, уара амашьына еиҵаумырхан, уцала, уԥырны, – ацәажәара дналагеит аԥҳәысҳәаҩ!
– Лыӡбахә уаҳахьазаргьы ҟалап, сынтәа абжьаратәи ашкол далгеит. Далгеит, аха дышԥалга! Ахьтәы медалла далгеит. Убома? Ари Гәдоуҭа араион аҟны лара заҵәык лоуп ахьтәы медал зауз. Убас дхазыноуп, – даҿын Дыгәра бзиа иибоз аӡӷаб лырҽхәара.
Сара сааччеит. Ԥшьыҩык ыҟоуп ахьтәы медалла ашкол иалгаз ҳраион аҿы, аха егьырҭ рзы илымҳақәа џьгәахеит акәымзар, лыда уаҩ дыҟамшәа шԥеиҳәарыз! Аха уигьы уаҳа ажәа ахысымҳәааит, ус даргәырӷьалааит сҳәан.
– Оо, афырхаҵа, уалаԥшӡеит убо, разҟ умоуп, нас колнхаҩ ԥҳәызбак дабаумаҭәаҵәҟьоу! – сҳәахт, нас иагьынацысҵеит: – Уара уи абжьаратәи ашкол медалла даналга, аҳасабра бзианы илдыруазар акәхап. Уразҟы иакит дуваургылар, аха аҭыԥ ыҟоу уара умагазин аҿы?
– Уа аҭыԥ лмоур ҟалома, аха иамургьы аус лмуӡаргьы ҟалоит. Амала, – ацәажәаха сиҭауамызт иара, – уажә уԥшла, ҳанылбалак дшыҟало! Еҳ, аӡӷабцәа, рцәа азна гызмалра рыҵоуп. Мап-чап лҳәахуеит, ҳаалырххауеит, длакҩакхуеит, дқьыпшәыпхуеит, аха нас лгәы ккаӡа иаатышт! – Амашьына дҭыԥаны дцоз џьысшьон, убасҟак иҽҟьаны дцәажәон сыԥҳәысҳәаҩ!
– Мап, мап!.. – ҿаасҭит сара, – уццакцәеит, уи аламала лгәы узаатышам.
– Избан, ус угәы изабои?
– Избанда, уажә ауп ашкол даналга. Баша-маша далгазар, ак ҳҳәарын, аха иабаҟоу, ахьтәы медалла далгеит, уҳәеит, ус иҟоу уара уагьылгәалашәарым. Уи лымҩа хазуп.
– Лымҩа шԥахазу? – дааҵаахт иара.
– Ишԥахазу умбои, иахьеиҳау ҵарак ахь дцашт, уи уара хәыԥхамзар ак уҿамҵо, учуан дҭалашам. Иҟәыӷоу аӡә лакәзар илуам, аха сыздыруам. Уи сҳәеит ҳәа, медалла иалгаз дҟәыӷоуп азы ауп дзалга... Ес, Дыгәра, мцура ааԥсарак ҳмыхьааит иахьа, – сҳәеит сааԥышәырччан, арахьгьы, дгәаар ҳәа сшәахуеит!
– Уара угәы иаанагои, Адгәа, уаҳа лыҟазшьак мдырӡакәа саауама, схы ахьымӡӷ асыргома?.. Измааноузеи иуҳәаз «учуан дҭалашам» ҳәа? Сара схәуразы дызгоит сҳәама? Илҵааит, иналыгӡааит лҵара илҭахызар, амала сыхьӡала дыҟазароуп. Убри амедалистка абри дигеит ҳәа, убри абри диԥҳәысуп ҳәа ауаа ирҳәо.
– Лареи уареи хәыҷык уи аҵыхәала шәеицәажәахьоума? – сааҵааит сара даҽа ԥыҭк ҳанынаскьах.
– Мап, ишԥа, иҟалозма! Аекзамен лҭиуан, аус лыман, лҵара лхы аҟәысҟьар ҟалозма? – иааџьеишьахт ари!
– Уи аахыс улықәымшәаци?
– Сышԥалықәымшәац! Ашкол иалгаз рҭыжьратә хәылбыҽха аныҟаз араионтә культура Аҩнаҿы слықәшәеит. Уи ауха, разҟшәа, абаҭитәқәа рзы слеины сыҟан. Ҳаидтәалан риадк аҿы. Ех, уи ауха дықәгыланы дцәажәеит, аха! Зегь ргәы иааҭҵәом уи аахыс.
– Уаргьы угәы дааҭҵәом! – саахыхәмарт сара.
– Аа, данызба нахыс! – иҳәеит.
Сара снаихәаԥшит. Илақәа чча-ччон. Зны заҵәык Ҳнеины, абасҟак ихы иҭалаз аԥҳәызба дызбанда ҳәа акәын сшыҟаз. Аламала аӡә дызгәамԥхоз арԥыс дхызхыз лбара сахыццакуан саргьы.
– Дабоудыри лара, Дыгәра? – сааҵаахт сара.
– Ани дзумбахуаз! «Еқәыԥ иҽыӷра» даҩызоуп, зегьы дырдыруеит. Лхы шьҭԥааны, деихышәашәо ақалақь далоуп еснагь. Ага машьынала санлеилоз дызбалон лассы-лассы, избанзар, лара членс дыҟан акомҿареидгылатә раиком аҿы. Зны-зынла абрахь ҳқыҭахь сасра џьара даалон, ҳаиқәшәалон. Ҳшеибадыргьы убас ауп. Даара пату сықәылҵеит, уажә амцхә зысҳәари, гәыла ҳаибадыруеит!
– Нас, уажә уаха ҳашҩеиуа лдыруоу?
– Ҟаи, «сара сыбҭаараны сыҟоуп» ҳәа, ласҳәахьеит ауп. Ус иналкааны мышк асмырбеит.
– Иахылҳәаазеи нас лара? – сааҵахт сара.
– Бзиала шәаабеит шәнеиуазаргьы, ҳара ҳаҩны ашә асас изы иаркны иҟамлац, – лҳәеит дааччан.
– Нас уи ала бзиа улбошәа угәы иабома?
– Бзиа слымбозар, усгьы дсышьцыларымызт, – иҳәеит – ох, убри санылбо, аԥсшәа шсалҳәо удыруоу?
– Издыруазар суазҵаауазу? Дыгәра дгәырӷьон, дгәырӷьон...
Дәырԥшь агәы ҳанналала, уи аҷкәын дхагахоз џьысшьеит.
– Уара Адгәа, шаҟа иқыҭа ԥшӡоузеи иара, аҭыԥҳа дшыԥшӡоу еиԥш, – иҳәон уажәы-уажәы. Иаҳагьы деицәахеит ргәарбжьара ҳаныныбжьала.
– Раԥхьаӡа иааҳԥылаз ахәыҷқәа роуп. Урҭ агәашәқәа ҟьаҟьаӡа иаадыртын, иҳахәаԥшуа иаагылт.
– Адгәа! Уԥшла уажәы ҳанылбалак дышгәырӷьо, – дынсахәыҭхәыҭт, апырпыл мцаԥшь аҟаԥшьра ҩаиҿысны.
Акәаскьа даадәылҵын лҿаалхеит ҳара ҳашҟа ӡӷаб қәыԥш хыш хәыҷык. Уамашәа ҳалбоу здырхуада даашанхарц акгьы лыгымхеит ҳмашьына анылба, аха уи минуҭк акәын; дыццакыццакуа дааҳԥылт. «Лоума» ҳәа, блала снаиазҵааит Дыгәра, амашьына ҳанааҭыҵ, аха мап рҳәеит иблақәа.
Ишақәнагаз еиԥш аԥсшәа ааҳалҳәан, акәасқьа ҳанхалгалеит. Азал ҳаныныҩанала, Дыгәра ихы-иҿы ааихалашеит. Астол агәҭа ишашаӡа иқәгылан ҳзышьҭаз аԥҳәызба лпатреҭ. Аиаша шәасҳәап саргьы саашанхеит. Лыԥшра, лыччаԥшь хааӡа угәыдыркылон.
Дыгәра уи апатреҭ дшахәаԥшуаз дахьгылаз даанхеит.
Аԥшәма хәыҷы, ҳаҩназгалаз «шәахьынсыжьуа саҭамзааит!» – лҳәан, дындәылҵит.
– Адгәа, дубо? – апатреҭ аақәхны иаасирбеит. – Дыбзиами?
– Ҳәарас иаҭахузеи! – сҳәеит, – зеиԥш исҭаху дрынасыԥхаша!
– Ас акәу џьушьауоу дшыҟоу! Абра шаҟа дыбзиоу аҟара жәаба дыҟоуп! – Дгәырӷьон, Дыгәра анс инархо, ас иаархо, инарҳәы-аарҳәуа апатреҭ дахәаԥшуа.
Ҳтәан, ҳтәан. Ҳҩагылан ауадақәа ҳнарыҩныс-ааҩнысит. Уадак шәҟәыла иҭәын. Ана-ара, астол, аетажерка рызна ыҟан. Библиотекоуп злоумҳәоз акгьы ыҟамызт, каруаҭ заҵәык игылаз аԥырхагамзар. Сара саагәырӷьеит. Амалагьы ашәҟәқәа бзиа изымбоз, «ҳаи, шьыри» ҳәа, сгәы аарзыхьоухьоут.
– Арҭ лышәҟәқәа роуп, – иҳәон Дыгәра, акакала зегь сирбон. Нас убра... – шәҟәык збан... ахьӡ схамшҭи? Аа, «Горки алитературазы». Ари, – иҳәеит, – ҳанеибадыруаз аҽны иаахәаны илкын. – Ани акы ахиҳәааит, ари даҽак ахиҳәааит, аха акгьы зхимҳәааз шаҟа ирацәази!
Аамҭа кыр цеит. Ашәҟәқәа зегь еилҳархт.
– Урҭ зегьы бзиоуп, аха дабаҟоу лара, – сааҵааит сара.
– Дабаҟоу зугәахәуа, џьара днеизар акәхап! Дмааикәа дабацари, – иҳәеит Дыгәра, аха иаргьы лыҟамзаара игәы ишнанамгоз удырратәы дыҟан.
Аԥшәмаԥҳәызба хыш хәыҷы дыҩхалалон зны-зынла. – Агәҿыӷь шәагазар ҟалап, – лҳәон, ма апатефон ҳзалырҳәон, ма ак ҳалҳәон. Дыгәра моментк инақәыршәашәа даалызҵааит мыждарақә:
– Шәара шәоума иҟоу, шәаҳәшьа дыҟаӡами?
– Шәгәы шәыҵамсааит, шәзырццакуеи. Уи лыдагьы ауаа ҳаҟоуп! – лҳәеит дааччан, ллакҭа хаа аарԥшӡаны. Дыгәра рыцҳа аҟаԥшьра ҩаиҿысит. Сара саалеигәырӷьеит аӡӷаб хәыҷы, «шаҟа деилҟьоузеи, зхәы ҭазмырхо аӡә лакәзаап» ҳәа.
Абри аамҭазыҵәҟьа, машьынак ааигәаӡа адәныҟантә абжьы аагеит. Аҟыԥҳәа сҩаҵҟьеит, смашьына ахәыҷқәа акы азырузар ҳәа сшәаны. Дыгәрагьы иааицәымыӷхеит. Инақәырццакны ажыҩҳәа амашьына абжьы аагеит.
Ҳандәылҟьеит ҳҩыџьагьы.
Иаабои?
Агәар агәҭаныҵәҟьа даҽа «Победак» ааины игылоуп. Уахьынтә аҭыҵра даҿын ԥҳәыск. Дыгәра, «исымҳәази, дааит, дааит!» – иҳәан, даагәырӷьеит, аха дымгәырӷьар акәымзи, лхабаргьы ыҟаӡамызт.
Ҳаԥшәма хәыҷы иааиз аԥҳәыс дналыдыххылеит.
– Нана, нана, баама бара, иҟашәҵазеи, адәыӷба шәахьӡоу?
– Ҳахьӡеит, нан, сымыш, ианаамҭазҵәҟьа, – лҳәеит аԥҳәыс. Ҳара ҳанаагәалҭа (уи аамҭаз ҳаргьы амардуан ҳлалбааны амӡырхаҿы ҳгылан), лҿаалхеит ҳара ҳахь.
– Асасцәа сҭазаапеи, сара ара даҽак сҳәоит, бзиала шәаабеит! – аԥсшәа ааҳалҳәеит дааҳалаҳәаҵаны. Аԥсшәа илҳәозгьы ҳала иабозма! Ҳхы ҳакәаҽны ҳгылан.
– Нана, цқьа изсабымҳәои, нас адәыӷба дҭалахьазу? – дӷьаҵәыӷьаҵәуа аҵаара даҿын ҳаӡӷаб.
Дыгәра снаихәаԥшит, аха избахьоу дабаҟоу, амамиқәара иҿысны дгылоуп.
– Ааи, дцеит, нан. Ажәҵыс ԥшқа даҩызоуп, ианлызҳа, лхы лымч ақәхо даналага, дԥырны дцеит, – дааччеит ан, илҳәоз лгәы аладуӡаны.
– Их, мҩамш! Мҩамш! – дгәырӷьон ҳаԥшәма хәыҷы.
– Нан, шәаала хахьҟа ҳхалап, ара шәыргыланы шәҳамоуп, аԥсра соунда, – дааҳаԥхьеит ан.
Уахь ахәнара аха змадаз, иаасзымчҳазт сналызҵааит (Дыгәра усгьы ауҿиҭхуаз!): – Ди, инаскьажәгодаз?
– Инаскьазгоз сыԥҳа аиҳабы Лина лакәын, ухаҵкы сцеит! – дгәырӷьо иаасаҭалкит ан. Аха уаҳа ацәажәара аха лымҭакәа даабжьаԥалеит абра ҳаԥшәма хыш хәыҷы:
– Москваҟа дцон. Москватәи аҳәынҭқарратә университет Ломоносов ихьӡ зху дҭаларцы! – дкәаӷӡа ҳаԥхьа даагылт, уажәы арапорт ҟалҵошәа.
– Москва?.. Ауниверситет?.. Аҵарахьы?.. – Илақәа нҭыҵҳашәа даацәажәеит Дыгәра, нас ихы ааимлагәа иааникылеит. Сара сахьгылаз снышьҭыԥсаа сцеит. Аха нас сааиԥхьхәыцааит абас: ари амш ан лыжәҵыс ԥшқа лцәыԥырра амш амацара акәымкәа, гәаныла ԥҳәысҳәара иааз иразҟ гәеижьага ицәыԥырра амшгьы акәны иҟазаарын ҳәа!
Ҩын-ҩықәра нысҵыргьы исхашҭуам сара уи амш.
...Аҽны исоуит сџьа иалҵыз раԥхьаӡатәи ауалафахәы. Аԥара зымкыц, изымбац дарбан. Аха сара уажәада исымкыцызшәа иларха-ҩархо, иԥхьаӡо-еиҭаԥхьаӡо, сызхара исзымбо искын. Урҭ, исоухьаз раасҭа акала исзааигәаны избон, сгәы рзыбылуан, мышгашақәгьы рныхра сзыгәаӷьуамызт. Жәеиза шықәса аҵара сҵон. Шықәсык аус зурц сыӡбеит. Сыслесархеит. Жәохә мыш аус зуан. Убри ажәохәмыштәи сџьа хәыҷ иалҵыз ауп абыржә минуҭқәак рышьҭахь исырҭаз. «Ирылаасхәарызеи? – схәыцуан сара. – Исыгу даара ирацәоуп: апалта бзиа, акастиум, ашьаҵа, аблуз бзиа... урҭ зегь ԥшьышә мааҭ рызхо иҟоума! Аха иаасхәап уажә сымч зықәхо, еиҳа исҭаху... Аха... – Иаасгәалашәеит сҭаацәа: сан, саб, сашьцәа, саҳәшьа...– урҭ? Урҭ рзын ак аамхәаӡакәан исоуз сара схы иадсҵар, иԥшӡахарыма? Дара егьырҳәарым, аха сара сгәы сарҭынчрыма. Нас заҟа абзиара сзырухьоузеи!? Иаасхәарызеи?»
Ақалақь салалан снеиуеит. Снаԥшы-ааԥшуеит зны-зынла угәы иҭоу аҵкыс убла иабо еиӷьхоит. Сшьаҿақәа ӷәӷәа-ӷәӷәа иргыло, сара сеиҵкыс ибеиоу абри ақалақь даламшәа. Иссируп! Исылазҵазеи мшәан ас амч? Ԥшьышә мааҭ ракәым, быжьнызқь мааҭ сҟәынҳәаланы аконтораҟынтә аҩнынӡагь сцахьеит ҳқыҭан. Аха усҟан сгәы ӷәӷәамызт, наҟ ишәон. Иахьа? Иахьа ԥшьышә мааҭ быжьнызкь мааҭ иреиҳаушәа сгәы иснаҭоит. Урҭ рырҳаразы заҟа қәа сысзеи, заҟа ҷыхь сфазеи, заҟантә
аҵаа рҷҷо сцәылазеи... Иҟамлои убарҭ ракәзар урҭ рымч зырдууз сгәаҿы? Снеиуеит сара раԥхьатәи суалафахәы сыкәа иҭаҵаны. Саб исиҭоз аԥарақәа среигӡаӡомызт, аҽхәыц згоз ашәақь ала «ҵәҟьаԥ-ҵәҟьаԥ» ҳәа, сызхара хысра ҟалаӡомызт, шьыбжьхьа сҿазҵашаз убра инықәҵан сцон. Арҭ сԥарақәа уи азы рныхра сзымгәаӷьит, уи уажә ихәмаргасшьеит, саҩсит.
Снеиуеит амагазинқәа снарыҵаԥш-аарыҵаԥшуа. Амаҭәақәа рыхәқәа срызҵаауеит, нас урҭ нықәҵан еиӷьу збозар ҳәа сҿынасхоит, сашьҭоуп иреиӷьу, зегь реиҳа зыхә мариоу... Амала, иаасхәо закәу ҳәа сыздырӡом макьана. Иҟалап шьаҵазар, иҟалап блуззар, ҵкызар, хҭырԥазар, шәҟәызар...
Еиҳа идууз магазинк сныҵалт. Ацха зҭоу ашьхыҵә шадеизало еиԥш, ауаа адахҭа иадҵәаҵәалоуп. Шьоукы амакинтошқәа рышәҵаны игәарҭоит. Шьоукы апалта иаҵәа дуқәа аархәоит. Сара урҭ рыхә сазҵааӡом, хәаԥшырҭасгьы ишьҭысхӡом... Абан сара сымч зықәхо амаҭәақәа ахьықәу.
– Ани аблуз зыԥсоузеи? – аԥшәмара нкылан иҵагылаз аԥҳәызба шкәакәа ԥшӡа слазҵааит.
– Шәи-быжьба мааҭ, – лҳәеит али-ԥси рыбжьара.
Минуҭқәак сҽааныскылт.
«Еиӷьхап саҟәыҵыр. Уажә ӡынроуп. Аблуз ԥхынтәуп. Ԥхнынӡа ак соуп...»
– Ани ашьаҵа ҟаԥшь зыԥсоузеи?
– Ҩышәи ҩажәа!
«Ҩышәи ҩажәа рацәацәоуп», – сгәы иааҭасҳәеит.
– Ани аҵкы?
– Аҵкы аԥсоуп шәи хынҩажәи жәеиза мааҭ.
«Уи сан лзын изгап, аха саб? Сашьцәа? Саҳәшьа? Ргәы ишԥалсри, сеилыркаап... Изгоит».
– Иҟалозар исзеилашәҳәа...
Абри аамҭаз сылаԥш нақәшәеит сабгьы, сангьы, саҳәшьагьы, сашьцәагьы инареиӷьасшьоз аӡә дысгәалазыршәаз акы – ашьал. Ашьал ӷра ду! Уи пату ақәымҵаӡакәан агҿыҩара игҿакнаҳан, ишабалак. Агәҭаҵәҟьа қьнысҭа дук аларԥан иадкнаҳалан ахә зныз қьаад кәамҟьак. Аха ахә збомызт, ақьаад ааԥсазшәа ахы хьыдышьшьын.
– Саҭамыз, аҵкы сҭахӡам, абни ашьал сшәырба, – сҳәеит аҵкы еилаҳәаны исзыркырц зҿаазхаз аԥҳәызба лахь.
– Аҩыза, иалухша ак алх, уара удагь ауаа ыҟоуп ара! – насгәыдылҵеит аԥҳәызба ҟәымшәышә. Уи сахьлыхәаԥшуаз, абас ажәа хжәақәа лгәылоуп ҳәа бзанҵыкгьы сгәы иаанагомызт. «Ех, аԥҳәызба, аԥхьатәи ауалафахәы боузшәа быҟандаз, нас иаразнак ишаалыбхуаз збарын ибҭахыз!..» Уаҳа ажәала акгьы ласымҳәеит. Ларгьы даҿаԥысҽит лгәахәуа, ашьал аалган, абықҳәа саԥхьа инықәлыжьт. Асабагьы налббит. Снапы нахьсырсит... Маҷк иџьаџьацәан, аха омашәа иԥхан. Аласа цқьа иалхын. Ацәаҳәа цәыш дуқәа алдан, еиҵыхны цқьа снахәаԥшит. Хызаҵҟьакҵәҟьа иаҟароуп, ижәпаӡа, ихьанҭаӡа ачыхәқәа ахьынԥсса. Хымԥада, иаасхәоит! Ԥшьышә мааҭ хыркәшан иаԥсахаргьы, иаасхәоит. Иаахәан санду илзызгоит. Уи ашьха ашьапаҿы дынхоит. Уажә уа асы шьҭоуп, иҵаауеит арааҵкысгьы. Ашьал лзызгар дхәажажаӡа иаалыкәлыршап. Уи ашьал ду лымаӡам, издыруеит.
– Изыԥсоузеи? – сҵаахт ишысцәымӷыз.
– Уа аԥхьа иақәуп изыԥсоу! – лҳәеит дсыхәамԥшӡакәан. Ҳаит, ԥҳәызба ҟадыџь, аԥхьа ишақәу ансалҳәо изыԥсоу ахаҭа аасалҳәар, ҳаилымго! Шәи хынҩажәижәаба мааҭ ракәын изыԥсаз! Сгәырӷьеит амала исоуз аҟара. Иара убраҵәҟьа иааиласыркәымпылын, сҩыҵра иҩыҵаскит. Аԥарақәа аасшәан, сҩыҵыҵит.
«Ара уаҩ дзызхьамԥшӡо, уаҩ илаԥш иҵамшәаӡо ашьал заҟа даргәырӷьарызеи нанду! – схәыцуан сара амҩа санылан сахьцоз. – Санду! Сылашара нанду! Зегь ҳзааӡаз, адунеихаан аказын «мап» ҳәа ҳазымҳәац, инеиҭа-неиҭасуа хәыҩ-маҭацәа ҳзааӡаз ханду. Ҭаца нап зымбац, ажәра иархәаз, ҳамҭа хҵакыгак макьана изхазымҵац ҳара ҳ-нанду».
Иахьа сабшоуп. Уаха сцап саншьцәарахь, Тҟәарчалнтәи шьапылагь уаҩ дыбжьысуеит. Абжьаратә школ салгеижьҭеи дсымбаӡац. Сцап, сызхара дызбап нанду. Исыргәырӷьап саншьцәа. Ҳара ҳаннеиуа урҭ рзын жәҩангәашәԥхьароуп. Ргәырӷьабжь агәылацәа еизнагоит. Исыман сцап раԥхьатәи суалафахәы, агьама рбап рааӡамҭа сџьа хәыҷы раԥхьаӡа иалҵыз. Урҭ уи маҭәаны, фатәны ирбом, насыԥны ирыԥхьаӡап...
Сара игәхьаазго саншьцәа рхала ракәӡам. Игәхьаазгоит аҳаблазегь, игәхьаазгоит урҭ рашҭақәа, рыҵлақәа, ргәарабжьарақәа, игәхьаазгонт уаатәи абыргцәа рбыжьқәа, урҭ зҵатәоу ахә дуқәа... Аиқәҿыҭбжьқәа. Ауаа ракәым уаатәи лак збар изтәу дыздыруеит. Уаауп сара схәыҷра ахьысхызгаз. Ахаҳәқәаҵәҟьа ахьышьҭоу здыруеит. Зегь нанду лыхьӡ иадҳәалан бзиа избоит. Сцоит сара уаха уахь!..
Сетка хахак аасхәан иназкуаз ахаа-мыхаақәа, апапиросқәа, қлаԥадк уҳәа наган инҭасҵеит. Амҩа сықәлеит нанду лахь. Сгәы сыхоит ашьхарахь. Абни асы хырҩаԥшьаа изқәыжьу ашьха ҽарҳақәа ршьапахьы.
Сиршәа избоит сеидара хәыҷы кны уахь амҩа сахьықәу. Уахьынтәи санаауаз акәын аидарақәа рышьҭыхра сахьашьцылаз...
Амашьына ахьынӡанеиуаз, машьына хабаркалеик сықәшәан сагеит. Устәи, еиҳа излааигәаз ала, иааихҵәаны сҿыласхеит. Иаахҵәаны еиҳа амҩа бааԥсын, ҩыџьара аӡы шьапыла иртәын, лаӷьа-ҩаӷьан. Анаџьалбеит ишԥаҟаз усҟан!.. Аха уи усс исымамызт. Исҭахуп алаԥш-ҿаԥшы шсымоу нандурааҿ снеирц. Ажәҩан сыԥҭала еимаҷыҩуп, амра збом, аха иахьыҟазаалак шьҭа аҭашәара аҽазнакуеит. Иҿыхьҭоуп. Ана-ара аласкәыгә иахахазшәа ас цәаҟьақәа кажьуп. Сарӷьарахь-сармарахь исаҳауеит аҟыгә быжьқәа. Ааигәаӡа кәытқәакгьы хәылԥазтәи бжьыла иҟарҟаруеит. Аҩнқәа рықәцәқәа аҭаҭын иахошәа алҩа рхыббуан. Ҷкәын хылтыҿкгьы ишәақь игәыҵарҟәыҟә, абна иҽӡа-ҽӡо абардра давалан днеиуеит, ардәыноу акы деиҩаӡоит. Арҭ зегь ахьызбо, сара сгәы ҭгәырӷьоит. Бзиа избоит аӡын ақыҭан! Шьыри абыржә дираарҿ снаган сыҟандаз, саншьагьы ашәақь имоуп, сагьаамшәарыцоз. Уа рааигәара Ахәажәа ҳәа изышьҭоу абна ыҟоуп, ацаблыкьқәа амоуп. Сыԥхашьоит мамзар, сыҩуан абыржәы, аха сыԥхашьоит. Ма аурыла маҷк сакәындаз. Сеимаа ҟыж-ҟыжҳәа аҵәыуара иаҿуп, ахбаррақәа роуп жьжьагас иамоу. Зынӡа еимымыҩрындаз, шьҭа амаҵура салоуп, ԥхашьароуп...
Сыҩхықәгылт Ажәмҩа ҳәа изышьҭоу. Шьҭа арантәи избарҭоуп саншьцәа ахьынхо. Абан, абан, абан, урҭ рыҩнқәа рхыбрақәа, мзала ихыбушәа илаша-лашаӡа, алҩаҵә рхылхәхәа иахьааԥшуа. Абан, нанду лыҩнгьы. Абна дыҟоуп уажә нанду...
Сшыхысхысуаз ҵаҟа сылбааит. Абар, аӡсара сзырҵаз аӡиас ссир Улыс! Уи ӡышәк ирылазаргьы абжьала издыруеит! Абар, уҳабла хәыҷқәа Шьыпа, Така, Патка... ҽыкәабара ҳахьаалоз. Тапаӷәыл ахьӡуп ари аӡыжь. Иҵамҵамуа еилагьежьуеит. Еибафо иааиуа аӡиас иара ахьҭатәоу инахәланагалоит. Иара шҭынчыц иҭынчуп. Санду егьараан асаара лхы иқәыргыланы, жәабаҟа џьам аиҵырҟәаҟәа аныргылан, дҳашьҭалан абра даахьан.
– Нын, сара афаха змоуша, амла шәсымшьи. Аҩыҵаҟа шәцаз џьысшьан, уахь сымцази... ҳәа – дырҩегь лхы ахара адылҵон. Абрахь ҳаалар лҭахӡамызт! Ари аӡыжь бааԥсын. Аха ҳгәы иалсыр ҳәа дшәаны даҳзаӷьуамызт.
Сшьапы еилыхны Улыс сырит. Аԥхьа сшьапқәа насыҵшәааит, аха нас иҟаԥшьхан, идыст. Улыс рыцҳа аклеи ҭыршоушәа ауп аҭра шыцқьоу, иаргьы раӡнырҭәаны инеиуашәоуп ишыкәеикәеиуа.
Абар, Каариқьамҭа! Егьараан ҳаиԥхныҩлахьан ара! Уажә ихахаӡа иҵаан игылоу анҭ аҵәаҵлақәа егьараан алапҟьа рылаҳҵахьан. Егьараан абық-чықҳәа аҵәаҟаԥшьқәа ҳамҵаҳахьан.
Абар, нандураахь ихагалоу амҩа. Абар, аӡлагара ахьхьаҳәа ииасны иахьцо. Уи ццакуеит, уск анапы ишану мҩашьо. Ари амҩаҿ ахаҳә илажьуп. Арҭ ахаҳәқәа бзиа избоит, избанзар, ди лахь игоу амҩа ианыжьлоуп. Урҭи ауардын барбалқәеи анеиқәшәалак, даара еибаҟьоит, ахаҳәқәа рҭыԥгьы иахыҵысуам, аха абарбалқәагьы уа иаанхом, ицоит рымҩахь, иргоит аҭаҭын, аԥш, ашәыр... Убас ишԥырхагоугьы урҭ ахаҳәқәа бзиа избоит, иреиԥшу џьара избаргьы, ди лхаҳәқәа ҳәа срышьҭоуп.
Абра зегь сызгәакьоуп сара. Улыс акәара иқәжьу аслан иаҟароу ахаҳә дуӡӡақәа заҟантә рҟәаҟәа схалны сықәтәахьоузеи. Арҭ зегь здыруеит, исшьышьхьеит напыла. Уи моу, абни аандашьҭраҿ ишкаҳара игылоу ашьаҟажәҵәҟьа бзиа избоит. Уи ашьаҟа саншьа иоуп иазырсыз, агәашә ҿан, егьараан иаасыртхьан, иасыркхьан. Агәашә ахьанҭара иара акәын изқәыжьыз. Саншьа аибашьрахьтә дхынҳәаанӡа, иара шгылац игылан, агәашә камыжькәан иакын. Шьҭа иажәит. Агәашә ҿыхны иара ахы иазынрыжьит, ауаа ирцәыхарахеит, ажыц ақәылт шьҭа.
Сааит! Абар, абри аԥшаҳәа иаԥу аҳабла хәхәа хәыҷ ауп саншьцәа рҳабла. Абар, схәыҷра ахьысхызгаз, адунеиаҿ иҟоу амҩақәа зегьы реиҵкыс згәыблра сымоу амҩа,
саншьцәа ргәарабжьара! Сыбжьалан снеиуеит. Абар, саншьцәа руаӡәк дахьынхо. Амаҵурҭаҿ амца хәажжаӡа избоит. Аӡә аԥҳә даҵалан аборахь днеиуеит. Уи абора шеиҩкааугьы здыруеит, сыҩналахьеит... Сгәы ишамуаз уи агәашә снавсит. Исҭахуп аԥхьа с-нанду лахь снеирц, уаха сгәы зҭынчхом. Абар, нандураа ргәашә. Маҷ ивҵраауп. Саахан сынҭалт. Ала хәдыш (уи сара сышьҭахь ирааӡаз лоуп) аасԥыххылт, аха исмеишӡеит, ала ауаҩ ишьа алоуп рҳәоит, иҟамлои сшазааигәаз гәҩарас иакызар. Уажә хәылԥазуп. Исҭахуп уаҩы симбаӡакәан, гәҩарак рымаӡамкәан, амаҵурҭа ашә аартны, аҭаацәа аџьџьаҳәа иштәоу снылагыларц – уа, хәлыбзиақәа ҳәа!
– Унан, уара узгаша! хәа, – рнапқәа ыргьежьуа, исыкәшо рҿаархашт сандуи сан лаҳәшьеи. Урҭ уажә изҿу здыруеит: саншьа арахә еилиргахьеит, санду лкәытқәа, ҭалкхьеит. Шьҭа аҭаацәа амаҵурҭаҿ итәоуп, енагь еиԥш, хымԥада гәылак дтәоуп. Ажәабжьқәа рҳәоит, ахьа рҷыҷуеит, аҩы ржәуеит, мамзаргьы, саншьа апатронақәа еиҵеиҵоит...
Ашә снадгылт. Сгәы аҭҳара-аҭҳара еисуа ԥшьаала иаасыртит. Абар алакә! Амца ахы еергьҳәа еихәлоуп. Изымбаӡац ԥҳәыск цәа-шьаршьқәак лыманы дыҽҳәоуп. Сшыныҩналаз ацгәыӷра ду миаауҳәа сшьапы иааҵагьежьит. Кәаҷабк шыцәара абла ҭаа аланда иқәгылоуп. Архнышьнақәа хәхәа-хәхәаӡа алҩа иалакнаҳан рхала.
– Хәлыбзиақәа! – сҳәеит, ишысҳәара сҿамшәо.
– Бзиа убааит, нан, – лҳәан даагылт, лцәашьаршьқәа еидкыло. Иҟасҵара сақәымшәо ашә саалахеит. Дызбом санду, иҟам сан лаҳәшьа, саншьа. Избац, иахьсызҳаз амаҵурҭа лхаануп исымбаӡац аԥҳәыс еиқәа.
– Арахь утәа, нан. Уҭахызар хыхьҟа ухал...
– Дираа абаҟоу? – сшәаны ҿаасҭит сара.
– Унан, сара анышәахә, уажәоуп уаныздырыз. Гәышька лыҷкән, уами, нан? Нын, уԥсынҵры духааит.
Деда рыцҳа дышшәызгәаҟуаз...
– Илыхьзеи ди?! – уа сышьхныԥсылт.
– Дычмазаҩы ӷәӷәоуп, – нан. Даара Дыӷәӷәоуп. Илзыхга-илызхымга! – ашәақь апҟаҩҳәа иаасгәыдлҵет. Сеидара хәыҷ ацәарҭаӷәы инықәсыргылан, сыԥси сыԥси еихьымӡо акәасқьа сыҩхалт. Ашьҭахьтәи ауадаҿ ҿымҭ-ԥсымшьа
итәан агәылацәа, саншьеи сан лаҳәшьеи назлаз. Лыхчы лыҵхны дыхәхәаӡа, дышкәакәаӡа дықәуп нанду, ҳ-нанду.
– Нанду! Ибыхьзеи, нанду? – сналхаххит. Аха сыбжьы сызҭымгеит, исыхәлаҵәаз алаӷырӡ иахәаҽт. Саншьеи сан лаҳәшьеи блала исеигәырӷьеит. Нас, урҭ исеигәырӷьаз рыблақәа лабжышла иааҭәит.
– Ди, Шамил дмааи, маҷк бааԥши... лҳәеит сан лаҳәшьа.
– Сынаноу?.. Сынана даама!.. Иаҳама!.. – лыблақәа аахылтит. Иаразнак мчык аалылалт. – Бҩасыхи. Сукәхшоуп, сысаби... – лнапы қачқачо илыргьежьт дахьылаиаз. Сара сылаӷырӡ нкыло, лаԥхьа снықәтәеит.
Дысгәыдыҳәҳәалан дгәыдыскылт с-нанду. Аҵысхә еиԥш ,иласӡа ацәарҭа иагәылаз нанду.
– Ибыхьи, нанду... бымшәааит, нанду! – сҳәеит сара.
– Сынана. Енагь сыҟоума... Смажәи... шәара шәшеибгоу сара сзыԥсыр, џьанаҭми... Умҵәыуан, сынана, сгәы сыхьуеит, умҵәыуан...
«Нанду рыцҳа! Уажәада дычмазаҩны дсымбац ианакәзаалак. Уи моу аиарҭа дагәылангьы сымбац. Зегь ҳашьҭахь дышьҭалон, зегьы ҳаԥхьа дгылон. Уи еиҳагьы саршәоит. Енагь иччоз лыблақәа аҽаблақәоушәа сгәы иснаҭоит, ашоура рхуп. Лнацәкьыс хәхәа ҭылшьуеит цқьа сыдлырбарц. Нанду лашара, ибыхьзеи, нанду. Бара ак анбыхь нас иҳаԥсыхәоузеи ҳара. Нас нан ҳәа ҳазҳәода ҳара. Нанду ҳәа заҳҳәода, зыбла ҳагәӡуада ҳара! Сыбшьит, аха сышԥабшьи нанду...». Сгәы ҵәыуон, иҵәыуон...
– Нан, криҿашәҵа, ӡырԥхала ишьапы шәыӡәӡәа, ахьҭа иламлааит срыцҳауп... Ахьа ишәҭ... Аџьынџьыхәа ана ашәындыҟәра иҭоуп... Акәындхә аҿы ижу аҳаԥшьа хышәт... Қыжәк иадамзаргьы изышәшь, ҵасым. Иҵуазеи дмааижьҭеи. Срыцҳахоит, абааԥс, ак игхар... Нын, сара мыжда, иааимҭаз сыԥсра шԥакашәеи... – ергь-ергьҳәа лажәақәа лгәы икылган дцәажәон нанду.
– Акгьы сҭахӡам, нанду, бара боуп исҭаху. Бара быбзиаха, уаҳа акгьы сҭахӡам... – сҳәон сара ахәыҷқәа реиԥш.
Нанду ԥыҭрак снапы кны лыхчы дкыдиаалан. Лыблақәа ааихмырсыӷьӡакәан дсыхәаԥшуан. Урҭ уажәы, иҟалап, срымбозҭгьы, убасҟак ашоура рхын, аха уеизгьы сара сахь иааԥшуан. «Нанду рыцҳа, ҭаца напык лымбеит. – Схәыцуан сара. – Лара, иара лыҷкәын иахь егьылҳәаӡомызт. Агәылацәа ракәын изалҳәоз. Аха... Аха шьҭа...»
– Шьҭа уцаны, акы унацҳа, сынана. Нас ҭынч ҳаицәажәап... – лҳәеит нанду. Илҳәаз насыгӡеит. Мамзар лхьаа иацнаҵон. Аха крыфарас иҟасҵаз егьыҟам. Сҟырҟы илымбааит. Сан лаҳәшьа ашьал анылба, аҵәыуара далагеит. Нас лылаӷырӡқәа аарыцқьан акәасқьахь илыман дхалт.
Саншьа исеиҳәеит аҳақьым дшааргаз, дыӷәӷәоуп ҳәа шиҳәаз.
– Иҽеишәа иҟоу ҳақьымума?
– Мамоу, дыцәгьам. Аха абзиаҵәҟьагьы арахь даауама, ҳқыҭа зеиԥш қыҭоу умдыруеи; амҩа ыҟам, алашара ыҟам... Закәыхи, машьынак нкылан ачымазаҩ ақалақь ахь даагап ҳәа уҟоу...
– Ҽыла ддәықәаагалар?
– Илзычҳауам. Лгәы зынӡа иуашәшәыроуп, – иҳәеит. – Иаха ҩынтә дҳақәԥсит...
«Еҳ, нанду рыцҳа, нанду! Амала баша аџьабаа ҳадыббалон. Ҳазлабыхәазеи бмоҭацәа, быздыԥсылахьаз бмоҭацәа? Бшыԥсуа збоит, сызлабыхәозеи уаха?»
Саԥхьа икнаҳауп ачуан. Заҟантә илыӡәӡәахьоузеи ари нанду! Ани аҳамам игҿагылоу аԥҳал лҟәаҟәа уашәшәыра иқәыргылан заҟантә дылбаахьоузеи Улысҟа. Арахь аанҿасра санаалоз, илымԥаан аӡы анаазгалак: «Нына, сара анышәахә, асаби аӡы дышԥаҵасшьи!..» ҳәа, лхы лшәиуан, даара ус ӷәӷәак злыруз иеиԥш хәлаанӡа дсыхәаԥшуан. Исгәалашәоит, шықәсык зны лареи сареи ҳамацара ҳаныҟаз ҽнак аилаџь луит. Лара лхәы маҷӡан ианылҵеит, сара схәы енагь еиԥш, идуны. Нанду ахырҵәы лшарц агҿыҩра данынгҿала, схәыи лхәыи сыԥсахит. Снатәан иаарласны крысфан, сҩагылт. Нас ааҵрахь снавалан, лызкылԥшра салагеит (ахәыҷра!). Лхәы налымҵалҵан агәра лзымго днахәаԥшит. Лыбжьы рмаҷны ак лҳәеит, аха исмаҳаит, лхы лшәизар акәхап. Нас сызҿылҭит. Санынҩнала, сыбла еимданы дааҭаԥшит, сԥылшәарц лҭахызшәа. Сара исзымчҳазт, аччара салагеит.
– Ҳаи, нанхеит, ҳаи, нанхеит, ас арыцҳара аӡәы иҟаиҵома... Ашьа сҿоуҵома, нанхеит. Уласны абыржәыҵәҟьа абригь ыф... ҳәа – сылкит. Сара сыччон, лара дҵәыуон!
Убри аҽнеиԥшгьы ак лгәы иалсны дцәажәо сымбаӡац. Ашьҭахь слыҳәо-сылчо изулак, маҷк лҿасҵеит.
Агәылацәа? Нанду лҿы ак рҭахны ианааилак, ацәгьа нкылан абзиа дара ирылҭон. «Афатә фатәуп, ауаҩы дуаҩуп!» лҳәон. Дахьынеиҭаҵлак, арахә лыцрыԥсса илышьҭан. Лыԥраҳәа аџьыба урҭ рзы енагь иҭан анаҟәылақәа. Рқьышә инықәлшьуан. Ҳара зҟәаҟәа ҳахьызмыркьысуаз аџьакьал, лара ачыргә хәыҷ ҵылшьышьаауан. Акәтқәа кранрылҭоз, иԥырны лыжәҩа иқәтәон. Зегь бзиа дырбон нанду, зегьы дыргәыҟаҵаҩын. Зегь наҟ ирыдылҵон. Заҟа хәыцра ааиуазеи, схаҿы...
Акәасқьахь ҳхалт. Нанду ашьал лыкәыршан дхықәтәалан. Сан лаҳәшьа длыҵатәан.
– Аҳамҭа бзааигама, ди? Даара ибнаалоит! – иҳәеит саншьа, дыччо, лгәы алаҟаҵо.
– Ибзиахәми, сикәхшоуп... Ибзиахәуп, ибымбылӡа... Иԥхаӡа... Иара иеиԥш иҳалалӡа иҟоуп... Сукәыхшоуп, сынана, ахарџь сықәҟауҵеит... – лҳәеит нанду. Егьырҭ асса-мысса иаазгазгьы лаԥхьа иқәын. Акгьы агьама лзымбеит. Лнапы цәыҵган илшьышьуан. Илшьышьуан сара иаасҟәырҵәаз, зыԥсы ҭоу акеиԥш.
Агәылацәеи ҳареи даара такәаамҭа аҵх аагеит. Нанду дықьуамызт. Ицәажәоз дырзыӡырҩуашәа дышьҭан. Лнапы цәыҵырҳәҳәаны, ашьал ачыхә еиԥхьылшьшьаауан.
– Ааи, дад, иҟоу гәбылроуп, лмоҭа данылба дшаахынҳәыз шәымбо! – иҳәеит ԥсаҭа бзиа Мшьышь.
– Нан, шәца, шәсыдԥсылт. Шәаргьы шәышьҭал. Уаха аҷаԥшьара сҭахӡам, еиҳа сеиӷьуп... – лҳәеит нанду. Зыхчы зыҵхны иқәыз ачымазаҩ, снеижьҭеи дахьыхынҳәыз џьашьо аимпра иалагеит агәылацәа.
Инаскьаагарц ҳанындәылҵ, ажәҩан еимаҷыҩны еимагыланы аҳәатаҳәа асоура иаҿын. Ас цәаҟьақәа еибархәмаруа аԥарԥалыкьқәа реиԥш, сан лаҳәшьа илкыз акәаҷаб алашара рҽаларԥсон. Ҿыц ирыцҟьаз абамбеиԥш ибыԥкӡа, ас ҿыц ҳнылагылт. Макьана цқьагь абжьы азыргомызт. Лашбжьык џьара иуаҳауамызт. Иҭынчӡа ишьҭан аҳабла. Зыԥсы ҭаз ас цәаҟьақәа ракәын. Амала ашшы ҳәа иааҩуан Улыс аӡиас абжьы. Аха уи абжьы бжьуп ҳәа ирыԥхьаӡом аԥшаҳәа, шьҭа иашьцылахьеит, ԥсабарак ирзаҩызоуп.
– Уаҵәы шәарыцара икыдҳаршәлароуп! – иҳәеит Шәарах, саншьа иҩыза.
– Ада Анцәа хьаа ҳаумҭан! – иҳәеит саншьа.
Ҳашьҭалт. Сан лаҳәшьа нанду луадаҿ дышьҭалт. Саншьеи сареи – азалаҿ.
– Схәыҷқәа, сысабицәа, сымаҳә... зегьы зегь агәабзиара рыҭ, еигумырхан... Сысабицәа шеибгоу сара сшьы... Ашара рзыбзиатә... иахьыҟазаалак ирманшәал... – нанду, лгәы аныбзиаз еиԥш уажәгьы дныҳәон. Сара сзыцәомызт. Саншьагьы дыцәаӡам макьана, уи даныцәо ихәда абжьы гоит. Қьыбжьыкгьы лхыҩуам нанду. Ицоит аҵх. Ҳацәам. Иауеит асы, уи ҩашьаӡом, ацәыкәбар абжьы гаӡом.
Ашарахь инеихоны сылацәа нҭааит. Ԥхыӡлагьы нанду лоуп избаз. Сара сҳақьымны саахит. Нанду хәшәык налсыржәын, лхьаа налхыԥсаахт.
– Асҟаамҭа сышԥашьҭахеи, амрагь гылахьеит, сара аубиџьыр... – лҳәан даагылахт.
Абри аамҭазы, нанду лшьапы дықәгылан данызба, самхагәырӷьан сааԥшит. Саншьа ииарҭа ҭацәын. Ажәжәаҳәа саагылан, сымаҭәақәа сышәҵо нанду луада сныҩналт. Нанду лыхчы лыҵхны дықәын. Еергьҳәа лыԥсыԥ лалга-ҩалгон. Ҿымҭ-ԥсымшьа илхагылан лыхшара.
– Сынана... уоума?.. – ҿаалҭит Нанду.
– Аиеи, нанду...
– Сынана... Шаанӡа узгылазеи, ахьҭа... – лҳәеит сара сахь. Абасҟак дгәаҟуеит, аха сара сылбоит, сара дсыхӡыӡаауеит.
– Нанду, беицәахама, Нанду? – сналхаххит.
– Мап, нан, сааԥсеит... – лҳәеит. Ааи, дааԥсеит. Уи ажәа иахьоуп сара аҵакы анеилыскаауа. Ԥшьынҩажәи жәаф шықәса!.. Ҳамаҵгьы лхамаҵгьы!..
– Нан, шәара минуҭӡак шәдәылҵ... Сыҷкәын ак иасҳәарц сҭахуп... – ҿаалҭит. Сан лаҳәшьеи сареи ҳдәылҵит. Ашәаҿ ҳгылан ҳӡырҩуан.
– Саԥхьа уқәтәа, нан... – лҳәеит нанду. Лхьаа лхыԥсаазшәа дцәажәон уажәы. Лаԥхьа днықәтәеит. – Уара уоуп, нан, аҩнаҭа еиҳабу. Ажәақәак уасҳәоит. Сара уаҳа сзыхгараны сыҟаӡамызт... аха смоҭа игәы ҭысымҟьарц... Изулак исхызгеит... Убзиаз, нан. Уҭаацәараха. Уаҳәшьа лгәы даумырган. Ддыԥшылоумтәын. Аҩнаҭа иахьанӡа хьымӡӷ амамкәан иааит. Шьҭарнахыс шәара иацышәҵа... исҭахын... Даара исҭахын...
– Изакәи, ди, ибҭаху? – дҵааит.
– Ҭаца хәыҷык дысхагылан сымҩа сықәлар, аха... Нан, срыцҳауп сынана ак игшәмырхан. Сара сыԥсуеит. Амала дышәмырҷаԥшьан, хьҭак илашәымҵан... шәыбзиаз, нан...
– Ди, бааԥшы, ди!.. – дааӷьаҵәыӷьаҵәит саншьа. Ашә еимԥааны сан лаҳәшьагьы саргьы ҳныҩналт.
– Ди, ди, бааԥшы, ди...
– Саргьы исҭахуп сааԥшырц, аха... шәыбзиаз, нан, шәыбзиаз... Ахьҭа улоумҵан, сынана, уаԥхьа еибаркы... узбаларц сҭахуп, аха исыл... исылшом... – уа иааҿахҵәеит сылашара с-нанду лажәа, ҩажәа шықәса исаҳауаз лажәа хаа... Ианакәызаалак уи илҳәо смаҳацызт «исылшом» ажәа. Илҳәеит знык. Уаҳа еихымҵуа инеихаԥсит уи зҳәаз ақьышәқәа, ирҳәеит уи ажәа ҵыхәтәантәи ажәаны. Уи ахьырҳәаз иԥхашьазшәа инеиқәԥсеит 96 шықәса адунеи ду иқәԥшыз, ҳара ҳаигәырӷьараз ишаз абла разқәа. Алабыҵәқәа реиԥш ихаххала илывахеит егьараан аџьынџьыхәа, алаҳарҩа, араса, сзыркхьаз ларӷьа нацәкьарақәа. Еиқәтәеит амаҵ ауразы ишаз агәы... Оф гәышьа ҳәа лыбӷа ахәара ааиҵыхны днықәиеит жәларак ҳгәадура. Зегь ԥсит... Зегь ахьшәашәара иалагеит. Аха макьана ларма нацәкьарақәа алаԥсны иркын илықәыз ашьал ачыхә... Зегьы дҳабжьан, зегьы ҳныҳәан, уаҵәы дахьаара џьара дцозшәа, наӡаӡа дҳацәцеит нанду, сылашара с-нанду...
Уижьҭеи иҵуеит жәашықәса. Аха иац акәушәа исгәалашәоит сара уи амш. Сара издыруеит ауаҩ адунеи дшақәламхо, аҿар раԥхьа абырг идунеи шиԥсахуа, ари аԥсҭазаара закәанс ишамоу. Ааи издыруеит урҭ, аха уи иарҭынчуам сгәы. Аулафхәы соуцыԥхьаӡа, сыбла ихгылоуп 28 декабр, ахәаша 1951 шықәса. Слымҳа иҭаҩуеит. «Нан, срыцҳауп, дышәмырҷаԥшьан... Ахьҭа улоумҵан, уаԥхьа еибаркы... уаҳа сылшом...».
Аҵх агәы еиҩнашахьан.
Ажәҩан алу дуӡӡа аҳәылы-ҳәылыҳәа асырҳәы алагон; аԥсабара ахарԥ хьшәашәа иашәнаҵаз иҟәашккараӡа ушьамхы инаҵаԥсон.
Аҳабла ыцәан иҭахәхәа. Аӡыԥшаҳәа нырцә-аарцә ахыбрақәа асы рықәзхуаз реиқәҿыҭбжьқәагьы еихсыӷьхьан. Аха аҩада, амарда ашьапахьшәа, аҳабла уахьналшәо, лак амацара ҿааихак ҟанаҵомызт: абжьы гәаҩаӡа аӡыгәҭа ҭнарцәажәаауан.
Адәахьы асы иарлашон, ҟәандаран...
Амҟәыл ауит. Аграпарақәа зегьы еимаҷыҩхьан.
Дәаб аԥсҭа иҭысны иаауаз, уаҳа неихыркәа изыҟамҵо, дқьыԥахеит. Деиқәаҵәаӡа асыҭәҳәа далубаауан, имацара дныгәнысуа даауан асы ԥуа; маҭа-маҭа дааҭгылан иԥсы ааивигон. Ицәеи-ижьи дысхьеит акы азеилымкаауа, дӷьазкит...
Ахаԥаларахь данаацәырҵ дааҭгылт. Асы ԥссага иҭәырӷә-лаба игәышԥлымҳа инаҵаиргылан, иҽнеиҭеит.
Иҵаҟа аԥшаҳәаҿы асыҭәҳәа иагәыларшәуп аҳабла хәыҷы. Мышқәак уажәаԥхьа уи аҳабла даназхәыцлак, мҵәыжәҩада дԥырны ажәҩан далалон, мрахәагала иҭалаҳаны, адунеи аҿы зегьы реиҳа иара ԥшӡазшәа ибон; аҳабла иаланхоз аҭыԥҳа ԥшӡа Марҭа лыда ԥсҭазаара ыҟас дыҟамызт: абзиабара дҳәынҷан даман... Уи аҳабла ишибац еиԥш уажәгьы илаԥш иааҵашәеит, аха ихьшәашәаӡа акы дааимнадан, аҵуҳәа ихагәҭа иналҟьеит, дырҩегьых
уи инақәырццакны мацәысҵас имцабз қьоуқьадха акы неицралахт, ицәа наихӡыӡааит... Данаахәыц, аԥсра абарбал днаҿанагалт: аҟамақәа ҩба цырцыруа ибла иаахгылт, аха иара игәы дҭаҵәыуо аԥсреи абзареи зегьы изеиԥшны, иблақәа ҭырхаха дышрыхәаԥшуаз, Маџьга захьӡыз иҟама аҟаҵәыҳәа игәы иҩалаҟацан, ишьҭахь ижәҩашәаҟьа аҵаҟа иҩалҟьеит... Ашьа гылан зҿаазхаз, иҟәандашьшьыраӡа игәы инҭакьасеит... Аԥсра даашьҭԥааны, анапы дықәҵаны ашьшьыҳәа иандәықәла, ихааӡа ацәа дынҭанагалт. Уи ацәа хаа дшалоу далазар иаҳа еиӷьаишьон: иҟалаз зегьы иара ихҭнырҟьар иҭахын, уи ала игәы ибаауан, игәы иҟычуан. Еҳ, шаҟа дҭынчхарыз усҟан, шаҟагьы драҳаҭхарыз!..
Иҭәырӷә-лаба иҽанҵаны дышгылаз, ихы имҟәыҵыҩрны ианынҭала, аҭҳарцәҳәа дыцәан дааԥшызшәа, дааҭрысит, ашәыб иқәнаухьаз иқәыҩрны, иҿыпны ҵаҟа инҭалт. Зылацәа ааихьызшьыз иеиԥш, маҷк иԥсы ааиҭеикызшәа ибеит, аҵыхәтәантәи имч зегьы еизыркәкәаны иҽааирӷәӷәеит. Аха ихааӡа ацәа дызҭаз ихьухьууа игәахы иаақәҵәиашон...
Дырҩегьых ишьаҿақәа аарла иааихигеит, ишәаҩақәа агәаԥҳәа асы инылажьуа, илаба ицырхырааны имҩа днанылт: ицырцыруа илаԥш иҵашәаз аҟамақәа ахьизыԥшыз ахь ихы рханы днеиуан. Аԥсыгагеиԥш дахьынаскьаз ахылаӷьара иҽлеиҭан, дук мырҵыкәа агәарабжьарахь ахыгәҳәа дылкылшәеит. Ааԥҭра данаавала, ишьҭахьҟа уажәраанӡа џьоукы деимырхха дшыркыз дааурышьҭызшәа, аԥсыкоуп игхаз аххы дынцәыҵаҳарц: аԥсаса рыграпара ишьапы хьанҭақәа ланыҳалеит...
Раԥхьаӡа дназыдгылаз агәашә иҽынахшьны даагылт: «Уа аԥшәма, уҟоума?» – ҿиҭырц иҭахуп, ҿиҭырц акәым, иҭахуп дыҳәҳәарц, аха дақәиҭым, ипатуум, арахь амыхьтә изыҟалеит; дыԥсит дшыбзаз... Анамыси ахьымӡӷи шааиҿаҳаз еиԥш, бӷарҵахьы иааиқәԥеит... Рыблақәа ҭибахырц аҟамақәа еиларҵоит, аха иара игәы ауп аҩбагьы излыршьуа. Аԥхӡы иқәнаҭәоит, дҵысуеит. Уахантәарак, ҿеихак ҟазымҵац аԥшәма иҭыԥла ду акәын имадгалаԥшьха, ацәаҳаиԥш агәашә дахьылагылоу мбатәыс дыԥхьаӡаны, инасыԥдара, иахәлаӷӷуеит. Абар-абар хыла
ижәлоит, деиҩыҵәҵәа-еихыҵәҵәа дықәнаҵоит, аха иара дахьгылац дгылоуп, иҽирҵысӡом: зегьы изеиԥшуп, ацагьы ахьшәашәагьы изеиҩдырааӡом...
Аԥшәма даадәылҵны даҵаҟьеит. Уи ибжьы заҳаз ала зынӡа иараапкит: агыгцәа ргылан, аграпара иҭыԥаны игәыдлоит иҳәҳәаны.
– Дамшә! Дамшә! Усҭыҳә наҟ! – аԥшәма ила ацәаҩа уажәы ибазма. – Ҳаи, алышькьынтыр иахәхааит, аӡә дамфеи уара! – иҳәан, дыҩны дааин, агәашә зҽыхшьны игылаз ала неиҟәицеит, нас ихы наидкылан данынеиҿаԥш, арҵәаа ааҭиргеит:
– Сишь, Асҭана!.. Уабаҳзаанагеи?! – агәаԥҳәа иҽынеигәыдижьлан, иблақәа еимданы даагәыдикылеит.
Асҭана иҿы зцәажәом, иҟырҟы шабахьеит.
– Ааит, уара ҳаимызҵәаз, игәаӷьны ҳашҭа узлақәлазеи? – алаф илхуа, диеигәырӷьаны дырҩегьых дааигәыдиҳәҳәалт. – Уабақәнагалеи, Асҭана. Умҩахымҵуеи?..
Асҭана ибжьы изҭкаауамызт. Игәы аусура иаҟәыҵызшәа ибан, агәашә иҽнадиҵахт.
– Ҳаи, анцәаиныс, уара избо уԥхашьа-ԥхаҵо, амаҳәра згәы иҭоу аӡә уакәымкәа уҟам!.. – даалафит аԥшәма. – Умҩахыҵ, аԥшәмаԥҳәыси сареи ҳхала ҳаҟоуп. Ыы, ҳаргьы маҳәра ҳзууама?
– Алхас, сара сшәаџьҳәаҩуп... – ҿааиҭит Асҭана, игәи-илаӷырӡи еилаҵәо.
Аха Алхас уи ииҳәаз иаҳауа дыҟамызт: Асҭана дымҩахганы, пату ахьиқәиҵашаз акәын дзызхәыцуаз.
– Аҳы ара адәны уанбанӡагылазаауеи, умацара уагьжьамкуеитеи, аҩныҟа ҳлашьҭы. Ууапа хәылда уҭашьшьы, ухҭырԥа, уара, шәахьынеимоу, аиашазы, маҳәы еибагак уоуп... Аа? – изқәа днаснасын, игәарԥханы дааччеит.
Асҭана уаҳа изымчҳазт, агәашә днахьынҳалт, иааиқәлашьцеит: илахьынҵа лаҳәын, иӡыӷ-ӡыӷуа иааин, иблақәа ирыхгылан!
Аӡын ҵых дуӡӡа, имшаӡоз, амамеиқәара ахарԥаны, хәыҷы-хәыҷла игәагәон. Аԥсҭҳәақәа неилыҩры-ааилыҩруашәа руит, аха макьанагьы асырҳәы хәмаруа ишлеиц илеиуан.
Алхас иԥацхаҿ ар рымца агәгәаҳәа еиқәын. Асҭан ихы иқәыжьны, амца дыҽҳәаԥшуа ахәышҭаара нырцә дтәан, аарцәҟа аԥшәмаԥҳәыс лмышьхәылҵ ацәарҭаӷәы иқәкны дахьтәаз ҿи-лаӷырӡи ааиқәылхуамызт. Алхас дыҟамызт; аҳаблаҿы зегьы ршьапы иқәиргыларц аҳәҳәацәа рылеиҵарц дцахьан...
Агәырҩа дабылуан Асҭана дахьтәаз; ахы заахаз ашьауардын аԥсы еизнагозшәа, ҩныҵҟала дуазыруан аха ачымазаҩ гәаҟ иеиԥш игәы ааимшәеит; иккаӡа днықәыԥшызшәа илаԥш иааҵашәеит Соиԥсара, уи иахагылоу, ахра џарџар ԥагьа дуӡӡақәа.
Шәарыцара дыҟан даауан. Амра ҵлак ашәаранӡа ианыласкьа, ахәылԥазтәи ашәаԥшь ҭааӡа ашьха инаҿаҷҷеит. Ашәаԥшь ибла хнакуа ацәҳәыра дналбаан, аԥсарахьы дышлеиуаз, ҭыҳәҭак дынҭанагалт, аҭыҳәҭа акалҭахьшәа, ацыхаӡы ахьхьаҳәа иҿыпны илеиуаз, ачча ахга аҳаҩа иҭаҽҽон. Аӡыхь снахәап ҟаиҵан, Асҭана амҩахәасҭа даныланы аҩыҵала дшааиуаз, аӡхыҽҽа хәыҷы аҟынӡа дааӡаанӡа, атрымҳәа дыԥан, ҵаҟа аҟәара днылаԥалт.
– Аа, уарбан?.. – дааӷьаҵәы-ӷьаҵәит аҭыԥҳа, ҿаԥарак аиҳа бжьамкәа, аӡы таны, дҩахарц зҽыназызкхьаз. Аха зышьҭыбжь газ дышуаҩыз анылба, лыблақәа аалхаччеит, лӡамҩа џьоуҳарқәа еиҳа ашьа нарылԥхан, даалахҿыххеит.
– Бымгәаан... Сара исхароуп, бсызгәамҭеит... Агәыҭҟьа басмыргакәа сыҟам, аԥсра еиӷьын... – Асҭана дшанханы, аԥҳәызба фархь длыхәаԥшуан. Аԥҳәызбагьы лыхцәы кьларқәа лызқәа икыдҵаны, аҽарҳаиԥш дышгылац дгылан.
Рылаԥшқәа неилаҵәеит...
– Шьабсҭак саԥхьа иаакаԥаз џьысшьан... – лгәаҵанӡа даақәыԥсычҳаит лара.
– Издыруада бгәырӷьазар?.. – Асҭана акьалантар еиԥш деихышәашәо, ашьшьыҳәа аԥҳәызба лышҟа иҿааихеит.
– Азнык азы маҷк сгәы нҭыԥсааит.
– Маҷкгьы бшәазаап, аха маҷкгьы бгәырӷьеит?.. Аԥҳәызба лыбла маахырқәа ҭырхаха Асҭана днаиҵаԥшын, лхы аалырҵысит «ус ауп» ҳәа, аанаргауа.
– Хәлыбзиа, Марҭа! Бышԥаҟоу?
– Џьым-џьым ҵаара ԥхашьарам, уара сабоудыруеи?
– Акыр ҵуеит быздыруеижьҭеи, Марҭа. Есқьаангьы сгәы бҭан... Мықә арха ҽырыҩракаҿы, аҽыҩ бақәтәаны бызбахьан.
– Уи аахыс...
– Хәышықәса ҵуеит! Усҟан бара зынӡа бҟатан. Афцырҟьа иаҩызаз аҽыҩ игәаӷьны бахьақәтәаз иахьагьы ссиршәа избоит.
– Схәыҷын, издыруааз.
– Саргьы рацәак сбеиҳамызт, аха бысхасмыршҭӡеит. Сгәы бҭахәхәа бҭан! Бызбалар сҭахын...
– Ибзиоуп, аха уинахыс уаҳа џьаргьы ҳаиқәымшәаӡеи?
– Иахьаҟара сыбзааигәаны сара ԥхыӡгьы бсымбацызт. Сара иахьоуп сыцәан санааԥш, иахьа исызшеит: бнапы аанкылан бацәажәара, сара сзы ижәҩангәашәԥхьароуп. Насыԥ сымазаарын... – лнапы иикыз дҩахан, ахәҿа ааишьышьит, аха уи агәыԥшқарахра иҟаиҵаз аҩыџьегьы ирызгәамҭаӡеит.
– Сара шәышҟагьы акырқәа сныҟәақәахьеит, сашьцылан издыруеит агатәыла; шәқыҭақәа жәпакы жьрацәарыла срыларсуп...
– Агатәыла уааӡахьазаап...
– Мамоу, сара сышьха уаҩуп, с-Далтәуп. Аԥхын ашьха саалоит, сшәарыцаҩуп!
– Агәыԥ шәақь ԥынҵала изырчо абчараҳк уакәхап!.. – Марҭа даахәмарын, акыркырҳәа дыччеит. Аха убри аамҭазы, ҵыск ииаҟьаны ишааиуаз ианаархала, Асҭана ишәақь ихәда иаахԥааны деихсит. Абӷьыжә ныҿшәазшәа, аҵыс кәкәаӡа инҭалеит, иаԥхьаҵәҟьа акәапаҳәа ианынкашәа, иаашьҭиԥаан, Марҭа лышҟа инаирххеит.
– Удырҩатә еиӷьхааит! – лҳәеит лара, Асҭана имылхыз аҵыс дахәаԥшуа. Ихы баша иахькамшәаз лгәы иахәан инацылҳәеит:
– Шаҟа ууаҩы еибагоузеи!.. Асҭана дааԥышәырччеит.
Марҭа дықәыԥрааны дцарашәа, дласкәантраӡа дааҟалеит, длахҿыххеит. Гәаныла иџьашьаны дхагахон Асҭана идырраҳәа аклымаӡамкәа, абрысҟак иаарласны дахьилаҵәаз, абаа ду еиԥш диқәгәыӷуа дахьидгылаз.
Асҭана дизхәыцуа, лгәы дааҭашәарыцеит. «Сара устәуп, сара», – лгәаҵахьтә илаҳаит, аха лгәаанагара дацәыԥхашьан, иаалырҟьаны дааццакит, ддәықәлеит.
– Бгәы иацәымӷымзар, Марҭа, аҭыԥ аҟынӡа сбыцнаскьоит! – ацыхаӡы илтахьаз шьҭыхны даагылт Асҭана.
Марҭа даалакҩакит, «ааии» «мапи» ҷанҷаны еибакын, ҳамҭакы еиҿыхон...
– Сашьцәа Сузари Маџьгеи шәарыцара иҟаз аахьазар ҟалоит: уареи сареи ҳаицны ҳнеир, ргәы иаанагарызеи?..
– Башьцәеи сареи ҳаибадыруазарц сҭахижьҭеи акрааҵуеит! Рыӡбахә саҳахьеит, рыхьӡи рыжәлеи еидкыланы ирҳәоит, арԥарцәа џьбарақәоуп, рхыԥша цәгьоуп. Аха саргьы исҭахуп урҭ, геи-шьхеи зегьы ззеиԥшу, ахацәа ӷьеҩқәа срыцныҟәарц!.. Иаҭахны ианыҟалагьы, иахьаарҭаху среиканырц сыхиоуп...
Еизааибагеит аҵыхәтәан, еибаргәытәит. Марҭа дкәаԥчаԥуа анаара дҩаҿалт: аҩыџьагьы акаӡӷы ианыҩхеибаҳәала, нахьхьи аԥсаҵла дуқәа рымҵан игылаз аҭыԥ ашҟа рхы рханы, арахә ргыларҭа ашьшьыгақәа ирыхчнысны рҿыҩархеит.
Марҭа сынтәа аҳауахь ҳәа Сузари Маџьгеи дрыцны Соиԥсара дҩеит. Аишьцәа Марҭа ԥшӡа лакәын анысгьы еиҳәшьасгьы изхәаԥшуаз; хыхь – ажәҩан, ҵаҟа – адгьыл, уаҳа аӡәгьы дрымаӡамызт; рнапы дықәыргыланы драаӡон; аҵыс-хшы аамҷыдарахаз ак лыгмызт, баҩлашала ддырчон.
Ицон амшқәа, аҵхқәа. Марҭеи Асҭанеи анеиқәшәа аҽны инаркны, Марҭа лхәыцрақәа ԥытло рҿаархан, абзиабара аӡыблара даанахәеит. Асҭана длымбар лзымычҳауа далагеит; уи данизхәыцуаз дкаҷҷа-каԥхон, лыԥсы лшьозшәа лбон, аха лыбзиабареи лареи рхала ианааизынхалак, уаха шаанӡа дбырџьеиуан, драҳаҭмызт, нас акраамҭагьы лшьара дықәломызт, уи дыхнашьаауан...
«Мышрақә сшьапы шԥеихызгаз уи аҽны, сынасыԥ шԥаҟаз...» – игәы иҭиҳәаауан Асҭана. Марҭа дылҿынҵәаауан; қәыԥсычҳаран иара изы иҟаӡаз, дцәырԥхыӡуан, аха ихьуаз рацәак изеилкаауамызт, агәҿыӷь дагозшәа ибон...
Ифара иагхеит, ижәрагьы, заҵааира дҵыкәкәон. Дыцәан данааԥшлак, игәы зегьы ибыбышӡа бзиабарала ишәҭны иҟаз џьишьон; абзиабара планы, идақәа ирҭаланы аҽашон. Уи дараапкуан, зынӡа ихы ҭнаҟьарц, дарлашәырц иаҿын: иарԥысра, ихышхыҵәан ицоз, ахарџьырҭа имамызт...
Асҭанеи Марҭа лашьцәеи анеибадыр адырҩаҽныҵәҟьа шәарыцара еиццеит, уи ашьҭахьгьы еиҭанеиааиқәеит, ацәҟьарагьы кыдҵаны иеихсқәахьан...
– Дқәыԥшцәоуп умҳәозар, дарԥыс еибагоуп!.. Аха издыруада ҳацныҟәара илшаргьы... – иҳәеит Сузар, ҽнак ихы қьан ақәҵауа аҭыԥ аҟны дыштәаз.
– Иаабап ихы шымҩаԥигауа!.. – Маџьгагьы Асҭана иқьышә днықәиҵеит. Сузар иаасҭа, Маџьга ацәаҩа ҷыдақәа иман. Уи дахьеиҵбыз азы акәу, даныхәыҷызгьы егьа цәиккра ҟаиҵаргьы ианарыжьуан, данарԥысхагьы иҟазшьа изымыԥсахит; мыцхәы дласцәан, махәҭеи ҵыси еиқәызмыртәоз, амҵ иазыҵҟьоз, уаҩы аапкык, уаҩы ццышәк иакәын. Аханатәгьы Асҭана иблаҿы дааиуамызт, дыҟәнишьон... Уи, Марҭа быжьрабыжьҵәа анышә дыҵанаҵон: ихтны илызҳәомызт, аха Асҭана рҭыԥаҿы тәарҭас гыларҭас имазарц лҭахын.
Асҭана ҵаны-мцы Марҭа лахь днеиӡомызт, иԥсы шлыҿҳәароу лашьцәа иҵырдыраар ҟалон... Аха ихы данааҭашәалак, ҽыҵгақәак ҟаҵаны, имҩатәны даакыдгылон, имырҳәа-мырза ажәа ҟәандақәак рзеибыҳәар, уи ала ҳамҭакы ргәы рбаауан, ргәы алархадыршҭуан. Аха ишнеи-шнеиуаз, зны-зынлагьы амаца еицасуа иалагеит. Даҽазных – Марҭа лчамгәыр ахьхьаҳәа ирцәажәо, ашәа гәыҭшьаагақәа ацҳәо, Асҭана иҿаԥхьа дтәаны изалырҳәон.
Зны «сендыс» еицаҵалан, Асҭана даҵахеит.
– Марҭа, быхьымӡӷ сҭоуп, «сендыс» саҵабырхеит, аха исылшалак ббап! – иҳәеит иара дыххаччо. Маџьга арҭ иибақәоз амца иаурыжьуан, уажәы-уажәы деикәашәон, даазқәылаз Асҭана зынӡа длаԥшықәиҵеит, блаҵыхәала акәын дышихәаԥшуаз.
Агәыԥ аилыҵрахь рхы дырхеит; шьхыҵын акәын. Асҭана «сендыс» даҵахазар аахыс Марҭа лахь дымнеицызт: иҭахын уи лышҟа даннеиуа диргәырӷьарц,
ауаа илыдырбалаша ҳамҭак лызнеигарц, аха ус иаарласны иҽизеиқәыршәомызт... Арахь абзиабара игәы ҿнакаауан. Марҭа заҟаамҭа димбоз аҟара, игәы дыҵалон, дылҿыгәҳәаауан.
Аха ҽнак ашьыбжьон, иаҵеигала здырхуада, Асҭана шьабсҭақыжәк аԥсы шҭаз икны, Марҭа ҳамҭас илиҭарц иварԥало, аҭыԥ аҿы даакылсит. Аҭыԥ аҿы агәыԥ аԥхьарца ашәа ацҳәо еилақьы итәан, Асҭана ишьабсҭа ангәарҭа, дааџьаршьан, еибарыҩны инеиԥыххылт, – удырҩатә еиӷьхааит, – рҳәан, бӷьыжәқәакгьы неигәыдырҵеит. Аха Марҭа Асҭана данылба дгәырӷьацәан, илуа-илҳәо дрықәымшәо, дгьежьы-хынҳәуа ақьала дааҵахеит.
Маџьга игәеиҭеит иҟалақәаз зегьы, идырт ашьабсҭа Марҭа лыхьӡала ишааигаз. Ичҳара хыҵит, иҽизнымкылакәа, Асҭана ишҟа дааи дааҵҟьеит:
– Уара избо, агаӡара зытәӷәқәа ахшьны игәароу аӡә уакәзаап!.. Уахьзымҩаӡоз ушьапы кыдургылт, џьым, уахьзымҩаӡоз!.. Ауаҩы мыжда уицнагалар, шьапыла Дал ацара уқәшәоит ззырҳәо абри ами уара!.. – инацицеит итәаз рышҟа дынхьаҳәын.
Маџьга ииҳәаз иарччақәазгьы ҟалеит, аха агәыԥ аиҳараҩык ргәы иалсит.
– Асас алаба иааимырхеи, ҳаи, шьашәы уҭарблааит!.. – ихы иақәиҵеит Алхас. (Уи Маџьгараа рычныр иакәын...) – Уаӷәра уҿазкуа аҭынха дышԥаумамишь, сабиц... Аӡахәаԥшь ухарҵааит сара усныҳәаанӡа! – Маџьга имаҳаратәы даамақарт. Аха Марҭа арҵәаа анааҭлырга, даахьаԥшзар, Маџьга ақәыџьма еиԥш аҭыԥ длыҵԥан, Асҭана ишьабсҭа ҳәынҷауа изкыз дларымҟәыҵасны иаарымҟәыҵжәаны иоуижьхьан. Ашьабсҭа ахьуҳәа аԥсара иҩылҟьеит... Уажәраанӡа ирзымҟажоз аҭыԥлақәа еивасны иашьҭалеит, аха иабамаҭәаз, ахы ианақәиҭха иԥрит...
Асҭана иҽиҟажеит, Марҭа лгәы дзамыст. Ичҳаит зегьы. Аҭаҭын амца аркны инеиҿыҵеикит. Аха дзымтәеит:
– Сыԥшышьа хәарҭам, ашьабсҭа ицаз алақәа ацрызцо дамам... Сцалароуп, –дааԥышәырччашәа иун, агәыԥ ааныжьны иҿыҩеихеит, ихы аҩада аккарахь ирханы.
Аусқәа зегьы рыхқәа еилашәеит: Асҭана дцеит дышцарыз, уахь уаҳа дықәымлеит... Марҭа уи лхы ахырҟьаны маӡеи аргамеи шаҟа лаӷырӡ калҭәаз лара лыда аӡәгьы издырам. Лгәыӷрақәа налымҟәыҵацәа ицеит, лашьа бзиамха – Маџьга урҭ рымҵәыжәҩақәа анхирҟәыдаа, дхырқәақәо днарыдтәалт...
Ииасит аԥхынра; аԥхарреи аԥшӡареи агәыҵаҳәҳәа ицеит. Уи ахаҭыԥан иааиз аӡын лаӷырӡырқәақәо, аҟыба-ӡыба амҵәомызт, иахьеи уахеи иҵаауан, аҷыхь иареиџьуан ԥсы зхаз зегьы. Маџьгеи Асҭанеи агәынҷыхьажәақәа акатаҳәа ирыбжьысуан: аԥсабара еимаҷыҩны изыргылаз амҟәыл еиԥш рыгәқәа еицәыхьшәашәеит... Аха Асҭанеи Марҭеи рыбзиабара аԥсы ҭан; иара ахаҳәатәы иара иныҟәнагон, адацқәа аҳахьан, урҭ адацқәа мраҵас рыгәқәа ирықәҵәиаашон, еиднаҳәалон!..
Дыгәжәажәон Марҭа. Асҭана ибзиабара дахыԥсаарц иақәылкит. Лашьцәа уи аҵыхәала есҽны илабашьуан, аҵаа ашьашьалқәа реиԥш, агәырҩа бааԥс лгәаҿы иадырчаԥон, аха ашьыжь шәаԥшь хаа – абзиабара лгәаҵахь ианкаҷҷа-каԥхалак, лыԥсы лнаргон, раԥхьаӡа Асҭана данылбаз амш аҽнеиԥш длахҿыхӡа даақәнаргылон. Аха уи хәыҷы-хәыҷла лшьара дшықәнаҟьоз мацара дҵыкәкәеит, лԥынҵа укыр лыԥсы налыхшәаратәы. Иџьоушьаша, даазқәылаз лцәаҩагьы лыԥсахт; хәыҷҵас ауаҩымра ҵылгеит, лҽеиҭалкит, аха иаарласны Асҭанеи лареи еигәныҩт.
Асҭана ажәа лниҵеит: «Абга ҵысуазаргьы, быбла сынҭамԥшыр исзыхгом!.. Бхы сықәыршәа». Иажәа дамеижьеит, ауеиа бааԥс иҟалаз – асы иауз дыԥнамкит, ииулак Ԥанаҩ дхыҵны, Дәаб аԥсҭа дҭысны длеит аҿҳәара анлиҭаз.
Ишылашьцара илашьцахьаны еиқәшәеит.
– Асҭана, уабаҟоу, мшәан!.. – уаҳа лзымҳәеит, акәапаҳәа лҽынаигәыдлыршәлан, игәышԥҟьаҟьара днадшәаҟьалеит... – Уаала аҩныҟа!.. Срыцҳашьа Асҭана, сымацара адунеи санхалазшәа збоит, – дааӷьаҵәыӷьаҵәит лара.
– Марҭа, Марҭа, сгәыӷырҭазаҵә! Бшыгәхьаазгоз мацара сгәы бажәхеит, сҿажәкит... Сара сҵыхәала башьцәа бықәымчыр, уажәшьҭак исзычҳауам.
– Аҩны схала соуп иҟоу, Маџьгеи Сузари Бақьҟанҟа чарак ахь ицеит, уаҵәуханӡа иааӡом. Уахьцозаалак саргьы сга, Асҭана, сааныжьны умцан, суҳәоит...
Алашьцара рҽарҭан, рышьи-рышьи еиқәҵо, акәасқьа ашьҭахь шыҟаз инаскьон...
Амца агәгәаҳәа еиқәын, еихсыӷьрак амаӡамызт; ахьацамҿы аҿҿаҳәа ибылуаз ахәышԥырӷы хәажжаӡа иҟанаҵахьан. Алхас иԥҳәыс деиҵақьы-еиҵақьуа дышҵәыуоз лыблақәа ҭчааит, амцахь дааскьан, згәаҟажәа зҳәоз Асҭана дизыӡырҩуан:
– Лыԥсы сымалдеит... Саргьы сыԥсы ҭан лараӡәзаҵәык лзыҳәан! «Уахьцалакгьы саргьы сга, саанумыжьын, суҳәоит» анылҳәа, сгәырӷьеит, уаҩԥсы дшымгәырӷьара! Дсырццакит... Ларгьы дшыччоз, дышҵәыуоз, хаҵа маҭәала лҽеилалҳәеит. Лан иԥсхьоу лпатреҭ лызхара илызгәыдкыломызт: «Бзиала, сан, сылашара! – Марҭа лыбжьы иаҳауазшәа игәы инаҭон: – Сан, сызхара исзымбацыз, сан рыцҳа, бара бааӡара сызныҟәымгеит: аҩны ашә ныдҵаны ахала иаансыжьуеит... Бгәы ԥыбымжәан, сбыҳәоит сан. Ашьхауаҩ бзиа сибеит, бысхымыччан сан, шьҭа сҭыԥҳауп, сыԥсы иҿҳәароуп саргьы!.. Сашьцәа дуқәа ргәы шԥызжәо здыруеит, аха бара ибзыӡырҩуеит, бсызрацәажәа сан, саҭарымҵааит. Сан, сара сынасыԥ сеигәырӷьоит; снапы исҭеит згәы разу, сара сзы мацара зыԥсы ҭоу ауаҩы. Сара уи игәра згоит, ԥсраҽнынӡа сара сзы дшыҟоу здыруеит: сгәы саиргом, ахьҭа саиркуам... О, Анцәа, ухьышьаргәыҵа сакәыхшоуп, амҩа иреиӷьу сықәҵа!.. Быԥсы хаа сакәыхшоуп, сан! Бзиала! Бзиала!..»
Асҭана иблақәа кыдхаланы, дҟәызгаӡа дтәан. Адауаԥшь иаҩызаз арԥыс илакыҵақәа ҵшәаахьан, иԥсы ихыгга, ахәышҭаара дыҽҳәаҳап уҳәарын. Амца аԥхара дарԥсасин, дхырсысыр иҭахны, аарла акәын ибжьы шҭикаауаз:
– Схы сақәгәыӷт; лашьцәа сыхьӡаанӡа Ԥанаҩ сызхыҵрыз џьысшьеит, асы ԥны саахьан, издыруан иҟаз иныз; ҳамч зқәымхоз, ҳнызкылоз ԥынгыла ҳамамызт. Шәара агәылацәагьы ҳажәбар ҳәа ҳашшәоз, амҩа ҳақәлеит
ҳаҽӡаны... Аухантәарак ҳгәырӷьаҵәа ҳцон. Иацы, амра агәы ихалахьан, ахра ду – Цаҟьазҭоу ашьапы ҳнаҵагылт, гәаҵаӷара асы шьҭан, уаҳа ҳалнамыршеит. Амрагьы ԥхеит кәыркәа мза аан еиԥш, ҳшикуан. Асгьы еиқәаҳаит, иԥсасит... Цаҟьазҭоу ҳнаҿалт ҳнапқәа еибаркны. – Асҭана инапқәа шҵысуаз гәеиҭан, даарыхан иааигәыдирӷәӷәалт. – Ахра абжара ҳаҿысхьан... Исгәалашәоит, аҟәаҩҳәа бжьы бааԥсӡак геит; ахра бгеит ҳәоуп изқәысҵаз, атәыла бгеит, абӷа ҵысит ҳара ҳзын: аӡхыҵреиԥш асыԥса ықәыҩрны илбаауан... – ибжьы наихәлашәеит, илаӷырӡқәа Алхас иԥҳәыс игәалымҭарц, зымҩа днаҳәит. Аха акырқәа рышьҭахь иԥсы ааивигеит:
– Лыҵәаабжьы слымҳа ҭнашьаауеит уажәгьы. Иҟалаз ҳәа акгьы сгәалашәом. Асыԥса ахыԥша ҳаршәзар акәхап... Заҟаамҭа цаз сыздырам, аӡыгәҭа аҵыхәан џьара асы сажны сшыҟаз сааԥшит... Схы здыруа саныҟала ҿысҭуан лыхьӡ ҳәаны, ҿысҭуан алашьцара иаасымнахаанӡа. Слышьҭан, сыԥшаауан... Сынасыԥ ацәымза еиԥш иххаӡа ишыскыз исцәыӡит. Лдунеи лыԥсахт, илзамуит акгьы зқәымыз... – илаӷырӡ дырҩегьых инаихәлаҵәеит, аха мчыла игәы ааиқәиҳәалахт.
– Акгьы лықәмызт лара... асаби илҩызаз, зызхара аԥсабара иқәымԥшыцыз, зызхара имыччацыз, амра хаа зқәымԥхацыз... – уаҳа иҿы изамырҳәазт, ашьҭахь игәы иҭиҳәаауан: «Дрыхьҭшьны, дыхьшәашәаӡа асыԥса аҵаҟа џьара дҵәахуп... Саргьы лааигәара сыҟазар ишԥасабаԥыз; абџьар-мца сгәаҿы иҿыцәаар наӡаӡа сраҳаҭхон, аха лара дрыцҳасшьеит, асы анӡыҭлак алашәага дгәарҭар ҳәа сшәеит... Марҭа сылашара, схьыршәыгә, башьцәа быхьӡаанӡа ҵыси-ҳәыҳәи бырҷаԥшьалап! Сара быҩныҟа сааит, сшәаџьҳәаҩуп, буаажәлар «сыргәырӷьарц» саҿуп.... Бырԥыл ианнеиуа, иҳәа зегьы сара ишысхароу; абзиабара сыбла амса шыхнаҵаз!»
Аӷьеҩҳәа ашә ааимԥааны дааҩнашылт Алхас.
– Ҳаи, уара, уажәыгь ара уҟоума, ахәаӡ уҵалааит!.. – Асҭана даниба иааицәымыӷхеит иара.
Иҩны ишаауаз мҩашьо, Сузари Маџьгеи иҟанҭаруаз мацараха, абжьасқәа реиԥш Алхас ишьҭахх, аҟыԥсыԥҳәа
иааҩнаххит... Бақьҟанҟа ачарахь иҟан ишааиуаз, аҩны иааӡаанӡа Алхас дрықәшәан, иреиҳәеит изыниаз...
Асҭана амца зхыз иблақәа неиқәиԥсеит; ахаҳә еиларҭәеиԥш қәацара имаӡамкәа, дышәны дгылан. Гәаныла иҳәон: «Иҟалаз сара исыхҭнышәҟьа... Сшәыҳәоит, уаҩы ишьа шәылазар, шәшьа кәапеила ишәта... Убриала саргьы сгәы аҵәымӷ алысхып: Марҭа лыгәнаҳа схысхып!» – ахәыцрақәа аҷыҷыга еиԥш дырҿаргалт; алаԥшҵашәарақәа геи-шьхеи дрыхьнагӡеит... Аха акыр ҵхьаны иблақәа анаахит, аӡәгьы дыҟаӡамызт, аԥшәмаԥҳәыс иҿаԥхьа дахьгылаз дгачамкны дизыԥшуан.
– Урышьҭала уара насыԥеиқәаҵәа, урышьҭал! Ицеит умбаӡои? Ууаӡа уанбанӡагылазаауеи, умԥшын! Еҳ уара ашәиԥхьыӡ!..
Асҭана игәы иааҭиҳәааит: «Гәырҩала адәы сықәзарц еиӷьаршьазаап; сԥеиԥш бааԥс сыбла иамбаӡо сышьны снышьҭарҵар, сара сзыҳәа ираҳаҭрахар ҳәа ишәеит... Ааи, иара саргьы марцхалк иадамхаргьы ус Марҭа ишылзеиӷьхо здыруазар, ԥсраҽнынӡа ааӡабла сыҟазаауан».
Асҭана дбалыбаҭо аҩны дааҩнахеит, иблақәа ҭыҵны ицарашәа ишаҟьшаҟьо даанаԥшы-ааԥшит, нас ишимчыз инапқәа ааиниҟьан, ибжьы лыҭцаны акыркырҳәа дыччеит. Абаҩҷыда илалеит, ихаԥыцқәа аҿҿа рыҵга хыла ашә дласын, ахыкәалааиԥш дылдәылҟьеит. Амӡырхаҿы аграпара дақәымшәазт, асы днаха-нахеит, аха дааҭгылан, ибжьы рдуны ҿиҭит:
– Марҭа!.. Марҭа!.. Марҭа!..
Иҟалап ихы еилаԥсазаргьы.
Асы еимаҩӡаны алеира иаҿын. Аҳаблаҿы еигәныҩхьан; зехьынџьара аӷәи-ҵибжьқәа гон: ашара рыхьӡаанӡа, лаба наззышьҭыхуаз зегьы еибарҵысны аԥсҭа иҭалт. Амҩа днарбарц ацәашьқәа иркыз еицрыхәхәа, еимхәыцҵас алашьцара иалаԥсан. Асҭанагьы, ахәыҷы акакаҷ ирбаны даннарԥхьо еиԥш, ихха-ххаӡа ацәашьқәа инеиуаз дтаатиуа днарышьҭалт!..
Аԥсабараҿы зегьы рыԥсы ҭалт. Аҳабла ашлара ааланаԥсеит: уахьԥшлак, аҳәасақәа быбышӡа ишәҭхьан. Ихааӡа
иԥхаз амра ашәахәақәа адгьыл дыргәтәит, иԥшшеит иара, аԥхара аналала, ашьац ықәыҳәҳәы иаауан. Аԥсаа ҷырҷыруа, ақәаҵарақәа рхаргалеит, ргәы ҟарҵон адгьыл ақәаарыхыҩцәа.
Зегьынџьара ацәқәа ҵаркит; анхацәа ргәы ацԥыҳәаны адәаӡақәа ԥыржәон, амардақәеи аԥшаҳәақәеи рыбжьқәа ықәҩуан, иҵаҟьон... Акәыкәу лахҿыхӡа иаарылабжьеит: «Кәу-кәу, кәу-кәу!»
– Ееҳ адунеи, шаҟа маарафеҭла ушоузеи, иараби, – дгәынқьуан Алхас. Илабашьа нарсны, игәышԥлымҳа инаҵыргәан даакахәыцлон: «Џьара шьхоуп, џьара рхоуп, зны уахынлоуп – илашьцоуп, зны ҽынлоуп – илашоуп!..» – иқәра дҭысзар аахыс иқьышә иқәкуп иара. Ихы данҩахалак, дҩарыҵаԥшуеит дзымҵагылоу ашьха ҳаракқәа, аӡы нырцә-аарцә зҽеимтаӷа игылоу Ҟадеи Мышәқьарыӡӷеи. Урҭ сынтәа заанаҵы иԥшӡахазшәа ибоит, игәы дырҷкәынуеит, аха анкьеиԥш аҳарак дызхалом, имчқәа каԥсахьеит, дкыдҟьо дызмаз иԥсҭазаара маҟәмаба адгьыл дшықәнарӷәӷәоз мацара, ибӷа хәеит, дажәит!.. Амала ааԥынра анааилак, амырхәага дыҿнабаауеит, даӡрыжәуеит: дҳакәа-шәакәо адәы днықәлахуеит.
Ауаҩытәыҩса ҩынтә агамлақәа дрыцырҵозаап: зны даныхбыџу, даҽазныхгьы даныҭаҳмадахалак. Алхас имоҭеи иареи уажәы игамлахьчаҩцәоуп. Ҽнак, жәхьаншьҭахь, рыгамлақәа нараԥырцан, рҩадахьыҟа – Ахаԥалара азқәахь иҩарцеит.
Амра ԥхон ихааӡа. Алхас дкәакәыцакәуа быцақәак сҿоит ҳәа амарда дахьынаҿалаз, аԥсҭа иҭысны иаауаз кьаразаа иреиуаз џьоуки иареи еиқәшәеит. Усҟан, Ԥанаҩ ахәаҿы Мкьашьаб ҳәа иахьашьҭоу ахҭыс ду ҟаланы иалгахьан: аменшевикцәа шьхала ибналаны ицарацы иақәызкыз кьаразаа рыхьӡаны ирабашьхьан.
Еибадырит Алхаси амҩасцәеи. Ахаԥалара азқәахь иласкьаны, аҳабла иалаԥшуа, аумаамҭа итәаны Ԥанаҩтәи ахҭыс иалацәажәон... Алхасгьы игәалашәеит анкьа Цаҟьазҭоу иҟалаз, иреиҳәеит ахаан ихамышҭуаз – Асҭанеи Марҭеи рҭоурых.
– Лара ҳқыҭан зегьы ирҵеиз аӡә лакәгәышьан, – иажәабжь аахиркәшеит иара. – Асыԥса даҵхны дааргеит, ҳнапы аҟны дықәҵаны днаган, нахьхьи аӡнырцә адәҳәыԥш аҟны лызқәаҭыԥ ҟаҳҵеит... Абан, абни ақәацә ахьгылоу... – Алхас ашьанҵара иҵакшо иикыз иеигәышә наирххан, дзацәажәоз нырцәҟа инхьеирԥшит.
Зегьы еиқәпата итәан ҳамҭакы. Ҭынчран. Рҩадахьшәа араш иқәтәаз аҟармаҵыс заҵәык иааҟәымҵӡакәа иҷырҷыруан, ааԥынра иеигәырӷьаны ашәа аҳәон.
– Лылахь егьанымызт уи агәаҟ, злыԥхаҳаура лылахь уаҳа акгьы анимҵазар акәхарын... – Алхас дышхәыцуаз имоҭа данынеиҿаԥш, ихы-иҿы ааиқәлашан, инацицеит:
– Аха ҳаамҭа ааҳәит, аҽаԥсахт, аҵеирагьы уажәшьҭа аԥеиԥш бзиа аман, ахақәиҭра ҳзаажәгеит, дад, шәара, ҳҿы шәырцәажәеит! Ауаа зегьы зинла еиҟарахеит шәҳәеит, дад, уи бзиоуп! Уажәраанӡа зыӡбахә сымаз арыцҳарагьы зыхҟьаз, дад, убри, атәамбарақәа иҟаз роуп!.. Лашьцәа зыхьӡ-зыԥша ыҟаз, акрызкыз уаан, драҭәарымшьеит далтәи арԥыс... Датәарымбеит... Знык, дад, аҷкәыни аӡӷаби ргәы анеибаркаа урԥықәсылар, хиамҩа иқәлараны иҟаӡам; имцурашахоит зегьы... – Алхас иҭаҭыныжәга ахәҵәы ааицәцәан, иҿы азна алҩа ҟаҵаны инаихәлеигалт. Игәы ихаиршҭырц даҿын; Марҭа ллахьынҵадара еимырттаауа даналала, ҩныҵҟала амца икны дбылуан.
– Ауаҩы имацара иакәым иахьа зхы иақәиҭхаз, – даацәажәеит кьаразаа руаӡәы, – аҵыхәа ԥҵәеит аиҟарамра, рхы иақәиҭхеит ауаҩрагьы, анамысгьы, абзиеибабарагьы... Аџьажәлар ашьа карҭәеит џьабаала ихандеиуа дарбанызаалак патула адунеи дықәзаарц, дынхарц, дынҵырц! Ҳаамҭа арыӷьарахь ихынҳәит, иаарласны уара умоҭагьы ашкол дышҭоу убара уҟоуп!.. – Аҭаҳмада игәы ҟарҵеит кьаразаа: иахьынӡаиҭахыз иацәажәеит, нас иҩеибаргылан, рымҩахь ицеит...
Алхас дҳәарԥсаруа дырҩегьых амарда дҩаҿалан, быцақәак аахиҵәҵәеит, аха Асҭана ихы дааҭашәан, иикуа-иишьҭуа акы ибла иамбо даарыцҳаишьеит. «Сцап иара иҟынӡа, иԥсҭазаашьоугьы збап!» – иааиӡбеит. Агамлақәа имоҭа инапы инанҵаны, иеигәышә иварсуа акаӡӷы
дылҭалт, ҵаҟа аҳәысҭахьы данлалбаа, икаба аԥшь бӷьаауа, иара итәала иныҟәашәа ааирӷәӷәеит, дук ахмырҵкәа Дәаб ацҳа днықәсын, анаара днаҿалт.
Анаараҿы абардҽыгәрақәа рацәаӡан. Абнара днылс-аалсуа, Алхас амҩахәасҭала дахьнеиуаз дхәыцуан: «Шьыжьымҭанла Асҭана иџьмақәа абра ирхыџьҳәыџьлон. Ԥшьшьапык зҵоу ҳәа уи иныҟәигалоз ԥшь-џьма заҵәык ракәӡан. Даргьы хьӡык-хьӡык рыман: Алыкәаҷы, Салыкәаҷы, Мыгәлыкәаҷы, Ҵыхәапеи!.. Иахьа хәлаанӡа рыхьӡқәа рыла дрыԥхьо, ихала дцәажәо абарҭ абардрақәа дрылан. Џьмакы анажәлак, ацынхәра иқәиргылоз аӡысгьы уи ахьӡ нахьӡиҵон, убас мацара даауан... Асҭана уаҳа Далҟа дымцаӡеит, иҭынхацәа илҵит уи аҵыхәала, иҵарымгалаз акгьы ыҟам, аха имуит. Марҭа дылхыԥсаарц иақәикит, лнышәынҭраҿы ԥхьарҭас иҟаиҵеит, ауапа иҽылаҳәаны дшыцәоу иршауан. Лашьцәа, аӷьатама хжәацәа, аҳәаҭыхаа ҳәа изышьҭаз алакартаԥшьқәаҵәҟьагьы дрыцҳаршьеит; ианарыжьит иҟалаз зегьы!.. Ашьҭахь, иара убраҵәҟьа қәацәк иргылан, иахьанӡагьы лҩак ҩаишьҭуеит, алуажә еиԥш дууаӡа дыҩноуп: Марҭа лҳаҭгәын дахылаԥшуеит... Ихьчоит...»
Алхас агәашә данааҭала, иамхацәгьахан дааҭгылт. Ашҭа ақьамҭажәеиԥш ахәача ахыҵәахьан. Алҩақ иаҷышәхьаз аԥацха хәыҷгьы алахь еиқәышьшьы, иқәықәма-шәықәмаха игылан. Ҵыԥх ҭагалан аахыс, Алхас ари агәарԥ дҭамлацызт, игәы инархьт уажәы иибақәаз: аандақәаҵәҟьа каԥсахьан, аҳаҭгәын иахагылаз ачамҳа ду хырԥаны зымҩа икажьын. Уи, Асҭана инапала еиҭаҳаны ииааӡаз ҵлан.
Иҭацәуп уахьԥшлак... Иҿаҳауп... Идагәоуп.
Алхас ишьапқәа ашьшьыҳәа иааихигеит, ибла иабоз изхамҵо. Асҭана ес-уажәааны анышәынҭраҟны ашәҭқәа леиҵон. Аха Алхас уахь днаԥшызар, ассир ибеит: уаанӡа иакәыршаз аҵангәара ыҟаӡам; уи аҭыԥан аҳаҭгәын иаакәыршаны ахаҳә шкәакәа ссақәа рыла иқәҵоуп... Авараҟынҵәҟьа ашьац хҽаны, иара убас ахаҳә ԥшӡақәа реиваҵара даҿын Асҭана. Ихазы иҟаиҵозҭгьы акәхарын... Деилаҳаны дахәаԥшуа, ихала дҟәындҟәындуа акы иҳәақәон:
– Иҟабҵо закәызеи, Марҭа? Сара ахаҳәқәа еивасҵоит, бара еихырԥсаҟьаны зымҩа икабыжьуеит. Избан, Марҭа, барамыжда, сзыхбырҟьозеи, анышә хьшәашәагьы сахыббаауама? Бара бааигәа сыҟазар зыбҭахымзеи?..
Асҭана дуазыруан, аха дахьынаԥшыз, Марҭа мшаҽны дшибац дыххаччо дааины диацәажәозшәа ибеит:
«Анышә хьшәашәа сызуаҭәашьом, Асҭана. Изуҭахузеи адамра лашьца, дышьман, наҟ иуҟәыблаауп... Срыцҳашьа Асҭана, уара уда адунеиахь уаҩ дсымаӡам. Зегьы срылҵхьеит, аӡәгьы сиҭахӡам...»
– Сара бысҭахуп, с-Марҭа, сыхаара! Аха сишь, сара сахь бааԥши, цқьа баасыхәаԥши. Марҭа рыцҳа, шаҟа ибыгхазеи!.. Агагеиԥш ауп бышгылоу!.. Мшәан, бааскьарауазеи сара сышҟа. Банызбо аиҳа банысымбо еиҳауп, ибзымдырӡои? Сымацара ас санбанӡаҟазаауеи? Агәысакара сшықәхаз бымбаӡои, Марҭа? Сзацәажәо дсымаӡам...
«Сара сыҟоуп, сара суацәажәалоит, Асҭана. Уахьцалакгьы суцзаауеит, Асҭана, бзиа узбоит...»
– Бзиа сылбоит... – дыччеит агаӡацәа рыччашьала. – Саргьы бзиа бызбоит Марҭа!.. Саргьы бзиа бызбоит, Марҭа!..
– Еҳ, уара узыҳәа аԥсцәаҳагьы дышԥабжьаӡи. Ларгьы уаргьы шәеицыԥсыр уҭынчымхоз... – Алхас дшәи-ԥшьиуа амаҵурҭахь днымҩахыҵит. Асҭана ибла ҭраа Алхас днеизыԥшит, аха илаҿимҭӡеит; уи даазқәылаз ауаа рацәажәара даҟәыҵхьан, ихи-ихшыҩ еимадамызт, деилаԥсон ашоура аныҟалоз.
Ишәым, ихам, ишьапқәа хырҟьаҟьа дҩагылт Асҭана. Алхас дахьихҭыгәлаз игәы намӡеит, дгәааит. Ибла акакаҷ ыҵашәо днеиҭаҵын, ихырԥаны икаижьхьаз ачамҳа ахџыџ днадгылт.
Ахџыџ аҩныҵҟа аиаҳәеиԥш иҭцәааны, ҟәардәк аҳасабала атәарҭа ҭаҟаҵаны иман! Дыҩхалан дынҭатәеит; дынкыдиаалан, имышьхәылҵқәа наҟ-ааҟ инықәиҵеит. Дтәан деимасабаӡа, ижакьа ҟәаш игәы инықәыԥсо... Илахь еиқәын, илакҭа аччаԥшь ахашҭхьан: илахьынҵеи иареи ахҟа рыбжьан, еицәгәышуан...
Дааԥсахьеит Асҭана: дбылхьеит, дҷыҷхьеит, аха иарԥысра зынӡа иҿымцәаац, ацәаара иҟәнубаауеит;
игәышԥы ҟьаҟьаӡа, акәаш еиԥш дыӷәӷәаӡа дахьтәоу ихы наирҟәӡом; ахьшьыцба аԥынҵеиԥш иԥынҵа агәы ылгоуп, иблақәа ҭбаа-ҭбааӡа, хрыжь-хрыжь еиқәиԥсоит.
Иҽырмашьцашәа данаатәалак, ахәыцра даамҵанарсуеит... Усҟан иуҳәо иаҳаӡом, Цаҟьазҭоу даҿаԥшуа џьишьоит. Уи ахра илаԥшҵашәараҿы аҭыԥ ылнаххьеит...
Шаҟа ҵуазеи уи аахыс!.. Аха ирҳәоит Асҭана ес-ӡынра уахь дцалоит ҳәа. Цаҟьазҭоу акалҭан, лбаа нырцә аккараҿы ақьала дшыҵатәоу алӡынрак ихигалозаап: ес-ҽны иблақәа ааихмырсыӷьӡакәа, еимаҷыҩны, ибыбышӡа иҿаԥхьа игылоу ахра ҳаракы дазыԥшуазаап. Аԥсҭҳәақәа анааимҟьалак, амрахәага наиҿаҷҷоит иара; ираӡынԥсараха, ахьыҵәцеиԥш еилаарцыруеит; убла хнакуеит. Аҭаца ԥшӡа – Марҭа длахҿыхӡа, лкасы шкәакәа лхаршәны, дкахәхәа дгылан длыхәаԥшуашәа игәы иаанагоит ахра данахәаԥшуа... Иқьышә ааԥшӡахоит... Аха инақәырццакны илаԥш иҵашәоит: згәазхара еибамбац Марҭеи иареи рнапқәа еибаркны, ичча-ччо, ргәы азҳаны, ахра ашьапахьы иаҿаланы инеиуеит... Уи аамҭазы еибарбылгьо зҿаазхаз асыԥса-ӡхыҽҽа дуӡӡа нарыжәлахуеит... Инеимаҵәоит зегьы!.. Марҭа лыҵәаабжь иаҳауеит...
Асҭана дыҳәҳәаны аҭыԥ дныҵҟьоит...
– Марҭа!.. Марҭа!.. – ибжьы дарҿыхоит... Инапқәа рхахан дахьгылоу иоуразоуроу дҵысуеит, аха иҿыҭбжьы еихсыӷьӡом, ахра шкәакәа ианыҩны, акраамҭа иууеит игәыҭшьаагаха.
Аҳәасақәа аԥхарра иажьаны заацәа ианышәҭыз ашықәсан ииз... Аранаатәи...
Иахьагьы, ахаанеиԥш, ашара адәы инықәлаанӡа арбаӷьқәа рыԥси-рыԥси еихьымӡо ҿырҭуан, амш ҿыц аира атәы аҽаӡәы ирцәиҳәар ҳәа ишәошәа. Урҭ рыбжьы акәын уи еснагь дзырҿыхоз, аха иахьа игәы иқәҩыӡаргьы дазмырҿыхеит. Арҿыхага сааҭгьы анаҩстәи ауадаҿ иқәгылан, ианаамҭаз инароуны аккаҳәа абжьы аргеит, аха уи абжьы игәгьы иқәымҩит. Аха ардәына ашәаҳәабжь шаагазҵәҟьа игәы иқәыҩуа иалагеит. Ус иаармариан ихыԥсаара зҭахымыз ацәа, ԥхыӡушәа, лабҿабоушәа, гәалашәароушәа иҟанаҵон уи. Аха ишнеишнеиуаз гәхьаак, гәжәажәарак ахьшәашәара аанаго иалагеит уи ашәаҳәабжь, убри дагьарҿыхеит. Ашьшьыҳәа иблақәа аахитын, иҽырԥсны дааӡырҩит, ардәына ашәаҳәабжь ԥхыӡны, иныҵаба ицар ҳәа дацәшәаны. Ани цқьа игәаламшәоз, изымдыруа иҟалахьаз ахьаа, агәжәажәарагьы далаӡон, иара аҟәымҵыр.
Ардәына ашәаҳәабжь шгац игон.
Анаҟә шыӡлачызгьы, аԥенџьыр илԥшуаз ашарԥаз алашьцара алаӡыҭхьан. Илаҳа-лаҳауа, анаҟә иаман ауада иҩналон ихарацәамкәа ибыбышӡа ишәҭны игылаз аҳаҵла аҟынтәи иааиуаз афҩы. Ардәына ашәаҳәабжьгьы уантәи акәын ишааҩуаз, аха, анаҟә ахьыхчылаз аҟынтә акәхап, акыр инахароушәа акәын ишиаҳауаз. Харантә мацарагьы акәымкәа, ииасхьоу, акыр шықәсақәа хәыҽны изӡаау аӡы аҵантәи ахьшәашәара аман иҩеиуазшәа.
Иахьа абасҟак сышьҭазкзеи ҳәа ихы азҵаара дахьӡаанӡа, аҳаҷаҳәа еиҭеигәалашәеит, иаха аҵх акыр инеигәаанӡа дызмырцәоз иахьатәи имҩа. Уахь ацара идрымҵаргьы ауан, аха ианидырҵагьы мап ацәимкит. Иара аҽаџьара ихы дырхар, Аҟәаҟа ицо мачхәызма, змашьынақәа зҵыԥраауа игылоу асҟатәи ҷкәынцәа. Аха иара игәы иаанагақәо аӡәгьы игәалашәаӡом, анкьа аӡәы гәҩарақәак имазаргьы, уиаахыс ианбатәиаамҭоу, иахаанугьы даараҩык нымхаӡеит. Насгьы, иара ихы иҭиҳәаауазаргьы ҟалап, акәымзар акры ыҟазма?
Ас ҽыҵгак имамкәа, асҟак иҽышьҭеикуа дыҟазма, арбаӷь аҿыҭбжьы аума, асааҭ абжьы аума, илымҳа ианынҭас, дыҵнарԥон. Усеиԥш аан уанаацәыс-жьыс, агылара уацәыԥсуа уааҟалоит, иангылатәыз данымгыла, дамахашәа дынхеит. Дамахан мацарагьы акәмызт, ихы дацасуашәа, изымдыруа аҽа шьоукы дырцасуашәа, акы иласны дыҟан.
Ас ианца сынтәагьы махәҿиаа ҳәа акгьы ҟамлеит, иҳәазҳәазо аԥенџьыр ихыҵны ауада иҩназ анаҟә дазыԥшуа дхәыцуан, иара акгьы даланамкӡошәа, акры нхаргьы икьаҳә-маҳәӡа, икьача-мачаӡа, иԥыхҭны инхоит. Есышықәса еиҳа-еиҳа еицәахоит, аҳауа бжьысит, дгәамҵыр иҭахын, аха уахьгьы иалҵуамызт.
Ардәына ашәа аҳәон. Уажәы-уашьҭан уаҩԥсҵас аҿы ааилгап ҳәа уаҩы игәы иаанагарын. Уажәоуп ианааигәалашәаз, ардәына ашәаҳәабжь, ус лымҳаҭасла иаҳахьазаргьы, дазымӡырҩижьҭеи акырӡа шааҵуаз. Есышықәса ааԥын аԥсыԥ лагаҩагара ианналага инаркны, иаргьы иаҳәозар акәхарын, аха иаҳаӡомызт, уии иареи еинымыҩуа ҩ-дунеик рҿы инхазшәа. Иаҩымшәоз арбаӷьқәа рҿыҭыбжьы акәын. Даргьы есышьыжь адунеи аныршаз аахыстәи рус иаҿын, рыԥси-рыԥси еихьымӡо, дгьыли-жәҩани рыбжьара зеиԥш ҟамлац акы ҟалараны иҟоушәа.
Арбаӷьқәагьы асааҭгьы аамҭа атәы акәын ирҳәоз, аха уи нҵәара шақәӡам зынӡа иугәаламшәартә, уажәы-уашьҭан иаанҵәарашәа удырбон.
Ардәына ашәаҳәабжь аҽакала дҟанаҵон. Ани аԥхьаӡара ахьыҟаӡам аамҭа ахаантәи азымҩа, уажәы-уашьҭан дааҵанакрашәа, аратәи акы ихарамхо, нас шеишықәсеи
изхаша, ҿамҩак иадамзаргьы ԥсеивгарак инаҭарашәа дгәыҩ-ҿыҩны. Аха ииасхьоу ашықәсқәа хәыҽ-хәыҽны измаз аӡыжь аҟынтәи иааӡоз ахьшәашәара иауамызт. Зны, аӡхыҵра бааԥсеиԥш дӷәыхны ихысны ицахьоу абжьы хара аиԥш илымҳақәа еиманаҳәахуан, абылфҩы еиԥш агьама иқьышәқәа инарықәшьны еиҭааихсыӷьуан, илымҳақәагьы мыцхәы иааихыккон.
Уеизгьы, уажәшьҭа дгылалар изеиӷьын, дмыццакыкәа иҽеибыҭан, дмыҩкәа автобус дахьӡартә. Знык ихыза ԥхьаршәҭны даннықәтәа, дшашьцылахьаз еиԥш, дыццакы-ццакуа аҽеилаҳәара далагеит. Автобус ацара такәы набжьан, макьана иҩнымаҭәақәа ишәиҵар еиӷьын.
Ардәына абжьы наскьеит, ани ииасхьоу ашықәсқәа хәыҽны измоу аӡыжь амгәарҭа иҭыҩуашәа акәын иааҩуашәа-имааҩуашәа ишыҟаз. Уажәы, анаҩстәи ауадаҿ, иԥҳәыси иареи иахьырзеиԥшыз акәакь игҿарӷәӷәа иакыз, зшьапқәа ауз астол хәыҷы ашәҭқәа рцынхәрас иқәгылаз асааҭ абжьы еиҳахазшәа иааҩуа иалагеит: уццакы, уццакы, уццакы. Арбаӷьқәагьы ус акәын: уеиха, уеиха, уеиха рымшын, аӡхыҵра ашьҭыбжь бааԥсгьы, аӡыԥшагьы аманы иааскьаӡахьоушәа, дышзахәо дахьӡаны, уи ахьзымҩаӡо хәык дмыхәнар ԥсыхәажәла ыҟамшәа.
Хыма-ԥсыма, асааҭ абжьы ишьамхы иаҵанагалоз аритм дзацәымцакәа, имаҭәақәа ааишәхеиҳәҳәан, иблузгьы маҟа амӷамҵакәа ус ишеиужьыз иааныжьны ишьамхы дҩыхгылт.
– Ашара изшарахеит... – ибжьы аҵәы иахаҵаны инаиргеит уи, егьа дааԥсаны дыҟазаргьы, егьа иԥсеилахаразаргьы, игәы алаҟамзаргьы, есышьыжь излаирӷәӷәоз. Раԥхьатәи, иажәақәа аниҳәа, иаразнак дааннакылт, дааӡырҩит: урҭ шиҳәахьазгьы рышьҭыбжь макьана игәалашәон, аха абжьааԥны аҵкыс ирыцҳахәха иҟазшәа ибеит. Аха, зегьы дара роуп, иацызгьы иҳәар акәын: – ҩашьара зқәым иԥсҭазаара ҩажәа нызқьи... – еснагь дшыццакуазгьы, адгьыл шигәозгьы, иаразнак игәалашәон, аха иахьа иҵасуаз зегьы ирԥырхаган. Даахәыц-хәыцын деиҭаналагеит: – Мап, мап, маҷк сахнаԥааит, сахыццакцәеит... Зеижә нызқьи ҩышәи ҩажәижәибжьтәи амш аҽны... Андриа Аранаатәи!..
Ашкол данҭаз аҭоурых азы рҵаҩыс ирымаз абырзен, Дмитри Кириак-иԥа Мистакопуло, уаҵәтәи рыдҵа рзеиҭаҳәо дышнеиуаз, иаҳҳәап, ажәытәӡатәи аурыс племиақәа – адревлианцәа, аполианцәа уҳәа дышрылацәажәоз, зны-зынла, иара ишьҭра ду аҟнытә шьоукы ихьӡаны рхы игәаладыршәозшәа, иааҿахҵәаны, иаразнак бырзентәылатәи ажәытәрахь диасуан. Уажәраанӡа игәырҿыгьгаз аҭоурых арҵага шәҟәы рацәак дзавамгылакәа, цԥыҳәарак аҵамкәа, иагьхаамкәа, иагьшшамкәа иҟаз ажәақәа, еснагьтәи ацыфеиԥш игәы кыднахны ишиҳәоз, иаразнак, дзеилаҳауаз фатәы хаак иҿыҵашәазшәа, ижьцәагьы нылбааидон, ибжьгьы еилыкка иааҟалон. Аҵанӡа иԥсыԥ неивигон, ашәаҳәара иҽазыҟаиҵошәа ихиҿы аалашон. Нас иныбжьаршәны имаӡамацараха иҟаз хҭыск рзеиҭеиҳәон, кәашара днықәларашәа, уажәы-уажәы иарӷьа напы ҭарлакьуа ишьҭихцыԥхьаӡа, иҭырҟьа-ҭырҟьаны, Аранаа зеиԥш мгацыз ахьыӡқәа алаиԥсон: Артемидор Ефесски, Прокопии Кесарииски, Феофан Византииски, Агафии Миринеискии...
– Нас, ҳара ҳзеицәада, – иҳәеит иара ддәылҵырц иҿанынеиха, – Андриа Аранаатәи, Леуарса Агәаҩаратәи, Уарқәа Аҿырҳәыдатәи, Ҵҟәыҟә Амҵырбӷьратәи, Камшьышь Аԥсҭахаҩаӡаратәи!..
Дандәылҵ анаҟәгьы ԥыҭк иҩышьҭыҵхьан, цқьагьы ишахьан. Аҳаҵла ихьыдҳан иақәжьыз ашәҭ афҩы аҳауа иалаӡҩон. Ауада иахьыҩнаҳацәаз ишыжәпаз еиԥш ижәпамызт адәахьы, иҵаӷан, аха заа иҟало ақәыԥсҳа аӡы аиԥш иааҿацан.
Иашҭа ҭбаа, зыԥхьакырҭақәа рҿы еилырга-еилых ашәырҵлақәа зықәгылаз, уи анҭыҵ, шеи-шықәсеи хҩаха ҟамҵакәа еиҵаиааӡаз абаҳча, зеиԥш рқыҭаҿ иҟамыз, ҩбаны еихагылаз иҩн-ду – зегьы-зегьы мшаҽнеиԥш ашарԥаз аҵых ишалоу инаркны, инеихашәа хәлаанӡа инапы, имч, ицәа шырҭахыз, ишрықәырӡтәыз еиԥш ирҭахын, ирықәырӡлатәын иахьагьы, уаҵәгьы, уинахысгьы, – иԥсы ҩыҭшәаанӡа.
Аха даангылангьы днықәымԥш-аақәымԥшыкәа, дагьымыццакыкәа амаҵурҭахь иҿынеихеит, шәалаӡап, саргьы хақәиҭрак сҭахуп иҳәарашәа.
– ...Зеижә нызқьи... – дырҩегьых дааҿахеит шаҟа мшы ихыҵыз ихашҭны гәанылагьы ихы даахыччеит, изҭахыда уи, мамзаргьы аӡәы игәалашәома, иргәалашәеит ҳәангьы иалырхузеи. Излаиаҳахьаз ала, иагьаншамыз, иагьаныхәламыз, раԥхьатәи арбаӷьқәа ҿырҭаанӡа, иан гәаша лыԥсы мцо-имаауа дныжьны, уахь адунеи иҽықәиршәит. Дышьҭызхыз Аҭакәажә уи злалгәалашәо, ашықәсан аҳәасақәа аԥхарра иажьаны заацәа ишәҭызаап, ашьҭахь ҷыхь хәыҷқәак анаарыхьӡа, џьара ӡнаашә кәҷышьк назҵарҵоз ҵәыҵәырак злухша аанымхакәа иаблит.
«Аҳәасақәа аԥхарра иажьаны заацәа ианышәҭыз, мамзаргьы аҳәасақәа аҷыхь ианагаз ииз...» – игәы дааҭаччашәа иуит.
Анаҟә баша ихымызт, ишаара иаахьаз ашьац ақәаԥсата ақәыҳәҳә иҟан. Аҳәарақәа џьаргьы иҟамызт, иԥҳәыс ахкаара иҭалҵахьазар акәхарын.
Абас, шаанӡаҵәҟьа ажәқәа зылхьазеи, игәы дааҭагәамҵит Андриа, аха иаразнак даахьаԥыссеит: лара диашазар ҟалап, шаҟа заа игәарҵуа еиӷьуп, ашьац макьана иԥшқоуп, зегьынџьараҵәҟьа имаац аҟынтә, шьыжьы инаркны ахәлара иаарымырхаанӡа ажәжәаҳәа иахалар акәын. Аҳәрагьы усуран, аамҭагьы аҭахын, амчгьы, ашьамхгьы.
Амаҵурҭа аԥхьа акәҷар ԥшқақәа зҵаз аҟәарҭ инҭгыла-ааҭгыло ахы аҳауа иналакшо, уахь иалахар ҳәа ишәошәа, арахь ирҭрысны иаахо, рзаа-рзаа «Ҟәырҭ-ҟәырҭ» аҳәон. Урҭ мыршәакәа днарывсырц иҿынеихан, аха акәҷар хәыҷқәа ааилаҩҩын, руакы ибааӡажжыраӡа иҟаз ашьац инылашәеит. Егьырҭгьы аҟәарҭ анаҩсшәа иахьеилагьежьуаз иааибархьусут. Аҟәарҭ усҟак аҽамырххеит, аҽамырхагеит, иахьгылаз иаагьежьы-гьежьын, еиҳа ирлас-ырласны аҟәарҭра иалагеит, иаҭахӡамкәа, ҟәадас иақәушәа, иахашҭыз акы агәаламшәошәа аԥшыцқәа иреиԥшыз аблақәа кыдырхало.
Ари аҟәарҭ аҭоурых аман: имҵааӡакәа иҟәарҭын, аԥшәмаԥҳәыс даалаган, егьырҭ ирҵаз акәтаӷьқәа аҵаҵан ихылҵан, ихымгылеит. Нас егьи ихнахыз акәҷарақәа иара иалҭеит. Ихызхыз ҭакны аҟәарҭра ахалыршҭуан. Гәаныла дахыччалон ари, аха ус зыҟабҵозеи ҳәа дылзымҵааит. Ари аҟәарҭгьы иара ихнахыз акәҷарақәа шьҭнахшәа ауит, аха
«ҟәырҭ» мацара ада анра еиԥш иҟоу аԥсабара мыч ду акгьы ззаларшәымыз, уи иаҵанакит мацара ауп, ус ахӡыӡаара аԥсы ҿнарҳәыцаауа иазыҟамҵеит. «Ҟәырҭ-ҟәырҭ» ҳәа цқьа иақәымшәо иаҳәозгьы мчы амаӡамызт, дара акәҷарақәагьы ҿааихак ҟамҵакәа ихьусууа хара-хара иашьҭан.
Андриа иҽыларҟәны, ашьац бааӡаҿ мчы змамыз акәҷышь аалиган, аҩызцәа инарылеиҵеит.
– Ушьапы уаԥшны уныҟәала, ушьапы! – амаҵурҭа лыбжьы ааҩныҩт иԥҳәыс. – Акәҷарақәа аҵоумшьын...
Абжьааԥны, ажәа уаара лҭиуашәа, ажәак зҿыхра цәгьаз иԥшәмаԥҳәыс, уажәы иаалымнахуа акәын лыбжьы шлыргоз, урҭ ракәын иугыз, ма урҭ урҟьыцыр лҳәарашәа.
Иахьа иаалырҟьан ус илыргоу, еснагьгьы лыбжьы ус иҟазу ҳәа, даалызхәыцит. Иҟалап ус иҟазҭгьы, аха иара дазҿлымҳамызт, иаҩижьуан.
– Зежә нызқьи ҩышәи ҩажәи жәаба мшы ахылеит иахьа, – ибжьы ширгац аҵәы иахаҵаны иааиргеит уи ашәхымс дшынхыҵыз еиԥш. – Андриа Аранаатәи иқәра, акырӡа иаԥсоу иԥсҭазаара!..
– Иахымлакәа... – кәармак аҟара аччаԥшь аӡыҷҷеиԥш аҳауаҿ абжьы аалыргеит, макьана цқьа иахьылашамыз акәакь ахь инаскьаган игылаз астол иадтәалаз Аҭакәажә, иаалхыҳәҳәо ихәаз лыбӷа дацәцарц лҭахушәа даахәцәырххан. – Атәыла бгеит... – Агҿаҩраҿы зхы ақәырԥсны амажәа зкәаҳауаз иԥҳәысгьы илҭынханы иҟаз лԥынҵа аахьарҳәны, имырхаакәа днаизыԥшит.
– Иахымлакәа... – аҽа кәармак аччаԥшь аҳауа иналалҭәеит Аҭакәажә. – Уажәшьҭа изумҳәозеи, уаниуаз ҩаха-ҩымш Хьыкәыр, лыԥсы сакәыхшоуп, иузҭымхит уаҳа акы угымхеит. Уахгьы-ҽынгьы саалԥырымшәо слыдтәалан... Дсабимзи, рыцҳа, илхылҵуазиз... Иахьеиԥш исгәалашәоит, аҳәасақәа быбышӡа ишәҭны иҟан... Адырхауха иаахҵаалашәа иҟалан, аҳәасақәа ирықәжьыз ашәҭгьы лхыблаа ицеит... Ашықәсан, иара усгьы, ӡнаашә кәҷышьк назҵаҳҵоз ҵәыҵәырак злаҳхшаз ҳамамкәа ҳаанхеит...
– Аҳәасақәа анышәҭыз! – инацәақәа ӷаӷаӡа иҩышьҭихит уи, диасны астол егьи ахахьы днатәан. – Акы шсылҵуаз уиалагьы иҩашьомызт...
– Ианышәҭыз акәым, аҵаа ианаблыз! – Аҭакәажәгьы лыӡа ӷаӷаӡа иҩышьҭылхит.
– Усгьы акәыз...
– Аха улеишәа бзиан, уа акгьы сызҳәом... – нацылҵеит Аҭакәажә аказы дрыцҳалшьома уҳәартә. – Акруфон, унҭаҳәахаа уцәон. Улацәақәа шаахутлак аԥыш-ԥышҳәа уччон. Иоуразоуроу ихәшамзи ахшҳәа илымаз Хьыкәыр, лыԥсы сакәыхшоуп.
– Уи бзиоуп, Аҭакәажә, аха ацәажәара балагази уажәи рыбжьара шаҟа бцәажәахьоузеи?
Урҭ еснагь аҵәы еиларҵалон, аха уажәы ас дахыццакны дахьалагаз, маҷк азцасра шалаз, ианиҳәа ауп иаргьы иангәеиҭа. Иԥҳәысгьы дааизыԥшит, аха акгьы ахылымҳәааит.
– Зегьы ааицуҵар, шәышықәсабжак еиҵамкәа бцәажәахьеит, – даналагалак ԥыҭк дацныҟәар акәын. – Базхәыци, шәышықәсабжак бааҟәымҵӡакәа бцәажәон!
– Усҭыҳә наҟ! – лҽаҵалырхомызт Аҭакәажә. – Имцәажәо ҳаӷоу дибааит. Уабду Сабыда 90 шықәса ниҵит, аха иааиҳәахьаз зегьы ааицуҵар, ҩымз ҟала иҟамла...
– Сара захь сцада, нас? – Андриа иҽахаршәалан дааӡырҩит: ардәына уаҳа ашәа аҳәомызт.
– Шаҟа уцәажәаз акәым, ҳәарада, аус злоу, – нацылҵеит Аҭакәажә иара иқәымкӡакәа. – Шаҟа уҳәаз ауп. Арҭ ажәа бзиақәа, зегьы ҳҽызлаҳарԥшӡо, аԥша иаанамгаӡеит, ауаа ирҳәеит...
– Ус иахыбымгаӡан, – лажәа днаԥыҩуеит иара. Баналага инагӡа, сабду егьа ԥыҵәҵәа-ԥыҵәҵәа дцәажәозаргьы, акы иҳәозар акәхарын, ииҳәозиз, уеизгьы?
– Ииҳәоз ҳәа акрыҟазма «мамоу», «мап», «мамоу», «мап» имшын, дара аҩбагьы ирҳәоз акы шакәызгьы... – уажәы иара иахь иаалырхынҳәит лажәақәа.
– Ус акәзар – еилкаауп – сара уи иахь сымцаӡеит. Иаасҳәо зегьы уаламкьысӡакәа агазеҭ иануҵартә иҟоуп, – уажәшьҭа дрылган дыҟазаргьы цәгьа ибомызт.
– Убз уасуанаҵы, атрактор ахьзымнеиз агҿахақәа уцәаӷәар, – лажәа мырхаакәа иналалҵеит иԥҳәыс. – Ана лбаа ацәқәа ҭоуп, сынтәа уӷә рымбаӡац, иҵакны иаахуӷьӷьар. – Нас имҳәакәа, ажәақәак шыбжьалыжьыз
мҩашьо дааҿахан, ԥыҭрак ашьҭахь инацылҵеит: – Уахь уахьымӡар ҳәа ушәома...
– Атрактор иахьынӡацәаӷәаз ибызбырхап, – иаахижәеит иаргьы ихьамыршшакәа. Аҭакәажәгьы дааиҿаԥшын, иаразнак лхы наҟ илырҳәит, гәрамгарҭас дҟалҵозшәа; лыбӷа ахәарагьы аҽышәара ааҟанаҵеит, еиҵыҵырц аҭахушәа.
– Ари сиқәгәыӷыр, егьирахьгьы ус инхон, – лҳәеит иԥҳәыс, – игҿахоуп ҳәала, изакәытә нышә ԥсылоузеи...
Аҵыхәтәантәи ажәа анылҳәа ицәа ҩеихыԥеит Андриа, убас ицәымӷын уи анышә ианадыркылоз. Ацә шьны ацәа анахырхлак, ашьаҟәадабаа зыхьшы иҟоу аҳәызбала уи аԥсыларақәа анныддырбо аиԥш, егьырҭ иахәаԥшуа бла рхамшәа. Ахҿа дәықәиҵошәа илаԥш иԥҳәыс лахь инаиршәит, аха уи дааҟәымҵӡакәа акәаҳа дамхон.
– Ҵыԥх убарҭ агҿахақәа рҿы еиҭасҳаз аџьымшьы џьымшьы еиԥшымхеит, аџыш џыш еиԥшымхеит, ахапара хапара еиԥшымхеит...
Уи акәаҳа дамхон дааҟәымҵӡакәа.
Лцәеи лыбаҩи еикәыршаны дахьгылаз ахь днаԥшын, ибжьы аҵәы иахаҵаны дааччеит.
– Изумҳәозеи, дадгьа, қыҭак рзы иҟамлоз аԥҳәыс данузысҳәа... – уи хьалыршшарц акәхап, ҽыргәаа ааҟалҵеит Аҭакәажә. – Луы уашьуам, лҳәа уашьуам, жәаҩык аҳәса ирзыҟамҵо лхала дахьӡоит. Ауаҩы бзиа даныҟоу идыруазароуп...
– Иахьидыруа мацара азхома... – аҵәы налеиҵеит уажәы илҳәазгьы. – Игәалашәозароуп, ихамышҭуазароуп... дшыԥсыша аиԥш...
Иԥҳәыс лахь днаԥшит Андриа – уи, дҩа-дыԥсы дшыҟазгьы, акәаҳа зкәаҳауаз лнапқәа макьана иӷәӷәан. Урҭ амажәа иаларԥа илкуан, иқәлырӷәӷәон, иаанкыла-аанкыло илымпыҵалырӷәӷәон, нас лнапы алылхырц арахь даахон. Ԥыҭк уеизгьы лнапы ишамаҷабыз арахь иаалылхуан.
– Исхашҭыз, – дышлыхәаԥшуаз аҟара лцәа иалашәазар акәхап, иара иахь даахьаҳәит аԥшәмаԥҳәыс. Иааԥсахьаз, аха макьана еихымсыӷьыцыз лыблақәа был-былуа инаиқәылкит. – Абри аҳаҵла зегьы ашәшьыра ианаргеит, сынтәа ҭагалан ма инкарффаӡаны икоуҿароуп, ма ашьапы иҩыҵакны ихурԥароуп...
– Ибҳәо закәызеи, нанхеит! – днацралеит Аҭакәажә. – Ари аиԥш аҳа... ихәыҷы аахыс зегьы агьама ргәы иқәуп. Насгьы... уи еиҭазҳаз дыбхашҭма. Данцоз аҽныҵәҟьа, акыр ҿало иҟалар салашәгәалашәалап иҳәан, еиҭеиҳаит. Бҿы иҭарӡаны ишԥабҳәаӡеи... – Аҭакәажә лыбжьы агәынамӡара хьанҭаӡа иаалымнаҳәон. – Дгьылымзар иҟоузеи, ибзымхаӡои!
– Адгьыл лызхартә... – Иахьа ларгьы, иара иеиԥшҵәҟьа, цасҳәа игәы изырхьуа акы сзыԥшаанда ҳәа дыҟан. – Ани мгьал харӡаа бзиак иаҟарам ахәаҿы хынҩажәа абиԥара рыжхьеит, аха ирызмырҭәӡеит лара илызхахуа дыҟоума!
– Дихеит, – лҳәеит аԥшәмаԥҳәыс, ргәы иалсыҵәҟьан иахьылҿадырхьыз усыс имкӡакәа. – Ҳамзар иҳамоузеи... Егьырҭ бымбои, ианаамҭаз еилырхын, амахәқәа рҽааныркылт. Ирҿалашагьы рҿалоит, адгьылгьы рацәак рыҵаркӡом...
– Ари қыҭак рызхара ҿалоит... – Аҭакәажә лгәы иалсны дыҟан.
– Изаҳҭахузеи?! – Амажәа лнапы налалырӷәӷәеит уи зынӡа илырпыҵыр лҭахушәа. – Џьаргьы ирыдыркылом. Абазар ҳақәгылан ҳара иаҳзыҭиуам...
– Зынӡа акгьы ҿамлаӡозаргьы – еиҭазҳаз иаҳаҭыр аҟнытә... – Лыбжьы ааҵыс-ҵысит Аҭакәажә.
– Ааи, дихеит... – уи ас лхы иахьақәылҵаз еиҳагьы илырҵасызшәа ибеит, абжьааԥны зыԥсы акы ахызмырӡааӡоз аԥҳәыс. – Ибгәаламшәо, уажәы еиҳа иаҟәыҵуа иалагеит акәымзар, аӡәы дыԥсыр, иҭынхацәа зегьы ҩыџьа-хҩык ирзышьҭымхуа патреҭк-патреҭк ҟарҵон... Нас аԥсы ишьҭахь инхаз ирблыр ирзымбылуа, икарыжьыр ирызкамыжьуа, агарҭа рымамкәа иқәхон... Уи аԥсгьы ихәом, абзагьы...
– Бысҭыҳә наҟ! – дгәаан уахь днаԥшын, нас дааӡырҩит Аҭакәажә, уажәраанӡа зыԥсы ӡаны зус иаҿыз ацәгьеи абзиеи, абзиабареи агәаӷи, ацқьареи, ацәыхцәыфареи ҷан-ҷаны икны иахьеибафо рыбжьы ахьлаҳашаз днанагазшәа. – Акрыбдыруеит ҳәа сбыхәаԥшуан, арахь... – нацылҵеит уи, уажәы дахьыӡырҩуазынтә иааҩызшәа. – Апатреҭыжә еиԥшума аҵла, уи – аԥсы ахоуп. Ибҭахызар, иара иԥсахаарагьы алоуп, ибжьы агәалашәоит... Сара
уахь саннеилак иблақәа рыла исыхәаԥшуеит... – лыбӷа ахәара иахьынӡалнаҭоз лхы ҩышьҭыхны данынаихәаԥш, зыԥшшәгьы цахьаз, зылашарагьы маҷхахьаз лыблақәа рҿы лылабжышқәа кәеицеиуан.
Ауаҩы дажәуеит, наа дзымнеиуа дҟалоит, аха илаӷырӡ ажәӡом, мшаҽнеиԥш икәеицеиуеит, иааџьеишьеит уи. Уи мацарагьы акәым, уажәы иара иаб изы ибла зцәаакхом, дышҭахаз, шаҟа ианаамҭаз, изқәаҭыԥ ара иахьыҟамлаз – зегьы шидыруазгьы, ишихамышҭызгьы. Урҭ зегьы убасҟак дрышьцылахьан, насгьы, иаб зегьы рыла иара иаҵкыс деиӷьын, дшыҷкәыназ, дшыцқьаз, аԥсҭазаара агәых-ҵәыхрақәа, ауаҩытәыҩса иара ихаҭагьы гәҩарас имам аҭылашьцаарақәа ртәы игәы ахьамхәыцыз, иааишьа змамыз агәыҩбара иоуаанӡа дахьцаз, иаӷа дидыруа, дшиҿагылаз, иахьа уажәраанӡагьы инханы иҟоу ателеграмма ишаҳәо еиԥш, «иԥсадгьыл шихьчоз хаҵала дахьҭахаз» аҟынтә. Насгьы, иара, зцәаныррақәа зегьы ццышәхахьоу, злакыҵақәа иҭҩааз аҩаршьҭра иаҩызахахьоу, еилышлаа игылоу, ибзары-бзаруа игәалашәо аҷкәын ҟата изы сҵәыуоит ҳәа дышԥалагаӡо, зинс имоузеи.
Уажәшьҭа абарҭ дрылган дыҟазар еиӷьын.
– Сымаҭәақәа хиоума, бара?! – адәныҟантәи ҿааихак змамкәа еибархьусууаз, иагьанымыз, иагьаныԥсамыз аҟәарҭ иаҵалкыз акәҷарақәа рыбжьы ихы иаламӡо, игәы ишҭамыз даагәамҵцәан дҵааит.
– Ихиоу ушәҵа! – лҳәеит ларгьы, ибаӷьахаз, лнапы еиҳа-еиҳа илызымҭоз амажәа акәаҳара, арпыҵра дахьаҿыз. – Уажәаҟара анумамызгьы уалаӡахьан...
Абжьааԥынгьы мыцхәык ихааны еицәажәомызт, аха иахьа ажәацыԥхьаӡа, знапы аҳәынҵәа илызшьыз ахәыҷы дымшаҭакәа, дрыцҳамшьакәа инапы ианасуеиԥш, еихалабала инапы дасуашәа ибон. Абас џьарацара иҽаназикуаз мыцхәгьы дивагьежьуан. Иҿы ӡәӡәа, ихы ҳәа, иԥаҵа ықәыршә исаны, иҽеилаҳәа-ҽеилаца данылбалак, ибзиан изҿалаз збаҳча еигәырӷьан иаҵаԥшуа иеиԥш, уажәы-уажәы диҵаԥшуан. Даныхынҳәлакгьы, ианакәызаалак илзымхаӡоз аамҭагьы лхашҭны, дахьыҟаз иибаз, иаҳаз атәы леиҳәаанӡа диԥырҵуамызт, убрыгь ҳара иаҳтәуп баша изыбжьаҳарӡрызеи лҳәарашәа.
Иахьа урҭқәа зегьы лхашҭызшәа дыҟан. Еиҳа наҟ иҳәыз лхы-лҿы ҵәыуозшәа акәын ишибоз, аха дизрыцҳашьомызт.
Уажәыгь дазхәыцыртә, илыхьыртә дыҟоума, ааигәахәт иара, дҭәы-дыԥха, дҟатаӡа, анасыԥ, ахы-ахшара – зегьы дрызхьуа, рыҩнашә лшьапы шхылгаз, иԥсҭазаара лҽалалырхәырц... Нас уи, аԥсҭазаара – иара итәгьы, лара лтәгьы – дшааԥханарсыз, уаҳагьы ԥсеивгарҭак, лгәы иабартә иҟаз бзабаак адгьылбжьаха лшьапы нықәмыркьысӡакәа, дахьынӡаанацоз лыхаара-бзаара ганы, лцәеи лыбаҩи шыннажьыз.
– Уарӷа акгьы зқәымыз – лҳәеит Аҭакәажә уажәыгь ара дыҟаӡамкәа, лыбла аӡәгьы дамбаӡо. – Уаҩы димбаӡакәа дыԥсит. Егьа уԥсҭазаара бзиан иухугазаргьы, уаҩы уимбаӡакәа уанцәыҵаԥс, зегьы аӡыхәашь иагаз еиԥшуп... Ауаҩы духагылан аԥсра акыр иаԥсоуп...
Убас лыблақәа акгьы рымбо ианыҟалалак, уаҩы игәы иаанагарын, Аҭакәажә, наҟ, нарцәыҟа дхыԥшуеит, аха бзиак лбом, мамзаргьы, ианаалыдгылаҵәҟьалак, ацарҭақәа еиҳа ишеиӷьу гәалҭоит ҳәа.
Аха усҟак изылҭаху здыруада, ани дызхашҭны дыҟоу данааигәалашәо, лааигәара аӡәгьы даныҟам иақәшәар ҳәа дацәшәоит.
Зегьы дара роуп, игәы иаанагеит уи, иахьа убрыгь дизрыцҳамшьо, уахь малазаҵәы уцароуп, аӡәгьы уизынаскьагаӡом.
Лыхҩы ԥацәа налхибаҳәа ицеижьҭеи усоуп, рхы иахашәалан ианбаабжьадыршәуеи ҳәа, уахгьы-ҽынгьы амҩа дшаԥшыз усгьы ицахьаз лыблақәа цаӡеит. Дара, «аӡхыҵра иаццаз» ҳәа, дзышьҭаз лԥацәагьы, ус ишаарҭаххалак иашьҭӡомызт уи изышьҭалан ицаз. Ԥаса-ԥаса рҽаамахуа, инеимда-ааимдо еиҳа ирласны иаауазҭгьы, ма аԥхынрақәа рыхшара арахь иаарышьҭуазгьы, аҵыхәтәан, еиҳагьы ианаҭахыз, ирцәагхо иалагеит.
Аԥацәагьы анбатәиқәоу, ирмеигӡакәа рымч ашәахьан усҟан иргәаԥханы изыццаз зегьы, уажәшьҭа даргьы ирхылҵыз ирзыԥшын рыла ҭраа, дара раҵкысгьы инахараны иагома, рыкәша-мыкәша инхартә изыҟалома ҳәа.
Убасҟан лыԥсҭазаара зегьы аҿы еиҳа зҵазкуа аныҟало ауп, аҳаҷаҳәа дааилшәаны ихшыҩаҿ иааит абас, уи зыла иабо дылҭахыҵәҟьоуп.
Иара ихаҭа аԥсреи абзареи дрыҵарымкуа, наԥшыхақә мацара ибаларц дыннажьызшәа акәын ихәыцшьа шыҟаз.
– Ма ишԥашәҭыз убри ашықәсан аҳәасақәа, – арахьтәи адунеиахь дааларц, аисырхәҵәеиԥш деиҭанахьынҳалт Аҭакәажә иара иира атәы. – Икыдҳан... икыдҳан... Уахыктәи ҵаа хәыҷык инықәҷыҷаа иагеит...
– Аҳәасақәа анымиз ииз... – иҳәеит иаргьы игәы ақәҿыӷьны.
– Урҭ зегьы акы иҟанаҵон, баша ахала иҟалоз џьушьома, – иажәхьаз, иҭшәахахьаз лрыԥҳақәа ирҭамӡо даақәыԥсычҳаит Аҭакәажә. – Аԥхьаҟа иҟалашаз абон... аҭәагашора, – аибашьра...
– Уи ашықәсан, аибашьра аныҟалаз ашықәсан, аҳәасақәа шԥашәҭи? – дҵааит Андриа. – Саргьы исгәалашәартә сыҟан, аха сушьуазар акы аасгәалашәом.
– Уара насыԥ шкәакәа, – изыгхахьаз ллымҳақәа аҽакы иаламҩашьаӡо аибашьра ашьҭыбжь џьара ирзынханы иҟоушәа дааӡырҩит. – Уи згәалашәодаз... Ауаҩы игәы амца анықәслак иблырсҭахоит. Убри аблырсҭа ахьаа ада акгьы азынхаӡом.
Аԥшәмаԥҳәыс амажәа кәаҳаны далган, иааиҵылхын, иԥыҟҟа-ԥыҟҟаны иҟалҵеит. Нас урҭ рахь ҩба иаарласны иааиҵылхын, руакы ачанах гәаҩа ду хырқәацәаауа лаԥхьа иқәгылаз ашәаӡарҟәыҷы ала ирыжәпан иаахылҩаӡан, егьи хыхь инақәылҵан, ахырҷара дналагеит. Ԥаса, амажәа аԥсы ҭылхырц лҭахушәа, излалырпыҵуаз лнапы, уажәы аӡахырсҭаҿ данааи, аҩымаа арахәыцқәа ирҿылшьуашәа акәын иқәхәмаруа лнацәкьарақәа шықәыҩуаз. Маҷк иадамзаргьы, лнапашҵа иҵоу амсақәа ирыҵахан инханы иҟазар акәхарын лыӡӷабра.
Иҽеилаҳәан, ацара ада моу имамкәа дырҩегьых амаҵурҭа абарҵа данааҵала, иԥҳәыс аԥенџьыр дылԥшны лхы наиқәылкит:
– Амҩан џьара Нинеи Аркадии убозар... – ҿаалҭит уи, рыцҳарак иақәшәан иҟоу рыӡбахә лҳәошәа. Дызҿызгьы
дааҟәыҵын, наҟ-ааҟ иԥсы-ԥсны аԥсаатәқәа лкуашәа, ихьынҳалаӡа иҟалаз лнапқәа наҟьаны, ԥыҭк аԥенџьыр ахь дааскьеит. – Иубар ус унарԥырҵны умцан... Аркади ҵәыцақәак иркы. Изеиҩысыртә иҟазар аҩыџьагьы еицааит, сырзыԥшуп...
Изеиҩысыртә иҟамкәа, гәаныла даагәамҵит Андриа, русқәа рхы еилахоит; ҩынгьы змам, гәарагьы змам реиԥш, егьарааны иубаргьы амҩа иқәуп, ма автобус иҭоуп, ма адәыӷба.
– Аҟәа ароума, насгьы жәларак раҳәатәыс исымоуп, – иҳәеит уи дацрамлакәа. – Избаҵәҟьар, акы азааӡбап... Бара ибымҳәар, сара срывсуашәа.
Убасҟан, имыркьыкьыкәа дахьалацәажәаз акәхап, амра иашәны, зԥынҵа зҭынханы иҟаз лхы-лҿы аԥсы ааҭалеит, лылаԥшгьы аахаахеит. Изеицкқәа, ачуҳа бзиа иалхыз игалифе, аблуз шкәакәа зҵаҵаны хыхь ишәыз икьаҿ ҿыц, ихылԥа (амҳацә мыжда шдуцәазгьы) ихаҟаца данылба, лгәы аахьаԥссеит. Рыҷкәынра лгәалашәан акәымкәа, баша ҳхандеиуамызт, ҳаргьы ауаа ҳреицәамкәа адәахьы ҳцәырҵыртә ҳаҟоуп ҳәа. Уимоу, наҟ-наҟ иԥсы-ԥсны иҟоу аԥсаатәқәа ркушәа ихьынҳалаз лнапы ааԥсақәа рыԥсы ааин, ԥыҭракгьы иҩышьҭылхит.
– Нас, сара стәқәагьы џьара аӡәыр дуҿаҳауазар, – Аҭакәажәгьы лыбжьы неихьылгӡеит абарҵа данныҵыҵуаз. – Шәан дшәымбаӡакәа дыԥсуеит, ауаа рҿы шәыбла шәызцәырымго шәҟалоит ҳәа сызраҳә...
– Избар ҳәара агсыжьрым... – иҳәеит ишылмаҳаз шидыруазгьы, иара ихазы.
Нина рыԥҳа еиҵбы лакәын, Аркади – рымаҳә, уи лхаҵа. Аиҳабы лхәыҷқәагьы хбыџқәан, аха аҩнра ду, лан леиԥш, уахгьы-ҽынгьы хҭацәыха лнаҭомызт. Аиҵбы ани «аӡхыҵра» ҳәа, Аҭакәажә дзышьҭаз далашәеит, днаскьанагеит, дымҩахнаҟьеит, лхаҭа дырзаалон, аха лыԥсахаара дара иахьырзымдыруаз, ларгьы цқьа еилкааны иахьлымамыз џьара илцәалахеит. Зны-зынла арахьгьы илыцаалоз уажәшьҭа зымгәа ааԥшӡахахьаз аҷкәын ԥшьагьаҭҳа, лхаҵа (лхы зқәылҵо), уаҳа иаԥшәымамхаӡаз, рыҩны длыцҟанаҵ, дԥыр-ԥыруа дҟалон, хәыҷы-хәыҷла ани даныӡӷабыз ирдыруаз лыԥсахаара аиуа лзааиуан. Аха иара
дшыналԥыршәалак, ма лхала данаалоз, лыбла кыдхало, лацәажәа лымамкәа, ирбахьаз лакәӡамкәа дҟалон.
Зегьы хаҭа-хаҭала инхеит. Шьоукы, убрыгь азмырхакәа, заҵааира еицәыхарахоит, уаҳагьы ҳҽаашьҭаҳрыӷәӷәоит ҳәангьы иалагом, ҳазгалак ҳагааит ҳәа иҟоушәаҵәҟьа; аҽа шьоукы – аӡә ихацәа аӡә даннықәыԥш, хаҭа-хаҭа иҩуеит, иеиниар ҳәа иацәшәаны. Издыруада дара убарҭ рхаҭақәа ракәзар еиҳа еиқәшәарц зыхәҭоу, ма зегьы еиқәшәартә аҟаҵара зымчу? Иҟоуп аҽа шьоукы – зхала аӡәы изааигәахара иашьҭоу. Урҭ еихоит, еихоит рыԥсы ҭанаҵы, аха абар, абар ҳихьӡеит, ҳаизааигәахеит шырҳәо, алаԥшҳәааиԥш ирыбжьоу иазааигәахацыԥхьаӡа наҟ инаскьоит. Ма аихара иаҟәыҵны иаагылар, наџьнатә ирыбжьоу аҿы иаанымхарызиз...
Иԥҳаиҵыбгьы убри аицәыхарара, иацәцарц еихо, усыс измаӡам реилаҩеиласра даланагалан дыҟан. Лара иҽеихоз дреиуан, аха лхаҵа, акгьы усыс иахьрымам аҭыԥаҿ, ахаҳәеиԥш ишьҭанаҵахьаз аӡәы иакәын.
Автобус данҭала, ашьҭахьҟа акыр днаскьаны дтәеит. Иандәықәлаҵәҟьаз уи усҟак иҭәымызт, иучҳартә иҟан, аха Агаҟа ицоз амҩахь ианкылс, знапы шьҭызхлак рзы ишаангылоз, унацәа узрыламҵо еиҵапапа иҭәит. Атәарҭақәа рыбжьара бжьырҭәааӡаны ибжьагылан, албаарҭақәа – аԥхьатәигьы ашьҭахьтәигьы – ирҿаӷӷа ирҿагылан.
Андриа игәеиҭахьан, иахьеи-уахеи дызлагылаз, зыцәгьеи-зыбзиеи акы нмыжькәа идыруаз ауаа, амҩахь рхы анаадырхалак, ишнықәлалак иаагәоуҭартә рыҽшырԥсахуаз. Шаҟа хара ицарц ақәыркыз аҟара еиҳаны рҽырԥсахуан. Амҩа ишынангылалак, анаӡааӡарантә мчык ааӡон абранӡа, нас абра абжьааԥны излеибаркыз, излеизааигәаз, излеиҿкааз аҽаланагалон, ашьха иашьцылам ишьамхы ишаҵало, ишаркәадо аиԥш, ршьамхы иаҵалон, ирзымдыруа, аха амч еилдыргартә ахы днардыруан, ргәы ҭырԥсаауа ирыҵасуан, рылаԥш агон, ара иҟоушәа иҟамшәа рхы аарханаршҭуа. Усҟан урҭ, урбаны ихырхәаргьы, ажәақәак науарҳәаргьы, аԥхыӡ иалоушәа ауп ишыҟоу. Уажәы Андриагьы уи даҵанакуан, ҳәарада, аха ихала иҵегьгьы иациҵон, дагаӡазшәа ҟаиҵон.
Данҭалозгьы, дахьтәазгьы, иахьынӡалшоз аӡәгьы илаԥш иҽаԥыхьаиршәар иҭахымызт, ршыкьбжьы иаҳауан, аха ирҳәоз иаҩижьуан. Ивараҿ итәаз, абжьааԥны мыцхәгьы иԥхашьоз, ажәацыԥхьаӡа ихәыцы-хәаԥшьха еицрашәоз аԥҳәыс, уаҳа ԥсыхәа анылмоу, лшьапы дықәҟьазшәа дахьынаиватәаз акыргьы дныгҿалырӷәӷәеит. Ауаа иҵегь ианырацәаха, атәарҭақәа рыбжьараҿ илыргылаз леидарақәа ирықәԥало, ирыхҟьашо ианалага, ихтны уаҩы изымҳәоз акы, еихалырӷәӷәоз лхаԥыцқәа ирыбжьыҩуаз ашақә иалаҵәахын. Еиҳа-еиҳагьы автобус аҭӡамц дадлырӷәӷәалон. Лара лыбла хкызаргьы, леидарақәа ахьыркәаҳауа лзацлозаргьы, иара дналызхьаԥшыргьы ҟамлози, аха ус ҟасҵанда ҳәа, гәаҳәарак иман дыҟамызт, иаргьы амҩа ииааира иаҿын.
Иаазқәылаз еиҳагьы аҽарӷәӷәеит убри анаӡааӡара, амҩақәа ирыман иаауа амч. Ԥаса-ԥаса ас џьара идәықәлоз, уи шиласыз аҵәахра имч ақәхон, иблақәа уахь, иимбаӡоз иаганы ишыҟазгьы, иааигәа иҟоу дбаны аԥсшәа иаҳәара иҽахьигӡон, егьырҭгьы ихаиршҭуамызт. Уажәы дахьӡаӡаргьы дгәамҵны ауп аԥсшәа шиҳәо, узысԥырхагахозеи, сахьцалак уҽысԥасҿаужьуеи иҳәарашәа. Ухы узаиааины, цқьа уаарылаԥшыр, угәы ааҭыԥсаауан, абарҭ реиҳараҩык рахьтә аӡәы шьҭахьҟа, иҩныҟа дхынҳәуам, дхынҳәырц далагаргьы имч ақәхом ҳәа. Иара ихаҭагьы убас акәын. Втобуск, ма аҽа машьынак уанынҭашәа, раԥхьа иргылан, абриаҟара иикәаҳахьоу абарҭ адгьылқәа аҽакала ибо далагон, дара ракәушәа, ракәымшәа. Уардынлаҵәҟьа уанцогьы, урҭ маҷк иадамзаргьы аҽа цәак рхалоит, аха уи даарак иҭзыршәшәаауа ида уаҩы изгәаҭом. Иара адгьылгьы аҽарҵысӡом. Ҽыла дызусҭазаалак игәеиҭартә иҟоуп. Иара адгьылгьы увакәарны идәықәлоит. Амашьынақәа анракәха, рҿынархеит, зегьы еибарҵысуеит, шьхагьы, бнагьы – зегьы алашьамх ҵыргоит.
Абас машьынак умҵарсны уанаго, уахьааӡаз, уабацәа-рабацәа рыбаҩқәа змоу адгьыл, уҩны-угәара, ухәышҭаара иаагылазар изықәныҟәо аԥсҭазаара аԥҟарақәа, еснагь иувакны иркыз алаба амч хәыҷы-хәыҷла ибжьаӡуашәа, аԥсеивгаха, ԥыҭк аҟара аҽааиҵыжьха унаҭоит. Аха, зегьы дара роуп, уи уажәы-уажәы ахы игәаланаршәон,
ихылаԥшуан. Арантәи ишцаӡарц идәықәлоз рынкылараз даара аус аухьан, аха амч мырхакәа, иазнымкылакәа асынтәи ицоз еиҳа-еиҳа ирацәаҩхон. Урҭ рахьтә ԥыҭҩык, еиҳарак уажәы иаазқәылаз, уарла-шәарла ихынҳәны иаалоит, рқыҭа, рҳабла иаҿцаауеит, аха урҭ уажәшьҭа иагьсасцәамызт, иагьаԥшәымацәамызт, анкьа алаба рывакуа иаазгоз уажәы ахы цәырнагацәомызт, мычгьы амацәамызт. Урҭ реиԥш иҟоу зегьы аԥышәарччареиԥш акы рхы-рҿы иқәуп, убри иахьзаҵанамкуа еигәырӷьауоу, игәхьааргауоу узымдыруа.
Убарҭқәа рҟнытә, абри ирласны ақәаршыҩқәа ирфо амҩаду асаба ықәырч, инҭаҳа-ааҭаҳауа абасынтәи ауаа мҩаԥызго акы абжьы анаагалак, акәша-мыкәша, нахьхьи аԥсҭахаҩаӡара инаркны, ара лбаа, арха ҭшәақәа, ахәы хыгьежьаақәа ирықәԥсаз, ирҿаԥсаз аҩнқәа, амӡырхақәа, амхурсҭақәа, абаҳчақәа – зегьы иара ихаҭа ибаҩ-ишаҩ еиԥш иҭыԥсааны ицошәа ибон; акәарақәаҵәҟьагьы анааҭрыслак, рыбз аҟәаҟәа ԥҵәаны, уахи ҽни ахьхьаҳәа ирҳәоз рбызшәа еилаԥсо, ргәы иҭоу рҿы ирзамырҳәо иаақәхозшәа. Иара ауаа згогьы ндәықәлон, даргьы зегьы наҵысуан. Аха еснагь абас изҭыԥсаауазгьы убри акәхарын, дара еибарсны иара иашьҭалон, иара икаууа шьҭахьла идәықәнаҵон, иархынҳәуан.
Иахьа, аиашаз, аҽазны еиԥшымкәа ани аҩны, абна иҟоу аратәи аԥҟарақәа, амч еиҳа ирласны икаиԥсазшәа ибеит, ауаҩы дышьны ицо, дзымцо даналагалак иҟәых каԥсо дышцо аиԥш. Егьа ус акәзаргьы, урҭ усҵәҟьа дныжьны, ихьагәгәа ишымхынҳәышаз аҟара идыруан, ус еиҳа иахьыԥхьакырҭақәаз, аламала иахьаргамамхашаз рҽырӡазар акәхап.
Ԥыҭк ианынаскьа, ааигәа-сигәа инеиуаз ҭыҵуа мацара, абжьарақәа рҿы еиҳа иԥысцарҭахеит. Иара иватәазгьы, иваӷәӷәара акәым, иватәараҵәҟьа усҟак ишлыхәҭамыз лгәалашәартә дҟалоу, лыԥсы лӡеит, уимоу, мыцхәы ишыз лыварагьы еиҳа ихьшәашәазшәа ибеит. Ус, агаҿахь игаз ашшараҵәҟьахь ианнықәла, хәыҷы-хәыҷла автобус иҭаз ршыкьбыжьгьы, аԥҳәыс-ҿа лыварагьы, зегьы наскьеит, иара дрылнагеит.
Уажәы, ани аҩнытәи абнатәи амчқәа еиҳа-еиҳа рҽыбжьарӡуа, даноурышьҭ, иахьатәи аамҭа аласшьа иаԥхныҩлан ицоз автобус иахьымӡозшәа, уа иҩны, иҳаблаҿ даныҟаз урҭ иныркылоз, иҭаҵәахны, иҭахәаҽны ихыдартәхьан гәалашәарақәак, цәалашәарақәак ҳәыԥы-ӡыԥуа иалагеит. Урҭ абриаҟара аамҭа еиџьны, еисны иахьыҟаз аҟнытә, рҽааиҵырхырц, рҽаадырххарц ианалага, иахьихьқәоз инаӡеит, иахьаанатәит.
Уи раԥхьа дигәалаиршәарц далагеит шәаџьҳәара абрахь иӡбахә зҳәаз, аха дигәаламшәеит. Игәы иҭамкәа, ихы иҭамкәа ирҳәеит, нас ашьҭахьшәа ауп ихшыҩаҿ ианааи. Машәырны иҿҟьоу, акры идыруаны иҳәоу, сзашьҭоузеи ҳәа, аҵәы алаҵан иҳәоу здыруада. Раԥхьа аӡәы изиҿыҵшәар, уаҳа акгьы аҭахӡамызт. Ари еиԥш иҟоу аҿы акәым, ақыҭа зегьы рынхара-рынҵыра азы акыр зҵазкуаз аусқәа рыҿгьы, аӡәы ус баша иааиҿыҵшәоз ианагоз ыҟан. Аӡәы, ма ихы аладирбарц, ма зегьы акака ахьырҳәо сара сзеицәада ҳәа, ма аԥша изҿанагалалак зҳәо абжьы зҭатәу уск аӡбахә иҳәоит. Уи акәхоит: ииҳәаз ҵоуроума, иҵоурамума, уи зыӡбахә иҳәаз аԥсоума, иаԥсамума ҳәа имшәакәа, имзакәа, инықәҵо-иаақәхуа иазымхәыцкәа, иаразнак иақәшаҳаҭхоит. Иҳәазар баша имҳәеит, ишьҭахь аӡәы дгыламкәа, хыхьынтә џьара иҵарымҳәакәа – ихала игәаӷьрымызт ҳәа.
Иара Андриагьы абри ангәеиҭа, еиҳа зегьы изеиԥшны даныҟаз, знык-ҩынтә далахәмарт: бригадирцәас рхы иҭамыз, ргәы иҭамыз, шьоукы рыӡбахә иҳәеит, зных аҽа уск, ус ихы иҭашәаз аԥшьигеит. Уи мацарагьы акәым, уааиԥхьхәыцаан, ас ишыздыруаҵәҟьа иакәым зыҟасҵарызеи ҳәа, убри иуҳәаз мап ацәыскуеит ҳәа уалагар иауӡомызт, аӡиас иауҭаз еиԥш, нас дара иаахәан ирыма идәықәлон, дара иртәхон.
Насгьы, иџьоушьаша, ани машәыршәа, иалҵуа збоит ҳәа зыхьӡ иҳәақәазгьы, знык уахь ианалашәа, ақыҭаҿ амаҵурақәа змоу реикәшара (ихьоуршшозар – рнапеикәыршара), џьара иамырхыргьы (ихьаршшан иуҳәозар – рхы иақәиҭыртәыргьы), ус адәахьы инрыжьуамызт, аҽа маҵурак рырҭон. Убас, убри аикәыршара ишалоу иагьынхеит, шьоукы-шьоукы инкаҳан иԥсаанӡа. Аусҵәҟьа, акы иаԥырхагамзар, ишамыхәогьы.
...Шаҟаҟалалак, ус акәу, егьыс акәу, иахьа шәаџьҳәара Аҟәаҟа ацара иара иқәдыршәеит. Анҭ, ииасхьоу аӡыжь ихәыҽ-хәыҽны иамоу аԥсҭазаара ашықәсқәа ирыҵышәшәоз ахьшәашәара цахо иалагеит, аԥырӷқәа злабылхьоу, аха макьана ицоу ахәеиԥш.
...Ашәаџь заҳәатәу идыркыз рсиа даннахәаԥш, иибаз раԥхьаӡа ианыз ахьӡ ауп. Убри ахьӡ зтәыз лзы акәын Аҟәанӡа изырҳәозгьы ауаагьы анцәагьы ирхашҭхьаз аҭакәажә лыԥсра, акәымзар, уинахыс ианыз аҽа хҩыкҟа, ԥшьҩыкҟа рхала рзы акәзар, иахьа арахь аӡәгьы даарышьҭӡомызт. Урҭ неиргьы ауан, имнеиргьы.
Ани раԥхьа зыхьӡ анызгьы, абас аказы, ма рқыҭа иалҵхьоу, ицахьоу, иаахьоу ртәы шықәсыкахь зны ианырҳәоз, лыхьӡ аарҿыҵадыршәлон акәымзар, аԥсы лыӡбахә рҳәараҳа лыӡбахә рҳәомызт. Зегьы дара роуп, аҽаӡәы иҳәоны акәзаргьы, уи лыхьӡ анааиаҳалак, иааџьеишьон, мшаҽнеиԥш иҿыцҳаҳараӡа иахьгоз. Аха уи лыхьӡ ахаҭа акәмызт анарха змаз, иашьҭаз ахьмыӡӷ акәын. Иара ихаҭагьы, ани ибыл-былны инхаз ишықәсқәа рышьҭахьгьы, ихы шацәихьчозгьы, ихы анахигозгьы, зны-зынла цәыкәбарк аиԥш, хҩаа-ҵҩаа змам зыхәламшә иазгәамҭаӡакәа иҭабаз анаӡааӡара иаанагозшәа, лыхьӡ илымҳа иҭаслон, игәы ианҭамыз, ихы ианҭамыз, аха уинахыс мчы амамкәа еиҭанкабон. Иацы уахь ацара анидырҵоз, лыхьӡ зныз абӷьыцгьы анааидыркы, уи ццышәхахьеит, аццышәгьы нышәхахьеит ҳәа дшыҟаз, дшымгәыӷӡоз дааилышшеит, инаилнарҟьеит.
Уажәы дахьтәазгьы иҽанааирхха, инапахәдақәа наҟ-ааҟ азынџьырқәа рханы, еимижәжәарц иҭахушәа ихымхәыцуа ианааԥҟьа, руакы ани аԥҳәыс ҿа лывара инадсылт, лыварагьы зынза иҟаӡамшәа аҽыбжьанарӡт еиҭа.
...Лара зшәаџь иҳәарц дцозгьы, ианлааз лыхьӡ уҳәар уаҳа акгьы ацҵатәӡамыз. «Уарӷа» ҳәа, ажәытә нцәахәқәа рыхьӡ еиԥш инарҿадыршәуан. Знык лыхьӡ анырҳәалак, уинахыс илызкыз ажәабжь акыр инароуӡангьы, лыхьӡ ахаҭа мҳәакәа инахыкәша-аахыкәшон, еиҷаҳацәон, иагьхарҵарц ирҭаху, иагьзыцәшәо, иагьзымҵахырхәо акеиԥш. Иара раԥхьаӡа данибазгьы, еснагь лаԥхьа игылоу саркьак даныԥшылошәа, аҽаӡәы иахь имырхаӡакәа илкыз лхы-лҿы хәхәа
ажәны ишыҟамызгьы, лхахәы асапын шәах еиԥш иҟәашӡа ишлан. Уи еиҳагьы дрылнакаауан. Лыбла зҭыԥшуаз еицыхәхәашәа иахьыҟаз, лыблақәагьы убас еицыхәхәазшәа иҟанаҵон, аҵыс кәтаӷь еиԥш иџьоуҳарԥсараха. Урҭ «аҵыс кәтаӷьқәа» уажәы-уажәы аччаԥшь наргәылԥраауа иҟамызт, ишаҟәоушәа, еиқәышьшьы иҟан, иагьыхаамызт, иагьымчымызт. Шамахамзаргьы, иныҭкааны уаҩы ихәаԥшуамызт, ус еснагь асаркьа ианыԥшылошәа иԥшуан, убрагь иабоз абон, уинахыс акгьы аԥшаауамызт, убри аҟынтә, лхы-лҿы еихшәеиӡшәа ишыҟазгьы, лыблақәагьы – аԥсаатә кәтаӷь еиԥш иџьоуҳарԥсараха, дыԥшӡахарц азы зегьы шлаҭәеишьазгьы, урҭ аԥсҭазаара бзары-бзаруа иахьрылмыԥшуаз, дахьыхьшәашәаз аҟынтә, уи уаҩы игәеиҭаӡомызт.
Иара уарла-шәарла данааибоз хыма-ԥсыма лхы-лҿы аҭҵаара далагон. Убри иқәхьшәашәан иқәыз аԥсҭазаара иалԥшны избозар ҳәа, зегьы зыхҟьаз, гәаӷума, ус еиӷьуп ҳәа дажьаны илыхьма, изымҩам ала идәықәгалаз лгәыбылра иахҟьаны, ма ус зегьы лзеиԥшны илыхьу.
Урҭ зегьы изеилымкааит, аха егьырҭ лыкәша-мыкәша иҟаз рыла иидырыз уиоуп, абра дахьааиуаз иҟамыз, ма рхы зхырбаауаз, ма изхыбаауаз хақәиҭрак лара ишлымаз, лхы иалҭа, аҽаӡәы, аҽа мчык илнаҭа. Цәгьак-бзиак азы, ашықәсахь дкылууа данаалак, илзааигәаз, ааигәа-хара илыҵанакуаз зегьы лыкәаӷӷа иааизыҩҩуан. Аха уаҩы ибон, лара убра дышрывагылазгьы, дахьыҟаз, дахьаныз, дызҵазкҵәҟьоз акгьы ҽеила ишырзымдыруаз. Аиашаз, уи аӡәгьы издырӡомызт. Уахь, лара дахьынтәаауазгьы, аӡәы дцаны даахьеит ҳәа имаҳацызт. Усҟанҵәҟьа, иара дхәыҷны данахьӡазгьы, уажәы иҟоу аиҭанеиааи абаҟаз. Ашьҭахь, ашьҭахь ауп акәымзар...
Ара, ашьхашьапқәа ирыдырӷәӷәала, ахәадақәа ирықәцала, аиҩхаақәа, агәаҩақәа ирҭацала ирку, ржәытә, рҿатә, ахәқәа рҿы иҵаԥсоу рабацәа рыбаҩқәа, рхәышҭаарақәа зегьы рдац-ԥашә, рқьабызқәа, рыԥҟаррақәа рымч еиҳагьы ианыӷәӷәаз, иахьыӷәӷәаз аҟынтә ахы иахьақәгәыӷцәоз иахҟьаны, раԥхьа иацәцаз, иашьҭыз, зԥышшәқәа зхыгга, зхахәқәа сапын шәахҵас иҟәашӡа, иаабжьаршәны иаақәлалоз дреиуан.
Уажәы асынтәи ицоз, уахь изыхоз, уи зҽазҭаӡоз анырацәаха, аратәи амчқәа мыцхәы ианрыдыӷәӷәала, зынӡа рыҽцәырган рҳәаақәа рыхьчарц ишалагазгьы, аԥан ззымдыруа ауаҩ иеиԥш иацәшәон акәымзар, наџьнатә ирдыруан уахьтәи амчқәа хәарҭақәак рымамкәа, зегьы ҳзырбо, иназлашәаз зӷәыхуа, ибжьазырӡуа акы акәны ишыҟам, ада ԥсыхәа ҟамҵакәа иааскьаӡаргьы шалшоз. Убрахь ахы хазаргьы ҟалап – амшын еиԥшыз уи амч ду аҽыбжьарӡны хәыҷы-хәыҷла рыҵалара иаҿын. Уи ирзымдыруа, аха агәҩара дуқәа рызҭоз аҽа ԥсҭазаарак, аҽа дунеик ҳәа абжьааԥны ажәаҟынтә ирҳәоз акы иазхьуа иҟанаҵон, ргәы иҭалон, ршьамхы иаҵалон. Еиҳарак аратәи амчқәа еиҳа хыхь иԥеиԥеиуа ирыцәхылаз. Ишнеи-шнеиуаз, уи ацҳаражәҳәацәа реиԥш иаанашьҭуа иалагеит ахаҭарнакцәа, ауаҩы дзырманшәало амыругақәа, ицәанаало амаҭәа-ҩыҭәа, шәыҟәны, быӷьшәны, раԥхьа играмафонны, ипатефонны, нас арадиоқәа, аҵыхәтәан – ателевизор.
Абас, арахьтәии наҟтәии еимларкуаз ихьышьарххо, арахь иҟоушәа уахь иҟоушәа, арахьгьы иҟамшәа уахьгьы иҟамшәа иқәнархон, иацԥыҳәан иаццаз нықәыӡәӡәа иагон.
Андриа иԥсыԥ изымхошәа ибан, иҳәынҵәрақәакгьы ааԥиртлеит, дахьыҟоу ихашҭны, ихы ихашҭны дахьтәаз.
...Асиаҿ ианыз даныхәыҷызтәи лыхьӡ Каԥкаԥ акәын.
Усҟан, даныхәыҷыз, данқәыԥшӡаз, шьоукы, убрыгь азмырхакәа, Каԥа-чаԥа ҳәа ларҳәон.
Дырҩегьых дабылуа иалагеит ани ииаӡаахьоу ихәыҽ-хәыҽны аӡыжь иамоу ашықәсқәа рыхәа-ца.
Ашкол данҭаз аламҭала уи раԥхьагьы ашьҭахьгьы ара ирҳәоз лыхьӡ рыԥсаххьан. Зны, шықәсыкахь иаабжьаршәны лашьа иҩны дшаалоз еиԥш дахьааиз, мшызҳа зызҳауаз, ишыссирхоз уажәшьҭа имҩашьоз Каԥкаԥ данылба, лыхьӡ аԥсахраз Уарӷа ажәак лҳәеит – уи акәхеит. Венера ҳәа лыхьӡырҵеит. Аханатә ара иаур иауит, иамур – наҟ ҳәа дазыркызшәа.
Дара еигәылацәан. Лаб Дачама арра дыҟамызт, аха Марыхә ианеибашьуаз ар рхәы-рыԥхь згоз дрылан, зныкымкәагьы дцеит. Мархәац бзиак иман, убрахь зны дахьцаз ибӷалт. Дачама, Дачама ихалагьы иакәӡамкәа, абык иааихылҵыз зегьы уамашәа еиҿартәын: рхи рхәамцқәеи
ахьеиларсу дырӡырц рҭахызшәа, мыцхәы иҭбаа-ҭыцәыз рыжәҩахырқәа рыбжьара рыхқәа ус ишыгьежьыз иҭагылан, ахәда ҳәа уаҩы иззиҳәашаз акгьы рымамызт, насгьы, рылахьқәа ҭшәаны, рыцламҳәа хьанҭақәа ргәышԥқәа ирықәжьын. Дачама раԥхьа ихылҵызгьы дыԥҳан, аха уи дара зегьы дреиԥшын, убриала лразҟгьы лыциит, уиала иԥҟахеит. Аиҳабы акыр дыхбыџхахьан аиҵбы даниз. Уи убас дшаны диит, даниҵәҟьаз ирызхаҵомызт, аха лызҳацыԥхьаӡа агәра ргон. Лангьы ԥҳәыс ԥышрадан, аха абасҟаамҭа иԥшыз, игәыӷуаз ашьҭра, аҵыхәтәан, иарбан шьаҟәыҵәоу, иарбан ҟәартәроу, еимшәароу, жәҩангәашәԥхьароу дызҵанакыз здыруада, еснагь иагьыргәырҩоз, ҿымҭгьы игәныргоз, иагьззыхьуаз, иагьзеигәырӷьоз зегьы ршьа иалыркәыкәаан убри аӡӷаб хәыҷы лҿы инаӡеит.
Иаалырҟьан лыбжьы ккаӡа игәы иаақәҩит...
Иҟалап, ари амҩагьы, уиаахыс егьа идырҿыцхьазаргьы, иахамышҭыцзар... Ианбатәи аамҭоу ас игәы иқәымҩижьҭеи...
Дахьтәаз дааҳәыҵәы-ҳәыҵәит, инапы аҽимжәан аҽанаҟьа, имашьхәылҵ автобус авара иақәшәан, зныказ изнапык иара итәӡамшәа иаадыст.
Ани аԥҳәыс лыварахь ихаз акәмызт, анцәа иџьшьала.
Иҟан аамҭакы, уи лыбжьы згәаламшәо ақыҭаҿ акгьы ыҟам ҳәа, игәы ианаанагоз: аҩынқәагьы, амӡырхақәагьы, аҵлақәагьы, рааигәара ииасуаз, мышкы ахи аҵыхәеи знык-ҩынтә изыруаз, ианхыҵлак зҟәарақәа зегьы ӷәыхны икеикеиуа изыӡәӡәоз акәарагьы.
Ацәеижь нзыжьыз аԥсеиԥш иқәхан иҟазар акәхап макьанагьы, ихьу-хьууа ихьуаз игәы иаанагеит уи, имҩашьахуа абас иаҳауазар...
Ашьҭахь... ашьҭахь убри аԥсҭазаара ацыӡәӡәахақәа рыла ишыхәынгахаз, убри ацыӡәӡәахақәа рыԥсыԥ ҟәыкы злалбаалдоз лыхәламшәы ишҭабҩакыз, ишҭаӡыз даназхәыц, иара ихәламшәгьы акы еимаҳәахны иакит, иԥсыԥ инамҭо, алагаҩагара иаԥырхаган. Ихазы акәу, лара лзы акәу, аԥсҭазаара зегьы азы акәу, ани ихәыҽ-хәыҽны ииасхьоу аӡыжь аҵа иҭаз ашықәсқәа рыхәа-ца гәаӷны инеицралан, иаразнак иааиқәтәеит.
Дызҭаз автобус дҭыҵны, Аҟәаҟа ицоз абилеҭ аамхны данаақәгьежьаа ауп аҳаҷаҳәа ианааигәалашәа дандәықәлоз иԥҳәыс инапы ианылҵаз. Асааҭ инапы ишамӷазгьы, еиҳа агәра ганы еснагь иамкӡоз авокзал ашә дуқәа рханы икнаҳаз асааҭ ду днахәаԥшит. Зназы, иҟала изеилымкааит: ари асааҭ ала аамҭа маҷын, иара итәы дахәаԥшын, аҽакы аҳәон. Даанаԥшы-ааԥшит, аха зегьы ццакы-ццакуа, амҩа рыбла ихылан, ашьхымза иазымкыкәа игылаз ашьхыҵә реиԥш еилан. Наҟ, автобусқәа рахь изладәықәылҵоз амардуан еиԥхьытта иаҿагылан шьоукы. Бзиа зымҳәоз рхырҿқәа, рҽырхԥаран зқьышәқәа ирыкәыршаз рԥаҵақәа шырҟаҟоз, ирҭахӡамшәа рҽыркатлан ргылашьақәа, ламысла ирлашамыз рылаԥшқәа рыла иубон урҭ зеиԥш уааз. Разҵаара акәым, иара ус рывсрагьы угәы аҳәарымызт. Лада зхы хоугьы ҩада зхы хоугьы ишырҭаху иахьықәҳауа, иԥсшьарҭақәоушәа, иԥсшьарҭақәамшәа, ихәаахәҭырҭоушәа ибжьахәаахәҭырҭоушәа излеиҿкаау, ишеиҿкаау, излеибарку ишеибарку узеилымкаауа, ашәи қашьи реиԥш иахьеилоу иахҟьаны, абанҭ амардуан иаҿаӷӷа иаҿагылоу рҩызцәа ахәаршеиԥш идыршуеит агаҿа ақалақь ссақәеи аиланхарҭақәеи.
...Убасҟан адәыӷба акәыкәыҳәа абжьы аргеит адәахьы, иаразнак иагьеиликааит ари асааҭ адәыӷбақәа раамҭала аус шауаз. Иара дызгоз автобус ацара аҽа 50 минуҭ раҟара агын. Аихамҩа аганахь ала дындәылҵит. Убрагь ауаа ашьхыҵә реиԥш еилагьежьуан. Дәыӷбак ааирц иҟазар акәхарын, аладагьы аҩадагьы иаанаԥшны, реидарақәа ирыҵақь агәҭантәи аперрон ахь ицон. Андриа даангылан даанаԥшы-ааԥшит. Зныказ ус инықәырҩршәа, аха аҩынтәраан авокзал амрагыларахьтәи аганахь илаԥш агеит. Уи ицәа иалашәан дыҟан урҭ – иԥҳаи имаҳәи – абра џьара ишыҟоу.
Аресторан иахьаадәылҵыз хара имцацәакәа еикәшаны игылан, ани амардуан иаҿагылақәоу раасҭа еиҳабацәаз, зымгәацәақәа ааԥшӡахахьаз, зхахәқәа зхажьы аарылԥшуа иалагахьаз аҽа шьоукы. Урҭ, зегьы рлымҳақәа ирыгызшәа, рыбжьқәа хацалан, еизымӡырҩӡакәа акы иалацәажәон. Рқьафқәа ҟаҵаны ишыҟаз ҩашьомызт.
Макьана ажәҩан алацәа еимнамхыц, ранаџьалбеит, игәы иҩыҵаххит Андриа, цқьа рылаԥшра иҽахго. Иҽаахигон, избанзар, имаҳә уа дышрылаз аҟара идырт. Аԥшра дацәыԥсуа деиҭанаԥшны, иаазџьыҟәума уҳәо иҟаз изқәа днықәыԥшит, ихажьы ҟьашӡа ихахәы иахьалаԥшуаз, ихиҿы еиԥшызшәа ибеит, бла зызҭаӡамкәа еизадаӡа иҟаз. Арахь данаахьаԥшгьы убри ауп иибаз, ԥыҭрак иижәыз иԥанқәа зегьы еиланагалан, ихиҿы еимарҩызаа иҟан.
Андриа, иахьа уажәраанӡа ихы жьа-жьо ишааигоз, уажәы ихы аҿаԥхьагьы иҿы иқәшаҳаҭхеит, иккаӡагьы иаахтит имаҳә дшицәымӷыҵәҟьаз. Иҿыцҳаҳараӡагьы абаҩхьааиԥш игәы ааҿнакааит. Уи, иара иҩызцәа рыбла аахтыр зымуаз, иаргьы иԥсҭазаара бжазтәхьаз, уажәыгь ишьҭымӡаауаз рыжәлантә, рдунеи, рымчра ацәа ихикаауан. Иара иамҭахәхаз иакәымкәа, зҽазҭоз, зыкәша-мыкәша иҟазгьы уахь ирыхан изгоз, иамҭахәызтәуаз дреиуан. Андриа абжьааԥны аринахыстәи ҳәа дзышьҭазгьы даиуамызт уи. Аринахыстәи ҳәа дзышьҭаз шәарҭан, иахьдуӡӡаз, ҵыхәаԥҵәа ахьамамыз, инымҵәаӡоз амаӡақәа иумырбаӡакәа аӡеилагьежьыреиԥш уаланахалар ахьалшоз аҟынтә. Арҭ рцәа рхикаауан, аринахыстәи аӡыблара иаланагалоз, атәы зҵаанӡа ибжьызԥаауаз, изырҩашьоз, арахьгьы иацәзырӡуаз, наҟгьы иацәзырӡуаз.
Дгәаҟ-гәаҟуа иԥҳа лыԥшаара далагеит. Агәаӷ зныказ иблақәа ашәаҳаит, нас иаалырҟьан ихнарыцқьаан, акы аҩымшәо иҟанаҵеит. Рацәак дадмырхалакәа ирласны дрыԥшааит уи. Автобусқәа злацоз аганахьтәи акәакьаҿ дгылан лара, – авокзал аҭӡамцқәа ихьыр-вырӡа ирыдыз, еснагь ихьшәашәаӡа иҟаз амармалташь лҽадҵашәа, лҿы наҟ ирҳәны. Дхаҳәхазшәа қәацарак лымаӡамкәа дышгылаз ала, лылабжышқәа арахь иҩеиаанӡа ишылбаалдоз ҩашьомызт. Џьара ус харантәи лыцәаарак днахьыԥшыргьы, лхы-лгәы шыҟоу иаразнак идыруан. Амацәыс идсылазшәа даагаз-ҽазит. Дгылан ус дҳашҳатәарахазшәа минуҭқәак, нас, сгәарҭаанӡа иҳәан, даахьаҳәын, деиханы иҿынеихеит. Ихы рылеигалартә имбеит, еицәеитәыр ҟалон. Иаргьы, иахьак дызлаҟаз ала, зынӡаск ихы дзақәгәыӷуамызт.
Аринахысгьы ишԥалыԥсыхәо, игәы еиҟәыҷҷо дхәыцуан уи деиханы дахьнеиуаз, длашәхеит, зегьы шылдыруазгьы, ибла данынхыԥшыла илхашҭуеит, ианалыжьуеит, дихашәалом. Уеизгьы, акы ӡбатәуп, акы лзыӡбатәуп, дыгәжәажәон уи, зынӡа лгәы ҭаԥҽаанӡа, лыԥсҭазаара далгаанӡа.
Аҟәаҟа дызгоз автобус андәықәла ауп цқьа иангәеиҭа, уи шаҟа еиқәшәаз, араанӡа даазгоз аасҭа амч шаҟа еиҳаз. Уи цон ижжаӡа, иԥшахоз аҳауа еимгәыцҟьаа. Автобус абас иӷәӷәаны ишцозгьы, аԥенџьырқәа бжа иаартны ишыҟазгьы, ишоуран аҩныҵҟа. Уажәы-уажәы иаабжьырҟьа-аабжьырҟьан, дзыдтәалаз аԥенџьыр амра цаҳә-цаҳә надыҷҷалон. Автобус хьаҵәицыԥхьаӡа иармарахьала дхьанарԥшуан, амра зхыԥхало, еилаарцыруа ажәҩан ашҵа иҵаӡуаз амшын ахь.
Аҵыхәтәаншәа, уахь аԥшрақәа дырҟәаҵын, илаԥш автобус аҩныҵҟа иаахигеит. Иахьынӡаизгәаҭартә иҟаз иидыруаз ҳәа уаҩы димбеит.
Ҩыџьа-хҩык раҟарагьы гылан. Итәазгьы, еиҳараҩӡак ара иақәтәаз шракәмыз ҩашьомызт, рҽеиқәрыԥшьыхаа, амҩеи ркыдиааларҭақәеи рыҽрыҭан иҟоуижьҭеи такәы шааҵуа убон. Урҭ ахьынтәаазынтә ирхылаԥшуаз акыр рышьҭазу, наҟ иаҭархынҳәырц, мамзаргьы, шәца шәахьынӡацо, акаҿы шәаанымгылан, аказы шәаанымгылан ҳәа иоурыжьзаргьы здыруадаз, аха иара иахьынӡеибарҭаз, реиҳараҩык иара иаҵкыс рхы ргәы азҭан, рхы ақәкны иахьцоз ргәы азҭынчын.
Ихы хьамырҳәыкәа, иблақәа рыла днаихәаԥшит идтәалаз. Уи уаҩы шәпажәпак иакәын (иахьа дахьаатәалак ашәпацәа иқәуп), икьаҿ ишәыхны ишикызгьы, ихахәда, ихи-иҿы, зкалҭқәа рахь ацәаҳәа ԥшӡақәа зылдаз ичабра ду ахьрықәишьуаз, уи иақәирӡуаз иҽырххарақәа, усгьы дҟаԥшьын, аха зынӡа дуаркалеиуа дҟанаҵон. Нас, ичабра ааиҵәахын, иеиқәа ахаԥса зыркны наҟ-ааҟ ижәҩахырқәа ирыхшьыз арезинақәа ааиҵыхны, рыбжьы рганы иаауижьит, уиала иҽирдарц иҭахызу, мамзаргьы ани амардуан иаҿагылақәаз ртәы, акыр иуаҩрахь дышнықәлахьазгьы, макьана илахан иҟаз инарҟаҵозу. Нас ишлиапа икьаҿ иахьақәыз иааирҽеит, игалстук ахәда ааркәадаӡаны, ишьҭахь иҽынкыдҵан, илацәақәа аахиҩеит. Дмыццакӡакәа, иара ида икәша-мыкәша аҽаӡәы дыҟамшәа, ихы ҳаҭыр мыцхәы ақәҵан амаҵ шиуаз ала, иҟазшьала, машәырны аҵаулара дуқәа рҟынтәи аӷӷарахь иаанагаз амшын ԥсыӡ ду аиԥш акәын дшыҟаз.
Иватәази иареи ирымариашан, егьи азыбжахь итәан ҷкәынаки ӡӷабки. Андриа иаразнак игәеиҭеит уи ихахәы
иаамҭамкәа аӷахара ишалагахьаз, илацәақәа ҭчаа дшыҟаз. Аӡӷаб қәыԥшӡак лакәын. Ианалагоз имбеит, аха урҭ ажәақәа неимда-ааимырдон. Иара, ихәамц зегьы уахь ирҳәны, ажәақәа илзикуаз зынӡа рхы иоумыжькәа, иаҭаххозар еразнак даахарц, ԥыԥшрак аҳасабала имҩаԥигон. Раԥхьаҵәҟьа аӡӷаб лҽадцалан аԥенџьыр ахь дыԥшуан, нас, дышнеи-шнеиуаз, ирлас-ырласны лылаԥш неиҿалырԥхо далагеит (лыблақәа ҭшаша, ллакҭа ԥшӡан). Аҵыхәтәан, наҟ асаркьа лыжәҩахыр надҵан, лҿы арахь илырҳәын, иара уажәшьҭа, «уаԥсҵәыла» инаишьҭуаз ажәақәа, ларгьы еиҳа ирацәаны иналалыԥсо далагеит. Ажәак лҳәацыԥхьаӡагьы дхәыцыхәаԥшьха деицрашәон. Иҩашьомызт, рацәак зымбац, зегьы раԥхьа ишаазбаз игәнызкыло, акы ада акгьы ззымдыруа ҳәа, изышьҭақәоу дышреиуаз. Ус иҟоу иахьатәи аамҭаз имаҷхеит, аха уеизгьы иҟоуп. Ус дшыҟаз ибеит азоуп ани ишыҷкәыназ зхахәы каԥсазгьы напы злылеикыз. Уи иҵегьгьы наҟ иҽанеиҭа, иқәсхьаз иџьынсқәа дырҭаҟыҟы, иԥхьаҳәҳәаз имаӷрақәа ирыҵыҳәҳәоз имышьхәылҵқәа аџ рықәтата, угәы злеихылоз акы далаҟамызт.
Анҭ зегьы згәы иҵаххуаз Андриа, уаҳа уахь сыԥшуам ҳәа иӡбан, арахь даахьаҳәит. Ашоурагьы акыр дакхьан. Икьаҿ ааишәихын, ишьамхы инықәиҵан, ус акгьы имбаларц илацәа неиқәиԥсеит.
Автобус аадәықәлазар, иацнамҵозар, иагмырхакәа ажжыҳәа инеиуан.
Андриа идыруан абарҭ иибоз зегьы абас изҵәылихуаз, егьырҭ зегьы реиԥш ҽырдагәа, ҽмырҳа ҟаҵаны дахьзымтәоз зыхҟьоз ани ихылаԥшуаз, наҟынтәи ишьҭихыз амчқәа шракәыз. Уи идыруан, урҭ шилаҽхьаз, ишьа ишалоу, ида ишҭаныҟәо, ицәеи ижьи рыбжьара ишыбжьоу, ари автобус акәым, аракета дҭаҵаны акосмос ахь ддәықәуҵаргьы дшоунамышьҭуаз. Уажәы аӡӷаб лтәы игәы ҿнакааны дахьтәаз, ихы агәаӷ ааихәеит, агәаӷ акәым, иагьааҟәнишьеит, знымзар зны, цасҳәа аума, иҭаххаҵәҟьан аума, убарҭ зегьы иҽрымжәан знымзар зны игәы иааҭаххаз, ихы иааҭаххаз ахьизыҟамҵац.
Уи амчгьы сареи сара сҩызцәеи рҿы мацара ауп иахьыӷәӷәоу, зынӡаҵәҟьа дышиашам аҟара шидыруазгьы, игәы иаанаиргон, ма дарыӷәӷәондаз, дхьанаршшоит ауп.
Абарҭқәа аҳазшәаҵәҟьа, хәыҷы-хәыҷла ихылаԥшуаз, алаба ивазкуаз зегьы дынрыжьызшәа ибеит. Аха урҭ данынрыжь, егьырҭ дандәықәлаз аахыс ихы иҭагьежьуа иҭаз хынҳәуан, аӡыршы иҽацәганы аӡыблара иҽеиҭон.
...Лыччаԥшьгьы... Убас еиҭаҳәашьа амамызт, илашан, ицқьан, иԥхан. Лыччаԥшьгьы, лыччаԥшьгьы... Ауаа рахь уажәшьҭа изгәалашәо маҷзар ҟалап, избахьаз, изҿаԥхахьаз рахьгьы.
Ауаа еиҳа агәхашҭра рымоуп, ианааиӷьхалак, иахьеи-уахеитәи рыԥсҭазаара аныҟәашәа анааиҟарахалак – иаргьы ихы рылымхыкәа игәы иаанагон уи.
Аха егьырҭ, абжьааԥны аԥсы зхам ҳәа ирԥхьаӡо, акгьы рхашҭӡом. Урҭ ҿымҭ-ԥсымшьа, ишьхныԥсыла иахьгылоу, ушынарыхәаԥшлак, акака уарҳәоит. «Иугәалашәоу? Иухашҭма? Ишԥоухашҭи? Изухашҭзеи?» – рҳәоит урҭ рыбжьы мыргаӡакәа. Ауаа зыҩноу, иахьтәоу, иахьгылоу, аԥхыӡқәа зыҩнарбо, иаагылазар изықәгылоу, иназқәыс-аазқәысуа, ирцәаӷәо, ажәла зырҭо, нас зжьы змырхькәа идрашәо, абаҳчақәа зқәеиҭарҳауа, еснагь ҿамҩак-ҿамҩак рыԥсы ззынрыжьуа – аҩнқәа, амӡырхақәа, амхурсҭақәа, аҵларақәа, адәқәа, ахьхьа-хьхьаҳәа ицо аӡқәа – урҭ зегьы ргәалашәозароуп. Урҭ ргәалашәарагьы анҵра амазароуп, рхаҭақәа реиԥш.
...Аибашьра ианалга адырҩашықәсан, агаҿантәи ақалақьқәа, аиланхарҭақәа, иныбжьаршә-аабжьаршәны абомбақәа рылаҳауа ианалага, Уарӷа арахь, лашьа иахь, ақыҭахь дааит. Усҟан хҭацәыха аӡәгьы имамызт, ахәыҷқәагьы аҳәсеи аҭаҳмадцәеи ирывагылан аус руан, иаргьы уи азхәыцха изҭадаз, аха ашьҭахь-ашьҭахь, убасҟантәиқәа рызхәыцра иааҭҟьаны ахыхь еиԥш, ихы ианҭалоз игәалашәо далагеит. Каԥкаԥ, иахьа изҽыҵылгалак ҩынтә-хынтә рыҩны иааиуаз, Уарӷа данаа инаркны мчыбжьыкахь зныкгьы лхацәа анықәԥшырҭагьы шырмоуаз; игәалашәон иан мчыбжьык ҩымчыбжьа аусура ҳәа ахара данадырхоз.
...Андриа убас еиԥш иҟаз ахәыцрақәа гәаӷьны иахьцәыригаз мацара ихы еиҳа ҳаҭыр ақәиҵеит. Аха ани ихылаԥшуаз рахь, иара ихазгьы дыззымхәыцшаз, даԥхьзырҟәҟәоз, алахҩара, зшьапы нхаз, иныбжьаршә-аабжьаршәны ихҭәасаауа ашәра аиԥш имцоз ашәаӡыӡара аарҿыхан, иҩныҵҟа ааҭнархьшәашәааит. Иблақәа аахтны, иҽмырқәацакәа даанаԥшы-ааԥшит. Зегьы ахьтәаз итәан, реиҳараҩык хырсысуан, ма ус рыблақәа еиқәыԥсан. Ани, заацәа зхагәҭа, зхәымаа-жьымаа иалԥхо иҟалахьаз, маӡажәалашәа игәыԥҵәагаха акы ихыҩуан, аха уахь дхьамԥшит.
Дырҩегьых иблақәа неиқәиԥсеит.
Автобус иацнамҵозар иаагмырхаӡакәа ажжыҳәа ицон.
...Уи убасҟак дшан, ианакәызаалак дшьыцуа димбеит. Аӡәы акы илан дылбар деигәырӷьон, лыччаԥшь лаша наихалырԥхон. Иара, абриаҟара аџьабаа шимазгьы, хҩаха шимамызгьы, ус изыԥхьо акәым, маҭәарцыԥхьаӡа класск рҵага шәҟәык, рҵага шәҟәык ада шрымамызгьы, иаабжьамыжькәа, аҵара бзиан иҵон. Шаҟа иҭахызиз аҵара, шаҟа дазхьуаз иҵегьы, иҵегь, иҵегь, иҵегь адырра. Данаабжьашәалоз, аҵатәхәқәа рҽазыҟаҵараҿы длыцхраауан, илзеиҭеиҳәон. Лыбла лашақәа ааиаиҩмыршәаӡакәа, деигәырӷьон, лгәы издуны дихәаԥшуан. Нас, маӡак иалҳәошәа, лхы наидкылан, лыԥсыԥ цаҳә-цаҳәуа, асамум хәыҷы еицш, илымҳа иҭасуа, илҳәон ахы бзиа шихагылоу, иаԥхьаҟа абзиара дуқәа, аҵарадырра, амҩа лаша шизыԥшу.
...Нас ауаҩы ирыцҳашьара лылан. Иара, ишыхәыҷыз аџьабаа, абдара зыхәда иқәҳаз, ишыхәыҷыз ихҳәаз, уи илырмыцхәуашәа, абас дшаны дахьыҟоу, лқьаф ахьҭоу иахҟьоит ҳәа ианиԥхьаӡоз ыҟан. Дара ашкол дрыцҭан арԥыс наӡааӡак (усҟан ус зықәра дуны ашкол иҭақәаз рацәаҩын). Еиҳарак убарҭ ракәын ажәабатәи акласс рҿы иантәазгьы, игәылырҩны изызҳахьаз, ибзары-бзаруа иҟаз Каԥкаԥ ҭынч аиасырҭа лызымҭоз. Убри арԥысгьы Каԥкаԥ илаԥш шыналықәшәаз ихы ахьигара изымдыруа дҟалон. Ус, аибашьра цоижьҭеи ҩышықәса ахылахьан, арра дыргеит. Дахьнеишаз дымнеиц рҳәоны иԥсӡы ааҩит. Ахәылԥаз илашьцахьан, афархьымца аԥхьа ашәҟәы дшаԥхьоз, Каԥкаԥ дааҩнаххит. Усҭахуп лҳәан, ддәыллыԥхьеит. Алашьцараҿ уи ибеит лыблақәа ирыхгылаз алаӷырӡ шхәыҵыԥхоз. «Андриа, – лҳәеит уи лыбжьы ссир ала. – Андриа... Хымԥада агәнаҳа ҟасҵеит. – Зыԥсӡы ааҩыз арыцҳа ихьӡ, лҿы
ҭнаблаар ҳәа дшәошәа, иаарласӡаны иаалҳәеит: – Даныргоз аламҭала, аибашьра сцоит, зеиԥш ҟамло егьыҟам, сгәыӡы ҳәа дсыҳәан, аха сара аџьма хагеиԥш сидҟьан сцеит... Издыруада...»
«Игәнаҳауи игәнаҳами ртәы сара исыздырам, аха арра ицо зегьы бзыгәӡуазар ара быҟоуп...» – иҳәеит иара имырхаакәа. Лгәы иҵегь илзырхьшаз акы ациҵар иҭахын, аха иҿыҵамшәо, изымгәаӷьу игәалашәом. Лара ҿымҭ ԥыҭрак алашьцара далагылан. «Сара сцап...» – лҳәеит зныкыршәа. «Бца, сара бныскылома...» – иаахижәеит иаргьы.
Аха дара рыҩнаҭа арыцҳара аныҩнаҳа, аҳауа хьанҭыџь еиԥш ирзыламгаҩамго... Мышкала иан данеибаха, иара иакәзар, адуцәа рымаҭәа ҩаза ирулак ахәыҷы изы харԥ зааирак аналырхуаз еиԥш, ихәыҷра, игәыӷрақәа, зегьы аиҭымра ахарԥ ҭшәа азыӡахны инзыжьыз... Лара дышԥаҟаз... Иара, аҵәыуара анеилга, аҩны ашьҭахь иамаз аҿаԥараҿ алашьцара далатәан, салаӡыҭуазар ҳәа. Лара убрагь длыԥшааит. «Андриа, Андриа, – лҳәеит иҵәыуаз лыбжьы ссир ала. Иааигәаӡангьы лыԥсыԥ лагаҩагабжьы иаҳаит. – Андриа...» Нас ихиҿы лыԥшаан, лыҩнапык рыла иаанкылан, алаӷырӡ зҿашы, ицаҳә-цаҳәуа иҟаз лӡамҩақәа нахьшьуа, иӡамҩақәа ааимданы игәыдылкылт... Цқьа дақәымшәо, лыԥси-лыԥси еихьымӡо... Нас иаԥхьаҵәҟьа днатәеит... Уи ашықәсан мышкгьы ихала днылмыжьит.
Уажәы дахьтәаз иҽизнымкылакәа дааӷызит. Дҩықәтәан, даанаԥшы ааԥшит. Ибжьы раҳазаргьы аӡәгьы иҽимырҵысит, иара иахьгьы дхьамҳәит. Ани аҵашәыларақәа рыԥсыӡ ду, дсырҿыхамашь ҳәа, ибла ҵыхәа неихьигӡеит. Аха уи ихы ахьынкыдиҵаз ус дыҟан, дыцәазшәа, дыцәамызшәа. Зегьы дара роуп, игәы каршәӡан дшыҟаз ҩашьомызт. Убри игәы абасҟак иахькаршәыз азы игәаӷ аԥыр-ԥырҳәа инеицралт Андриа. Иаразнак аҽаацәырнагахт ани ихкылԥшуаз амч, зегьы хьаршшан, зегьы ҵәахны, деизадаӡа дыҟазар еиҳа изаҭахыз издырам.
Дырҩегьых ихы нкыдиҵеит.
Автобус шцац ицон. Амала уажәы-уажәы ианхаҵәиуаз маҷк иаацәуадаҩхан, абжьгьы ахьеиҳанатәуаз акәу, ахьырвыррақәа иаҵәахуазгьы цәырҵуан, аҟәартәрақәагьы
шааибарххоз иныруан. Иара ида егьырҭ зегьы ргәы каршәны иҟоуп ҳәа дазхәыцуан Андриа, мычгьы рхылаԥшуам, акгьы усыс ирымам, дара ирҭахымкәа иагьырбом, иагьраҳауам, иахьцалакгьы ауеит, иахьнеилакгьы иаԥшәымацәоуп ҳәа иара уажәы-уажәы иаахьу-хьууеит игәы, ихәрақәагьы – хәыҷи-дуи – зегьы-зегьы ааԥынтәи абҳәасеиԥш ипытуеит, зегьы рыԥсы ҭазаап. Автобус изахьымӡазу, мамзаргьы асҟак ихараны дахьааихьоу уажәшьҭа амч иагхоу, еихьыс-еиԥысуа ишишьҭазгьы, ани ихылаԥшуаз амч уажәшьҭа ишаҭахыҵәҟьаз дазеиқәгәомызт. Ус шакәызгьы, деиҭақәгәамҵуан, иара иҟны ада амч амамшәа ахьибоз; иара иҿы акәзаргьы, дарӷәӷәар, ажәылара инарҵар...
Ианаамҭаз дарыӷәӷәар лара... Каԥкаԥ... абри иватәоу аԥсыӡ ду зааӡаз аҵашәыларақәа дыриааиртә, гәырхаагас лыԥсҭазаара рзыҟамҵартә... Ашәҭыц еиԥш иҩыҵхахаз, зқьиареи, зқьыԥшреи, зыхаареи рыда акгьы зыхәламыз...
...Дара рқыҭаҿ быжь-класск змаз ашкол акәын иҟаз. Уи иаргьы далгеит, Каԥкаԥгьы. Аибашьра наскьеит. Афашистцәа рҳаирпланқәагьы ҿааҳәыра рмоуа ианыҟала, Уарӷа агаҟа дцо-даауа далагеит. Зны-зынла Каԥкаԥгьы дылгалон. Зны мчыбжьы наҟьак уахь дынхеит.
Каԥкаԥ илызҳацыԥхьаӡа, ани ашьҭахьтәи лыхьӡ еиҳа-еиҳа ирласны иаҳауа далагеижьҭеи, игәалаҟазаара ыӡуан, иалкааҵәҟьан изымдыруаз акы игәы канажьуан, абри абриоуп ҳәа изымҳәо агәҩарақәа дыркуан.
Мчыбжьык дыҟамкәа данаа, ашәҟәы бзиақәа изаалгеит.
– Уажәшьҭа санцалак, еиҳа еиӷьугьы узаазгоит, – лҳәеит лара еиҳа-еиҳа иссирхоз лыбжьы ссир ала. – Уа аҩызцәа сымоуп... – Абрыгь аалҿыҵҟьеит, ишибоз лԥышшәы аалыԥсахт, еимгеимцаракгьы уа дыҟаӡамшәа лыблақәа аакыдхалт.
Нас иаалырҟьан рыҩныҟа анеира даҟәыҵит. Иара шамахаӡак дшымнеиуазгьы, дара рахь днеирц иӡбан, аха уа ариабжьарак дааҩнымҵӡакәа Уарӷа дтәан. Уи дибар иҭахымызт. Изакәу издыруам, аха лҿы наиеиархан акы шиалымҳәацызгьы, знымзар-зны ишакәым дшынаихәамԥшыцызгьы, иара даныналыхәаԥшлак игәы нҭаҳауан, игәыӷрақәа зегьы неимпыҵышшон. Каԥкаԥгьы
ас лыблабара хәшәхоит ҳәа дыҟамызт. Ибеит иаразнак ишеицәыхарахаз.
Убасҟан иара аԥсҭазаара зжәҩахыр ҵаӷақәа кыдӷәыхаа иҟанаҵахьаз, уи аҵашәыларақәа ирӡааԥшылахьаз, ирхьыԥшхьаз агәҩара бааԥсқәа иауа далагеит, макьана зыгәра игар иҭахымыз, ҩаԥхьа аизааигәахарахь анагара зымуа аицәыхарара ҟалар шалшоз ала.
Зны, ҭагалан аныҩагылоз ахьҭа илалан, ашоура инаҭеит, имч убасҟак иагеит, иҽышьҭеимкыр амуит. Иан аусура данцоз иҩыза ҷкәынак инапы ианылҵазаап, ашьыбжьышьҭахь дкылгәгәа дааит.
– Заа саарц сгәы иҭан, аха, – иҳәеит уи дшааиз еиԥш. – Сшаауаз иаасҿаҳан...
– Дарбан иуҿаҳаз, – изакәу здырхуада, игәы нҭыԥсааит.
– Уарӷеи Каԥкаԥи...
– Иабаҟаз?
– Урҭ цеит... ҳнаскьаг, ҳаидарақәа рацәоуп рҳәан.
– Уара уда инаскьазгоз уаҩы дырмоуӡеи? – иҳәеит иара ахы зықәшәаны имԥышшац иеиԥш.
– Убри саргьы сгәы иаанагеит, уара, – иҳәеит иааиз аҷкәын. – Насгьы адәыӷба ацара аамҭа макьана иабаҟоу... Лара Уарӷагьы, заа ҳҽадаагалар еиӷьуп, исцәымӷуп сҽыхәжәаны акы санахьырыгӡо лҳәон уажәы-уажәы...
– Ҟаи, иабаҭаху, шьоукы ртәы дара еиҳа еиӷьны ирдыруазар акәхап, – иҳәеит иара, аҷкәын дшааз еиԥш дцар иҭахны. – Имцакәа иабанӡацо...
– Урҭ рцәажәашьа злаҟаз ала – ицаӡеит... Каԥкаԥгьы...
– Зегьы дара роуп, арахь иаанагоит, – иҳәеит уи иаԥхьа итәаз, ибара иааиз, аԥыхӡы иарбааӡаз зхахәырҳәрақәа зылахь иадҷабланы иҟаз, зегьы усыс имкӡакәа изҳәоз днаихәаԥшны днымхо. Аҽы иазымиааиз акәадыр ҳәа, дҩагылан абри дихәахәар иҭахын. Уанӡаҵәҟьа инеимгеит, аха сыцәоит, сыԥсы сшьоит ҳәа, атәаха имҭакәа, наҟ ддәықәиҵеит.
...Иааихҵәаны ирласны снеиуеит ҳәа, ажәырҭқәа ԥыжәжәо, амыркаџьы даганы, адәыӷба ааҭгыларҭа зынхыҵ иҟаз ахәада асынтәи даныҩаҿагылагьы ихы шхаз дкыдлеит. Ацәара иалагахьаз аӷдарреи амыӷи еилысны
иаҿан уи. Еиҳа еимаҷыҩны иахьыҟақәаз днахыкәша-аахыкәшо маҷк аԥсцарҭа ахьамаз днаӡон. Тҟәарчалтәи иааиуаз адәыӷба абжьы иаҳаит. Аԥсӡы заҳаз аԥҳәыс лыҳәҳәабжь аиԥш, арҵәаа-арҵәаа ҳәа ҩынтә абжьы аргеит. Игәгьы нҭаҳаит, ишьамхгьы ааимнахӡеит. Ԥыҭрак ус баша деихон, ԥхьа дашьҭуамызт. Ашьҭахьшәа, маҷк дааунашьҭын, уаҳагьы џьаргьы дахымыкәшакәа, амыӷи аӷдареи реилачыра ԥыжәжәо, иара усгьы аарла зыԥсы ҭаз имаҭәақәа еицрыжәжәа, инапқәеи ишьапқәеи ашьа рылхьхьа, аԥхӡы дакәабаны, ииулак ахәада даныҩхашәала, адәыӷба агьежьқәа рышьҭыбжь ааигәаӡаны иаҳаит. Илаԥш уахь ианааиҭаҟьа, адәыӷба цәышәшәӡа, алҩа еиқәаҵәаӡа азқәа иқәыч, аихамҩа-цҳа ахы аақәнакхьан. Дырҩегьых илаԥш ааиҭарҟьан ааҭгыларҭахь ирхеит, иаразнакгьы дмыԥшааӡакәа инарықәшәеит урҭ, урҭ ракәым – лара. Ирҟьаҟьан иҟаҵаз лыҵкы ахәда, мыцхәы иҟәашӡа инҵәоз амши аԥсҭҳәақәа ажьакцеиԥш изыҵшьыз ажәҩани рыбжьара ибжьыԥшуан. Уаҳагьы акы имбаӡеит убри ада.
Уахь днаҭрыст. Иҟаиҵо, дахьнеиуа ииҳәо ҳәа акгьы издыруам, аха абри ицәшәшәӡа, амаҭ еиԥш илакьы-лакьуа иҳаш-ҳашуа иааиуаз дымҵанарсаанӡа длыхьӡар иҭахын. Убри аамҭаз, ара хыхь еиҳагьы еилиаан, аҵыс зрылымԥраауа еилачны иҟаз амаӷи аӷдареи рбардрақәа ана-ара иаавҵны иаагылт шьоукы. Иҩашьомызт урҭ асынтәи уаҩы ишизыԥшымыз. Дрыламцәажәакәа дрывсырц иҿынеихеит, аха ихы ахьааирхалак имҩақәа ркуан. Ҩыџьара раҟарагьы ишьҭахьала иааихыкәшеит. Адәыӷба ацҳа иҩықәсын, аныҟәашәа иагырхо ааҭгыларахь иааиуан. Дгәаҟ-гәаҟуа даанаԥшы-ааԥшит, аха дышзырцәымцоз ибеит. Акы ззырҳәарц акаҿы ихьаԥыссарц иҟаз рсахьа рымамызт урҭ. Насгьы, иаалырҟьан, абас дахьрыхҭыгәлаз ргәы иҵаххны ишыҟазгьы рныԥшуан. Акыр рҵәахуазу, дара рхы рҵәахуазу здыруадаз. Даргьы ҿырҭуамызт, рхаԥыцқәа ахьеихадырӷәӷәоз рыцлымҳәақәа кылнаргәыгәны изыԥшуан. Аԥсра иахкаауа илаԥш нархигеит урҭ: аӷа иртәаз десантмызт, ма ибналаз дезертирцәамызт. Қәралагьы, аӡәы-ҩыџьа иҵегь еиҵбацәаз ракәымзар, сынтәа акәымзаргьы ҽааны арра иргашаз ракәын. Урҭ иахьа авокзал аҿы амардуан иаҿагылақәаз иреиуан. Аамҭала
иақәшәар, аӷа идесантгьы иалалон, ирықәманшәалахар иагьдезертирцәахон.
Уажәы урҭ аҽа цәак рхарԥоуп, иршәуп, ирхоуп, ирышьоуп, аусуразгьы џьара иахыԥхьаӡалоуп. Адәахьала, изакәу рхырҿқәа ишрықәугьы, ус ишабалак аҽԥныҳәа руҭартә рхы ныҟәыргаӡом, ргәы зларҟычша еимгеимцарак ҟамлакәа. Усҟан, аибашьра шықәсқәа раан, урҭ еиҳа ибааԥсқәан. Иагьырацәаҩын, иагьықәԥон, иагьӷьычуан, баша ҳзашьҭоузеи ҳәа ауаа амш рыларгон, рхы ргәы ахдыршәон. Усҟан еиҳарак ихҭакны ирыман евкалипт еиҭаҳара иргоз, зда царҭа амам, атыл аҟынтәи иааганы индырхарц ирҭахыз рынхарҭақәа зырмазеиуаз аколнхацәа. Игәалашәоит, урҭ рыӡбахә аӡәы ианааиҿыҵашәалак, иан рыцҳа ԥшшәы лхаӡамкәа дшыҟалоз, лхы ахьылгара лзымдыруа.
...Адәыӷба дырҩегьых абжьы арган, аҟәартәрақәа зегьы аҿҿа аарылгеит, иаагылеит. Нас иахьгылазынтә аҳаш-ҳашыбжьы хаҩлон. Даагьежьы-аагьежьит, иааикәыршан аӷдарреи амыӷреи еилиаан, наҟ инасҭхашәа Аалӡга аԥаҩ иахыҳәҳәоит кәрыжәаа ирықәлоу, еимакыҷы иҟоу ацаҟьа бахә хәарҽ, кәрыжәаа ирықәлоу аџьынҵқәа, рымахә хьараџьқәа гәырмаҷгаха, хыхь – аԥсыхьшәашәа иеиԥш ихьшәашәахьоу, ҭагалан иаржьакцаз ажәҩан, иаԥхьа, ишьҭахь – анҭ; ҵаҟа – иҳаш-ԥышуа, зҽырлакьны, алакә аҟынтәи амаҭ-гәылшьап еиԥш игылоу адәыӷба, дгьыли жәҩани рыбжьара иҟәашкакараӡа ибжьаршәу уи лыҵкы ахәда... Иара идгыло ҳәа акгьы ыҟамызт.
Дгәаҟ-гәаҟуа днышьҭаԥшит: иаԥхьаҟа имҩа зкуази иареи рыбжьара иааимпыҵаӡартә иҟаз ахаҳә шьҭан. Абри аашьҭԥаан сдәықәлар, инаскьаргьы здыруада ааигәахәт, уи агәра шимгозгьы. Иамур, ма аӡәы дасыргап ҳәа игәы иаанагеит, иаб нахьхьи аӷацәа дышрабашьуаз дҭахеит, иаргьы ара иҽҭаирхап. Арҭ ӷацәами, реиҳа игәымхақәоу аӷацәа.
Адәыӷба аԥси-аԥси еихьымӡо аҳаиҳаира иалагеит – уажәшьҭа идәықәлон. Дааҭрысын, аӡәгьы дааизыбзиамхаӡакәа длышьҭасит: инацәхыԥқәа адхыжәжәалазшәа ихьт, ахаҳә ду адгьыл иахьыҵаз ахы ааԥшуан ауп. Ахҩахаха даламгаӡакәа, шьапыла игәышԥыҵәҟьа дыҵасит руаӡәы. Иаразнак иԥсыԥ изымго даанхеит, аха иҽкаимыжьт. Ма
аӡәы ихәламшәы сызкыр, сыԥсаанӡа исышьҭуамызт ҳәа, ишаҟәаны ихагылаз ихы инҭашәеит.
– Пацан! Унеи! – иҳәеит шьапыла икшаз еиҳа иреиҵаз иахь. Уи даалак-ҩакит.
– Пацан! – ибжьы ныҵакны, аха убас еиларӷәӷәаны иҳәеит, ажәа акәымкәа ахаҳә игәыдиҵазшәа. Уи иҿааихеит. Иҭахызар уи ихәламшәы икыртә дыҟан, аха ари иара иаҵкысгьы деиҵоуп – ус злаҟаиҵарызеи. Егьыгь даарак иҭахымкәа дааиуан. Убри аамҭаз ишьҭахьала иваҵарабжьара шыҟоу иқәшәеит раԥхьатәи аҩыза. «Уажәшьҭагьы уицәшәома?!» – абри быжьра-быжьҵәа иҵыҩуашәа иаҳаит, нас адәыӷбагьы аԥсӡы заҳаз аԥҳәыс леиԥш арҵәаа-арҵәаа ааҭнаргеит...
...Ибла аахитын, ибӷагьы дныхтәалт. Аԥхыӡ цәгьа ибазшәа игәы ҭыҵны ицон. Кәыдры ианыр нахыс автобус ана-ара ааҭгылара иалагеит. Ани аҵашәыларақәа рыԥсыӡ ду ибла хтны, аушәақә џьара дыԥшуа дтәан. Кәыдры нырцә иақәтәоу аарцә иақәтәоу изгәамҭеит, иҿыцҳаҳараӡа ар рымаҭәа зшәыз ҩыџьа аҷкәынцәа ҟатақәа атәарҭақәа рыбжьара ибжьагылан. Убарҭ аниба, игәы маҷк иаахьаԥыссан, ҳаҭыр рықәҵан днарыхәаԥшит. Иара иабгьы абанҭ дреиҳаӡамызт ар рымаҭәа анишәырҵоз, ар рымаҭәа мацара акәым, афронт данаҿагылаз. Еиҳа ианшәарҭаз рхы рымшаҭеит, ҳҭаацәа, ҳаҳәсақәа, ҳхәыҷқәа еибакәеибаха иқәхап ҳәа рҽыԥхьарымкит урҭ. Иара уажәы иаб иаҟара ҩынтә инеиҳангьы ихыҵуеит... дмеибашьӡакәа шә-хык иқәшәахьоушәа, шәынтә дышьны ихысны ицахьоушәа, ихы-игәы зегьы рыӷаны, деилахха дтәоуп.
Абрыгь игәы иаанаган, ашырҳәа дхьаԥшны, ани зхагәҭа зхахәы иалаԥшуа иҟалахьаз дахьтәаз дыԥшит: аԥҳәызба хырҩашәа лҭыԥ ккаӡа иҟан. Дҭыҵхьан. Иара аҷкәын, ихы ахькыдыз ихьыдырҩшәа, дыцәан. Уажәы еиҳа ибарҭаз уи ихаҿы ԥсы алаӡамкәа, еимакыҷшәа, иаалырҟьан иажәызшәа иҟан.
Андриа иԥсы ааигеит, аԥҳәызба дыҟамшәа аниба, уи акры аанагозшәа.
Макьана ақалақь аҟынӡа ԥыҭк набжьан, ихы наҟ инкыдиҵеит еиҭах.
...Шықәсыбжак аҟара рхабар ыҟамызт... Уарӷагьы ларгьы. Рҭаацәагьы рыԥсы рӡан, ақыҭаҿы иҟоу-иҟаму уаҩы изымдыруа акәын рхы шымҩаԥыргоз. Ус зны Уарӷа дкылыгәгәа дааит. Аҽны дызбаз зегьы ирзымҵәахит, Уарӷа иаалырҟьан дшажәыз, ԥаса дкахәхәа дшыҟаз, уажәы дшеиҵалаз, насгьы, иџьоушьаша, ԥаса зынӡа дара рцәаҩа, рҭеиҭыԥш атәы акы шузлыдымбалоз, уажәы уи зҭаҵәахны илымаз лӡыжь ӷӷарахазшәа, ишалԥшуаз дызлыҵыз рыԥшрадара.
Дахьааиз аухаҵәҟьа Дачама ихала длыма дцеит. Ҩымш-хымш рышьҭахь Дачама ихала дааит. Уи мызкала иаҟара игхан, ихи ижәҩахырқәеи иҭынханы даанхеит. Уарӷа аҽа ҩынтә-хынтә дкылыгәгәа дааит, аха дшааз еиԥш дцеит, уаҳа асынтәи аӡәгьы длыцымцеит.
...Ус ақыҭаҟынӡа иааҩуа иалагеит уи... Каԥкаԥ... мап, Венера лыӡбахә... ара, абасҟатәи мчы зегьы алаба рывакуа иахьрымаз иалҵыз иакәым, иара усгьы аратәык иӡбахә шымааҩцыз. Уинахыс Уарӷагьы аара даҟәыҵит. Дачамагьы уаҳа ауаа рахь, урҭ рыцәгьа-рыбзиа ахь ихы цәыригомызт.
Ԥыҭк анҵы, иааҩхьаз еицәоу шааҩуазгьы, зны иашьцылт, нас ргәы ақәԥҵәеит, шамахаӡак акәымзар, азыӡырҩрагьы, азхәыцрагьы, ауҳәан-сҳәан алхрагьы иаҟәыҵит. Раԥхьа изеилаҳан ирҳәоз рыхьыӡқәа аҩбагьы – Каԥкаԥгьы, Венерагьы – џьара ԥҳак даҳхылҵыр раԥхьа убарҭ руакы лхаҳҵандаз ҳәа ишазхьуаз, ас аныҟала, заҵа аӡәы ихьӡрымҵарыз, аҿкы ныҟәызго нцәахәы бааԥсык ихьӡ аиԥш ирҿыҵашәар ҳәа ишәон.
Ашьҭахь, аҽа ԥыҭк анҵы, Дачама даныԥсы, иԥҳа аиҳабы, ларгьы дымҵәыуеит, Уарӷагьы лаҳәшьеиҵыбгьы арахь иқәылмыжьлеит. Ран, лхаҵа даныԥсы, наҟ лашьцәа дыргеит. Убри данԥсы, Уарӷеи иԥсыз лыԥҳаиҵби нарышьҭу инармышьҭу аӡәгьы издырамызт, иагьашьҭаҵааҩымызт.
Уарӷагьы, уи лашьа иԥҳа лытәгьы изгәалашәартә иҟазгьы ирхашҭхьан, такәы ҵхьаны еиҭаргәалашәақәеит. Уарӷа лыбжа лымнахын, лыбз аҟәаҟәа ԥнаҵәан, дааганы Дачама иҭынхара дышьҭарҵеит ҳәа раҳаит. Андриа знызаҵәыкгьы днеины димбацызт, аха Аҭакәажә есҽны уи лбара дцон. Уантәи дааицыԥхьаӡа, аҳасабеилыргаратә еизара аалыртуазшәа, алагалажәа изылҳәон, Уарӷа алашара ахьылзымычҳауа аҟынтә, еиҳа илашьцоу, ашьҭахьтәи ауадаҿ дшышьҭоу, данааԥшуагьы аӡәгьы дышихәамԥшуа, аха лхәы знапала илҿазҵо, иахьа ҩынтә-хынтә дзыԥсахуа лашьа иԥҳа аиҳабы, лхы нааӡа данаалхагылалак, имӡаӡакәа лыблақәа ирхымбалаӡо ацәымӷра анылбалак, ицәыбланы ахаҳә иалырцәазшәа иҟоу, имҵысуа, имыччо уи лхы-лҿы дшынаҿаԥшлак, ишлылымшогьы мчыла наҟ дышхьаҳәуа...
«Уарӷа Уарӷа лоуп, – лҳәон Аҭакәажә, уи аамҭаз лара лыблақәагьы аӡәгьы дрымбаӡо. – Уажәы, данычмазаҩха, анкьаӡа дшыҟаз дҟалеит... Зны иаацәырҵыз дара рыԥшрадара атәқәа лылабеит... Ани зылаԥш лызхымго лашьа иԥҳаиҳабгьы абасҟак дахьԥшрадоу ауп иланалмыжьуа, лара дахьылцәымӷу акәӡам... Анцәа убас дишеит...»
Иара, илымҳа акы ааҩмыршәо дшылзыӡырҩуазгьы, усыс имаӡамшәа алаф ахысҳәаауеит ҳәа далагон: аҳәасақәа аҵаа ианаблыз ииз... Иабеиҭаху урҭқәа рзыӡырҩра, ауаа шыҟоу, ишану, рыԥсҭазаашьа, рыԥсышьа алацәажәара... Сара схаҭа санԥсуагьы, саниз еиԥш иагьаншам, иагьаныхәлам, ҷыхьк салаԥсуазар акәхап ҳәа дыччон, уажәы избо џьысшьоит, аҩынтә раан арбаӷьқәа аҿыҭыха рамраӡакәа, аӡәы акәукәу ааҭлыргап, аҳәҳәара зықәшәо руа дарбану здырхуада... Агәылацәагьы цәыс-жьысуа, аиарҭа-ԥха алҵра иацәаашьо, егьа игәамҵ-хамҵып, ари анасыԥда иишьагьы ҽеимызт, иҟазаарагьы, иԥсрагьы ҳәа.
Аҭакәажә уи лмырҳаӡакәа даақәыԥсычҳауан: «Егьарааны дыҟазаргьы, убри акамбашь иахҟьаны Уарӷа уаҩы димбаӡакәа дцәыҵаԥсуеит... Даара ирыцҳароуп уаҩы уимбакәа ацәыҵаԥсра. Илацәа хиҩеит рҳәахуеит, урҭ алашара рзыназышьҭуа аԥсы анынҭҟьыҵәаа... ус иаагылан ихаккала инхоит, знапы нархшьылан алацәақәа нархызҩо аӡәы усҟан уа даныҟамла... Нас егьа ихуҩаргьы, асаркьа аԥҽыхеиԥш џьара ицәыҵмыԥшыр ауӡом...»
Акамбашь, аиашаз, аӡәы наӡак даҭахыҵәҟьан. Иара камбашьхьа бзиацәак акәын, аха ма ицәтәны иқәҵны џьара ицон, ма хьарыдара идәықәлон, ма мышкы бжьамыжькәа иахьа зны мхык иҭалеит ҳәа аӡәы иԥсы ҭыхуа ҿиҭларын.
Аҭакәажә ишылҳәоз егьыҟалеит: амхы иҭалеит ҳәа лзаарыцҳан, Дачама иҩны ашә аазыртуаз аӡәзаҵәык, иԥҳаиҳаб, уа дцаны даанӡа Уарӷа лыблақәа аангылахьан. Аиашаз, ашьҭахь иақәшәаз, егьа рнапсыргәыҵақәа ықәыршьызаргьы, наҟ-ааҟгьы маҷк-маҷк ицәыҵыԥшуан. Уцәагьы уааҭанарӡыӡон, нарцәынтәи иааԥшны, аратәи ала збара иаҟәыҵхьаз, уатәи ала ирбошәа.
...Акамбашь амхы иҭырцарц ицаны иаанӡа, иԥсыз игәы дааҭаччашәа иуит Андриа ихы кыдҵан дахьтәаз, убрыгь рацәак иара иаҵкыс дзеиӷьымхеит.
...Автобус еиҳа ирлас-ырласны иаагыло ианалага, иблақәа аахитын, ибӷа дныхтәалт. Аҟәа иалалахьан. Дыццакы-ццакуа даанаԥшы-ааԥшит, аха макьана ақалақь агәахьгьы имнеицызт. Иаразнак ццакраха исит, икапангьы иагхан, дахьтәаз дықәызкышаз аҟарагьы нымхазшәа дааҟалеит. Аҳәынҭфилормониа атеатр аҿаԥхьа дҭыҵит иватәазгьы, дыцәгьаны дызшаз, абри исыватәоу дуаҩума ҳәа днаихәамԥшӡакәа – данақәҵуазгьы уаҳа даамыццакит, ишьҭахьгьы, иаԥхьагьы игәы раҳаҭын, аӡәгьы акгьы усыс имамызт, избанзар, аҵашәыларақәа рҟынтәи дааит, аратәи аԥҟарақәа иара изы иҟаӡам иреиԥшуп.
Иара автовокзал аҟны дцаны, уа таксик шьҭыхны, уи дахьынхо иԥшаарц иӡбеит. Ара дҭыҵыр, атакси аагыларҭа изымԥшаар ҟалоит, автобусныҟәцаҩ иирбаргьы ҟамло адрес, аха, маӡак еиԥш, зегьы инараҳәо, ара инханы иҭатәазгьы ираҳауа, инеимҵаркуа иҭахымызт.
Автовокзал аҿы атакси дзықәтәаз акыр иқәсхьан, акәадыражә еиԥш атәарҭа аҟәартәрақәа зегьы рышьҭыбжь гон. Аԥсҟы зкызгьы имашьынеиԥш иаргьы акыр дықәсхьан, иҭаԥыжәжәа иҟаз атәарҭа ҭарҽылаӡа измаз ицәеижь мыцхәцәан, итымтымуа, изларысыз адашқәа зегьы ахьеиҵыҵцәахьаз аҟынтә арезинара зцәыӡыз арезинеиԥш ицахажәхахьан.
Адрес аҳәаха имҭакәа, амашьына аҿынаирхеит. Ианиҳәагьы дагьизхьамԥшит. Аха иаргьы аҽазнык аиҭаҳәара иҭахымызт. Амшын акыр иазааигәан, еиқәырҵәиаша 4-5 еихагыла змоу аҩнқәа ахьырацәаз даннеи, мҩеихысырҭак аганахь даагылт.
Рацәак џьа адымбалакәа иԥшааит Андриа адрес ианыз аквартира. Актәи аихагылаҿ акәын иара ахьыҟаз. Ашә ахь ихаз амардуан даныҩаҿала, аҟәкы-фҩи арезина-блы афҩи
еилаҳанто инеиҿачит. Ашә хьӡыжәла ҳәа акгьы анымызт, аха хыԥхьаӡарала иарбаныз анын, иаарҟәазны – «з».
Амашьына дақәтәанаҵгьы ицәеижь ахьанҭара акы имнахын дыҟан, уажәык, дҭышша, иҿы еихихыргьы ажәак арахь излаҭицаша аҟарагьы мчы изнымхеит. Уажәоуп ианааигәалашәа, уи аҵыхәтәан илыԥсҭазаашьахаз, ахаҵа длымоу, ахшара длымоу – акы шааизымдыруаз. Уи лыӡбахә, ибааԥсынгьы, аҽакалагьы анаҩра ианаҟәыҵ, лара знымзар-зны ус иаалхҭашәаны аума, цәгьарак, бзеиарак аҿы аума, лҳарҭа-сырҭак аныҟамлаӡа, зегьы дырхашҭит, зны ражәеи руҳәан-сҳәани дшалаӡыз еиԥш, ашьҭахь ргәалашәарагьы далаӡит.
Инапы иара итәӡамшәа иҩышьҭихын, изыгәаӷьуа-изымгәаӷьуа инацәа ду ашҵла аҳәынҵәреиқәаҵәеиԥш ашә аханы еиқәаҵәаӡа иалԥшуаз днақәыӷәӷәеит. Аҵәҵәагьы убас абжьы ҭҟьеит, иқьышә акы ҭасызшәа ихы даахеит, аха зынҭрыс инацәа изақәымкыкәа, иҵегь иақәыӷәӷәеит.
– Оу, оу! – бжьык геит аҩныҵҟантәи. – Дарбан уажәы уа ихышәҭны иақәҳаз!.. – Уи инацҵаны, мыцхәы акцент зныԥшуаз урысшәала, акыр игәнааламыз ажәақәа наланаԥсеит уи абжьы.
Ашә акраамҭа иаадыртуан. Зныказ ашә аавҵрааит уи адаҷ-еихаԥса иакын. Ус ивҵраан ԥытк иааныркылт. Џьаргьы лашара ахьаркымыз аҟынтә ицәыҵлашьцаран, аха ашә аазыртыз дшыԥҳәысыз аҟара ибеит. Иара ицәеижь иҵегьы аҽаӡеит. Лара, дшәазар акәхап, иааҭырҟьаны акгьы лзымҳәеит, аха ацәыҵлашьцара иахҟьаны цқьа изымбоз рыблақәа неиздырхеит. Хәыҷы-хәыҷла ибла алашара ааит, ларгьы цқьа дылбазар акәхап, адаҷ ааҿлыршәан, ашә днахеит: иаԥхьа дгылан ԥҳәыс хьанҭак, зшьапқәа аҩнеимаа татақәа ирҭамӡо иуакаӡа ичны иҟаз, злакыҵақәа ҵҟаа, иҭҭәааз зӡамҩақәа кыдышьшьхьаз, акыр еилышлаз зхахәы ркьаҿны иҵырҟәдааны, ирацәа-имаҷ илхыҵуаз, зышықәсқәа даара измеигӡакәа иныҟәыргаз ԥҳәыск. Лылацәақәа ҭчаа иахьыҟаз лыблақәа архәыҷуан. Уи уажәтәи илаԥш аума, игәалашәара аума акы разҳәаша ҳәа акгьы аархимбааит. Аха, зегьы дара роуп, лара шлакәыз идырт. Иаразнакгьы дзықәгылаз аӷәра днықәырӷәӷәан, ицәеижь аҽаацәырнагеит, уимоу ԥаса аасҭа ихьанҭахазшәа
ибеит. Аҽа знык лаԥшыла данааимида, иеиликааит уи дызлеидырыз иара идам здам аҽаӡәы гәаҭашьа имамкәа, илылԥшны, иҭшәахаз лыблақәа ирывҵыԥшны, лхахәы иҩахацәан иахьҵырҟәдааз иавҵыԥшны иибоз лаби лаҳәшьеиҳаби рыԥшрадара, рцәаҩақәа.
Ларгьы дшылдырыз аҟара ибон, аха ақәҿылымҭит.
– Сыбзымдыри?.. – дзымцо-дзымаауа, ларгьы илҳәо дақәымшәо ианааидхала дҵааит уи. Иара дзышьцылаз лыхьӡ изҳәомызт, избанзар уи зыхьӡны иидыруаз ҳәа ара аӡәгьы дыҟамызт, иара ларгьы илаҳаӡаргьы лҭахымзар акәхарын, егьи лыхьӡ зыхьӡызгьы иара диздырамызт, иҳәаргьы иҭахымызт.
– Сыԥсымзар... – лҳәеит иҭахәаҽӡа, хазы иҟоу, лара илылахәым акеиԥш игоз, ахаан абыржәы ада имаҳацыз абжьы, – сыԥсымзар... Аиеи, мшәа...
Ларгьы ихьӡ шыбжьалыжьуаз ибон, илгәаламшәон акәу, илцәымыӷны акәу, ус абасҟаамҭа илымҳәац ахьӡ ааҭырҟьаны аҳәара дацәаашьозу.
Иаалырҟьан еиҳа дааҭынчхеит, изыхынҳәыз ицәеижьгьы ԥаса аасҭагьы иҭәны дааҟалан, иԥсы ааивигеит.
– Арахь умааиуеи, мшәан... – дҵаауазу, дналыԥхьозу цқьа изеилмыргартә иаҳаит. Аха, зегьы дара роуп, иара днеир акәын, ус абӷьыжәҳәа излаҳәомызт. Далаԥсып ҳәа дшәаны акәмызт, аха иара ишидыруаз иҟаиҵон, ани нахьхьи дахьынтәаазтәи амчқәа уажәы, иахьа уаҳа шьаҿакгьы иааиԥырымшәацшәа, рҽыдраԥшәымеит.
Иара иҿанынеиха, ларгьы дхәасқьеины днаиԥызеит. Лшьапқәа баша ичымызт, иахьынӡалҭахыз ишылмыхәоз ҩашьомызт.
– Укьаҿ ушәых уҭахызар... – аҳәеит абжьы, атәара иҽазикаанӡа.
– Исшәыз, усҟак сынхом... – иҳәеит иаргьы имырхаакәа.
Иахьыныҩналаз, азҭӡамцк иадгылаз, ахәы змаз акыдыршәыла зқәыршәыз адиван лнапы нақәылкит дықәтәарц. Аха иара уахь дымтәакәа, уи иавагылаз, рацәак итатамыз аҟәардә ҩаӡа днықәтәеит. Ларгьы лылаԥш налыршәын игәалҭеит, иахьылҳәаз акәымкәа аҽаџьара дыштәаз, аха алаҿылымҭит.
Данынатәа, дырҩегьых дҭышша дааҟалеит, дахьтәаз дазымкуа, егьа исзырласуазаргьы ирласны сцап ҳәа, игәы иҭакны.
Ларгьы, дгьежьы-хынҳәуа, акресло ҩазақәа ҩба, инасҭха-аасҭхан иахьгылаз дырхыкәшо, аҵыхәтәан, урҭ руакы днахан, егьи инаваргылашәа, ичны иуакаӡа иҟаз лшьапқәа уи иаҵәахыртә днатәеит.
– Умажәӡеит... – аҳәеит ани уажәада ахаан имаҳацыз абжьы, ихьӡ аҭыԥ нароуны ибжьажьуа. – Уаҳагьы ажьы умкит...
Изтәыда, гәықәха, абри ацәаакыра злыжжы иҟоу абжьы, ааигәахәт уи, лшьапқәа ахьылҵәахуаз, рыцҳашьарашәа, хәынгашьарашәа акы игәы инықәшәан, иабалыднагалеи, ианбалыднагалеи, иарбан ԥша-даасу уи ҭазхәаҽыз, иарбан хырш-гәыршу уи еиԥш зҭыҵуа лыхәламшәа ҭызблааз?..
Уажәы мацара акәым, ахаангьы дизымдыруазар акәхарын. Уажәы иаԥхьа итәаз, зегьы хызҩаз лыбзиабара, лыԥшӡара аниаӡаа, лышьҭра еснагь иацрымӡаауаз амрира ашьҭақәеи, зтәы зынӡа иара изымдыруаз аҽакы ашьҭрақәеи аҿаасҭақәеи реиԥш иааԥшит.
– Исыцызҵозеи сара, шәара абзиа ааӡара змоу шәеиԥш... – иҳәеит уи акы дацкламԥшӡакәа, сыззааз ҳәаны сшьамхы сҽысзаргандаз ҳәа.
– Уажәы зегьы аҽакала иҟалеит акәымзар, – ани абжьы аҽаарбабаргьы цәгьа иабомызт, – иҭахәӡа изыцны иҟаз ракәын хәы змаз...
– Иаба ахә ахьрымаз, абазар аҟну? – дааччашәа аҵәы налеиҵеит иара.
Илгәамԥхаӡакәа днаихәаԥшын, ацҳәа аҳәаха дахьымӡакәа, лнаҩсҵәҟьа, лнапы наӡартә астол лаҟәы иқәгылаз ателефон ахьхьаҳәа абжьы геит. Лнапы наргӡаны иаақәылхит.
– Алио, алио... – ани абжьы зҭалҳәоз атрубка дҭаԥшуан, илацәажәо дылбарц лҭахушәа. Дзеигәырӷьо акы телефонла аума, аӡәы иҿала аума аринахыстәи адунеи аҟынтәи зынӡа дшазыԥшымыз, уи шыҟам агәра шылгахьаз мҩашьо акәын уажәыгь мчыла ани абжьы шлыргоз. Аха ауаҩы дуаҩуп,
дыҟанаҵ, дааԥшуанаҵы, деилгонаҵы, диҭахы диҭахым аҽаӡәы ибжьы иаҳалар ауп, иныбжьаршәны акәзаргьы. Уи дшазеиқәмырхо шидыруагьы, аӡы иаго дзымҵасуа аисыр хәҵәы иаҩызоуп.
Ԥыҭрак, лтелефон ҽеимзар акәхарын, абжьы иҭыҩуаз лзеилыргомызт, ларгьы лхы-лҿы лашьцацыԥхьаӡа, абни рышьҭра иацрымӡаауаз амрира ашьҭақәа еиҳа илныԥшуан, лхы-лҿы иахыҵәон.
– Уҳ, бара боума, ҵапҟа! – лхы-лҿы еиҳа иаалашан, лыжәҩахырбжьара иҭацалан илкыз лыхгьы ҩышьҭылхит. – Ибасымҳәахьеи бара... – дынцәыҵыԥшны иара иахьгьы дааԥшын, ани абжьы иалаҵәахыз аҽа шьҭыбжьқәак ҷабуа иналҩит. – Ахчыхҟьақәагьы, ашьаршьафқәагьы, аиарҭаларшәқәагьы – зегьы импартуп!
«Импартуп» аҿы даннеи, аҵәы иахаҵаноуп егьырҭ ажәақәа ирылкаан ани абжьы ишаргоз.
Нас акраамҭа атрубка дазыӡырҩуан, ашьҭахь акресло дахьантәалаз, дааҳәыцы-мцын, атрубка иадкылаз лхы иҵегь иаахьыдлыршьшьын, лылахь ааиқәылҵашәа луит.
– Ааи, ааи, дзакә хаҵоузеи, дзакә хаҵоузеи, дзакә героиузеи исцәыӡыз...  – иаалаҟәцәаны иара иахьибарҭаз аҭӡаҿы, ақьаад жәпа иадырҷаблан икнаҳаз афотопатреҭ иақәкны лхы ҩышьҭылхит. Афотосахьа аҟынтә дыԥшуан, погон зқәымыз аибашьцәа ргимнастиорка ҩ-орденки х-медалки наҟ-ааҟ икыдны изшәыз, акыр зхы-зҿы еилҩрхьаз аӡәы. Иџьеишьаз, уажәы лара телефонла илымҳәазаргьы, абри апатреҭ иԥсхьаз ишитәыз идырхьан. Уи, ипатреҭ шҭырхуаз, арахь дааԥшаанӡа, аԥсра иблақәа ҿыцха иагазар ҟалап.
– ...Илабақәа... ма изеиԥш лабақәазиз изыҟасҵаз... инаган исыркуан... Ачаџьқәа хаббала-хаббала изызӡуан... Ашьашьма аҟынӡа днасышьҭуаз џьыбшьома... – Иабатәиз, иабатәиз, ииашан, ари гәыблрак, ламыск зларшәӡам абжьы? Дахьышьҭазгьы имедальқәа рыцқьан иаԥхьа ихарԥ иасҭон, уи бзиа ибон, ахьхьаҳәа рыбжьы ангалак длахҿыххон... Снапы дықәыргылан дныҟәсымгози... Ах, бара уи бахәарҭам – уаҳагьы ибмуӡахт... Уа бтәаз! Аа, аа, урҭ зегьы ныҵашәкәа ицоит, рхацәа ақәыԥшырҭагьы бырҭом, дара бырмыхәо банааҟала. Бшаҟәыҵра, бшаҟәыҵра, ахацәа
зегьы еиԥшуп... Ани сара стәы... сара сфырхаҵа дшыҟаз иҟалаанӡа... – Убри аамҭаз дырҩегьых дцәыҵыԥшшәа иара иахь дааԥшит. – Ани аимпартқәа ртәы уаанӡа ишбасҳәаз ауп – капеик сагхо сыҟам. Уаҳа схы зланыҟәызгарызеи аибашьреи аџьеи рветеран иԥҳәысеиба рыцҳа...
– Саҭамыз, аха сыццакуеит, – ҿааиҭит иара уаҳа изымычҳакәа. – Насгьы ҳәатәык сыман...
Абри аҵыхәтәан ииҳәаз аниҳәа иара иахь ихаз лывара маҷк иааҭрысын, инеиқәыԥсы иаанхазшәа ибеит. Адәныҟатәи еихалабала иҭԥааны иҟаз аԥенџьырқәа аркын; аҩныҵҟатәи асаба цәынхақәеи, амаҭәа ҟәыкы афҩи, насгьы сақәушәа, духьушәа аҽа фыҩқәакгьы еилалан, аӡыҭҟәеиԥш иҩнатәан. Игәы ааӡыҩӡыҩт.
– ...Ибзиоуп, бзиоуп, – дшыццакуаз ллырдыруан уи. – Бааи, ара ҳаицәажәап. Дааг, дааг, убрыгь, ида бхамшәалааит, – дӷыӷуашәа дааччеит. – Ани иго ибжьы аума, бара ихарззала изаҟароузеишь, иаргьы баргьы... – дхәыҽуашәа, лҿы аартны лыԥсыԥ налыхәлалгалт. – Сара сахь шәаныҩнала уҿы ааихакы ҳәа иаҳә... шәаныҩналалакгьы... Ани ибжьы шаҟароу ала, аӡигар бӷьыц иаҩызоуп аратәи аҭӡамцқәа, зегьы ирылсны ицоит... Рнапқәа ҿҩаартә урҭ еиқәызҵаз... Избан бҳәама? Избан бзымдыруеи – агәыла агәы даҩызоуп... Уи ахаангьы исықәын сара... Нас шәкы ахаргылан идәықәырҵоит... Сара сшәаӡом, сзыршәозеи, аибашьреи аџьеи рветеран иԥҳәысеиба, аха... бзиала, бзиала... уажәы баха сымам... Ишыбҭаху, сааҭк ашьҭахьгьы бааи, еиҳа ибзыманшәалазар – ҩ-сааҭк рышьҭахьгьы... – атрубка ллымҳа иаадылхын, дахьҭацәажәоз иҵегь лыблахь днахан днахәаԥшын, ашьшьыҳәа инықәылҵеит, иахьа уажәраанӡагьы ателефон амаӡа лызхамҵо дшыҟаз мҩашьо.
– Адагьы ԥсыхәа ыҟам, аха саамҭа абжа зегьы иара иагеит, – ҿаалҭит уи, гәрамгарҭас илкушәа дырҩегьых дназыԥшын... – Высшьа змамыз аӡәы изы иқәдыргылт акәымзар... Уажәы изыԥсоу удыруоу ателефон ақәыргылара?.. – абрыгь аалҿыҵҟьан, иара цқьа данынаихәаԥш ахаҳә налҿашәазшәа даанхеит. Иаразнакгьы лылахь ааиқәылҵеит, уара уакәын уажәы исыгыз лҳәарашәа.
– Сара сшәаџьҳәаҩуп... – иҳәеит иара иааҭырҟьаны.
Лара зныказ дӡыҩӡа даанхеит, аха, нас данааиԥхьхәыцқәа, дарбан сзыцәнымхо инхаз ҳәа лгәы иаанагазшәа, цәымӷ-цәыбза днаихәаԥшит:
– Рацәа бзиа сыргәалашәеит...
– Баб иаҳәшьа... – иҳәеит иаргьы инақәырӷәӷәан. – Уарӷа дыԥсгәышьеит...
Ԥыҭрак иууаӡа иааҟалеит.
– Аԥсыжра анбыкәу? – дҵааит уи аҵыхәтәан, лшьапқәа днарзыԥшны.
– Ахәашаз, уаҵәашьҭахь...
– Ахәаша уаҩы данырымжӡо... – гәымха-ҵәымха днаизыԥшит уи.
– Аԥшьаша ааигәацәахеит, асабша наскьацәахеит...
– Ус исҳәеит ҳәа, зегь дара рами, – аҳәеит ани иахьада имаҳацыз абжьы.
Иара ашырҳәа дҩагылт.
– Зынӡа умыццакӡозар, џьара чаик ҳнахәарын...
– Иҭабуп, сцалароуп, ана акәым, ара акәым...
Ларгьы деихо дҩагылт.
Ашә ахь днеиуа даналага, агәаӷ еилацәқәырԥо игәы иҵачны, иԥсыԥеивгара ицәуадаҩны дааҟалеит. Ашә даннадгылаҵәҟьа дааҭгылан, имӡакәа дырҩегьых лханытә лшьапанынӡа илаԥш налхигеит, лкәыбазы лшәага лхихуазшәа.
Абри, игәы ԥыжәжәон уи, абри аҽыҩрадаӷь аиԥш абра ичны игылоу, аӡхыҵра иаанагаз аҟәарамҿеиԥш аԥсҭазаара аганахь игҿанажьхьоу, длыҵаԥсит ани анкьа иидыруаз, зыбжьы ссир знык иануаҳа иухамышҭуаз, зыччаԥшь уаҩы егьа илахь еиқәызаргьы, игәы ихашҭыртә дҟанаҵоз, зыблақәа ҭыԥхаауа ԥсҭазаарыла иҭәыз, лыбаҩқәа цқьа иӷәӷәахаанӡа, дшәаанӡа, изымбаӡакәа згәыԥҳә дуқәа зысаби дрыҵазшьыз леиԥш, длыҵалшьит, длыҵалхәаҽит... Уажәы ара дзыдгылоугьы инышәынҭроуп, ани цәгьала иԥсхалшьыз, адунеи аԥсҭазаара збарц иазхьуаз аӡӷаб хәыҷы деиҩыжаа дызмоу... анышәынҭра, анышәынҭра!..
– Уара макьана аџьыкацеиԥш уҟоуп... – аҳәеит анышәынҭра иаалырҟьан, мыцхәы иҟаԥшьыз ахаԥыцжьи, абҩаши ахьи рыла ибжьырҭәааз дара ахаԥыцқәеи цәырызгаз аччаԥшь ааҿықәлан. Насгьы анапы аҿынанархеит ижәҩахыр инахьысырц. Аха иара иаарҭрысны ижәҩахыр днахеит.
Минуҭк лхы лықәыжьны дааԥшит.
– Ибзиоуп, сара ус сылахь ианын, сцәаԥҽыгахеит, сыбӷаԥҵәагахеит, аха шәара?.. – акалашәа аҽаԥсахт уи абжьы, изышьцыламыз ахьаҳәоз акәу. – Шәара шәаиааиз џьышәшьома... Уԥшәмеи уареи шәцәеи шәыбаҩи ақәырӡны анхара ҟашәҵеит... Нас? Нас, уинахыс иҟоузеи?!... Шәыԥсҭазаара уи иақәшәҵеит. Сара ажьы мыцхәы, иуҭахызар усгьы иҳәа, ажьымдыр скит, шәара шәцәеи шәыбаҩи нхеит... Саргьы хыҵакырҭак сымоуп, ишубо, салаӡартә иҟоуп. Уиала уара уразҟгьы, аҽаӡәы иразҟгьы узахәаӡом, уи аҽакы анапы иакуп, аҽа мчык... – лхы ҩышьҭыхны днеиҿаԥшит. Лыблақәа еиҳа иааҭбаахазшәа, лхы-лҿы еиҳа иаалашазшәа ибеит. Еиҳа еилыккагьы ибла иаахгылт, мчыла ирццакцәан, ихәжәаны аԥсҭазаара амчқәа зылдырԥсааз, уи иархаз агәаҵәа, аҷаҷа, арыԥҳа, агәы уҳәа рыҟнытәи иаауаз агәамбзиара, аҩаза, аҩеижьра, ашәыҭҳа зылнаҳәахьаз, ҭаххарас иҟоу зегьы ашьцылара бааԥсы, агра еиԥш иныҟәызгоижьҭеи акрааҵуа анышәынҭра ахаҿы.
– ...Иубахьозеи, иудыруазеи уара... – Нас убри анышәынҭра ахаҿы леиҩеит, акаҷырақәа рҭыԥқәа рыԥсахт, зыҽӡашәа иҟаз цәырҵит, ақьышәқәа аанкылашьак амаӡамкәа иҵыс-ҵысуа, иқачқачо аҿы аанартит, аха акгьы ҭымҩит, ус алацәақәа зынӡа ихьдрыҩны аблақәа иахьырхажьыз алаӷырӡ ҩбжьажжит.
Иаргьы ииура изымдыруа дгылан.
– Акы суҳәоит... – иаалырҟьан убас аҽаԥсахт убри иахьада имаҳацыз абжьы, уи анкьаӡа иидыруаз абжьы џьара иналасызшәа, ицәагьы ҩеихыԥеит...
– ...Санԥслак абра снышәмыжьын... Уахь сганы сыжәжы.
Иара уаҳа дмыԥшыкәа, ашә аартышьа дақәымшәо дшынапыршьышьуаз, англыз сапат иамыҳәҳәоз акы инапы ақәшәан, данааха, иаатын дындәылҟьеит. Дахьналбааз, дзыҩныҵыз аҩны зган аҭан игылаз егьи аҩны давалан иҿынеихоны, еимаҷыҩны иҟаз илымҳа иҭаҩит џьара ампыл ишасыз. Ампыл ахаҭа иахьасызтәи ашьҭыбжь
рацәак иаҵамхакәа, аранӡа иааӡан, ижәҩахыр ианнықәс, иаахьнаҳәеит дахьазыԥшӡамыз аҟынтә, дагьаабрит. Дацыҵҟьан, ампыл днамҵасны иааникылт, ашырҳәагьы уи ахьынтәааз ахь дынхьаԥшит, иԥсахы ҩеилалан. Ашҭа агәҭаны иҟаз амҵәышәмпыласырҭаҿы хәыҷқәа гәарҭак, аҵар аты анырку еиԥш, ҩыџьа ахбыџқәа ҵәыз-ҵәызӡа иахьрылагылаз ирыкәшан ԥыскы икны акы рарҳәон. «Аҵарақәа» рҟынтә аӡәы даарылҵын, дыҩны арахь иҿааихеит. Андриа данааидыххыла, даагылан, инапы ампыл ахь ирхаанӡа иара днеизыԥшит.
– Ҳаҭамыз... – иҳәеит уи, иблақәа ҭҳаца, ашьа зқәыхәмаруаз иӡамҩақәагьы наҟ-наҟ иааҭашәашәеит. – Ҳара напыла ҳасуеит, дара шьапыла...
Андриа дыԥшит ампыласырҭахь, «атқәагьы» «аҵарақәа» ржәылара изаҵамгылакәа ирылҵны рҿынархахьан. Ара игылаз деиҭанаихәаԥшит: уи даара дибахьазшәа, дидыруашәа акәын дшыҟаз. Рқыҭахь есԥхынра зандуцәа забдуцәа рахь инеилоз рҟынтә дзеиԥшқәаз ыҟан.
Уи инапқәа данаарыха, ампыл нарниҵеит.
– Ҭабуп! – аку ҳәа ибжьы наиргеит уи, дидыруазшәа еиҳа иҟазҵоз иблақәа ччо инеиқәирԥхан, дыҩны наҟ иҿынеихеит. Дырҩегьых даахәыцит, дыздыруан, дысгәалашәозар ҳәа, аха дигәаламшәеит. Уажәы уи акәмызт аус злаз, иҭшьааны иҟаз игәы ҟәандаӡа иааҟанаҵеит уи аччаԥшь, ибжьы, насгьы икеикеиуа ицқьаз илакҭа.
Ашацаҳәа иҿынеихеит.
Очамчыра данааи, рқыҭахь ицоз автобус данақәтәоз иҭацәын. Нас идырҭәуа ианалага, иналаршә-ҩаларшәны аԥсшәа нарҳәон, иаргьы аҭакқәа ааҟаиҵон, аха уахь дыԥшӡомызт. Ақыҭа аԥынҵа иҟаз адәыӷбааҭгыларҭа иахьынаҩсыҵәҟьаз автобус ааникылан, абжьара зегьы дыбжьысны (аҵыхәахь џьара дтәан) данцоз, игәылацәаҵәҟьамзаргьы, иҳабла иатәқәаз, хьаҳәны ихәаԥшуан, аха урҭгьы зусҭқәаҵәҟьаз изыгәнымкылаӡеит. Аԥхыӡ далоушәа акәын дшыҟаз. Адәыӷбааҭгыларҭа ҭацәын. Мшаҽнеиԥш иахьагьы џьара ухы назҵоукшаз акы гыламызт; ус ауаа енагь иахьықәгылаз анышә кәаҳаны, ирапан, аламала шьац залымсуа иҟан. Уаҳагьы даанымгылаӡакәа
аихамҩа днахысын, ахәадахьы иҿыҩеихеит. Арахьтәи ахәада ашьапы иҩадкылан маҟҿаҳәаранӡа ҭелла иҭахкааны иҟан. Уанӡа аихамҩа иатәын, аихамҩа аусуцәа рхы иадырхәон.
Аҭел аандала иахьыхкааз ҩахыс мшаҽнеиԥш амыӷи ҵыԥхтәи аӷдареи еимиаан, иахыҵәан иҟан.
Џьара мцакгьы аӡәы иацреимҵеите, ааигәахәт уи, абриаҟараамҭа зхыҵхьаз агәаӷгьы, агәаҳәарагьы мыч рымамкәа, ус иаанамгоз акы ықәшәазшәа игәы бжьысны дыҟан. Дыццакуамызт, макьана амра аԥсы ҭан, иаргьы маӷык ааиҿымхаӡакәа, иҽхәымжәакәа ахәада азқәахь дыҩхашәалт. Даагылан, раԥхьа инархаран даанаԥшы-ааԥшит: геи-шьхеи рыбжьара инагӡаагӡан ихтын, зҽаҳаракра иаҿыз анаҟә ацыжәжәахақәак аҵан акәымзар, ажәҩан цқьан. Нахьхьиӡа амшын ахаҭаҵәҟьа џьаргьы иавҵыԥшуамызт, аха амраҭашәара зегьы ҵыблаауан. Даахьаҳәын ашьхарахь дыԥшит. Урҭ, макьана асы маҷымкәа ишырҿажьызгьы, уажәшьҭа акырӡа иԥхахьаз ааԥын мра иҳәахны «аграпарақәа» алнагахьан, ихнатхьаз еиҳан, макьана асы зқәыз аасҭа.
Нас, игәаӷьуа-изымгәаӷьуа, ахра иаҟәиган, илаԥш ааскьеитәит: икәша-мыкәша макьана ибааны, еилалан иҟаз ҵыԥхтәи аӷдара зегьы ирылԥшуан, уи иалыҳәҳәоз амыӷ шьыҵәрақәа иԥхашьа-ԥхаҵо рбыӷьқәа аалыргон, акырџьара, мыцхәы игәаҟны иахьиз аҟынтә, иҩежьӡа, рхыцәқәақәа ҿарҳә-ҿарҳәны, иқыцә-қыцәӡа иҩагылахьан аӷдара ԥышқақәа. Аха, зегь дара роуп, ҵыԥхтәи аӷдара зегьы иреиҳан, зегьы ирхьыӡсон.
Асҟатәи знапы иафо уаҳа мцакгьы аӡәы иналаимыршәите, еиҭааигәахәт уи, афҩы изымычҳакәа дахьгылаз.
Убасҟан игәеиҭеит џьара-ҩыџьара зегьы реиԥш ҵыԥхтәи аӷдара зхьыӡсо игылаз ақәыц-шьапқәа. Урҭ иҟәашкакараӡа ишәҭуан. Ақәыцқәа рышәҭ ԥышқақәеи ршьапқәагьы рымахәқәагьы ирылыҳәҳәоз ақәыц дуқәеи илаԥш рыдхало днарыхәаԥшит.
Наҟ иҿаԥхьахь арацәа згәы иҵачны, зҟәарақәагьы еиқәаҵәахахьаз, зхаҭа еиҵапата, амазути абылтәи рыцырцыр ықәшьны илеиуаз Аалӡга иахыҳәҳәоз абахә ақәцәахь иҩашӡа, еиҟәышьшьа, аџьынҵ хәымаа-жьымаақәа иаҿыҳәҳәоз рымахә хьараџьқәагьы даргьы, ҵыԥх иԥсызшәа игылан, макьана ааԥын зынӡа игәанамҭаӡацкәа, аӡынрахь инханы иҟан.
Нас иаразнак аагыларҭахь днаԥшит: иааимҟьаны аихамҩа џьара иубон, уаҳа џьаргьы акгьы ыҟамызт. Ани аҵкы ахәда шкәакәа, мыцхәы ишкәакәаз агәалашәарагьы аԥхыӡ иаҩызан; ари анаӡааӡара, аамҭа иацлабуа ауаа асекундқәеи, аминуҭқәеи, амчыбжьқәеи, амзақәеи, ашықәсқәеи, ашәышықәсқәеи рыла рыԥсҭазаара уи иахьадыршәало аҿы, аӡәы иԥсҭазаара қәыԥсычҳарак, ҿарҳасымҭак инаӡом. Уи мыцхәы ишкәакәаз, иԥсы зхьыхәхәа абра зны аамҭа иаабжьнарҟьаз еиԥш егьа быжьнарҟьахьеит, егьа аннаххьеит; иара ауаа зегьы реизакра, рыԥсҭазаара зладыршәало ашарақәагьы ааныхны, шьҭахьҟагьы, ԥхьаҟагьы акгьы згәаламшәаӡо ахаан ҩахыҵәоит.
Аҽа ԥыҭрак уахь дыԥшуан, убри иҭацәыз, еимазакыз аҭыԥ еиԥш, акы даанамгаӡо ицәеижь ахьанҭара дҵаанартәалан дахьыҟаз, нас днаԥшит... уи аҭыԥ ахь... Аҽада архәасҭа иқәлаӡом, рҳәоит, аха иара иахьа арахь даанагеит, ахьаақәа зегьы анхыдаха, ианыцәа, ианццышәха, иахьа ашьежь ирзыхынҳәызшәа иибаз амцашыра аныхьшәашәа. Уажәы лаԥшҿаба еиҭаибон дара ахьгылақәазгьы, иара наҟстәи дахьыҩхашәалаз, нас гәыӷра имаӡамкәа, иаԥхьаҟа шьаҿқәак ахьыҟаиҵазгьы. Даахәыц-хәыцын, дмага-маго днеин, егьырҭ, раԥхьа зҟынтә иқәшәаз ахьгылақәаз ахь днеит. Иарӷьарахь дыԥшын – уахь царҭа амам, амаӷи аӷдареи убас еилысхьеит, аҵыс зылымԥраауа, армарахь дыԥшын – уахьгьы, ани амҩа кны игылаз рыдагьы, ацарҭа мариақәа амаӡамызт... Иаԥхьа дыԥшын, мшаҽнеиԥш ахы мацара анышә иҵыԥшуан дызжьаз ахаҳә, иҩашьаӡомызт уи аҟара жәаба алада ишыҵоу.
– Еи, уара! – неиҿҟьеит уи, ацәкшеиԥш ихы шьҭацалан, иаԥхьа игылоу иӷра иҭаргьежьны дызлашьҭихша, зышьаҭақәа илахь иалаҟаца иҟоу атәыҩа дуқәа, атәыҩа ҵарқәа ааихәазшәа, иҭаҷкәымқәагьы ааираҵәеит. – Аԥынҵамрыцқьа, узыржагьуазеи, ухы знуҟьарц иуҭахузеи, ухыбаҩ хәыҷы аҷҷаҳәа еимышәшәа икаԥсар уҭахума?.. Уааила, уааила!..
Абрыгь иҳәеит, иҭаҷкәымқәа иҵегь ираҵәеит, аҿҿаҳәа ихаԥыцқәа рышьҭыбжь ааиаҳаит, зеиԥш изымдыруа
гәаӷк аҟамеиԥш иҩаилнаҳәеит, еснагь гьежьырак мацара иҭахынҳәуаз ихшыҩ, иҵегь инарҭбаан иамҽханакырц иаатуеит. Уҳаҵаҳшьуеит, иуҭаху аҟаҵарҭа уаҳҭом, угәыхәтәы уахьӡартә иҟаҳҵом, зҭыԥаҿ уажәы дгылаз рыхьӡала ихәыцуан иҭууа акы ишьҭнахуаз, иханагалоз ихшыҩ, избанзар ҳуиааиуеит, избанзар ҳаргьы аӡәы ҳииааироуп, избанзар ҳара ҳзыцәшәо, иаҳиааиуа ҳабӷа икыдгылоуп... Уара уҳарҟьыцуеит, уиалагьы ҳгәы ҳрыӷәӷәоит...
– Уааила, уааила!!! – «атәыҩақәа злаҟаца иҟаз» илахьгьы аҳауа иналеикшеит, иҭаҷкәымқәагьы наҟ-ааҟ иԥҟьеит, акәты амахақәа наҟ-ааҟ икны ишеимҿырхуеиԥш, иаԥхьа игылоу даанкылан дааимҿихрашәа.
Уажәы шаҟа еилыкка ибозиз усҟан инкашәо иааиуаз аҷкәын шаҟа имч маҷыз, тәыҩала, икылхха ишыҟарҵо уи имгәа ҟьата хәыҷы, арҭ иреиԥшу аҭаҷкәымқәа рыла игәышԥы ҵаӷа еиҵыхшьа амоуӡо зынӡа ишҭаирҽыло... Иҽааирбабеит, иҽырхықәымҵан уахь дыԥшит... Ишьапқәагьы ааиҟьеит аҽыҩ-ҽыҩҳәа, илахьгьы дырҩегьых аҳауа иналеикша-налеикшеит... Ԥхьаҟагьы дҩаҭрысит, деиҭаҩаҭрысит... Нас даангылеит, хәыҷы-хәыҷла еилаԥсны иҟаз инацәкьарақәагьы ааилышшеит, зышьаҭа алаҟаца иҟаз атәыҩақәагьы ныбжьаӡын, илахь ааласхан, аԥхӡы ҩалнаҳәеит. Ԥыҭрак ус дгылан, нас дмага-маго наҟ днеит, усҟан, уажәы зынӡа ихы изадымкыло зынӡа итәымхахьаз аҷкәын дызлааиз ахь, раԥхьа дара ибаанӡа дыҩхашәалан дахьаагылаз ахь. Убасҟан шаҟа дымчыдаз, дааԥсаз, иԥсахаара иқьышә иқәкны дшыҟаз, ихы зқәикуа цқьа изымдыруа дшыҟаз игәалаиршәар, аҽазнык ихигар иҭахын. Наҟ, адәыӷба ааҭгыларҭа иҩахыкны, уажәы аҳауа еизада, акгьы ҳәа, абжьааԥны изышьҭоу ада ахьыҟамыз дыԥшит. Уи аҵкы ахәда шкәакәа, мап, аҟәаш, баша иҟам аҽажәакгьы – аҟәаш, аҟәаш – игәы убас изинархьуаз, иԥсы изҭымкаауа изыҟанаҵозиз игәалашәара?... Длыԥсахшәа ибама, иара мацара иакәым, дзышьцылаз убри ацк ахәда шкәакәагьы, иҟьаҟьаӡа, ма сара истәыҵәҟьоуп ҳәа игәы каиршәхьазма (акгьы ззымдыруа агәы аҽкаршәра адыруеит)... зегьы дшақәымгәыӷуаз ианааҳә, ԥаса дызлаӷәӷәаз, игәы нызкылоз акгьы ыҟаӡамкәа, дзымҵасуа есыр хәҵәыкгьы имамкәа инапқәа ҭԥышша ишынхаз ибазар?.. Абзиабараҵәҟьа... – уи иара издырамызт – иухумгац злоудыруазеи... Аха џьарантә
уи амч, ма уи аигәыӷра амч ааӡо иалагахьазар акәхарын, еиҳа ибзианы иҟоу ашәыр, егьырҭ кәамԥаӡа ишҿоу, зегьы рылымкаа иԥсало ишалаго еиԥш. Ахаҭаҵәҟьа акәызҭгьы усҟан дашьуан, ани зыхаара аӷьарақәа ирықәыӡхьаз, аҭаҭын радбжьарақәа ирыбжьаӡахьаз, ашәаџьқәеи иаб изыԥшреи илдырӡаахьаз иԥсы ааҭнахуан. Аха иара ихаҭагьы уахь ихозҭгьы, аринахыстәи амч сызгалак сагааит ҳәа иҽеиҭар, дызҵаԥсхьаз иламыс амаҭәажәеиԥш ихҳәаны инкажьны?..
Шьаҿақәак ныҟаиҵан, усҟан иахьааиҿагылаз аҟынӡа днаӡеит. Ахаҳә ахь дыԥшын, уажәы иккаӡа ибоит, иҩашьаӡом уи аиҳараӡак адгьыл ишыҵоу. Усҟан изгәамҭаӡеит. «Иаԥхьа игылоу» акы реиҳәарц иҭахуп, даара ргәы дзырхьша... Ргәы дзырхьша акәӡам, урҭ ргәы рыхьӡом. Рыԥсахы ԥызжәаша, илазырҟәыша, иахьрымчым ргәалазыршәаша, даргьы аҳәынаԥыжәқәа реиԥш харабӷьара изышьҭыша... Аха изҳәомызт, акы инарҳәомызт...
Ахаҳә ахь днаҭрысын, днышьҭаст. Уажәы наҟ шаҟа иҵаз имдыруази, инацәхыԥқәа иаҭеимыхьырц, ирманшәалан идәықәиҵан, ахы џьаџьаӡа инықәсит. Нас иҽааиҵыхны деиҭанаԥшы-ааԥшит: срыцәцоит ҳәа далагар, шьҭахьла дыҩыр акәын. Дрыцәцаны, нас дкәараҵарц, амҩаҟныҵәҟьа днеины еиҭа адәыӷба дахьӡарц. Уа ауаа ҟалон, адәыӷба иахьӡарц иццакуаз иҽрылаирҩашьарын, урҭ ауаа рахь ицәырҵрымызт, ицәырҵыргьы, ишеихьыс-еиԥысуаз деиҭарыцәцарын, уаанӡа днаӡарын, ҩажәак ирыдамзаргьы илеиҳәарын... Нас ирҭаху ҟарҵандаз.
Аха ииҳәозгьы издырамызт... арҭгьы ара ианиба, ларгьы дымҵазырсырц иааҭгылаз адәыӷба адәықәлара дахыццакуа – акгьы игәы азҭамызт. Наҟ ашьҭахьҟа еибакәеибаха иҟаз иҩны, иан, амҩа иқәыз, иааҩхьаз ахыблаҟьа иаҩызаз аԥсӡы-қәа рымч – зегьы иҵазыршшоз ракәын. Акы сааннакыландаз ҳәа дҟалазар?.. Аха мап, мап, уи уажәоуп иара ус игәы ианаанаго, зегьы анизеиԥшу, усҟантәи хынҳәыҵәҟьан игәы, ихы-иԥсы аԥшаартә амч анамам.
Дырҩегьых иҽаалеирҟәын, акырҭа шыманшәаламызгьы, ииулак иҩнапык рыла иааникылан, ахаҳә ирҵысырц далагеит, аха иагьизмырқәацеит. Иоумышьҭкәа акәша-мыкәша дахьыншьҭаԥшқәаз ибеит зегьынџьара ахаҳәқәа шкаԥсаз, ҵыԥхтәи аҭырас иалԥшуаз, иумпыҵаӡартә,
иаашьҭукәыцәаартә иҟаз, еиҵаз, еиҳақәаз... Ахыԥҳәа иара уаҵәҟьа днатәеит, џьара хаарак аҵамкәа, иара убри аҷкәын уажәы абра иара иҭыԥан деиҩырҿахәа дышьҭаны, иара дихагылан цасҳәа дихыччошәа, ччара бааԥсык, ччара гәымхак изааит.
Уаҳагьы џьара дныдымгылаӡакәа, иара аԥсраҿгьы, ашколаҿгьы (ашкол ахаҭа ҿыцын, аха аҭыԥ ԥасатәи, дара зҭаз ахьгылаз акәын) дышиашаз дцон, аԥхын, уахынла аҭаҭын рыԥхра аҟынтәи излаауаз ахь. Уи абжара даннеи даагылеит. Амҩаҿыҵәҟьа асбест труба ҭбаақәа ҵаҟа иаҵаз иҭаӡон акәара шеибгаз. Даамҩахыҵын, уажәы иҩаҳаракшәа иҭгаз амҩа илаҵакны, ԥаса амҩа злаҭгаз ахь диасит. Уи аӡыжь хәыҷы иҭатәаз ус маҷк аҟара ихәыҵыԥхон. Мзаҭахамҭазу амзаҿа гылахьазу издырамызт. Ԥаса-ԥаса, иҩны-игәара цқьа иҽеибиҭаанӡа, уи иҽаҭаӡан даныҟаз, ашықәсазтәи аарыхра данахӡыӡоз, зегьы дрызҿлымҳан – амзаҿа шгылоз, иакыдшьаз – икнаҳацәазу, ашьапы аҵхны икыдзу, аӡаӡа шаҳәоз, аԥша ахырхарҭа – зегьы, зегьы, зегьы. Уажәшьҭа дааԥсоу, ма илаз зегьы илхны, иҟаиҵашаз ҟаҵаны далгоу – урҭқәа акгьы изгәамҭаӡакәа ииасуан.
Амзаҿа уажәшьҭа икыдлахьазар ауп ҳәа игәы иаанагеит, амза мышла шаҟа ыҟаз даназхәыц, аха ихы аҩахара изыгәаӷьуамызт. Ԥыҭрак ус, ԥстәы-хәыҷык абаҩхәыҷқәа акы ашьапы иаҵаԥыҵәҵәошәа аҷапырхәеиԥш зҽыршо аӡыжь иацрыҵны инеиуаз аӡы ашьҭыбжь дазыӡырҩуа дгылан.
Уеизгьы ицоит, ааигәахәт уи, ари ашықәсқәа рыла аҭабараҟны инеины ишыҟазгьы. Уимоу, амшқәа аныцәгьаз, ақәақәа анауаз, ажәырҭ зхиааз ԥасатәи аҟәарақәа рыбжак азыхҩомызт – изҭысны иаауаз агәаҩара наҟ-ааҟ иамаз абнақәа зегьы хыршьаан, уажәы азхара аӡы азеизгомызт. Зныкыршәа ихы дҩахан ажәҩан дҩаҵаԥшит. Раԥхьаҵәҟьа акы-ҩба еҵәа ажәҩан иаалшәахьаз илаԥш нарықәшәеит. Нас иахьиԥшаауаз ахь шакәмыз еиликаан, ажәҩан акалҭахь днаԥшны ибеит уи, иҟалоу иҟамлацу гәаҳҭоит ҳәа ахәыҷқәа нацәхыԥла ашьынка ацәа анҭырбӷҷаауа еиԥш, анацәхыԥҭыԥ еиԥш аиргьҳәа арахь иааԥшуа икыдыз ҿыц ииз амза. Уи акы
ааианамҳәеит, ари ажәҩан ианылахьеит, ианын, уажәы иқәугьы, нас иаауа рышьҭахьгьы ианылалоит.
Уимоу, уажәы, игәалашәарақәа идырҿыцын, иԥынҵа иҭамсӡеит усҟантәи аԥхын ҵыхқәа, аҭаҭын ҷаб рыфҩы... Ихынҳәны еимгеимцарак иадамзаргьы џьара инаиламсит акәара-акәараҳәа еисуаз ақәыԥшра, агәыӷра ашьа аныҟәара...
...Ауха аҭаҭын казармаҿ итәаны аҭаҭын шыдрыԥхуаз аҽаӡәы, иԥсӡы ааҩт. Аҳәсақәа, абыргцәа зегьы уахь ицеит. Иаргьы, Каԥкаԥгьы, рхала ианзымтәа, аҩныҟа идәықәлеит. Шаҟа ԥсӡы иаҳахьазиз, аха иаб итәы аамышьҭахь зегь реиҳа убри игәы ҿнакааит... Лара Каԥкаԥгьы наҟ лхы лырхахьан, убрыгь гәҩарас иман... Аҭаҭын рыԥхрагьы иара иаҳаҭыр азы акәын дызныҟәоз ҳәа гәҩарас иман. Уажәы дивагылан дахьааиуаз лыԥсы ӡа, лхы ӡа, лҳарҭа-сырҭак ыҟамызт.
Уи зыԥсӡы ааҩыз, аибашьра ианалагаз арра ацара қәрала даҵанакӡомызт. Аибашьра алгара ҩышықәса шагыз иқәра аҵанакуа дҟалеит. Арра ицара ԥыҭк шагыз дара рҿы дааит. «Арзаҳал ҩны инсыжьыр сҭахын, – иҳәеит уи, даара зҟаҵара уадаҩу аказы диҳәозшәа, уажәы-уажәы ихи-иҿы ашьа ҩықәшуа. – Сара акәташьапы иабӷьаҭызшәа ауп сшыҩуа, сацәыԥхашьоит...»
Иахьеиԥш илымҳа иҭаҩуеит уи арзаҳал ианиҵарц иеиҳәоз: «Дгьыл мчымхарҭак сықәуп, сшәыҳәоит еиҳа ԥысцарҭак змоу ҭыԥк аҿы анхара азин сышәҭарц...»
Иара иаҳәшьеи иареи ракәын иҟаз, рани раби аиспанка иагахьан. Дахьынхоз, аиашаз, бӷацамкыран, акала иманшәаламызт. Аха, иара иирҩыз арзаҳал шалеиҵазгьы, адгьыл ирымҭаӡеит дыхҵәаны дахьынхашаз. Избанзар, архақәа, адгьыл еизадақәа рахь анхара азин ыҟамкәа иҟалахьан, џьарантәи ҿыцынхацәақәак ааргоит ҳәа рҳәон. «Урҭ сасцәоуп, иахьабалак иҳазнырхом, иҳамоу иреиӷьу рыдаагалароуп, ҳара ҳтәқәа рыҩны иҟоуп, иахьынхозаалакгьы ауеит», – рҳәеит еицҿакны ақыҭсовет ахантәаҩгьы, аколнхара ахантәаҩгьы, еснагь зыцламҳәақәа ԥыҭк аԥхьаҟа ишьҭны, зыҿқәа ацәҳара иазырхианы абџьареиҵеиԥш иныҟәызгоз. Егьырҭ, мацара анапҩахараз итәаз, алаҿырымҭит.
Лара Каԥкаԥгьы ариабжьарак лҟәиҭ-шәиҭқәа маҷын. Ус дахьыҟаз иара еиҳагьы дарҭынчуамызт. Дыбзары-бзаруа, зеиԥш ыҟамыз лыччаԥшь, лыбжьы меигӡарахда иныхуа данықәыз иаргьы џьара дамкуа дҟалон, аха еиҳа ихигон. Уи зегьы шыҟоу сҽыҟасҵоит ҳәа даналагалак, еиҳа дшәон, иҭынчра зынӡа иӡуан.
Уажәыгьы иԥхаҵәаҵәараӡа иҟаз аҵых иалалан иахьцоз, диваӡыҭызшәа лҳарҭа-сырҭак ахьыҟамыз аҵыхәала длазҵаар ҟалон, аха иара, уахгьы-ҽынгьы аус ахьиуаз, аныҟәгара ахьигыз, иқәыԥшра еиҳа ианаҭахыз афатә-ажәтә, аԥсшьара, иаҭахыз ахақәиҭра абасҟак иахьизымхоз иахҟьаны, амчхашәала имамызт.
Акәара ианааҽԥынгыла, лара даагылт. Акәарагьы уажәтәи аҵкыс инеиҳау, шәарах хәыҷык абаҩқәа рԥыҵәҵәабжьеиԥш, иахьнеиуаз аҷҷаҳәа абжьы аргон. Амза алашара ҩеижьӡа усҟан акыр инеиҳаз аӡыжь ихтаталан. Ашьхарантәи хрыжь-хрыжь аԥша аауан, рхырҿқәа ацәа ықәнахуан.
Иаргьы ҳзаагылазеи ҳәа дымҵааӡеит. Уажәеиԥш игәалашәоит, зынӡа аҽакахьы ихы ыҟан. Уажәы иааԥса-икараха иҟоу ауаа нкаҳан ицәоит, игәы иаанагон уи ахьаа, агәырҩа змоугьы, ԥыҭрак рыԥсы днаргоит, амла иакуагьы иханаршҭуеит. Аха цқьа имшацкәа, ргәы иныҵалон уи, ацәа иаалнахуан, дырҩегьых зегьы – цәгьагьы, бзиагьы, гәырҩагьы гәырӷьара ҵаӷақәакгьы – хышхыҵәан инарыжәлан, иаашьҭнахуан. «Убасҟан, убри аҷкәын дахьгәыдсымкылаз ауп сгәы иалоу... – лҳәеит уи иаалырҟьан, лхы дацәажәошәа лыбжьы ссир аахьанҭахан. – Акы ихәаргьы здыруадаз...
Иааџьеишьеит илҳәаз ԥасеиԥш игәы иахьаламкьакьаз. Уи деиҭааигәаланаршәеит, ауха зыԥсӡы ааҩыз дихагылан арзаҳал азы ажәақәа акакала ишиеиҳәоз, ажәақәа шааиҳәалак, рыԥсы шааҭеиҵалак, иара анбанқәа рыла ишааникылоз. Ашьҭахь, данизаԥхьоз, цқьа ихыџьгәам аԥҳал иҭоу аҩыџьбара ахыԥсыхь шцо еиԥш, иажәақәа аниҳәоз ирымаз амч анбанқәа ирыцәцазшәа ибеит. Изҳәоз ианиҳәоз агәра ганы, аԥсгьы амчгьы алаҵан иҳәон. Урҭ рыда ианықәха, иара абжьыҵәҟьа анырцәыӡ, итәымхеит, аҽаӡәы иажәақәазаргьы ауа иҟалеит. Иаргьы игәеиҭазшәа,
илахь ааиқәиҵан, игәы азҭамкәа абӷьыц ашьшьыҳәа иааимихит.
Ауха акәара иахьҭагылаз дхәыцуан иара, уаҳа уи иԥсыԥ злоу ажәак гарц иҟаӡам, уи арзаҳалгьы џьара инхазар, урҭқәа зхахьгьы згәахьгьы иқәымло аӡәы, аҭыӷьқәа реиԥш зтәыҩақәа хыршан иҩу анбанқәа рыла «мап ицәктәуп» ҳәа, милан еиқәаҵәала иақәиҩыз ақәӷьан, иара арзаҳал злаҩу анбанқәа иԥсыԥ рылаԥсны, асаба рылыпп џьара ицәыҵаршәуп.
Ус лара инапы аанылкылт. Дхьаԥшны даныналыхәаԥш, лыблақәа алашьцара кылблаан дырхыԥшылартә иҟарҵазшәа ибеит. «Игәоуҭахьоу, – лҳәеит уи хәыҭхәыҭла, – ауаҩы инапы ус ианимухуа угәалашәаӡом, зынӡа иубаӡом. Ус изыҟоу удыруоу? Ус иаԥуп, иашьцылахьеит. Рымаха-шьаха аҟынтә анапқәа реимыхра еиҳа иахәҭоуп, еиҳа иахьахәҭоу иннакылоит, еиҳа еицәнахьчоит ҳәа иԥхьаӡоуп. Иара убас, ҳауацәа ҳгәыцхәцәа анаҳгәӡуагьы иҳазгәаҭаӡом, убрыгь шьцыларахахьеит... Аха уи... анапеимыхра амаӡа аҵазар...»
– Изакә маӡоузеи?.. – игәы иныҵаххны дҵааит, избанзар, иара иакәымкәа, убарҭ зегьы аҽаӡәы изкызшәа ибеит... Насгьы, абас ажәа ҭлапҟала дцәажәо имаҳаӡацызт. Лнапгьы иара иахь даахозшәа ицәа иалашәан, иара итәы наҟ днахеит. Лара ҿылымҭит.
Убра иахьгылаз, быжьрабыжьҵәа иҵыҩуазшәа аԥсӡы ахьнеиҩызынтә аҳәҳәабжьқәа ааӡон, убри аҭагылазаашьа иахьақәымшәо Каԥкаԥ илҳәақәо уажәы иахәҭам ҳәа иҳәар иҭахын, аха уи башан... Дшәон... Уии иареи рыбжьара акгьы ахы кымкәа, лакьыс амамкәа иҟазар еиҳа еиӷьеишьон... Амшцәгьа ахаҭа ҟалаанӡа ашәарах абаҩқәа ихьухьууа ишырҭало еиԥш, акы ибаҩқәа ҭнарԥсаауан...
Убринахысгьы, усҟак еицәажәаратә, еидхаларатә изеиқәымшәаӡеит. Уажәы абрахь ихан даазгоз акыҟоуп ҳәангьы агәра игомызт, аха усҵәҟьа шакәыз анеиликаа, абри ашәаџьҳәара амҩа данықәлагьы, данхәыцуазгьы, лара данибаз аҵкысгьы игәы инархьит. Иаԥхьа, аҷапырхәеиԥш зҽыршо аӡыжь иацрыҵуаз, шәарах хәыҷык абаҩқәа акы иԥнаҵәҵәозшәа, аҷҷаҳәа иахьцәаҳәоз абжьы гон. Аӡыжьгьы, ус иаангылацәан иахьыҟаз, ихәыҵԥхозшәа
убон, аха шәахәацк ашьҭа анымызт. Нацәхыԥ ҭыԥк иаҟараны ажәҩан цәызԥуаз амзаҿа, ари хәыҷы-хәыҷла анаҟә злачуаз аҵх азы, лашарак ахәынгагьы азыҟаҵомызт.
...Имӡырха иҩын ду абарҵаҿ иаркыз афымца лашара иахьӡаны иарлашон. Ацинк хыб ахьынӡеибарҭаз ус баша аӡаӡа анықәнаҳәо аҵкыс ицәаакын, анаҟә алашара ахьалԥхоз аҩны хәыҷы-хәыҷла иахьыбылуа иахылҵуа алҩа еиԥш иубон. Ицәеи ибаҩи ақәырӡны, акы агмыжькәа, ақьырмыт лыԥшаах иалхны, амҿымаҭәахә – зегьы ахьа лыԥшаах иалхны, наџьнатә акы змыхьуа ахыб нақәҵаны, иахьынаиргылаз, иара ахатәы ԥсҭазаара аиун, заб инапы зҽампыҵызххьоу, иԥагьахахьоу аԥа иеиԥш акәын еснагь датәамбашәа ишихәаԥшуаз.
Наҟ, уи аҽаваӡо, ахы ҟәыншьо игылан, иара аҩын ду иахшазшәа, қьырмытла иҟаҵаз, макьана имхьшәашәац ауаџьаҟ, афатәқәа ирыҵагьежьуа акраамҭа амца зҭоу аплита иазынханы иҟоу аԥхара ала згәы рыԥхоу амаҵурҭа. Аха абжьааԥнеиԥш уахь ихы имырхеит. Уаҳагьы, амардуан абжара уаннеилакгьы, уахьаахалозгьы ишьҭаз, ашьапрыцқьагақәа ишьапқәа нрықәымшьӡакәа, абарҵахь дыҩхалан, раԥхьатәи ашә давсны анаҩстәи аҿы даннеи, уи ишьҭазгьы ишьапқәа нықәымшьӡакәа, иџьыба ацаԥха ааҭихын, ацаԥхаҭыԥ ԥыҭрак изақәыршәомызт. Ианақәиршәа, имарианы иааиртын, дахыццакуашәа дныҩналт. Дахьыныҩналаз акәакьаҿ игҿагылаз астол алампа хәыҷы ҭааӡа иаркын. Зышә аартыз анаҩстәи ауадаҿы ахҟьа ҟәашкакараӡа ахыза илаԥш нақәшәеит. Уи ус ацәарҭа иқәыршәызшәа, аӡәгьы даҵаиаӡамшәа акәын ишыҟаз. Аха иара идыруан дшаҵаиаз. Дышиашаз уахь дныҩналан, иаарҭрысны ахыза данҩаха, иԥшәмаԥҳәыс дшыцәамыз удырратә, дымшәакәа, дмырҳакәа ус лхы ҩышьҭалырззан, иџьашьаны акәымкәа, ихаамкәа днаихәаԥшит. Лыжәҩахыр лхарԥ иахьаҵыԥшуаз зымч маҷыз алашара ахьақәыршаз, лхы-лҿы еиԥш ахәажәцәа аҟәнымлацкәа, лыӡӷабреи аԥсҭазаареи ртәык азынханы иҟан.
Ари ахәышықәса лара арахь дааны хазы ашьҭалара далагаз аахыс, уажәааны иара арахь дыҩнамԥшиижьҭеи егьихашҭхьан.
Ари ԥсҭазаароума, ааи ԥсҭазаароума, игәаҵаӷара акы ныҵасызшәа иԥсахы ааҿнакааит, ихы акәзу лара лакәзу ирыцҳаишьоз иара ихаҭагьы цқьа изымдыруа.
Лара ԥыҭрак, зынӡа ацәа зыхӡамыз лыблақәа рыла, дҭырҳәыцааны длыхәаԥшуан, нас урҭ кәеицеик нархысын, хьаак лычҳауашәа лқьышәқәа ааихалырӷәӷәан, лхыза ааимжәан, иаалыкәыршан, наҟ лҿы рҳәны днаиеит.
Иуадаҿ даннеи, хыма-ԥсыма иҽааилыхны, днышьҭалт.
Дҭууа, акгьы изхәыцуамызт, акгьы иаҳауамызт, деилаххаа, дааԥсаны, дкараха дыҟан. Даныцәаз имбаӡеит. Даадырԥшит уажәазы арбаӷьқәа. Урҭ ҿырҭуан рыԥси-рыԥси еихьымӡо, шәҿых, шәгыл, шәыццакы ҳәа, дгьыли жәҩани рыбжьара зеиԥш ҟамлац акы ҟалазшәа. Андриагьы еснагьеиԥш ихыза иқәрышәҭраан дҩықәтәеит. Инапы злашьцылаз ала индәықәиҵан, алашара аиркит. Иацы ишәыз имаҭәақәа харабӷьара иахьеилажьыз аԥсымаҭәеиԥш днахәаԥшын, ирлас-ырласны даанаԥшы-ааԥшит: егьи аҟәардә иахшьын иусуга маҭәақәа, иӡәӡәа-иҳәҳәа... Али-ԥси рыбжьара иааишәиҵеит. Иусуга шьаҵақәа, аботасқәа, акрасовкақәа ҳәа аҷкәынцәа зҿыԥсаауазгьы, дадымхалаӡакәа, қлаԥад аҵамҵаӡакәа ишьеиҵеит.
Диижьҭеи зежә нызқьи ҩышәи жәаатәи амш аҽны, еснагьтәи иус дуқәа напы диркырц ашара даҵагылан дгылеит, аҳәасақәа аԥхара иажьаны заацәа ианышәҭыз ииз... Андриа Аранаатәи...
Ари уажәы иара имҳәаӡеит есыҽнеиԥш, аха иацы, жәацы, мчыбжьык аԥхьа ииҳәахьаз еихьымӡа-еиԥымӡо аҳауа иалуҩашәа ибон. Ҵаҟа данылбаа, дышиашаз хәажә быцала, асахьа иарганы ишышыз, ихыбрақәа зегьы реиԥш цинкла ихыбыз, зӡыршәырҭақәа ҭыҟҟаны, ирԥшӡаны иҟаҵаз, абарҵагьы маҷымкәа изԥыҳәҳәоз ица аҵаҟа днеин, иаашьҭихит уа икыдгылаз иҽагақәа иреиӷьыз, еиҳа зҿы ҟьаҟьаз, ҩ-цык змаз аҳәҳәага-раданҵагагьы. Уаҳа ӡыкгьы неиҿамҭәаӡакәа, акгьы иҿы инҭамыршәкәа, иахагьы анаҟә ахьхыжьлаз аҟнытә ибааӡажжыраӡа иҟаз ашьац дылалан, шьыжьнаҵы иахьатәи амш зҽаззырхиоз – арахә, аԥсаатә, урҭ рыбжьы – зегьы ныжьны амӡырха дынҭыҵит. Анаҟә ахыҵра иаҿын, еилҩрхьан. Аҭаҭын азыҳәа ичалтны изышьҭаз аҟьаҟьара аҟынӡа ирласны днаӡеит, хыма-ԥсымагьы аусура далагеит. Раԥхьа иааикәыршан имырҵаулацәакәа ажра акәиршар акәын, агәҭагьы убас иҟоу акы шшаӡа иалидар акәын. Нас, ара адгьыл анышәра зеиԥшроу ала, аҭаҭынрадқәагьы алугар ҟалон. Афеидагьы маҷк дагхан, дагхан акәым иԥышәа излеинарҵахьаз ала, еиҳа аҳауа анеиӷьыз, амшқәа аныбзиаз илеиҵеит, иара аасҭа иԥасаны иларҵазгьы иаԥысын, даара ибзааины иҟан. Уаҵәы ашарԥазӡа аиҭаҳара иалагар... иԥшәмаԥҳәысгьы иаргьы, уаҵәы уаҵәашьҭахь иалгоит. Адгьыл ԥсаҳәан, аӡақәҭәара аҭахӡамызт.
Иҽага шықәсык ада ахыҵуамызт, аҿы маҷк иахьхахьаз, иахьыҵаӷахьаз еиҳагьы иарманшәалон, иахьынӡаҭахызгьы ихьанҭан макьана. Ахәгьы ҵыԥх иахеиҵаз акәын, аԥхаҳәшьҭа анҿыцыз, ишџьаџьацәаз акәымкәа, уажәы инапашҵа аргәыбзыӷуан. Иҽагаҿы убас анышә иалалон, деилаҳан акәын ишиҟьоз. Анышәгьы даара ибзиахахьан. Раԥхьа аӡын агәҭа ицәаӷәеит, нас – ааԥынрахь ианықәла, ианхбараха, анышәгәал ԥыхха ианцоз. Убри аҟынтә, икәаҳаны, ирапан акәымкәа, аҽага ахьынӡазцоз еиԥшны иҿыпуан, мыцхәы иџьаџьацәамкәа, мыцхәы игәӡацәамкәа. Уи даара акраҵанакуеит аҭаҭын аиԥш иҟоу, адгьыл амч алызхцәо, насгьы ԥшьынтә-хәынтә ирашәатәу аарыхтә азы.
Зны-зынла, уала-ҭахыла, ма зегьы ихы ахьрыҵеиҵо, зегьы раԥхьа дахькаио азы еиҳабырак зырҭаз, акгьы ззеиҿымкааӡо, еснагь заҳаҭыр каҳан иҟоу, уи агәаӷаз акәу, уаҳа ихшыҩ ҭкәи ала иаҵанакуа изеилымкаауоу, ма шьоукы ргәы иахәап ҳәа иҳәауоу, – еснагь азарзажә еиԥш дҿыж-мыжуа даҿуп, ани Аимадараа аҭаҭын аҵҳәан иҟарҵоит, урҭ усуцәаҵәҟьоуп, ҳара ҳтәқәа акгьы ҟарҵом, иҟарҵарцгьы рҭахым, иагьырзыҟаҵом ҳәа.
Ахыдажә, уажәы аусура дхьанаршшан дшыҟоугьы ари игәы иныҵаххуеит Андриа, ани зыҩны иатәарымбо, аҽаӡәы иҽага аҿы еиҳа иҟьаҟьоушәа дахыҽхәо далагоит, иара итәқәа лаирҟәырц... Аимадараа аҭаҭын ҟаҵара ианалагаз арендла адгьыл анрымаз ауп, усҟангьы иҟаҳҵо зеиԥшрахо, аҭаҭын ахәшәеиԥш иџьбарахауоу, ибӷьыжәхауоу ҳәа акәымкәа, шаҟа абӷьыжә ҳзыҟаҵо ҳәа
акәын ишаҿыз. Насгьы, адгьыл аамҭала, арендла изго усыс имоума, аҭаҭын иахьақәнаго, ишақәнаго иҟасымҵар, адгьыл быжьнахып, аџьыкеиԥш ацәа ахаҳә алнаҳәап ҳәа дауахӡыӡаауа... Ашьҭахь, урҭ адгьылқәа дара ианыртәха, аҭаҭын иаҿарҵахьан. Уажәы, ргәылацәа, зыдгьыл атәгьы здыруаз, аҳаҭыргьы збоз, иагьеиқәзырхаз рыдгьылқәа ирышьҭоуп, рҽынкажьуа, иашшуа. Рыцҳарас иҟалаз, иаазқәылаз шаҟа бӷьыжә узыҟаҵо акәхеит еиҳа ҳаҭыр зқәу, аплан анагӡара алзыршаз, хыԥхьаӡарала мацара... Убри аҟынтә, зыдгьыл ҳаҭыр ақәҵан, абӷа цәымҟьакәа иаазго ирымхны, егьырҭ, зыдгьыл иалгахьоу, абӷа цәызҟьахьоу ирырҭоит... Аҽа ԥыҭрак ашьҭахь, шықәсқәак 200 процент рыла абӷьыжә аплан нагӡауа, урҭ адгьылқәа ирылоу рылхны, уаҩы имыхәо иҟаҵаны, уинахыс иҟоу ртәы иашьҭаларц...
Адгьыл, игәы иаанагоит уи, дмыццакыкәа, аха ибжьамыжькәа аусура дахьаҿу, есаашар знапы дықәыргылан дызку, еиҳа изааигәоу гәыцхәык иеиԥш, амч мшәакәа, дырҩагьых аҽеизнагартә акәымкәа, еиӷрыжәжәа, иалоу зегьы знык-ҩынтә рыла иалсхуеит ҳәа иалагаз – ҳашьҭахь инхо драӷоуп. Уеизгьы-уеизгьы иара ишьҭахь инхо хыҵны аҽаџьара ицап ҳәа дымгәыӷуазар...
Еиҳа-еиҳа дызҿыз иус даланахалон, урҭқәагьы ихашҭуан, ихы-игәы хьаԥссон. Ус хәыҷы-хәыҷла, ихарԥ аҵаҟа ицәа маҷӡак апырпыл нықәшь-нықәшьны ицазшәа, иаабызбызит, нас ижәҩашәаҟьабжьара ааҭыхьшәашәааит, илахь аизыҵәарақәа рыбжьарагьы аԥхӡы ҩарыбжьашит. Уи акәхеит, аҽа ԥыҭрак ашьҭахь ицәеижь зегьы агәараҳәа аԥхӡы ҩалырҩит абызбызра иаҟәыҵын, мыцхәгьы иааҟәатахеит. Иацижьҭеи дшеибаку деиларӡыӡо, ашҳам еиԥш, ицәа-ижьы зегьы иалалаз иҿыцхаз, зыԥсы ҭалаз игәхьаақәа, игәыԥжәарақәа, игәалашәара хьанҭақәа, ииашамра, ииашара – зегьы ԥсасины абри аԥхӡы илыӡәӡәаан иаман идәықәлазшәа, иԥсыԥ еиҳа ицхраартә иҟалеит.
Абас мацара аус шиуаз, анышә мазеи азвараки ахахьи ажра авган данаалга, иҽага иԥышьҵаргәан даагылт, иԥсы ааиҭеикырц. Аԥхӡы иҿыкәкәоз убас иԥсы инаргон, инапалагьы инаԥхьеимҳәеит, ус цәыкәбар-цәыкәбарла иҿыкәкәаны икаҭәон.
Анаҟә шхыҵра ихыҵхьан, ажәҩанахь зҽаҳаразкхьазгьы хәыҷы-хәыҷла аӡыҭра иаҿын, ицқьаз, ибзиаз ииеҵәаха_хьаз ажәҩан агәы аарԥшуа. Еиҳа зыҽзыржәпаз анаҟә ҽыҭ дуқәа Аисырра ашьхарԥы азқәа иахьнықәҳазҵәҟьа, аԥырӷ ду еиԥш амра ааргәылԥхеит.
Андриа илаԥш анаӡааӡара иаго-иаго мацара, ус хыла акгьы ахьибарҭамыз зегьынџьара иархеит. Ус хәыҷы-хәыҷла, даара игәеиҭартә абри анаӡааӡара амч иара иҟынӡа иааӡо иалагеит. Ҳаракырак акьышәкьышәра дықәгылоушәа игәы ҭыԥсаауан. Уи ахыҵхырҭаҵәҟьа ауаҩԥсы ицәеижь хәыҷы иазмыркаауа ихаран, аха шьҭыбжьы ацымкәа, ус ԥшашәшәыц хәыҷык аҟарагьы џьара инеиҿамышәшәаӡакәа, ус аҽихьнагӡон, даҵанакуан, иаҩсуамызт. Усҟан, гәынхәҵысҭала еиликааит, аринахыстәи анаӡааӡара иара дзызгәааз аҵкыс шыҟоу...
Иара абриаҟарагь, ус аиуагьы ргәы иқәымсӡакәа, азхьра мацара изаҵамгылакәа зхы ахьынахаз идәықәнаҵоз абжьара мҩақәа ирыбжьаӡуан...
Абарҭ зегьы анааижәла, иҵегьгьы иахьыҳаракунтәи ҵаҟа дыԥшуашәа, иԥсыԥ имхуа иԥсахы ааҿнарҳәацааит.
Убри аамҭаз аӡәы дшааиуаз аҟара ицәа иалашәеит иаразнак, ас аҟынӡа ауаҩы днеины даныҟоу џьара хәыцк иаҩшәом. Аҭакәажә дхәасқьеиуа дааиуан. Иаразнак адгьыл ахь дааианаган, ицәалашәара абжьааԥны аҵкыс дхьанҭахазшәа инарбеит. Ларма напала лыбӷа еиларӷәӷәа, ларӷьа напала ллаба илкыз мыцхәы аԥхьаҟа идәықәҵо, дшыццакуаз ҩашьомызт.
Андриа иҽага наирсын, лара лахь иҿынеихеит. Данылзааигәаха Аҭакәажә даагылт.
– Уара, шәаџьҳәарантә ихынҳәуа иҟаиҵо узымдырӡо, иуҵалазеи?.. – лҳәеит уи аԥсеивгахагьы дахьымӡакәа, дагьацрамлакәа, ус инықәрҩршәа, илҳәаҵәҟьарц илҭаху аԥхьаҟа ишыҟоу мҩашьо.
Ашәаџьҳәараҟынтә даныхынҳә, иаха дахьӡартә иҟан, аԥсраҿы ишнеитәыз, инықәлан ишҵәыуатәыз изымдыруа дыҟамызт, аха иҽникылт.
– Макьана шьыжьуп... сахьымӡо...
– Уара уа унеиаанӡа, уантәи ашәаџьҳәаҩ ара дааит... – ԥаса иара иахь дмыԥшыкәа лылаԥш шахылгоз,
уажәы иааҭкааны днеизыԥшит. Абри зылашара цахьаз, уажәшьҭа ԥысшьашьа змаӡамыз лыблақәа, уажәраанӡа зымч инырыз, иҵыхәаԥҵәадоу анаӡааӡара аиуа рыҵахьынтә иааԥшуан. – Иацы ашьыбжьышьҭахь, уара убра уанындәылҵ ашьҭахь, дук мырҵыкәа дынкаҳан дыԥсит... лара, Каԥкаԥ лхаҭа...
Бжьы бааԥсык заҳаз еиԥш, илымҳақәа наҟ-ааҟ ихьухьууа иааихьын, инеимаҷыҩт. Адунеи абжьқәа амҵәазшәа иууаӡа иаанхеит. Дгазҽазырц акы ааигымхеит, аха иҽааникылт.
...Аҳәасақәа аҵаа ианаблыз ашықәсан... ижәлантә агәырҵада рыҩны идәылган аӡәы ианирымҭоз рымшшьара аҽны... адунеиаҿ иҟалахьоу аибашьрақәа иреиҳау алагара рацәаӡакгьы шагмыз ииз...
...Аранаатәи.
– Шьыбжьон ҟалеит, умбаӡои уара! Ҳабжьы заҳҭарыда ҳәа утәаны уахьынӡазхәыцуа, дара алганы еимпуеит.
– Иалаҳхуа дызусҭоу бымдыруеи. Заҟантә ибасҳәахьоузеи уи ида ҳабжьы аҽаӡәы иаҳҭом ҳәа!
– Ушаҟәыҵра наҟ... Уцан уаан убриаӡәзаҵәык ида уаҳа уаҩ дубаӡом. Убри убжьы иуҭар уиркьаҭоит, ус иара дымсааит!
– Бара бдыркьаҭап ҳәа бзықәгәыӷуада, ҵаара ԥхашьарам?
– Абасҟаҩык аныҟамызгьы аӡә далаҳххьан? Иахьа машь аллаҳ, ишь аллаҳ арымӡаа «баталионк» еиқәных ҳашә илагылоуп, шәыбжьқәа ҳаашәырхәозар шәҳаркьаҭоит ҳәа. Ҳнарылаԥшны еиҳа иҳахәаша аӡәы далаҳхып сҳәан, уара ҿуҭӡом, иуҵалаз сыздыруам.
– Сара акгьы сыҵамлеит, аха бара ибыҵалаз бҳәарауазеи, аԥхьа бақәшаҳаҭын Харитон-иԥа икандидатура, нас идыббалазеи, дзыбҭахымзеи? Иуаҩра ыҟоуп, иҵара ыҟоуп, идырра ыҟоуп. Зхаҭыԥаҿы иҟоу хшыҩ уаҩхатәроуп. Уи еиӷьу бара быбжьы зыбҭода?
– Аԥхьа уи сыбжьы исҭарц сҭахын, аха саназхәыц, сахьхәит.
– Избан бара, идыббалазеи?
– Избан умбои, иахьа ахгьы ыҟам, ахшыҩгьы ыҟам, иҟоу амал ауп. Егьырҭ зегьы башоуп. Сара сыбжьы амалуаҩ исҭоит. Уи дызтәу апартиа еиҳа исгәаԥхоит.
– Иарбан партиоу уажәы ибгәаԥхахыз? Иахьа урҭ убасҟак ирацәахеит, рызҳашьа злаҟоу ала, иаарласны Аԥсны заҟа жәла ыҟоу аҟара партиа ҟалоит.
– Адемократцәа рпартиа датәуп сара сыбжьы зысҭарц исҭаху.
– Дызусҭада, сара дысзымдырӡои? Аус абеиуеи?
– Ихы-иҵыхәа нагӡаны исыздыруам, уажәааигәоуп, рҳәеит, даноурыжьыз. Иӡбахә зларҳәо ала даара иаԥсоу аӡә иоуп.
– Ааигәоуп даноурыжьыз бҳәама? Алахшақәа ракәхап даанкыланы дызмаз?
– Алахшақәа ҳәа узҿу зусҭцәада уара?
– Лахшақәамзар, уаахшақәоума, ауаҩы даанкыланы дырҳәҳәо, шасыс дызго... Жәыргьыҭ акәхарын дырҳәацәо дыргәаҟуа дҭакны дахьрымаз абандитцәа!
– Урҭ ракәӡам, ҳара ҳтәқәа роуп дызкыз. Жәыргьыҭ акәӡамызт, Дранда акәын дахьрымаз.
– Дранда бҳәама, дҭакызма, бара?
– Аҳәынҭқарра амал хәыҷык иамхафазаарын, деилымкааӡакәа даанкыланы аа-шықәса иҭаны дҭаркзаап, аха цқьа данеилыркаа аа-шықәса ракәым, аа-мызгьы дҭамхазаап. Алхрақәа дырхьыргӡеит згәыхәтәы иахьӡаша аусӡбаҩцәа.
– Амал имоуп ҳәа, иҭакны иоурыжьыз иоума быбжьы зыбҭо?
– Иара дҭакын, аха ималгьы ҭакыз џьушьома? Ахы иақәиҭын... Ҭырқәтәылаҟа ицон, Гыртәылаҟа ицон, имал заҵа иагымхарыз уахи-ҽни иацлон. Урҭқәа еилкааны исымоуп сара.
– Бара уи еилыбкааит, аха сара исзеилымкаауа – быбжьы ибҭар ибнаҭозеи?
– Ҳгәылацәа урызҵаар, ирнаҭаз уарҳәоит.
– Шәыбжьқәа сышәҭар ишәҿасырҷҷоит ҳәа реиҳәозар акәхап, акәымзар ириҭаран изыҟааз?
– Уара, иагьа уасҳәандазгьы, ажәытәра узалымҵит, анкьа иубахьаз ыҟоу џьушьоит уажәгьы. Иахьа аду иакәым, ахәыҷыҵәҟьагьы дузжьом, акамфеҭ усҭоит угыланы уҭыԥ аҿы сыртәа ҳәа атроллеибус аҟны иоуҳәар, аԥхьа снапы иаркы, нас усыртәоит ҳәа уеиҳәоит. Уҭи-сыҭи еишьҭоуп ахаангьы...
– Уи здыруеит, уҭи-сыҭи ахаангьы еишьҭан, аха иахьеиԥш еиҽхьынтәаланы ианыҟо сымбацызт.
– Уара, уиашоуп, аха иахьатәи абазаруаа... абазаруаа ҳәа акәӡам ишԥарышьҭоу, исхамышҭи?.. Аа, исгәалашәеит, рыночни економкраа... уи аԥхьаԥса ашәара ҳәа иашьҭоуп.
– Ауаҩы имаҳаӡац аџьашьатәы сҳәоит ҳәа баҿуп. Акандидат иалхыҩцәа аԥхьаԥса риҭеит захьӡузеи! Уи еиԥш ҟалашьас иамоузеи, ириҭазеи?
– Иримҭаз ҳәа иҟоузеи: ачашыла уҭахума, амакарон уҭахума, аконсерв уҭахума... Адуқәа ракәым, ахәыҷқәаҵәҟьагьы ихеимыршҭит, мчыбжьык аахыс хәдацәахьы акамфеҭ иалатәоуп. Ргәы хнарҷан еигәыдҵо ирыманы ашҭа иқәуп иалахәмаруа.
– Уи азы акәхап ҳгәылаҳәсақәа еибарыҩуа, еибархыс-хысуа аҳабла изалоу, ҳкандидат ида ҽаӡәы шәыбжьы ишәымҭан ҳәа.
– Измыҩрызеи, изымхыс-хысрызеи, ахаан рхацәа рҟынтәи ирымбацыз дирбеит уи.
– Идирбазеи, ианаџьалбеит, рхацәа рҟынтәи ирымбацыз еиԥш митәыс?
– Уара иухашҭхьеит, иагьугәалашәом, аха март Ааба мааи, мышқәак роуп иагу...
– Уи аҽноума, нас, уи иҭакны иоурышьҭны иааз ҳгәылаҳәсақәа аума дирбараны даныҟоу?
– Усҟак хьаас иумкын, идирбахьеит. Ирыхәҭаз риҭахьеит.
– Ирыхәҭаз риҭеит ҳәа ибҳәо иаанагозеи, бысзеилкаауам.
– Аҳамҭақәа, аха иарбан ҳамҭақәоу? Адухь уҭахума, аҵәаԥшь уҭахума, асақә уҭахума, напымыӡәӡәа иузымкуа ҵаҟатәи амаҭәа уҭахума. Егьи аҽакы ыҟами ахьӡ сҿашәом, алымҳа акәым егьи иҭарҵо хазынак ыҟами, убригьы ыҟоуп... Зегьы-зегьы ҳәаанырцәтәиқәоуп. Ҽааны ԥшӡала шәнеилааит ҳәа, март Ааба рыдныҳәаланы ихьӡала ирзынеиҭиит.
– Еилеигеит бҳәар смаҳаи, бызлазбо ала баргьы беилеигарц акгьы быгӡам.
– Сеилеигаргьы џьашьатәӡам. Иахьа «економкраа» аапкны абга ахәыц алухраҳа аӡәы агәырԥынҵа анузимымхуа аамҭазы, аҽаӡәы даацәырҵны, ахаан акы иаԥсоуп ҳәа ҳгәы
иззаанамгоз ҳабжьы азы иугәыдымӡало аҳамҭа ануоулак ушԥаҟалои? Убжьы акәым уԥсгьы ақәҵаны иуҭап.
– Иумбара, иумаҳара ҳәа иҟоузеи иахьатәи ҳаамҭазы? Беилагеит бара.
– Сара сакәым, аха уара уеилагеит ҳәа сыҟоуп ани уҩыза бзиахә...
– Дарбан бызҿу бара?
– Шарԥазы аахыс ателефон иузасуа ани ашьапкьаҳә.
– Уи ишьапы кьаҳәуп, аха ихы иашоуп, ибыз хны иҿоуп.
– Ибыз ҭашьшьааит, уи сара даазбазар аахыс ибыз аҭра иҭҟьаны иҿы иҭабылгьо иҭоуп. Уажәы иуеиҳәахзеи?
– Ииҳәаз бымбои, уаҩы иимбац, имаҳац аҟаҵара иаҿуп, схагахоит иҳәеит. Алхырҭатә участкаҿы наԥшҩыс дыҟами, зегь ибагәышьоит, илшозеи акәымзар.
– Ихы еилагазшәа иибазеи, ҽааны имнеиша?!
– Абжьқәа аахәаны иааганы аҭира ишаҿыз ахьызбаз ишысзымычҳауаз, аԥсцәа ргыланы иааганы рыбжьқәа шыддырҭиуаз анызба сеилагеит иҳәеит.
– Иԥсрада ԥсра ҟамлааит, уи ииҳәаз зуҭахузеи. Сара даара исгәаԥхоит иахьа имҩаԥысуа адемократиатә лхрақәа.
– Ари еиԥш алхрақәа, ари еиԥш адемократиа... зынӡа иҟамлаӡар еиӷьын.
– Уаасымысхааит! Алхрақәа ҟамлар ҳазҭахыда, ҳазгәалашәода, ҳаԥсы шҭоу зынӡа хархамышҭуеи, уи узазымхәыцуазеи?
– Абра бара биашоуп, ҳанырҭаххалак ауп ҳаԥсы шҭоу аныргәалашәо. Ҳабжьқәа раҳҭаанӡа иҳацәнымхо иҳашьҭоуп.
– Ус зырзуҳәозеи, ҳкандидатцәа урзымӡырҩӡеи? Депутатцәас ҳаныҟала нахыс акы шәацәымшәан, ҭынч шәынхо шәынҵуа шәҟаҳҵоит, ацәгьоурақәа рҵыхәа ԥаҳҵәоит, амалеимҵәацәа рхы лаҳархоит ирфаз рҿаҳхуеит. Аӡыдара, алашарадара, амҩадара, амамзара шәгәы иҵхо рыхьӡқәаҵәҟьа шәхашҭуа шәҟаҳҵоит рҳәеит.
– Урҭ ракәӡамызт, сара сыззыӡырҩырц исҭахыз, ражәа ҳаҳандаз ҳәа рлымҳа кыдҵаны иззыԥшыз ракәын, аха идмырцәажәеит, ажәа рырымҭеит.
– Измырцәажәада. Ирԥырхагахада?
– Аҽыхацәа. Хәарҭа змам уаауп урҭ.
– Аҽыхацәа захьӡузеи?
– Аҽыхацәа рыхьӡуп жәынгьы ҿангьы аҽырыҩрақәа еилазго.
– Аҽырыҩра абоуҭаху, ҳара ҳазлацәажәо алхрақәа роуп...
– Ҳаазқәылаз алхрақәеи аҽырыҩрақәеи еиԥшхеит. Сара сызлахәаԥшуала аҽыхацәеи адепутат ихацәеи аӡә ракәушәа збо салагеит.
– Уеилагеит ҳәа сыҟоуп, адепутатреи аҽи шԥеидукылои?
– Сеиламгаӡеит, аҽыхацәагьы ус акәын ишыҟарҵоз... Џьоукы рҽабаақәа аҽыҩқәа ирылаҵаны иқәырҵон аԥхьахә аҳаргоит ҳәа. Аха адәабжара аҟынӡа инеиаанӡа ашьамхы аҵӡааны ибӷаӷо иқәхон. Аҽыхацәа рҽабаа заҵа иқәрымгарыз, аҽыҭҟьақәа рҽаҿажьны имҩахырҟьон. Дара ртәы аԥхьахә аҳаргоит ҳәа иқәшьны иҳазҭагалозар ҳәа, аҵыхәа ианкны иаханы иргон. Нас еиланагалон ҟамчҟьарада изеилгомызт.
– Аҽыхацәа ҳәа иуԥхьаӡо зусҭцәада сара исзымдырӡои?
– Ибдыруеит, ҟыршы шкәакәеи, жәҩахыр хьыԥсааи, қәԥақәыси роуп уаҩ дызмыхәо.
– Исымдыруеи, урҭ агәыԥҵәагақәа иҟарҵахзеи уажәы?
– Иҟарҵазеи бымбои, ауаа гәыҭӷьӷьаала ҳрацәажәоит ҳәа иаақәгыло зегьы иԥаны ирҿаԥаланы рҿы хьыржәоит. Ирҳәарц ирҭаху ддырҳәом.
– Урҭ рҿы ркит, аха зҿы рымкыз ирҳәаз умаҳаи?
– Ишԥасмаҳауаз, исаҳауан. Ҳабжьқәа рыҭаны адырҩаҽны ҳанааԥшлак амшын қашьханы ишаабо, аӡиасқәа хшны иаауа ишаладырго, акәтаӷь былгьо ишыҟарҵо рымҳәеи.
– Нас уаҳа иуҭахузеи, урҭ ирҳәаз абжа ада ҟарымҵаргьы иаҳзымхои.
– Аԥхьатәиқәа акры ҳзыҟарҵазар арҭгьы иаҳзыҟарҵоит... Уаҳа ибасҳәарызеи.
– Арҭ еиҳа еиӷьушәа збоит сара.
– Урҭгьы арҭгьы ҩ-ҿахрак реиԥш еиԥшуп, иалаҳхаанӡа рхы ҳақәырҵошәа ҳдырбоит, ианалаҳхлак ҳара ҳархашҭны дара рхы иашьҭалоит.
– Исхамышҭи, ԥасатәиқәагьы ус ҟарҵазма?
– Ишԥабхашҭи, апарламент аҟны еилатәарацыԥхьаӡа рдашқәа ргыланы иззықәԥоз дара руалафахәқәа рыцҵаразы акәымзи? Ииашами уара иуҳәо, уажәоуп ианысгәалашәаз, рылақәа ааҭырхааит, зегьыҵәҟьа мамоу, аха рыбжеиҳараҩык, ҳуалафахәы иацаҳҵароуп ҳәа рхы акәын изышьҭаз. Апенсионерцәа рыцҳақәа кьылак аҟәыд ахә ада апенсиа змоуа, мааҭк иадамхаргьы ирзацаҳҵап ҳәа аӡәы иҿымшәеит. Ргәаӷ сыкны сагоит... Аха иахьа иалаҳхуа уи еиԥш ҟарҵарым ҳәа агәыӷра сымоуп, слаԥықәшәа иснаҭоит ибзиахоит ҳәа.
– Блаԥықәшәа бажьоит, уи бақәымгәыӷын.
– Угәы каумыжьын. Апарламент ахь инеиаанӡа ҳаарзыԥшып.
– Апарламент ахь инеиаанӡа еиҳараҩык цәа рхаӡамкәа ирхибаххьеит, изеиҿамԥшуа аҳәынҵәа рықәеибаҭәахьеит. Уи ашьҭахь еидтәаланы излеиҿаԥшуазеи, излеицәажәозеи, жәлар ирыхәаша ак рыӡбо излаҟалозеи, аӡәы аԥсцәа рахь дахалап, аҽаӡәы абзацәа рахь дахалап, базхәыци, аԥсцәа гыланы зыбжьы зырҭаз адепутат дызлоу апарламент заҳҭахузеи?
– Угәы иаанагаз уҿы иааҭыхны аӡәы иоумҳәан. Апарламент аныҟамла алхрақәагьы шыҟамло узымдырӡои, ҳаушьуама?! Иахьа ак ҳазҭо ҳәа ажәхьеиԥш ҳазхәаԥшуа алхрақәа заҵәык роуп.
– Ибҳәо саҳауеит, аха ма анкьеиԥш хәышықәса рыла знык акәындаз, алхрақәа аныҟалоз иҳабаргәыз. Адепутатцәа ралхра ҳалгеит шаҳҳәо уаҵәы ҽа шьоукы алхтәуп ҳәа иааҳадгылоит... Уи ҳшаҿу уаҵәашьҭахь уи иалаҳхыз иакәым, аҽаӡәы далхтәуп ҳәа иааҳасны ҳаркуеит. Ҳгәы ԥҵәеит, ҳабжьы цеит алхрақәа ҳшырҿыз!
– Иумҳәан, иумҳәан, ԥаса хәышықәса рахь знык кьацә ҳәа ишыҟарҵоз акәымкәа лассы-лассы алхрақәа ҟало иалагар ҳразҟы иакуеит. Усҟан аблокадагьы усс иҳамам, ани уара хьаас иумоу ахыдарагьы акгьы иаҳԥырхагам апенсиадарагьы ҳныԥшуам, аӡәы мла дакуа, хьҭа дакуа дҟалом, ҳшьамхы еиқәыршәны, ҳнапы еиқәҵаны, ҳаҩны ҳаштәоу ҳабжьы ҳныҟәнаго ҳҟалоит. Угыл, уаала, амал змоу кандидатк ҳабжьы иааҳархәап.
Ҳмашьына хәыҷ агәы ҵкапуа, ахы шьҭарӷәӷәаны есааира аҩада ахалара иаҿын. Уи ныҟәызцоз уажә ааигәа акәын ианааихәаз, уажәы-уажәы дааҭгыланы алахь иалҵыз аԥхӡы ацаха цқьа нахьишьуан. Нас ҳаргьы дааҳалаԥшуан: аӡәы ишьапы џьара икыдишьылама, асаркьа длахама – зегьы ибаразы.
– Уара иууам акәымзар, иара цагәышьоит, – сҳәеит сара.
– Иара иаҭаху зегь ҟасҵоит ҳәа салагар, аранӡагьы ҳзаауамызт, – аҭак ҟаиҵеит амашынаныҟәцаҩ Сократ.
Ҳарҭ Шьхақыҭаҟа ҳцон, уатәи ашкол аусура гәаҳҭарц. Зынӡа ибзиамзаргьы ҟаларын уажәы мыцхә еилахоу ақыҭаҿы арҩаш еиԥш анеира. Аха адҵа дҵоуп.
Сократ имашьына аблақәа цқьахеит. Ицоит ишьҭхысаа.
Иаҳа-иаҳа иааигәахон ақыҭа. Ицәырҵит ашәаԥыџьаԥ, ицәырҵит адәқәа.
– Аҩызцәа, – ҿааиҭит ажәак зымҳәацыз Иликәа, – ҳахьнеиуа ақыҭа закәу жәдыруеит, аӡбахә шәаҳахьеит. Анахь-арахь акрыфара-акрыжәра ҳәа – изакәызаалак акгьы. Ҳнеины иаабоит. Абри бзиоуп, абри цәгьоуп ҳҳәоит.
– Уаҟа уиашоуп, – сҳәеит сара схы аабыӷ-быӷны, – аха ауаҩы дшақәшәо еиԥш ауп.
– Еи, Асҭамыр, сҽақәсыршәап ҳәа уалагар, ахаан уазнагаӡом, – ҿааиҭит Сократ, даасҿаԥшын...
Амашьына аангылеит ҩныкаҿ аԥхьаҵәҟьа. Уахынла, зегь аныцәоу, ахәышҭаара ааигәа ииоу ацгәы ахәда абжьы шго еиԥш, хыр-хырҳәа абжьы гон иаргьы. Ԥҳәызбак, икьаҿӡа аҵкы лышәҵаны, абырлаш еиԥш ашҭа дықәгыланы дыӷаҷла уи аԥссара даҿын. Иҟалап ҳмашьына ахәда «абжьы» лмаҳазар, иҟалап лшьапы ԥшӡақәа иҵегь ҳгәы ԥыржәар лҭахызҭгьы. Ажәакала, уи лара илусуп, амала, ашҭаҿы икнаҳаз ахарԥ шкәакәа ҳәыс еиқәаҵәак адгыланы акәапаҳәа афара иаҿын, уи зусу дсыздырамызт.
Ашкол ааигәа ҳанааи, ҳмашьына ахала иаангылеит. Уимоу, арахәгьы ирдыруеит иахьаангылатәу.
Ҳааҭыҵит. Ашҭаҿы игылаз адиректори даҽа рҵаҩыки ааҳԥылеит.
– Диида, ҳанҵәеит, акомиссиа ааит! – харантәи иуаҳауан ашкол иҩнеибаҳәа ицаз ахәыҷқәа рыбжьы.
– Бзиала шәаабеит, асасцәа! – рҳәеит аԥшәмацәа. Аԥсшәа еибаҳҳәеит.
– Ара даара иԥшӡоуп! – иҳәеит Сократ. Ус ауп раԥхьа ишырҳәо. Иага иҿаасҭазаргьы, асасцәа ахьнеиз аҭыԥ иахан арҽхәара иалагоит.
– Абри ашҭа иаҵәа дуӡӡа иакәыршаны ашәаԥыџьаԥ еиҭаҳазар... – сҳәеит сара.
– Абри аҭаҳараҿы аӡырчы аԥсыӡ ҭаҵазар, Сократ.
– Еҳ, ашкол ҿыц шәызгылазҭгьы!.. – иҳәеит.
Шьхақыҭа ахьӡ ишаҳәо еиԥш иҟан. Иаакәыршаны игылан ашьхақәа. Ибыбышӡа ишлахьан дара. Урҭ ршьапаҿы иҵыҵуаз аӡы ҩнык иаҟараз ахаҳәқәа инарываҵәи-аарываҵәиуа, ҳмашьына злааз амҩа иаваршәны ацара иаҿын. Ашҭаҿы иқәгылаз акакан ахыцәқәан рдәынак гәырӷьаҵәа иқәтәан. Ардәына ашәа аҳәон. Сара аҳаҷаҳәа иаасгәалашәеит ҵарауаҩык ииҳәахьаз: «Шьоукы-шьоукы ршәақьқәа еиҵаҵаны, абарҭ ардәынақәа, ашәаҳәаҩцәа агәызҳәа иларгәыдҵаны иршьуеит. Нас урҭ рҭыԥан дара лықәтәаны ашәа ҳҳәоит ҳәа иалагоит». Сара аԥсык сыгхеит уи сарччарц, аха дхагоума рҳәар ҳәа сшәан, сыблақәа ааимасырџахәт.
– Сара абри аԥҳәызба слыдшәҵа, – иҳәеит ҿызымҭуаз Сократ, ихы аасыдикылан.
– Ара аӡӷабцәа ралхра ҳмааӡеит, иугәаларшәа Иликәа ииҳәаз. Аӡӷаб данугәаԥха, угәы ара иаанужьроуп, агәы умаӡамкәа ҳаргьы уҳазгарымашь, сҳәеит сара.
– Ишәҳәаз закәи? – илымҳа кыдҵан дҵааит адиректор.
– Мап, аурокқәа рахь ҳцароуп, – ҿааиҭит Иликәа.
– Издыруеит, сукәыхшоуп. Иахьа ҳарҵаҩцәа аӡә дычмазаҩхеит, егьи лан лаҳәшьа лгәылара инхоз ҭаҳмада нага бзиак дыԥсын, дымцар ада ԥсыхәа амоуа иҟалеит.
Инеимҵаҳк-ааимҵаҳкын, аха аҭахы дахьыԥсуа ацара мап ҳзацәымкит.
– О, илзааигәарҭанызаапеи? – иаашьақәирӷәӷәеит аӡәы.
– Илзааигәамкәа, иара иԥсыз, иахраҭ бзиахааит, Тиру ихьӡын, зны убри ҳарҵаҩы лаби лани рҿы сасра даахьан, инапала иҟаиҵоз ашыц мҳаҵәқәа ҳамҭас илиҭахьан.
– Аҵәҵәа ҟасҵоит, Иаго Синаҭ-иԥа, – лҳәеит рҵаҩык, адиректор икабинет дааҩнаԥалан. – Асасцәа ҳҭазаап, – нацылҵеит аҵыхәтәаны, лыбжьы ааларҟәны.
Аха зынӡагьы Дездемона длеиԥшӡамызт лара, изааӡари, иара адиректор ихаҭагьы Иаго итәы ҳәа акгьы имаӡамызт.
– Хымԥада, минуҭк иахшәырԥеит! – иблақәа рыцәгьан иааирԥшит Иаго.
Аҭынчразы, алаӷәым анԥжәо еиԥш, еиқәшьшьы иҟаз ашкол ауу нахгеит, аурок ахьтә аҵәҵәа шааҟалазҵәҟьа. Арҵаҩцәа анаҩсантәи аурокқәа рҽырзыҟарҵо иалагеит, акомиссиа ҳәа ашкол аҿы иаазгьы рыҽшаны дасу ахьцаша еибырҳәеит.
Бзиарас исымаз, сара сызлатәаз актәи аклассаа ракәын. Урҭ ашкол ахь иааижьҭеи ҩымз еиҳаны иҵӡомызт – макьана ахақәиҭра рыман, рырҵаҩы уажәы-уажәы дышрықәыӷәӷәозгьы. Аурок цқьа иалымгацкәа, сааигәа итәаз аӡӷаб хәыҷ даагылан адәахьы лҿыналхеит.
– Бабацои, Адица, бымҵаа-бымԥшаа? – дҵааит арҵаҩы уи даанкыланы.
– Иаа, шымгәа шыхьуеит! – иааҿахылҵәеит даахьаԥшын.
– Нас уи азин ылхтәыми?
– Иарбан иаа, шымгәоу? – лҳәеит ахәыҷы. Акласс иааҩнатәаз зегь аччара иалагеит. Саргьы иахьынӡалшоз иркьыкьны сыччеит. Акы – ари уарччаратәы иҟан, иџьашьатәымызт, ҩбагьы, сшыччоз збаз шаҳаҭк дыҟаӡамызт.
– Иҳанаҳәои ҳара иахьа ҳазхысыз аҩымҭа? – дҵааит арҵаҩы.
– Иа са исҳәоит, иа са исҳәоит ҳәа – иӷьаҵәы-гьаҵәуа итәаз Зина дҩагылеит.
– Иа, уи ҳара акгьы ҳанаҳәаӡом! – лҳәеит аҭакс.
– Беилагама, нан, нас изыбҵазеи?
– Изысҵеи, ихәарҭам ахәшьара смоурц азы.
– Заҟа биашамзеи, Зина! Ахәыҷқәа, исазҳәода, иаҳнарҵои ҳара ари аҩымҭа? Ҳашԥеицәажәеи иаҳхысыз аурок аан?
Еиҭааилалеит «са исҳәоит, са исҳәоит» ҳәа.
– «Сара» шәымҳәан, заҟантә ишәасҳәахьоузеи? Бгыли, Алина!
– Шәынтә раҟара, иа!
– Исаҳауа закәызеи, иахьа схәыҷқәа сцәеилагеит, ибыхьи, Алина?
– «Са исҳәоит» ҳәа ҳамҳәаларц шәынтә раҟара ишәҳәахьеит.
– Ииашоуп, бтәа! Шьҭа изҳәода, иҳанаҳәои иахьа ишәҵаз аурок? Тамерлан!
– Ҳара иахьатәи аурок иҳанаҳәоит аԥстәы шыбзиоу, уи бзиа иубар, иаргьы бзиа ушабо.
– Ииашоуп, Тамерлан! Утәа!.. Аҵаҩцәа раԥхьа иарччеит рҩыза аҭак шыҟаиҵаз, аха реиҳабы данрыцымчча иаԥсам ҳәа иаҟәыҵит.
– Ишԥоубо? – саԥхьа иқәыз ақьаад ахаҿы ианҵаны Иликәа иахь саахеит.
– Дыцәгьаӡам, амца уцралҵоит уанлыхәаԥшуа, – аҭак ҟаиҵеит Иликәа.
– Уи лакәым сызҿу, аурок ауп! – анысҵеит еиҭа.
– Уи лара лаасҭа еицәоуп! – аниҵоит аҭакс. Хәыҷык ҳашҟа акылԥшра данаҟәымҵ, уаҩы имбартә еиԥш, искыз акалам ихы иақәыскит, – наҟ унаԥшы акәымзар, абри бџьаруп, ухы иагәыдысҵоит ҳәа аанарго. Уи игәамырԥхаӡакәан наҟ дынхьаҳәын, ипарта ашә аартны, ҵәымҟа дук аакылирҳәҳәеит саргьы абри угәыдысҵап ҳәа аанарго. Ҳаилибакааит иареи сареи. Аҵыхәтәаны, ҳааиҿаччан, дасу ҳусқәа ҳрызхәыцуа ҳаатәеит.
Ҳара ақыҭаҿы иаҳзеиҿыркааз ачеиџьыкахь ацара мап ацәаҳкӡеит, аха ашҭаҿы убри аҩыза ажәа ҳәан, иумоу зегь аԥсхыхразы иқәзаргьы, илкажьны уахь урыццарын. Мшәан,
акалашәа ҳаҟоуп акәымзар, иҟаԥшьшьыхәаҵәараӡа акәытқәа зны, аххыла жәпаҳаҳараӡа иаҭаны, асаӡбал чаԥаны, аџьма жьы, уи атәы усгьы шәара ижәдыруеит, – дарбан изҭахым? Зегьы ирҭахуп. Амала, зны-зынла ианахҳарҟьо ыҟоуп. Сара зурок салатәаз арҵаҩы Анна Сҭеԥана-иԥҳа иаармариашәа снапы кны дааиуан, аԥшәма игәашә ҳаннадгыла, унеи-снеи ҳәа аибарххара ҳлеи ҳҩалагеит. Ҳашьҭахь ла еиқәаҵәа дук лаҳабжьасын, аҳәынҵәа ҳгәыҵартата ашҭа инҭалеит. Иҳақәнамгои?
Ашҭа аҽы ықәурҩыртә иҭбаан. Ганкахьы еицрыхәхәа игылан аҩны лаҟә, аҩны ҳарак, абора, аца, акәытҵарақәа. Аха убарҭ ҩнык-ҩнык иаҟаран. Егьи аганахь – баҳчаран. Ауаҩы наӡа ишәара инахыганы, атлаз еҵәа ықәушәа, улаԥш ахьымӡо ашәырқәа ирхьынҳалан аҳардан жьы. Ашҭа агәҭа игылаз аҵәа ду амҵан икаԥсан ҩба-ҩба ҭаҷкәым ираҟараз ҩ-ҵәак. Урҭ акы Сократ игеит, аԥхьа днеиуан, егьи – Иликәа.
Аҩны ааигәара аффаҳәа лнапы ыргьежьуа даҳԥылеит ишлаӷәаӷәаӡа иҟаз ҭакәажәык, уи лышьҭахь, ԥҳәыск, ԥҳәызбак (аҭацацәа рсахьа лыман), даҽа ԥҳәызба ԥшӡак.
Сара аҳаҷаҳәа даасгәалашәеит аҵыхәтәантәи. Дгылан дҳахәԥшуан, аԥшӡара дыкны даго. Сара сгәы иаанагеит «анаџьалбеит абни аԥҳәыс еиқәаҵәа абри лхарԥ нагӡаны иафоушь? Иафазар, лылахь зеиқәыми?» ҳәа. Раԥхьа хыхьтәи ҳашәҵақәа ҳшәаҳхырц ҳадырҵеит, нас аԥшӡа хәыҷ урҭ еизго днаҳалалеит.
– Сара шәыздыруеит! – сҳәеит, сааигәа данааи.
– О, мап, – лҳәеит лара, – сара шәара зынӡа шәсымбаӡац, сара убас иҟоу уаҩуп, харантә акәзаргьы иаасыхәаԥшхьоу зегьы здыруеит.
– Уи ус акәзар, шәымаҭәа аҳәыс еиқәаҵәа ианафоз иақәшәымкуаз!
– Ди, ди!.. – дааҭгылеит аԥшӡа хәыҷы. – Ишәазҳәада ари, уаҩытәыҩса издырамызт сара сыда, абар ассир ахьызба, – дхьаҳәны лҿаалхеит сара сахь, – уаҳа ижәдыруеи сара исызкны?
– Зегьы, зегьы! – сҳәеит сара.
Уи дыԥхашьа-ԥхаҵо, лгәи-лгәи еилаԥшуа, аҩны ҳарак ашҟа лҿыналхеит.
Астол аҿы ҳаштәазҵәҟьа сара ақьаад ҩны Сократ инапаҿы исыркит. Уи ианын, ҵәыцак сааҭбжак аиҳа ақәурӡыр ҟалом ҳәа.
Сара ашара акыр шагыз сааԥшит. Амза макьана иамчыз зегь аанарԥшуазшәа, иххаӡа адәы иқәын. Иацы адәаҿы избаз абасҟатәи кәти, кәакәшьи, ԥсаатәи, ак ашьҭыбжь гомызт. Зегь ацәа иалан. Дыцәазҭгьы ҟаларын зхарԥ аҳәыс еиқәаҵәа иафазгьы. Сара иаха сангылоз, Сократ иқьаф бзиаӡаны иҟаҵаны, уаха смашьына абарбал сымгәӡыр ҟалом ҳәа агәылара уи ахьгылоу ахь дцахьан. Ашҭа аханы ахаҳә иалсны иааиуаз аӡыхь снахагылан, сҿы сыӡәӡәеит. Уи аамҭазы аԥшӡа хәыҷы ампахьшьы лыманы даасыдгылеит.
– Саҭабымҵан, агәырҩа басыргеит. Бара ас шыҟабҵоз здыруазҭгьы, зынӡа сҿы сыӡәӡәаӡомызт.
– О, ус сҿаасҭоума сара?
– Мап, брыцҳасшьоит аџьа ахьыббаз!
– Угәы иаанагап шәара адгьыл аҿы шәмиӡеит ҳәа.
– Баргьы адгьыл аҿы бмиӡеит ҳәа ауп сшыҟоу, уи абас иссиру алшара амоума? – сҳәеит сара, ампахьшьы лымхуа. Лара азҵаарақәеи аҭакқәеи рыҟаҵара дааҟәыҵын, лыбла ҭбаақәа ааиҵыхны даасҿаԥшит.
– Шәара цас ишәҳәозар ҟалап... Уаха астол аҿы заҟантә шәыӡбахә цәырыргахьоу ала, цас ацәажәашьа шәзымдыруаз џьысшьон.
– Сара, аԥҳәызба ԥшӡа, сгәы иаанагаз ауп исҳәаз, егьирахь бара ишыбҭаху...
– Еилысымкааи сымаӡақәа ахьыжәдыруа. Иахьа ашьыжь, сара адәы санықәыз, машьынак ҳаԥхьа иаахалеит. Убри шәара шәҭатәазаарын. Сшәыҳәоит, уахантәарак аԥҳәызба ԥшӡа ҳәа сашәҳәоит, сара ахьӡ сымоуп, Асида!.. Убас шәсыԥхьала.
– Исымдыруеи, исаҳаит, аха сара ибысҭаз ахьӡ иаҳа ихарҭәааны иаанарԥшуеит сара сгәы иаанаго.
– Сара шәызбахьан зны. Усҟан ҳара астудентцәа, хәышықәса раԥхьа аҵара иалгаз рԥылара еиҿаҳкаауан. Аха усҟани уажәи зынӡа шәеиԥшӡам.
– Аԥшӡара, ԥсабаратә ҳамҭоуп. Уи азы ахә узшәом, аԥса узшәом. Ауаҩы изы иара акырзаҵанакуа, иаҳаракгьы, иара ашҟа ахьаԥшра ахьуднаҵо ауп.
– Саб дыжәдыруазар акәхап... Уи ашәа иҳәоит афилармониаҿы. Уажәааигәа ԥҳәыс дааигеит.
– Ишԥа, бара ан дбымаӡами?
– Дышԥасымам!
– Нас ҩыџьа имоума?
– Мап, сани иареи еилыҵны иҟан. Иара, ашәаҳәаҩ, бзиа ибон ихала аҟазаара, ауаа дыргәаԥхалар... Аха уажәшьҭа 60 ихыҵит. Имариам 60, уи сара саламԥшыц аха. Иаргьы раԥхьаӡа акәны дхәыцзар акәхап – сан дшыԥҳәыс бзиаз еиликааит. Саҭамзааит ҳәа леиҳәан, ларгьы зегь ианалыжьит. Ачара лзуны ҿыц дааигеит.
Сара Асида даарыцҳасшьеит.
– Ҳнеип аҩныҟа, ахьҭа шәакит, – лҳәеит аҵыхәтәаны.
Сара хәыҷы-хәыҷла зегь сгәалашәо сааиуан сгәы ҩарха ацәарҭа сахьылаиаз, аха иаҳа-иаҳа аҽарӷәӷәон Иликәа ихәда абжьы. Аҵыхәтәаны сааҳәын, акраамҭа сизыӡырҩуан, уимоу, уи ихәда амелодиа ажәақәагьы азысыӡбеит сахьышьҭаз!
Аԥҳәызба бзиа дубозар уара,
Ажәак умҳәан –
Лхала илдыруеит...
Ажәақәа башоуп, –
Иԥхамзар дара.
Иџьоушьаша абас иахьаҭыԥмыз џьара инҵәон, иалагон. Уи ихылҵуаз ухәы-ужьы зыргылаша мелодиан ҳәа сҳәар, имцуп, аха иага ус акәзаргьы, уаҩы дамырцәаратәы иҟан.
Нас снапы ааиҵысхын, Иликәа ицәарҭа сырҵысит.
Ахьышәҭҳәа дааԥшит иаргьы.
– Иликәа!
– Ыы!
– Уара, уԥҳәыси уареи шәеилыҵыр уҭахӡами?
– Аӡәыр дысзуҳәарц уҭахызма?
– Мап, сара уажә ааигәа аиуристтә шәҟәаҿы закәанк саԥхьеит. Уа ианын, ма ахаҵа, ма аԥҳәыс аӡәы уахынла
рыхәда абжьы гозар, урҭ реилыҵра закәанла мап ацәктәым ҳәа. Ажәакала, иара ажәақәа реишьҭагылашьа уажә исгәалашәом, аха афакт-фактуп – шәеилыҵыр ҟалоит.
– Сара сыхәда абжьы иазууеи, ассир уасымҳәои, – ани ицырцыруа уажәы-уажәы уааигәа иааилоз аԥҳәызба ԥшӡа ԥхыӡла дгәыдыскылеит. Лҭаацәа ираҳар сныҵашәкәа сцеит, думгар ҟалом ҳәа иаақәгылоит, арахь сара сҭаацәароуп, – иҳәеит Иликәа.
– Знык уи лҭаацәа ухәда абжьы дырҳазар – рыӡӷаб дмаамынзаргьы дурҭом.
– Ацәара уҭахӡами?
– Мап!
– Уара, абри иаха, иацы сызлатәаз арҵаҩы иаҩцан дысныҳәацәеит ҳәа сыҟоуп.
– Уаҟа арекорд ҟоуҵеит: ашкол аҿы аурок акапеи кылҵәа иаԥсам ҳәа лоуҳәеит. Краҳамфар ҟалом ҳәа ҳҿанааҳха, – бурок уеизгьы-уеизгьы уаӷрагылартә иҟамлеит, – уҳәон, астолаҿ – бурок даара сгәы иақәшәеит, – уҳәон, уангылоз еиҭах лара дныҳәо, – бара бҩыза арҵаҩы дыҟаӡам, аҿар еиҵазааӡо, абасҟатәи аԥышәа змоу, аџьа збахьоу, зус иазҟазоу ауаҩы, уажәраанӡа ҳамҭак иадамзаргьы ибырҭар бгәы ҟанамҵоз, – уҳәан, улаӷырӡ аахаддылт. Ари заҳаз сара соума лҳәан, ларгьы ауеимадаҳәа инеимаҭәаны аҵәыуара далагеит.
– Сашьызаап удыруоу? – иҳәеит Иликәа.
– Акәхап, – сҳәеит сара сааҳәын, избанзар, издыруан, знык иаԥхьа сзыцәар, иара иеицәамкәа ашәақәа аҳәараны иҟан сара сыхәдагьы.
Акыҭантәи ашьыжь адунеи аҿтәи ашьыжьқәа иреиӷьуп. Шәгәы иаанамгааит, ус анысҳәа аҵарақәа рыбжьы хаан, ардәынақәа алакә иалашан ҳәа аацәырган, шәаамҭа зегь шәцәызгоит ҳәа, ԥшӡала, аҵарақәа шәаҳәалааит, урҭ Аԥсны ашәа рымҳәозар, еиҳа еиӷьны иабашәаҳәо!
Аӡаӡа каҳәҳәы иҟан ашҭаҿы. Амала, ҳәысума акы ақьышә шьҭакны агәашә аҟынӡа инеихьан. Уи атәы уанаҳәон абора аҟнытәи алар аархазшәа ииашаӡа иалдаз ацәаҳәа. Ашҭеи ауҭреи рҿы абақсақҳәа иқәҳауан, аҵәа, аҳа, атама.
– Борис дыҟоума, Борис? – ҽырххыла агәашә даадгылт аӡәы.
Излеилаҳкааз ала, уи дбригадирын. Иҽы кәаша-кәашо иахьиҵагылаз, иажәа инарҳәомызт, иханы ахы имнахуан, абӷа ааиҵнахыр аҭахын.
– Улбаа, Манча, асасцәа урықәныҳәап, – лҳәеит аԥшәма ԥҳәыс, – Борис шаанӡа саҭамыз ҳәа аҳәара ҟаҵаны уахь, архаҟа дцеит. Иахьа ҳалагоит аԥш аҭагалара иҳәеит.
– Ибзиоуп, Маница, саҭашәымҵан, сцеит, сцеит, иахьа ҳаламгар, ақәа ҳалалар ҳәа сшәоит, – дцеит Манча, иҽы аӷәра маҷк иааиркәадан.
Дук мырҵыкәа ашьха хыблаауа амра агылара иаҿын. Усҟан иҟаԥшьхоит зегьы – алашара, ашәаԥыџьаԥ, ауаа.
Ашкол аҿы аԥсҭазаара шцац ицон. Ҳара иацижьҭеи акыр ҳаԥшәымахахьан. Иаҳҳәон ҳгәы иҭаз, ҳхы иҭаз. Аха ацәажәара иаланахалоз Сократ иакәын. Аурок амҩаԥгароуп акәымзар, ахцәажәара закәи!
Сара ашьшьыҳәа адиректор ишә ныҵрааны, адәахьы сындәылҵит. Ашҭаҿ сықәгылан, аӷба еиԥш алҩаа ҭырббуа. Аклуб аҟнытәи иааҩуан апианино абжьы. Сара сгәы иаанагеит: «Сократ уеизгьы макьана Бокаччо дихымсӡац, сцап аклуб ахь, ашәак сазыӡырҩып» ҳәа. Акласстә уада иаҟараз аклуб хәыҷ ашә аҿы саннеи, наҟ аҩналара сзымгәаӷьуа сааҭгылеит. Ԥҳәызбак иалырҳәон Озбақь изкыз ахаҵара ашәа. Ааи, ас иҟәандаӡа, уцәа-ужьы иалсуа арҳәара даҽаӡәы илшомызт. Иабаҟаз асҟатәи аҟазара, иабаанагеи асҟатәи ацәаныррақәа! Саԥхьа ииасны ицозшәа сыбла иааҵагылеит асахьақәа. Абар, ажәлар рҵеи, абар еимырҵәоит иаӷацәа уи итәыла. Ихьчоит иаҳәа ҭԥааны, иҵкьаса ицоит ашьа, дықәԥоит, иара изы ԥсадгьылда аԥсҭазаара ыҟаӡам. Иҵәыуоит, алаӷырӡ рылкәкәа инеиуеит апианино иахылҵуа ашьҭыбжьқәа. Сара исзымычҳаит, – ашьшьыҳәа ашә аасыртын, сныҩналт, аӡыхь ахьыҵыҵуа, аҩар алаланы иархәашьырц анаҭаху еиԥш, уи аԥсҭазаара ду сырхәашьырц. Абар ассир, Асида апианино дадтәалан иалырҳәоз амелодиа дацԥырны дцарц лҭахызшәа, дынхырхәа-аахырхәо дтәан. Уи дыԥшӡан анота еиқәаҵәақәа шалырҳәозгьы – избанзар илбон, далагылан илбон лашәа зызкыз ихы-иҿы. Аҵыхәтәаны, иӷьаҵәы-ӷьаҵәуа, иҵыс-ҵысуа аклавишқәа ирҿаз лнапқәа рҽааныркылеит, маҷк рыԥсы аарылалт, иҭааӡа иааҟалеит
ашәа. Уи ҭынчын, ихаан аԥсадгьыл еиԥш, ашәҭ еиԥш дбыбышӡа, есааира лхы-лҿы ашьа ықәлон Асида.
– Асида! – сҳәеит сара, исаҳаз амелодиа сгәы иҭахәхәа.
– Бзиала шәаабеит. Ишәаҳауазу сыздыруам, абри асырҳәарц ауп санҭало! – макьана уи ашәа арҳәара илзаанагаз ацәанырра цқьа дацәымцацызт, нас дҩагылан, дысԥылеит. Сара исҳәара сыздыруамызт, уи ҩныҵҟала иаҳагьы дыԥшӡазаарын.
– Асида, бара ишԥабасҳәари, аус даара базҟазазаап!
– Аҟазара, макьана иабаҟоу, ус сгәы иҭоуп хәыҷык сҵарц. Ари ашықәс ҿыц азы адкыларақәа ирылагоит.
– Сара ишеилыскааз ала, бара аинститут бҭан?
– Ииашоуп, ииашоуп, ҩышықәса сҭан, нас аҩбагьы сырхьымӡо салагеит, ак касыжьыр акәхеит. Амузыкатә школ салгеит, сынтәа салгеит аҵараиурҭагьы. Уажәы ари ашкол аҿы аурокқәа рысҭоит, насгьы есҽны 5–6 сааҭ иасырҳәоит. Уажәы Москва иҭало, уи иалго дааидҩыло иаирҳәозароуп... Цәажәарыла шәсымшьи исызгәаамыгӡаӡакәа, ак шәҳәа, мшәан!
– Сара бара санбыхәаԥшуа акгьы сызҳәаӡом, – ҿаасҭит сара. Аиашазы, иуҳәаран иҟазыз, ас иҟаз аԥҳәызба алакәқәа рҿы акәын дахьубоз, уаҳа џьаргьы.
– Сара ауаҩы дааҟәымҵӡакәа дансыхәаԥшуа сшәоит. Шәаргьы шәсыхәамԥшлан. Мап, шәлакыҵа цәгьаӡам, ихаауп, аҷҷаҳәа ицәажәоит, аха иабаҭаху амцхә ахәыцра, нас агәаҟра... Ишәҳәа акы.
– Ашәа сызҳәаӡом сара, мамзар «Уазбақь» аацәырызгон, бара акомпанимент ҟабымҵоз. Аопера ҟалеит ҳәа баҳарын.
– Оҳоҳо, баша аҵәы алашәҵеит. Ҳара уажәгьы иҳамаӡам уаҩҵас инеиҵыху оператә рҿиамҭак, ара шәахәаԥши, – иалкаау аҭыԥқәа алырҳәон, бжьба-ааба бжьы еилаҵаны, – ари имазеиу опероуп ижәдыруазар, араҟа уажәы исҳәар акалашәа иҟалоит акәымзар, арҭ рҩызцәа амоментқәа адунеи аҿтәи ашедеврқәа зегьы ирымаӡам. Амала ашәа ахаҭа хьанҭоуп. Апсуаа ажәытәан алафашәа рҳәомызт. Иаахҵәаны изаҳамҳәозеи, иарбан ашәазаалак, ахаҵара иадҳәалоуп.
Ари иаанаго урҭ рыԥсҭазаара зегьы аԥсадгьыл ахьчара иаҿын ҳәа ауп...
Сара уи лажәа сазыӡырҩуан, ажәҵыс еиԥш дҷырҷыруа, лгәы ҭыӷьӷьааны дцәажәо дахьсыдтәалаз. Заҟа дшәозыз илҳәоз сзеилымкаар ҳәа! Заҟа ибзианы деилыскаазеи уи арҭ аҩымш хәыҷқәак рыла. Акласс аҿы сантәоугьы, адәахьы сҩызцәа срыдгыланы аҭаҭын санахозгьы, сахьыҟазаалак Асида дызбалар сҭахын убас дшыҟаҵәҟьаз, раԥхьатәи ашьыжь аан еиԥш, абырлаш даҩзызан, дгәыкны. Аклуб аҟнытәи ҳандәылҵуаз Асида исалҳәеит ахәыҷқәа аурок рыҭара бзиа ишылымбо, аха дара цас иҟарҵозшәа, лурок ахь игәырӷьаҵәа ишаауа.
Сара адиректор икабинет аҿы санааи, Сократ поет қәыԥшк илирика далацәажәон, уи иаанагоз анҵәамҭа сақәшәеит акәын.
– Ииашоуп, дад, ииашоуп, абас ауп аҵара змоу дшыҟоу, ауаҩы мчыс имоу адырроуп! – ацәажәара иалгаз днаиԥыҩлеит Иаго Синаҭ-иԥа. Арҵаҩы ажәак мҳәаӡакәа дӡырҩуа дтәан.
Ҳара ахәылԥаз ԥшәымара ҳанцоз (агәра аагеит крымфаӡакәа ҳашзымцоз) сара сааигәа игылаз Асида слазҵааит:
– Заҟа ҭаацәара нхода ари ақыҭаҿ? – уи лара илдыруандаз ҳәа акәӡам, баша схы лылазгаларц саҿын.
– Даҽа 499 ҭаацәара! – лҳәеит иааҿахҵәаны.
– Избан даҽа 499!
– Џьарак шәара шәнеихьеит.
– Аа, еилыскааит! – сҳәеит аҵыхәтәаны. Ҳнеиуан ҳара ҳаицрыхәхәа, ақәоура ианалага, итатахаз аҳәынҵәа ҳалаланы. Иааилалашьцон. Ашәшьы ахымлазҭгьы, макьана асҵәҟьа ихәломызт.
– Асҭамыр! – ибжьы иргеит Иликәа.
– Аҳаҳаи! – аҭак исҭеит уажә ҵәык шсылеиҵоз дырны. – Абраҟа жрашәа иҟоуп, абри аӡӷаб дуцәҭаҳар, нас иукамиссио абоуҭаху!
– Лара дсыцхраар, ҳҭаҳаӡом! – сҳәеит сыбжьы леиҵыхны.
Акыр-кырҳәа иааччеит инеиуаз.
Ажра ҳәа иахьаҿыз ҳаннеи, сара раԥхьа скылԥш-кылӡырҩуа сҭалеит, аха ишәарҭаз акгьы ыҟаӡамызт. Снапы ласырхеит Асида лахь.
– Аа, снапы ахьыҟоу? – сҳәеит сара, нас ларгьы снапы аанылкылт. Уи лнапала еилыскаауан лгәы заҟа иҟәандаз, лассы-ассы еисуан иара, иаҳа-иаҳа снапы дацааскьо, сахьгылаз дазааигәахеит, лнапы сгәахьы саахан инадыскылт. Урҭ анапы ԥшӡақәа, урҭ ахаақәа, урҭ ашәа ссирқәа азырҳәоз анапқәа сгәы иахьадыз еисуан, аҭра иҭыҵны ицон.
– Асида! – сҳәеит сара.
– Оу! – ҿаалҭит, лхы сгәахьы дааханы, нас лхы аашьҭыхны, инацылҵеит: – Ҳцап, мшәан, ҳрыхьӡаӡом.
Ҳалҭыҵын, амҩа ҳланылеит.
– Амҩа зегьы абас иҟазҭгьы бзиан, – сҳәеит, ҳазҭысыз ажра сазхәыцуа.
– Суҳәоит угәы акала иаанамгарц, саргьы убри сазхәыцуан абыржәы, – ҿаалҭит лара. Уи уажәраанӡа «шәара» ҳәа акәын дышсышьҭаз, уажәы «уара» ашҟа диасит, саргьы сгәы ҟанаҵеит.
– Сара арахь сааижьҭеи ус хәыҷқәакгьы ҟасҵахьеит.
– Иарбан урҭ? Маҷк ҳааласыпи?
– Иарбан умбои, – лҳәеит лыԥси-лыԥси еихьымӡо, ҳаԥхьа ицоз ҳанырзааигәаха, – сара ақьаад ианысҵеит аԥсаатә ирҳәо ашәақәа, оҳ, сааԥсеит маҷк, – лыԥсы ааиҭалкит, – урҭ ашәақәа жәаба-жәохә секунд реиҳа ицаӡом, аха иџьоушьаратәы ихаауп. Иаҳҳәап, ардәына. Уи ҩ-ашәак снаҭеит. Акы – ашьыжь, егьи – ахәылԥаз. Ашьыжьтәи иаҳа илахҿыхуп, сгәанала, уи иалҵуеит уаҳа назҭахым ашәа аҽыбӷаҟазацәа рзы. Иара уажәы ишыҟоугьы уазхәыцыр – улымҳаҿы иуаҳауа уалагоит аҽқәа ршьапышьҭыбжь.
Ахәылԥазтәи ашәа иаҳа иҭынчуп, уи актәи ахәҭа – аԥсуа шәақәа рыхкы аҳәашьа угәаланаршәоит...
Ибӷа акы иԥнаҵәаратәы, ҷкәынак дааҳадххылан.
– Асида аҩада бырҭахуп, – иҳәан, диманы дцеит. Уи лхаҭыԥан, – угәы ҿыӷьыр ҳәа сшәоит, – иҳәан, ихахәы бырфынха ҷкәына шаҭлаҟьак дааит. Аҩны акәша-мыкәша алашара каххаа иҟан, аха апсатара иаҿын азы, наҟ ҳныҩналт. Сара ахахәы бырфын сизҵааит ҳабаҟоу ҳәа.
– Ари, Џьота Камба иҩноуп, ее, абна агәашәаҿ ишәԥылаз.
– Уи ари аԥҳәызба дызлалзыҟои?
– Лаб иашьа иами.
– Аҳа, даара ибзианы инхозаап убоу?..
– Ааи, хар рымам. Абыржәы шәзыргәаҟуеи ҳәа роуҳәар, ҭакс иурҭаша сыздыруам.
Наҟ, насҭхашәа, Иаго Синаҭ-иԥа иинициативала иахьатәи ашколқәа ирыгу-ирыбзоу иалацәажәон.
– Иахьа шьоукы-шьоукы ашкол иаҩсуа ахыбрақәа ргыланы ирымоуп. Ҳара? Иабаҟоу ашкол бзиа ақыҭан.
Ҳара ҳашкол шәахәапши? Уи аибашьра ианалагаз, аамҭала ҳәа идыргылеит, – деилашәаны ацәажәара даҿын Иаго Синаҭ-иԥа.
– Аа, дадхеит, уажә зегь шәҭаххеит акәымзар, жәцәеимаала аӷәтәы ҩнаҿы аҵара зҵоз Кәатат-иԥа иами ддахәҭырхан, иԥсуа рыԥсы ҭеиҵоит ҳәа агазеҭ ианын ааигәа! – илабашьа даахан, иеихадақәа иаарыбжьеиргылт ҭаҳмадак.
– Дызусҭада? – сҵааит сара.
– Уи Осман ихьӡуп, арҭ рабду иоуп.
– Ари, сыԥсымзар, џьара араионаҿ аус иуеит, гәыԥ-гәыԥла ҳаҽшаны ақыҭақәа рахь ҳанцоз, иаргьы уа дыҟан, ахаша ахәылԥаз, асааҭ фба рзы араион аҿы ҳаиқәшәароуп.
– Ааи, ииашоуп. Шәшыҟоу ибарц дааит. Уи ԥаса ҳқыҭаҿы, Иаго дҟалаанӡа, директорс дыҟан. Сԥирдон ихьӡуп, дҩыжәҩуп, длафҳәаҩуп. Ҳашкол ахьгылаз иагәылмыҳәҳәо амҿы рааиргеит шықәсык. Нас иахьца-иахьаа ҳмырбаӡакәа иныҵашәкәа ицеит. Мызкы мҵыцкәа Сԥирдон машьынак дақәтәаны даакылсит. Ари заҳаз сара соума иҳәан, ҳраионтә газеҭ аҿы Толик ҳәа намӡакьакьак аус иуеит, даакылсын, иҟаз зегьы еилкааны ашәҟәы даниҵеит. Аҟаԥыҳәа дыкны даамырхит.
– Аҳа, шәнапқәа ӡык нарықәшәҭәа! – ибжьы геит аӡәы, нас аӡәи-аӡәи еибарԥшуа, азал аҿы унацәа заламло ихиаз астол ҳаакәшаны ҳлатәеит. Сара исацәажәоз иахьа ашьыжь ҳахьаԥшәымаз ҽыла инеиз абригадир иакәзаап, уигьы сывараҿ иҽааникылт.
Ауха азал аҿы ашьҭалара Иликәеи сареи иҳақәшәеит. Еивагылаз ацәарҭакәа рҿы ипашә-пашәӡа ҳиарҭақәа ҟаҵан. Аҭӡаҿы иԥаҵақәа ыршан, наҟ-ааҟ иҟанҭаруазқәа еихданы хаҵак ипатреҭ кыдын. Ари уаанӡа Асида зыӡбахә
салҳәахьаз иакәзар ҟалап, «Кьараз» аиҿкааҩцәа дреиуан. Азал агәҭаны икнаҳан иххаӡа алашара ҳзырбоз алиустра. Акәакьаҿы еицарсашәа икҿагылан ателевизор. Астол аҿы иқәын альбом. Уи ахәаԥшра даара иманшәалан, ушьамхы ааиқәыршәны, ааигәа игылаз адиван ҟаԥшь ҿыц уқәтәаны. Иаасыртит бӷьыцқәак, избеит аҟәатәи сахьак. Ари даара издыруеит, устәила есышьыжь аусура сцоит, саауеит. Атеатр аԥхьа аԥсабара бзиоуп, еиҳаракгьы, ахәылԥаз аӡы анеилаҽҽо. Асида уи акәӡам иалылхыз – амшын ахықәаҿ дгылоуп хара дыԥшуа, угәы иаанагап наҟ, уи аӡқәа рахь лара илзааигәаӡоу, лыԥсы ҿызкаауа ак хуп ҳәа. Сара аҟаԥыҳәа срыԥхьо салагеит уи лхәыцрақәа. Сара избон: уи ари аԥшаҳәаҿы дангылаз иалырҳәон «Амҳаџьыраа ргарашәа». Абар, абар, лнапқәа цәқәырԥо апианино иаҿоуп, абар, ашьшьыҳәа иҵыҵны иаауан лылабжышқәа, дрыхәаԥшуан зысабицәа ҵәаа-ҵәаауаз анацәа, амшын ацәқәырԥақәа ракәзар, ргәы шьҭыхны ажәҩан ахь рҽышьҭырхуан, нас еилаҳаны ихәаш-хәаша ицон. Асида лҿаԥшылараҿы аарлаҳәа игәоуҭон алабжыш ашьҭахь ицәырҵраны иҟаз алахьеиҵыхра хәыҷы. Уи Амшын Еиқәа ирны зхәышҭаара аԥсы ҭазҵарц иҟаз ауаҩы изкын. Еиҭа ахәышҭаара, еиҭа аԥсадгьыл. Сара исыӡбеит, уеизгьы-уеизгьы исыӡбеит, Асида «Амҳаџьыраа ргарашәа» аналырҳәоз иазкны ажәабжь зҩырц. Уажә избо џьысшьоит зегьы, уи лнапы ԥшӡақәа, лцәа-хаа, лқәыԥшра – урҭ зегьы иалырҳәо амелодиа иацзаап, урҭ ракәзаап ауаҩы игәахьы иназго.
Иахьа аклуб аҿы ҳашеицәажәоз, лара исалҳәеит ауаҩы игәаҿы ҩ-цәаныррак еиҟараны ишцәырымҵуа. Ианакәзаалакгьы акы еиҳазароуп, избанзар ауаҩы ԥсабарала ихәҭоуп аӡәы дигәаԥхарц, ма акы игәаԥхарц. Уажә сара иасырҳәо ахәыҷы иаԥсахуеит сара аамҭалатәи сцәаныррақәа зегьы, сара уаҟа избар сылшоит ааԥынгьы аӡынгьы, аха даҽа цәаныррак ансиааи, агәра ганы сыҟоуп амузыка аҩбатәи аҭыԥ ахь ишиасуа. Уи ҟамлароуп, срыцҳауп. Сара аус адуланы исымоуп «Аԥсуа рапсодиа», убригьы санҭало иасырҳәарц сҭахуп, сгәанала, уи зегь уханаршҭуеит, – «Озбақь иашәагьы», «Амҳаџьыраа ргарашәагьы».
«Ус ҟамлароуп, срыцҳауп», – гәаныла ишьақәсырӷәӷәеит сара Асида лажәақәа, нас алашара аарцәаны сыхәхәаӡа Иликәа иааигәа снаиеит. Уи дызхәаԥшуаз альбом асқам инықәиҵан ҿааиҭит.
– Уара, иаха избаз закәытә ԥхыӡу удыруоу?
– Исоуҳәар, издырп.
– Хаҵа кьаҿк даакылсын, абри аҩны иаҟароу ахаҳә шьҭыхны, сахьышьҭаз схы иагәыдиҵарц дшаҿыз, сааԥшит.
– Ԥхыӡ бзиа убааит, амала иагәыдиҵар ихәарҭамзар ҟаларын.
– Иџьоушьаша, дкьаҿын иара, аха инапқәа сара исаҟаран, ишьапқәа аҵла еиԥш ишәпан.
– Уара, уи Пила иакәзар ҟалап, иугәалашәоу, амшын аҿы есышьыжь иааны гәыгәымла аӡы згаз?
– Пила усҟак дыӷәӷәандаз ус ҟаиҵозма? Ахәмарра, анцәа иҳагумырхан, иахьа ҳалгоит ҳкомиссиара! – нациҵеит Иликәа, иԥхыӡ аиҭаҳәара дааҟәыҵны.
– Ҳалгоит, ҳалгоит!
– Уара араҟа уԥсы ықәхеит ҳәа сыҟоуп. – Уара?
– Сара ассирҵәҟьа сақәшәаны сыҟоуп, аӡӷабцәа рацәаҩны исгәаԥхеит. Иҟасҵара сыздыруам. Издыруеит, аӡә лоуп бзиа ибатәу – иауам.
– Уаҳа аӡәгьы дугәамԥхаӡеи?
– Аа, дысгәамԥхеи! Аха аиаша уасҳәап, уи ԥҳәысс лгара рыцҳароуп. Уи дугозаргьы, изаҟаразаалак унацәа лыламыркьысӡакәа, утәаны улыхәаԥшла. Саԥхьа уара дубеит, анышә уамандаз, ани анс иҟоу лгәаԥхара сара аминуҭк ахсырҵуам. Изларҳәо ала, лара ахацәа рыхәаԥшра лхы азцаӡомызт, Иликәа. Аха еиҳа еиӷьуп абри иаабаз-иҳаҳаз атәы шыҟаҳҵаша ҳалацәажәар.
– Ҳара ҳзалацәажәои, ҳгәыԥ аиҳабы Сократ иоуп, уи ианиҵон зегьы, убас иагьынаигӡааит. Араҟа ауаҩы дызхушьаауа ҳәа акгьы ыҟаӡам. Арҵаҩцәа аӡәырҩы азыҟаҵоуп, иҟоуп иԥсыҽқәоугьы, убас ахәыҷқәа рыҿгьы дыҟоуп ибзиоу, хар змам...
– Ииашоуп. Заҟа еиԥшымзеи ақалақьи ақыҭеи!
– Заҟа ус имоузеи ақыҭа рҵаҩы. Дааиуеит аҩны еидарак ариашатәқәа иманы. Иҩны-игәара, исас-ицәас, ицәгьа-ибзиа зегьы днарыхьӡаны, нас уаха аҵхыбжьон
ашәҟәы аашьҭыхны днатәоит. Амза анынҵәо аҩныҟа иааиго ауалафахәы уахәаԥшыргьы, иџьоушьаша ҳәа акгьы ыҟаӡам.
– Арҵаҩцәа рхала роума, ахәыҷқәагьы ирхыргоит абри зегьы. Нас иџьаҳшьоит ақалақь хәыҷқәа ишырдыруа ҳәа. Даргьы акыҭантә иаауа атәарбаӡахуам. Идырми нас, изыхҟьо урҭ ахьеиԥшым.
Ус акәымкәа, иаагапи уҭахызар, ақыҭантәи апату. Верск ахьыбжьоу уибар ихылԥа ихихуеит, уааигәа дтәаны арыжәтә усгьы ижәӡом, уимоу, крифаӡом арҵаҩ иҿы. Абригьы арҵаҩы ибзоуроума? Мап, мшәан. Ари ақыҭа атрадициа ссир ауп. Уи зны ақыҭа иабзоураны ицәырҵит, иахьагьы ақыҭа иабзоураны еиқәырхатәуп.
– Ааи, уажәшьҭа ақыҭа даҽакала иҟалароуп. Мамзар, духашҭуоу Тамерлан? Уи иԥси-иԥси еихьымӡо аурок аниҳәоз, игәы ҭыӷьӷьаа, иажәақәа раӡаны, ибла ҭырхаха арҵаҩы длыхәаԥшуан. Мамзар, дугәалашәоу Адица, «Шымгәа шыхьуеит» ҳәа, идәылҵны ицоз?..
– Шьоукы-шьоукы ирҭахуп аҵара ду зҵахьоу, инагӡаны зыхшыҩ аҿы иааихьоу, иҭаҳмадцәахахьоу ахәыҷқәа.
– Ааи, уаҳа ҟаҵатә умаӡамкәа, зегь дара иҟарҵо... «Аха изсалҳәеи сара Асида ахәыҷқәа бзиа избаӡом ҳәа?» – хьаас исыман сара аицәажәара ҳаҟәыҵны ацәарахь ҳхы анҳархагьы. Идыруп, ахәыҷқәа бзиа изымбо дара абырсааҭк деилыркаауеит, аха зегь акоуп, аҵәҵәа шааҟалалак лара лахь еихоит. Аа, сгәы иаанагоит, Асида ахәыҷқәа лцәымӷӡам, аха ари азҵаара лара макьана дазымхәыцӡацызт.
Акәапеи иҭаз аӡы ыжәны, ааигәа иарсыз аҵәы инахасыршәын, схы анаашьҭысх, саԥхьа дгылан Асида, ашәҭ зҭадыргыло асаркьалых кны.
– Шьыжьбзиа, Асида!
– Бзиа убааит, Асҭамыр! Сара иахьа ашьыжь шәазҵаахагь смоуӡеит иаха ибзиан шәыцәама ҳәа.
– Уи азҵаара аҭахӡамызт, Асида, избанзар, ҳацәанаҵ ибзиан ҳацәан, ҳаныцәамыз – ҳхәыцуан, ҳԥыруа ажәҩан ҳалан.
– Ауаҩы ԥхыӡла дԥыруа ажәаҩан даналоу еиҳа еиӷьуп! Уи сара санду лоуп исабжьызгаз. Аха лабҿаба аԥырра акы иаԥсаӡам. – Иҟоума ус аԥсҭазаараҿы – лабҿаба аԥырра?
– Сара уи бзианы издыруеит ҳәа уасҳәар, узжьар ҳәа сшәоит, аха адгьыл аҿы иага умҳәаргьы, уныҟәозар еиҳа убоит, еиҳа угәы азыбылуа уалагоит, – нас сышҟа лнапы аалырххеит, – абра аӡы сызҭоуҭәондаз.
– Уи аӡы ҭасҭәап, аха... – уаҳа исҳәаша сзымдыруа, ашәҭ зҭадыргыло асаркьалых аӡы ҭаҭәаны иааҭсыршеит.
Ахәыҷы игәеисра еиԥш акәын, еисуа, ахаҳә шкәакәақәа ирылхәраа ишаауаз, ашҭа иқәгылаз араҵлақәа ршьапы инаварххны иҵыҵуаз аӡыхь. Абраҟа иалагоит уи аԥсҭазаара, нас ауаа ргәы ҟаҵо иахьынӡалшо ицоит. Аха иара ахьбзиоу араҟа иахьыҵыҵуа ауп, уажәы-уажәы кәапеила иҭтаны иржәуеит ахәыҷқәа, ашәҭқәа ирыҵалҭәарц азы илгоит Асида. Абар уажәыгьы ашәҭ зҭадыргыло рҭәны лнапы инасыркит. Уи иаха лыцәа иахьагхаз акәзар ҟалап, маҷк лхы-лҿы ацәышра ахукаауан, иааԥсан лыблақәагьы, аха дхаан раԥхьатәи аминуҭ азы аиԥшҵәҟьа.
– Асида, бара бҳаргәамҵзар акәхап иахеижьҭеи....
– Мап, мап, иуазҳәада ус? Исазҳәада – быблақәа исарҳәеит.
– Нас, урҭ сшааԥсаз уарҳәеит?
– Ааи, ааи!
– Убасҵәҟьоу, иаахҵәаны? Сара сгәы иаанагоит урҭ зегьы раԥхьа иргыланы ацәажәашьа шырзымдыруа рҳәап ҳәа! – ҿаалҭит, лхы-лҿы аалашан, нас лыблақәа дрыцәшәазшәа лнапқәа рыла иаахылҩеит.
Сара сгылан слыхәаԥшуан, лааигәаҵәҟьа сгылан. Ихәхәа-хәхәаӡа лнацәкьарақәа ааулыжьит, дԥышәырччеит даасҿаԥшын.
– Аиашаҵәҟьа уҭахызар, уара ублақәа ракәҵәҟьоуп ицәажәо.
– Брыԥхьа нас урҭ ирҳәо, нас сара исзеиҭаҳә еилыбкаау-еилыбымкаау басҳәоит.
– О, уи ҩысҭаароуп! Шәара иахьа шәцома? – дҵааит уи лажәа даҽакахьы ииаганы.
Сара сылахь ааиқәылҵеит. Исгәалашәеит. Ааи, уи ацара, – саԥхьа ишьҭаз усын. Заҟа исзыцәгьазыз арахь аара, заҟа
ицәгьоузеи арахьтә ацара. Избон, сара сцәалашәарагьы исанаҳәон Асида лылахьгьы шеиқәылҵаз. Сара исҭахын, уи џьара ажәак ласҳәарц, џьарак ак схәыцырц, аха сақәшәомызт, исзыӡбомызт. Лара дыԥшын, дыԥшын, дԥышәырччон. Сара исыхәаԥшуашәа збон аурок иаҿыз ахәыҷқәа зегьы, сара исыхәаԥшуашәа збон шьхақыҭаа зегьы. Аҵыхәтәаны сҿы ааихыхны исҳәарц сҭаххеит урҭ аҩажәа заҵәык, аха игеит абжьы – хәыҷык ашкол ааигәа икнаҳаз абарбал ду дасуан еиха ԥҵәахак кны. Ашкол рхагаланы ашҭахь рҿынархеит зегьы.
Хымш рыла ауаҩы изеилкаауамызт ииҭахыз зегьы. Ҳара еилаҳкааз амшын иаларшәу ацәыкәбар иаҩызан. Заҟа ииашамзеи зны-зынла, – уца, аурок уалатәа, иагу ақьаад ианҵаны иаага ҳәа, – ауаҩы ианидуҵо. Еиҳа еиӷьмыз, – уца, аурок уалатәа, ақьаад ианҵа арҵаҩы заҟа уицхрааз, ҳәа – идҵазар.
Ҳара ахәылԥаз ҳцоит. Еиҭах иаанхоит Иаго Синаҭ-иԥа, Анна Сҭеԥан-иԥҳа, Зоиа, Асида, Адица, Алина. Иаанхоит араҵла дуӡӡа зықәгылоу ашҭа, ажәытә школ. Заҟа аамҭа рацәаны иаҭахымзеи ауаа реизааигәахара. Ауаҩы ихәыцрақәа здиҳәало, акы анизцәырҵлак, нас ԥсшьара имаӡам, уи даргәаҟуеит, дартәом, даргылом. Ииашоуп, Асида дааныжьны ацара даара ихьанҭан, аха уи дыҟамзаргьы сара сгәы Шьхақыҭа иадхалон.
Асида, лтәы уҳәозар, уи дацхрааит ацәанырра иҵегь ацқьахара, иҵегь аӷәӷәахара.
Анцәа уиныҳәааит, Шьхақыҭа, абас сгәы ахьурҵысыз азы, уара уаҳаракыра аԥхьа схырҳәоит, сызхалом акәымзар агара игароу ахәыҷы иӡамҩа ианагәӡуа еиԥш снеины улахь сагәӡуан, снапы рхьысшьуан уара умҵәыжәҩа иаҵәақәа. Уара ас уҟоуп жәытәнатә аахыс, уара бзиа убара мариамзаап, аха бзиа узбазгьы дунеихаан уихашҭуамызт. Иузҭада уара ари аҩыза агәкыра? Анцәа уиныҳәааит, Шьхақыҭа! Иҭабуп, сыхаара!
Сара, абзиала ҳәа раҳәо, зегьы срылсны ахаҿы санааи, Асида лнапы даахеит.
– Уеигәырӷьозар, сызҭалар адырра усҭоит, сызҭамлар ашәҟәы зыҩуеит, – лҳәеит лара.
– Сеигәырӷьоит, сеигәырӷьоит! Абзиала! – сҳәеит еиҭа, аха лнапы ааусыжьыр сҭахӡамкәа, саалыдҵит.
Сократ имашьына алахь ааирыцқьан, иааӷызы-ӷызын, аҿынанахеит. Рнапқәа рҟьон арҵаҩацәа, ахәыҷқәа. Аӡәызаҵәык, Асида – ԥҳәызба хәыҷык лыжәҩахыр лнапы ықәҵаны лыблақәа ҭаа дааԥшуан. Мап, уи ахәыҷқәа бзиа илбоит, лара илыздыруам акәымзар. Саргьы сыԥшуан сышьҭахьҟа, аха Сократ имашьына иаҳа-иаҳа амҩа ҳабжьанадон.
– Ҳалгеит ҳәа сыҟоуп ҳкомиссиара, – иҳәеит Сократ.
– Ҳалгагәышьеит, – ишьақәирӷәӷәеит Иликәа.
– Ҟоҳ, ҳара иаҳмаҳаӡакәан ажәҩан амҩаныза ҿыц аларҵазаап, – сҳәеит сара, амашьына иамоу арадио алымҳа ааҿарҵәины.
– Смашьына авара кыдшәымжәан! – наҳалаижьит Сократ.
– Ҳмашьынаныҟәцаҩ баша-машак иакәым, дкандидатуп! – макьана длафуан Иликәа. Уи ари ажәа ҩынтә-хынтә иҳәахьан, иҟаларын маҷк дшьыцуазар...
Араҟа еицыз зегьы ҟазшьак-ҟазшьак ҳаман...
Аиеи, дад, уашьҭақәа ишыҟоу сыздырам, аха аихаӡгылареи агәеибабылреи ҳауаажәлар аханатә аахысгьы ирымагәышьан. Рыламыси руаҩреи ракәӡан нцәахәыси ныхақәыраси ирымаз, – иҳәан, сажәа саналга, иаасымидеит аҭаҳмада. Уи исахьахәыра мҩашьахуа иахьагьы сыбла ихгылоуп. Аӡшәах еиԥш иҟәашккараӡа ихыҽҽоз иԥаҵа шлақәа ихәда иныҵаԥсон. Иара излеиҳәаз ала, шәи-жәаҩа шықәса ашә-гәашә днылагылахьан. Дтәан уи, ашҭа ԥшӡа еихшәа-еиӡшәа, агәҭаҵәҟьа нылкааны игылаз аҵәаҵла ашәшьыраҿы. Дтәан уи ишьамхы еиқәыршәны. Илабашьа амҳасҭа инацәа ду нҭаршәны иԥышьҵаргәан.
– Аҳаҭыри апатуи рыӡбахә узлацәажәоз ауп исгәалазыршәаз, дад, мышкызны сабду иҳәамҭоу абри ажәабжь хәыҷ. Сеидроу, аҵареи амцреи ахьынӡаҟоу, исаҳаз ҳәа исеиҳәаз ауп, иара дыржьазар, уаргьы узжьеит. – Аҭаҳмада ииҳәарц ииҭахыз ажәабжь, ҳәан-ҳәахла иахьиаҳаз, уи ахҭыс аргама ибла иахьамбаз, дахьахаанмыз, амц иамхасаҳәар ҳәа дышшәоз, иажәабжь аҳәара дналагеит.
– Аӡын агәҭан зырҳәаҵәҟьоз акәзаарын. Акы сааннакылап хәа згәы иаанамгоз аԥсуа хаҵа еибага ҟаимаҭк, ишәаҩақәа ишьаҵаны, дказцах здыруада, нхыҵынтә ашьхақәа ԥыҟҟаны даауан. Амҩан амшцәгьа бааԥс ихьӡеит. Қәа еицәа қәа ауит, сы еицәа асы ауит. Ҳаи, ахьмыӡӷ згома, ажәла нҵәеит иҳәаратәы аҟынӡа днанагеит. Асыҭәҳәа ила ҭнахуан. Дахьцо-дахьаауа ҳәа ак имбо, ахра агәыҵәҟьа дықәнакит. Иааихыггап игәахәын, ԥшьба-хәба ҿы зҭыҵуаз ԥса хаҩаӡарак амҵа ҳамҭак иҽныҵеикит. Дук мырҵыкәа, аӷныжәҩангьы ааихыжьжьан, иқәчыз анаҟәоугьы нхыҵит. Уигьы анцәа иуџьшьоуп иҳәан, дышзахәоз амҩа дықәлазаап. Шьыжьы аахыс дныҟәон. Џьара хкыдкыларҭак сеиӡар, сыԥсгьы ааиҭаскып, акгьы снацҳап ҳәа игәаҵа инҭиҳәаан, дааҭгылеит. «Аџьма имԥсыша амаҵә азылаҟәуеит», – шырҳәо еиԥш, данынаԥш, рацәак ихарамкәа, еишьылӡа алҩаҵә шҩеиуаз илаԥш иныҵашәеит. Раԥхьашәа илаԥшҵашәара агәра изымгазт, ҽеишәа иблақәа инапы нарԥыракны дыԥшит. Убасҟан ауп имҩашьахуа агәра анига, аҩ-шьхак рыбжьара алҩаҵә шҩеиуаз. Абри алҩаҵә ҩазышьҭуа, хымԥада дшәарыцаҩхап мамзаргьы хьыӡрацарантәи ихынҳәыз шьоук ракәхап ҟаиҵеит. Нас ишәаҩақәа иҽынарынҵаны, уахь иҿынеихеит. Рацәак мырҵыкәа, алҩаҵә ахьҩеиуаз днадгылт. Аха абри амҩасҩы раԥхьатәи игәаанагара дажьеит. Уи алҩаҵә лазышьҭуаз дагьшәарыцаҩымызт, дагьхьыӡрацаҩымызт, зуаҩыбжарахь инеихьаз, зых иақәгәыӷны ашьха иӷыжәаз аӡә иакәын. Хәба-фба ҿы зҭыҵуаз аԥса хауара ду амҵа, аҟәараш еиԥш еилаӷәаа, аџьмақәа аӷәапаҳәа ижаҳәо иҵатәан. Раԥхьашәа абри оумашәа ибеит. «Ианаџьалбеит, аӡын ашәырҵаазы, зырахә зманы ашьха аӷыжәара згәыӷьыз ауаҩы гәаҟрас имази?» ааигәахәт. Аха уаҳа иҽеиламырхакәа:
– Уа убзаҳәит, бза хоуцалт, – иҳәан, аҭыԥ дныҵагылт амҩасҩы.
Шәымҭақәак аҭак имаҳаӡеит. Ашьҭахь, зныкыршәа, аҭыԥ дааҵыҵит, аихы лабеиԥш аҭыԥ хыла иҵзыԥссоз, зышлеи зықәи еиҟарахахьаз хаҵак. Аха иахьатәи ауеи бааԥс зыхганы, ашьхатәыла иҭааз асас дагьџьеимшьеит, дагьимеигәырӷьацәеит. Иаб дышьны ихәда дахшьызшәа, деихаӡԥшшәалаха, днеиԥылан:
Бзиа убааит, дад, бзиа умышхааит, уааи, арахь! – иҳәеит иажәақәа ӡыхь-ԥсыхьха. Иаргьы аԥшәма днаишьҭагылан, аҭыԥ иныҵалеит.
Асас аԥшәма иҟазшьа оумашәа ишибазгьы, аҭыԥ ианныҵала, аамҭацк иналагӡаны, зегь илаԥш иныҵигеит. Акәазҭхара аханыҵәҟьа аҭамҳа еиҿажьын. Шәы–рҩала мацарала алҩа иалакнаҳаз ачалтқәа хҽуан. Еиуеиԥшымыз абҟәылқәа еихык-еиҵык игылан. Ажәакала, ҿыки-бзыки
иаанагоз фатәы-жәтәы ҳәа иҟамыз егьыҟамызт. Аха зегь рылымкаа иџьеишьеит, ахәара-хәараҳәа ишуа аҽҳәа иҽҳәагылаз аҟәџьал. «Анцәа имчала, иифаша-иижәша зегь ыҟоуп, ашьха ахаҩаӡараҿ, аҟәыд жәны имфар ада ԥсыхәа имамкәа дзықәшәазеи рыцҳарас?» ҳәа, – ааихәыцит. Аха, иҩашьангьы, иааиԥшнымҵаӡакәа, ахәышҭаара ахаҿы игылаз ақды хсаха днықәтәеит.
Ахьча исас уаҳа диламцәажәаӡакәа, ашьшьыҳәа дныҵыҵын, асы ааҭаԥҟаны, ачуан азна архышьна инахишьит. Асас, анс-арс иҳәеит, егьит, аха аԥшәма дымцәажәаӡакәа иус даҿын. Асас иԥшәма дагьҩымкәа–дагьӡымкәа дахьиԥылаз, дагьакуамызт, дагьашьҭуамызт, аха хәарҭагьы имамызт аҟынтә, дзықәшәаз ихы анрааланы дтәан.
Аԥшәма, мариа-мырса мырхәаԥ-хәаԥ ҳәа, бысҭа хьасак ааилеигӡан, амца днаҵабзаҳәеит. Акыраамҭа аҭыԥ аҟны ҿымҭран. Аԥшәма уажәы-уажәы ддәылҵуан, дыҩналон. Нас, ушьҭа абысҭа амца абахьазаргьы иабахьеит анигәахәуаз, иаакнихын, иҿахрақәа амҳабысҭа аԥықә инықәҵаны аишәахьча инықәиԥсеит.
– Унап ӡык нақәҭәа, дад, – иҳәеит насшәа, илахь неиҵымхӡакәа.
Ичаԥаны аҽҳәа иҽҳәагылаз аҟәыд ҩ-калам џьамк инарниҭәалан, акы асас инеизықәиргылеит, егьигьы иара ихәы инавеиргылан, аишәахьча аашьҭыхны асас инеимҵеиргылеит. Аҳы, ушьҭа ҳхәы ҳнапы аҳаркуазаргьы иаҳаркуеит ҳәа асас ианааигәахәуаз аамҭазы:
– Дад, сысас, уххь згеит, ҳхәы ҳнапы аҳаркаанӡа, акы суазҵаарц сҭахуп, урацәоуп аха, – иҳәан, ихы наиқәикит.
Аԥшәма иаалырҟьаны абри аҩыза иҳәап ҳәа згәы иаанамгоз асас, азныказы дааҳәалахеит, аха нас иҽааигеиан:
– Сузыӡырҩуеит, ухаҵкы сҵеит, – иҳәеит асас.
– Абри сызҭааз ахьча илахь еиқәырпата дысԥылеит, сааира ицәымыӷхама, насгьы, анцәа имчала, ахш-хырҵәы, ашә, акәац, зҳәаз еиԥш, афатә-ажәтә шыҟоу, ана акәым, ара акәым, ашьха ахаҩаӡараҿы ачгьахьа сахиԥхьалартә еиԥш, ихьзеи, ианаџьалбеит ҳәа угәы иаанамгаӡеи? – иҳәан, дҵааит аԥшәма.
– Иауазеи, уххь згеит, ус шԥоуҳәо, – иҳәан, хырқьиага жәақәак сҳәоит ҳәа далагеит, аха рацәак измырҽеикәа,
амҩабжара иажәа даагәылахеит. Уаҳагьы аҽаагеиаха имҭакәа:
– Ихьоумыршшан, дад, ихьоумыршшан, ус угәы иаанагаргьы, угәы иаанагаз иашоуп. Сара асас дысҭаар, анцәа дысҭаар исзаҩызагәышьан, аха зегь «уаниашьа ухаҵашьоуп» шырҳәо еиԥш, сақәшәагәышьеит. Иҟалаз уиоуп, абыржә уара абрахь умҩахыҵра рацәак бжьамкәа, ҩыџьа егьызеӷьым ахацәа заманақәа, ихәҟьа-ԥсҟьаха, шьамхахьы асы ԥуа иаахалеит. Иаанымгылаӡакәа, исаҩсны рҿанынарха, исамхацәгьахан: «Иҟоузеи, дад, шәабаццакуеи, цәгьароума бзиароума, шәымҩахыҵыр ҟамлари зны?» сҳәан, снарыхьӡеит.
– Мап, уҭазара бзиахааит, амҩа ҳамоуп, гәаҟрак аҵыхәала ҳаауеит, – рҳәеит.
– Ҳаи, изакәызеишь, иабыхәа, усҟангьы? – сгәы иалырсны сеиҭанарыдӷьаҵәы–ӷьаҵәлеит.
Абжьшьхак рнаҩс, иаҳҭаху хаҵа бзиак ахра дагагәышьеит, ибаҩ ҳазҭгозар ҳәа ҳцоит, – рҳәеит. Урҭ рыбаҩ рызҭгаӡаргьы, астәи имҩамсыр, даҽа мҩак ыҟаӡам. Насгьы аԥсуа хаҵа нагак идунеи иԥсахит, анышә дамарымдац, уажә сара стәаны ахаатәы зласфарызеи? Абри арыцҳара иҟалаз уара иуҵакны, ахаатәы уасырҟьышьыр, ԥсхаԥсжьыфараны исыԥхьаӡоит. Уи аҩыза ҳара ҳмилаҭ иртәышьҭрам, дад, иҳәеи аԥшәма. Асас иҟаиҵахуааз, ииҳәара иҿамшәо ихәы даахахеит.
– Аиеи, дад, ажәа мыцхә уасыршьызар ҟалап, аха уара макьана уҷкәыноуп, иудыруа уагымхааит, абри ажәабжьгьы удыруаз, ууаажәлар рыламыси рқьабзи иахылҵыз акоуп, – иҳәан, ишьамхқәа ааиқәихын, илабашьа амҳасҭа инацәхарҟәара нанырсланы, иаԥхьаҟа иааиеиган, анышә иналеиҵеит. Нас иџьымшь ахәы жәпақәа иблақәа инарҭеиԥсан, наҟ, хараӡа, џьара ашьхақәа днарҿаԥшын, иныҵакӡаны лоунатә игәы дынҭаӷызит...
Аҽны ныҳәан. Ақыҭан, лак иасуаз аӡә даанымхеит уҳәаратәы, зегьы еизеит. Аусҳәарҭа ашҭа дугьы ааҭдырҭәааит. Ажәаҳәареи алафҳәареи, ашәаҳәареи акәашареи, аимҵакьачеи аҽырхәмарреи рышьҭахь зегьы еиманы, гәыԥ–гәыԥла амонастир ашҟа рҿынархеит. Уаанӡа апапи адикәани зыҩнашьқьыруаз ари аԥшьаҭыԥ, уажәы иахьатәи аамҭа аҽанрааланы, иамбаргьы амуа акультура иахыҵхырҭаны иҟалеижьҭеи ианбыкәыз?! Ажәабжь ҿыц заҳарц зҭахыз инаиркны, акәашара зҵоз абаҩеиламгыла иҟынӡа – дарбаныз арахь имҩахымҵуаз. Иахьа, ари ааԥынра аныҳәа аҽны, зегь реиҳа зҽазыҟаҵаны, зегьы здызыԥхьалозгьы иара акәын. Уи азал ҭбаа-ҭыцә, аҽы ҩнаурхәмарратәы ишыҟазгьы, уажәы атәарҭа акәым агыларҭагьы умоуа кәапеишәа иаадырҭәит. Иахьатәи аныҳәа ахы еиқәызҳәалоз ашкол хәыҷқәа ракәын. Урҭ ансамбль бзиаӡа еиҿкааны ирыман. Аҟәантәи ауаҩы дааԥхьаны иазыҟаиҵон. Уаанӡа аарла зыԥсахәага ҭаз ансамбль, убас ашьапы иқәиргылеит. Ақыҭантәи аҿарагьы, рхы рызнымкылакәа аӡәымкәа инеины, наҟ ирыҳәаны иналалеит. Ахаҭа шырымбацызгьы, ашьҭыбжьқәа ӷәӷәаны имгози, уажәы ахәаԥшырҭа рибаҭомызт, еиҳаракгьы зыхшара уи иалаз ақыҭа уаа. Раԥхьатәи ашәа Аԥсадгьыл иазкны, акыр ишыхьанҭазгьы, оумашәақәа иақәшәаны инарыгӡеит. Дыдраҵас напеинҟьаралагьы иаԥылеит. Ус, наҟ–ааҟ иааиқәтәаны, иааиқәыӡырҩит зегьы. Нас, амҩаԥгаҩ даарылҵны, азхаз даақәгылан, ҿырҳәала ишылдыруаз мҩашьо, акгьы дахәамԥшӡакәа, лыбжьы нҭыганы инарылалҳәеит:
– Ажәа имоуп Абзагә Ланба!
«Ҳаит, Анцәа даанимхааит! Мықә абжьыуаа реизараҟны слырцәажәо џьушьап, ажәа имоуп захьӡузеи?!» ҳәа – схы ишынҭашәазгьы, сгәы ҵыс-ҵысуа, сҩызцәа снарылҵны асцена снықәлеит саргьы. Азхазҵәҟьа акәымкәа, ԥхьаҟа бзиа снаскьаны, схы сҩаханы сагьаарылаԥшит. Сышьҭахь уаа-шәҩык шсыхәаԥшуаз еиԥш, саԥхьаҟа уаа-зқьҩык сзыԥшын уажәы. Ашыцәаа ариаҟара еизганы шамаха исымбацызт, насгьы ииҳәарызеишь ҳәа зегь сара исыхәаԥшуа.
– Ари Кьына иоума, уара?!
–Уихәаԥши, рыцҳа, аеҭым икәакәар былуам ҳәа!.. – Уи иҟаиҵо жәбалап!...
Акака рҳәара иаҿын, сара сҟынӡа иааӡаратәы. Ус, аӡәы ибжьы зегьы иаарылҩит:
– Иҳәа, Абзагә, иҳәа!
Ҩ-ажәак еихысҳәаалоит. Ажәытәан қадақьҩы дук дыҟан, рҳәеит. Шар Ԥынзаҷ ҳәа. Ҩба-хԥа сааҭ дцәажәозаарын, илабашьа ларсны. Амҵ ԥыруазар –абжьы уаҳауан, аҵыс-мҩас ҭгылон, рҳәеит. Уи ишьҭахь аӡәгьы ажәа иҳәаӡомызт, ахҟа зыбжьаз аиӷацәагьы еинираалозаарын. Ҽнак, абас еизара дук аҟны, ида ԥсыхәа ахьамамыз, ажәа наганы инаирҭеит. Иаԥсуа маҭәа дҭаҟаца, ихҭырԥаш изқәахь инаихыршәаны, азхаз даақәгылан, илабашьа ларсны, иҽааиҵыхны, иҿы ааихихуан аамҭазы, Анцәа дақәшәиратәы, амашәыр игеит. Илеиқәыԥсы ицеит зегьы. Иса ахьааихихыз даанхеит, рҳәеит, иаргьы. Аха хаҵа дызқәымшәо иҟоузеи, насгьы, ауаа нагақәа рацәамзи. «Иҳәа, Ԥынзаҷ, иҳәа!» – ибжьы наиқәиргазаап аӡәы. «Исурҳәозеи, дад! Сара исҳәашаз иара иаҳәеит!» –иҳәазаап ацәажәаҩгьы иҽааҵамырхӡакәа...
Уажәы сара сшанханы сышгылазгьы, иҟаиҵозеи, уара, абри, уаҳа даламгаӡои, анырҳәоз аамҭазы, сыбжьы еиҵыхны аҿынасырхеит, ани амҩаԥгаҩ илымҳәаз ажәақәа рыла ахы кны:
– Дырмит Гәлиа. «Ҩыџьа зцомызт, аӡәк дрыхьӡомызт!».
Иааибарччақәеит аӡәырҩы. Амала исзеилымкааз: ажәеинраала ахьыӡ иарччоу, иеиҵысхцәаз сыбжьы ргәамԥхоу иахьагьы исыздыруам. Аха знык саналага, иаҳа-иаҳа снапахьы иааго, азал зегьы ааиқәсырӡырҩит. Амҵ ԥыруазар – абжьы уаҳауан, аҟәардәқәа аҿҿа-ҿҿа рыхгон; арха-ӡыш ианылаз арҩаш еиԥш, рызхарак ааҟамлаӡо ирылашьшьы ицон зегьы. Аҽыҩҷкәын аҵыхәтәантәи акәшара дазааигәахо даналагалак, иаҳа-иаҳа иҽы ахы ишақәиҭитәуа еиԥш, саргьы заҵааира соунажьуа аԥхьара саҿын:
Ҩыџьа ргәы иҭан аӡара,
Аӡәк дашьҭан агара.
Ҩыџьа даара иццакуан,
Егьи бзиа дласхауан.
Ҩыџьа зцомызт,
Аӡәк дрыхьӡомызт.
Ааи, иаҳа-иаҳа сыбжьы халаҵо аԥхьара саҿын сара, нахьхьи аҭӡаҿы кәаԥ хәыҷык кылкааны сазыԥшуа. Амала, зны-зынла сылаԥш нархызгалон еиқәлымҳаха исзыӡырҩуаз ауаа. Еиҳараӡакгьы: «Ҩыџьа зцомызт, аӡәк дрыхьӡомызт» – анысҳәалоз. Итәан даргьы маӡа дук иаанахәаны, хәыцра хаак иатҟәаны, инҵәар ҳәа ишәозшәа, рылаԥшқәагьы сыларҟацаны. Сара аԥхьара саҿын, иаҳа-иаҳа алгарҭахь сышнеиуаз еиԥш, иаҳа-иаҳа амцагьы ацраҵо. Ус, сылаԥш наиқәшәеит аԥхьаҵәҟьа итәаз ақыҭкор – Ԥазоу Ианкәа. Уи наҟ-ааҟ идтәалаз, деимакуа илымҳақәа акака шынҭарҳәозгьы, иара иқьаадқәа цәырганы аҳаҳаираҳәа акы анҵара даҿын, уажәы-уажәы сара сышҟа дааԥшуа...
Ақәгыларақәа ак аҵкыс ак еиӷьны ҳконцерт анынҵәа, ҳгәалаҟара мыцхәы ибзианы, аҩныҟа ҳҿааҳхеит зегьы. Сара аӡәк сԥыр-ԥыруа агәырӷьа мҵәыжәҩақәа сышьҭыхны сыркын. Аиааира ду змаз аӡәы иеиԥшгьы схы збахуан, еиҳараӡакгьы уи сҩызцәа аӡәырҩы иансыдырныҳәала ашьҭахь. Игәырӷьахәӡа имҩаԥысыз ҳныҳәа ҳалацәажәо ҳшаауаз, даасыхьӡаны раԥхьатәи сықәгылара сыдылныҳәалеит Сабигьы.
– Уқәгылара бзиан! – лҳәеит лара амцхә даламлакәа.
Нас, ашырҳәа днасыдҟьан, дыццакны лҩызцәа рышҟа лҿыналхеит. Аҽхәаԥхьыӡ иамеигӡакәа, раԥхьатәи сцәырҵра аӡәырҩы ишсыдырныҳәалахьазгьы, зегь реиҳа сгәы ҟазҵаз Саби лажәақәа роуп. «Уқәгылара бзиан!..» – схи инаркны сшьапы аҟынӡа сааимнадеит. Нас ихаакәакәараӡа иаҳа-иаҳа сырҩашьуа ишнеиуаз, зҽааизганы сгәаҵа џьара инҭатәеит, ԥхарра ссирк ахылҵуа.
Шьыжьымҭанк саб аца дынҭалан, арагыд лапҟьақәа даҽа зныкгьы ирыцқьо акалаҭ ааирҭәын, даҵаланы ананырашҟа иҿынеихеит. Уа заа ирмазеихьаз аԥчаҭла инаниԥсалан, иклакәыт рыхха инарылеиҵеит. Илаҳәуа аӡын шәырҵаа ацаҿы изхызгаз алапҟьақәа, уажәы аклакәыт иаршны, рыгәқәа ԥшқаханы, иҿыпны ахьхьаҳәа ахьҩеижь еиԥш илеиуан. Саб иаҳа-иаҳа далашыҩкны имыруга иҟьон, иаҳа-иаҳа аԥчаҭла иаҵаҵәон алаҭаҷаҷагьы. Ус, дааҭгыланы иҽааиҵихын, илымҳа кыдҵан дааӡырҩит.
– Ҳаит, Аллаҳ дрықәшәиааит!.. – иҳәан, ажәжәаҳәа иџьықәреи ааҵәа инҭаԥса-нҭаԥсо иааирҭәын, иаашьҭԥааны дыҭрысны иҿынеихеит. Алуқәа реибафабжьы гон. Аӡнырцә иҭагылоуп ҳара ҳаӡлагара. Уи саԥаҭ шҿам еиԥш ауп, ӡлагарахьчагьы дшамам. Инеиз длагеит. Амаршәа кны аӡыхкыра икит. Ҳаҭыр ақәҵаны ашә аиркит – уаҳа акагьы. Аха, ааигәа-сигәа инхо аӡәык-ҩыџьак рџьықәреи нахаԥсаны, ари алагаанӡа саргьы сус снаха-аахап ҳәа зыҩныҟақәа инаҭрысуа, ма иус дханагаланы, мамзаргьы алуи иареи реицлабраҿы аԥыжәара иара иаганы ианиааилак – алуқәа ицәеибафоит, ҳәарас иаҭахузеи! Урҭгьы иахәҭоу агәцаракра анрумҭалак, ахаҳә лаганы иналажьуа, ушыла ԥхасҭартәуеит-тәа! Саб изласеиҳәаз ала, цқьа зҭәаҭәаха дахьымӡаз алапҟьақәа, ҳцәышҳаҭа инҭаԥсаны, аӡлагархь сҿынасхеит саргьы, уаҟа иҿҳарпрацы.
Саб аӡлагараҿы дшынкылыххыз еиԥш, абырсааҭк аӡыхкыра аҭәырӷәы ныларшәны икит, аҳәҳәара иаҿыз алуқәагьы ааиқәтәеит. Аиашазын урҭ иаҳа-иаҳа ашра иаҿын, дара-дара еибафо ахаҳә рымлагози! Нас уи ахәап аашьҭыхны ашыла зегьы ааизыҳәҳәаны ааҵәа инҭеиԥсеит. Алуҭақәа ааҭрыцқьааны иџьықәреи анахаиԥсагьы, такәаамҭа алукар иҭаԥсоз ашыла зымҩа иԥхьеиҳәҳәон, иааиуаз ахаҳә-лага макьана аҽазрыцқьомызт азы.
– Ари шьҭа кыр иаԥсоума, аҳәақәа ирҿеимҵозар?! – иҳәон саб уажәы-уажәы уи иааҵәа дахәаԥшуа, аха уажәгьы-уашьҭангьы дызмырҭынчуаз алуқәа реибафара акәын. Саб аӡлагаразы илеишәа цәгьан: аҟьамсар аҿхысын, ма аҭӡаҿы аҩырақәа аҿаҿаҟәа ибар оума рзааицон, зны-зынла изхараӡам џьоук шимԥыхьашәозгьы. Димдыркәа ҟаларымызт уажәы алуқәа еибазырфазгьы, аха саб ара
дыҟанаҵ уи џьеи дцәырҵрын. Дидыруан, избанзар аҳабла-уаа доус рырахә шидыруаз еиԥш, аӡлагарахь излаауаз рџьықәреимаҭәақәагьы бзианы идыруан.
Уажәы алуқәа шьақәгыланы ахуҳәа алагара иаҿын, аҳәиҵә-аҳәиҵә ҳәа ашыла уаԥсҵәқәа алукар инҭаԥсо. Саби сареи наҟ-ааҟ ҳтәаны аԥш ҿҳарпуан. Иара иааҵәа ахы ааркьакьаны иҭаҿирпуан, сара – сцәышҳаҭа. Ус, ишаанагара иҟаз сакәлеи бзиак лгәыдкыланы, ашә даахыҵит Саби. Уи ҳара даҳҳаблатәын. Лаб длыԥхахьан. Лан, лашьа, лаҳәшьа хар змамыз аԥсыуа ҭаацәаран. Ашкол ахь ҳанцоз, ма ҳанаауаз ҳанеиқәшәалоз ыҟан. «Мшыбзиа!» – «Бзиа убааит!» – абри акәын иаҳзеилаӡазгьы. Иара ашкол аҟынгьы, классла сара дсеиҵаны дтәан. Амала аныҳәақәа раан, зегьы лхы рылалырхәан; еиҳараӡакгьы ашәа бзианы илҳәон, улаԥш лхьымӡо дықәԥрааны дкәашон. Аха ус иҟаз аӡәымызт, ҩыџьамызт... Саб ашырҳәа уи дҩалхаҵгыланы, аԥсшәа леиҳәеит. Ларгьы дҟаԥшьӡа дааицрашәаны акы налҳәеит, аха алубжьы иунарҳауамызт: «Сара сзын шәышԥагылои?!» – акәхап. Саби лсакәлеи наганы иаҳа иахьыцқьазгьы инықәлыргылеит. Нас зымҩа днаскьаны дааҩнаԥшит. Аакьыскьа напы шамбацыз мҩашьо, ирацәамзаргьы, аԥссара аҭахны иҟан. Акәакь икҿаршәыз аҳәымсаггьы лыбла наахеит. Аха ҳара ҳтәаны аџьықәреиҿырпра ҳаҿымзи...
– Иабихәац, сыԥш ахасыԥсахьеит мамзар, ани бсакәлеи хәыҷы азын бҳарԥшуазма! – иҳәеит саб ибжьы аарӷәӷәаны, алубжьы илнамырҳар ҳәа дшәаны.
– Момоу, сара џьаргьы сыццакӡом, ишԥашәҳәои! – лҳәеит ларгьы, амала иаҳа иаармаҷны.
Нас, уаҳа дымԥшыкәа, алукар анаӡара днықәтәан, ҳцәышҳаҭа лнапы ныҭшьуа, алапҟьақәа ҭыганы, лкалҭ баҳҭ мацара ааиҵыхны, аԥш ылаҿырпра дналагеит.
– Баҟәыҵ, баба, баҟәыҵ, баҟьашьуеит! – ибжьы налықәиргеит сабгьы.
– Ишԥашәҳәои, ари уаҩы даҟьашьуа иҟахума! – лҳәеит ларгьы, дуҵас. Сара схәыҵыԥшны уи сылзыԥшуан. Саби иаашьҭылхуаз алапҟьа, џьара ԥшԥаҵак шамамызгьы, лнапы нахьшьны, лҿырпыга ԥшӷәынҵә наҿлырха-наҿлырхон. Аҿырпыга амашьына иаҿнахуазшәа, аҩҩыҳәа аԥшҿырпгьы аҿыланахон. Лкалҭ чбыт хәыҷы ишанҿлырпылозгьы, ма
џьара илыцәкаԥсаны ишԥазалшоз. Иара машәыршәа иналымпыҵԥаны цырақәак неибарԥаргьы, абырсааҭк иаашьҭылԥаауан, инарыцқьаны.
Уара уахьтәоу икаԥсаӡаз убоо, ани асаби улыхәаԥши! – Саби лышҟа саанаирԥшуеит сабгьы.
Убриижьҭеи лыхәаԥшра саҿуп:
Аныҳәа ашьҭахь, мчыбжьыкгьы цқьа имҵыцкәа, Саби лҩызеи лареи аасыдгылан сышҟа газеҭк аадырххеит:
– Ари убахьоума?
– Мап, ианузеи?
– Уаԥхьи, иаҳәо уаҳап!
Агазеҭ аарымхны, сыццакны иааихсырԥхьеит. Даргьы рацәак имцацкәа, иаахьаҳәын:
– Иудаҳныҳәалоит! – рҳәеит еицҿакны, иагьааибарччеит.
Сара иахьсыдырныҳәалаз сгәы иахәеит. Изызкыз шысзымдыруазгьы, амала ани иахьааибарччаз сгәысҽаннаҵеит. Ҳқыҭа иазкны агазеҭ акы анызҵоз Ԥазоу Ианкәа иакәын. Оумашәа иубаша; иара ус иҩуазу, дара ус ҟарҵозу сыздыруам, аха ихьӡ нбанк аҟны иаанымкылакәа, аха зынӡагьы инамыгӡакәа «Иан. Ԥазоу» ҳәа, иҩымҭақәа инарыҵадыргылон. Убри азын урҭ згәы иахәоз: «Иан дикәыхшоуп!» – рҳәон, згәы иасуаз: «Иан дикит!» – рҳәон. Ан рыцҳа!.. Уажәы сара сыбла шәарыцақәа зышьҭазгьы уи ихьӡи ижәлеи ракәын. Абырсааҭк сылаԥшгьы нақәшәеит. Ахԥатәи адаҟьаҿы ианын ишаанагара иҟаз уи истатиа. Сыццакны сыбла ахго сышнеиуаз, сагьааҭрысит: ... Зегьы ргәы иахәаны ирыдыркылеит абжьбатәи акласс аҵаҩы Абзагә Ланба оумашәақәа еиҿкааны дзыԥхьаз ихатәы жәеинраала: «Хҩык зцомызт, ԥшьҩык рыхьӡомызт...»
Азныказын аҟырҟырҳәа сааччеит, аха нас сгәы иныҵаххны саанаԥшы-ааԥшит. Мап, ари ауаҩ ажәеинраала аасимырҩыр имуҵәҟьозаап убама! Иҟалаз уиоуп, мышқәак раԥхьа, ҳашкол аҿтәи алитература абзиабаҩцәа аилатәара мҩаԥыргон. Ауаа рзымхозар акәхарын, саргьы сымахцә аакны мчыла уахь сыҩнадырԥалеит. Мчыбжьык ааҵаанӡа иҭыҵыз агазеҭ ианыз Иан Ԥазоу истатиа иаҳәон: «Аилатәараҟны рхатәы жәеинраалақәа ирыԥхьеит: Нарчоу Хан–иԥа, Уаҟан Иашба, Абзагә Ланба...» ҳәа.
Мап, мап! Ари ауаҩ ажәеинраала аасимырҩыр иуҵәҟьом. Убас иагьыҟалеит. Сыхьӡ ахьаныз сгәы иахәауа, иҟасҵаз ҳәа иаҳәоз сгәы снархьуа, даҽа зныкгьы сшахәаԥшуаз, адгьыл дааҵыҵызшәа, саԥхьа даагылеит иара – Иан Ԥазоу.
– Иубама, уара, уахьанысҵаз?
– Избеит, аха...
– Аа-а, агха цеит, абааԥсы!..
– Дара рхаралоу?
– Мап, сара исхароуп... Изхараҵәҟьоу угәылацәа роуп, – даақәгьежьааит уи, – аӡәы ари аныда изызҳаз еҭымуп иҳәо, егьи уи дзакәхо убап иҳәо, наҟ–ааҟ слымҳақәа ишырҭаҳәҳәоз, исдырҟаҵаз убоит!..
– Ажәеинраала сзыԥхьаз сара истәӡам – Дырмит Гәлиа иҩымҭоуп, ҩбагьы: уи иахьӡу «Ҩыџьа зцомызт, аӡәк дрыхьӡомызт» ауп, ара ишану еиԥш: «Хҩык зцомызт, ԥшьҩык рыхьӡомызт» ҳәа акәӡам!
– Зегьы здыруеит, аха исыдтәалаз анҭ угәылацәа иаҵасны уандырҽхәа, саргьы исызгәамҭаӡакәа саҵасны изҩит...
– Нас, рҽеишьас иамоузеи, уара?
– Риашашьа амаӡам, уи цеит, аха ирыцҳарахаз, сара аҩра саҟәырхуеит ауп...
– Уи шԥа?
– Ани агазеҭ ианысҵаз ара мыждак дҳалами?
– «Иагьиргылоит – иагьирбгоит» – зхыуҳәаазу?
–Уи шьҭа ашәҟәы еиқәаҵәа сзалеиҵахьеит.
–Уаауа!..
– Иҟаҵатәу удыруоу, уара сҿухыроуп дырҩегь. Уахаҵәҟьа унатәаны ажәеинраала уҩыроуп «Хҩык зцомызт, ԥшьҩык рыхьӡомызт» ҳәа.
– Сароу, уара?
– Уаҵәы исыманы Аҟәаҟа сцоит, абриоуп дзыԥхьазҳәагьы инадсырбоит, иҟалоит иркьыԥхьыргьы!..
– Сара ажәеинраала зныкыр изыҩхьоума, уара?!
– Зегьы убас гәаҟрак иаланаргоит. Апоетцәа знык итәар хәба-фба жәеинраала рыҩуеит, уаха шаанӡа уара акы узымыҩуа уҟоума!
Ассир уҭахызар! Аха... амшә иакыз дадаҳ иҳәеит. Аҩны сшааизҵәҟьа, шьҭа зҵатәқәа хыс измахдаз, ҿырҳәала
ишыздыруазгьы, иаацәырганы сеиҭаԥхьеит «Ҩыџьа зцомызт, аӡәк дрыхьӡомызт». Сеиҭарыԥхьеит Иуа Коӷониа иажәеинраалақәа. Салагеит аҩра. Цәаҳәак анысҵан – исгәамԥхеит. Даҽакы анысҵан – исҵәаӷәеит. Ахԥатәи ԥыжәжәаны амца иақәсыԥсеит. Ҳаит, шаҟа ицәгьазаарызеи ажәеинраала аҩра! «О–о, уара, ҳгаз зегьы ублит уаха!» –шырҳәоз, аҵх агәы ааиҩнашоны, иҩны саалгеит. Изҩит Иан Ԥазоу дрыцҳашьаны.
Ашкол аҟны шаанӡа сшааизгьы, иара дысзыԥшны дгылан.
– Иуҩыма, уара?
– Изҩит.
– Ҳаи, уқәақәара згааит! Уаԥхьишь, да!
Хҩык зцомызт, ԥшьҩык рыхьӡомызт.
Хҩык неиуан: аӡә дцыркьыхын,
Аҩбатәи уа инапы ҿыхын,
Ахԥатәи уа ибла ҭыхын...
Ԥшьҩык рышьҭан, ирыхьӡомызт.
Хҩык зцомызт, ԥшьҩык рыхьӡомызт.
Ацыркь мыжда уа дҭагә-ҭасуан,
Анапҿых уа дҭаҟьа-ҭасуан,
Алашә мыжда уа акы дасуан...
Аха урҭ мцар руӡомызт.
Хҩык зцомызт,
Ԥшьҩык рыхьӡомызт.
Рыҽналаӡо аҵх аҭынчра,
Иаҭәам ҟаҵо раб иџьынџьра,
Ицон ргәыла ижә аӷьычра...
Аха Анцәа ду урҭ ишьҭӡомызт.
Хҩык зцомызт, ԥшьҩык рыхьӡомызт.
– Ассир ҟоуҵеит! – иҳәеит Иан, уаҳагь даасҿамԥшӡо, уажәгьы иблақәа сажәеинраала изаҟәымҭхо дахьтәаз. – Ассир ҟоуҵеит!..
Амала уи «ассир» ҳәа ииҳәоз «абзиа» акәзу, «ацәгьа» акәзу иаанагоз шысзеилымкаауазгьы, ахаҭа аасымԥааны, ипортфел еиқәаҵәа ду инҭеиҵан, Аҟәаҟа дыҭрысит...
Мчыбжьыкгьы цкьа имҵыцкәа, ухьӡала шәҟәык ыҟоуп ҳәа сарҳәан, сыццакны ҳԥошьҭамҩангаҩ даасыԥшааит. Иарҭмаҟ еимгәамӡа ду иааҭыганы, ари умбои изакә ссиру иузааз ҳәа иааганы иаасиркит. Иагьссирыҵәҟьан аиашазын, акьыԥхь ҩырақәа анпыҟҟала, уарӷьа иакызар – уарма иузамыркуа. Аконверт аҳаҭыр баны, иԥжәар ҳәа сацәшәа-цәыԥсуа, аҵларҭа сықәланы иаасыртын, аҿҿаҳәа ицәажәо бӷьыц ссирӡакгьы ааҭызгеит. Аҿҿа-аҿҿаҳәа ицәажәон уи ианыз аҩырагьы: «Аҩ. Абз. Ланба! Иҳауит иаҳзаауышьҭыз ажәеинраала. Ҳаԥхьеит. Блаҭыхи напҿыхи, лашәи цыркьи уманы уабацои уара, ҳара акоммунизм ахь амҩа ҳанықәу аамҭазы?! Иаҳзыҩла астатиақәа! Ад. Мад–иԥа».
Абас, угәы ҟазҵоз акгьы шанымызгьы, сгәырӷьаҵәа даҽа зныкгьы саԥхьеит, даҽа зныкгьы. Сгәырӷьон, избанзар сыхьӡала акьыԥхь аҿҿаҳәа ицәажәо Аҟәантәи ашәҟәы ааит. Ҵабыргуп сажәеинраала ргәамԥхаӡеит, аха сара адҵа зласымаз ала, аԥхьагыла иаша ӷьычра дысзышьҭуамызт. Насгьы иара зызкыз акьыԥхьра аасҭагьы Иан Ԥазоу иеиқәырхара акәын. Ҩбагьы, сара сзыргәырӷьоз алгамҭаҿы ианыз ауп: «Иаҳзыҩла астатиақәа!» Егьырҭ иаҳәақәоз зегьы аасханаршҭит уи. Насгьы, ани Ианкәа ихьӡ идыркьаҿуа, ацәҳарагьы аныҳәарагьы шалнаршо еиԥш, сара стәы идыркьаҿуагьы: «Абыз хаа», «Абыз ҭахҵәа» днарҳәо иалагозар акәхап аԥхьаҩцәа. Мап, сара: «Уи иҿоу абыз хаа...» – рҳәо иҟасҵоит. Иара убри аҽны инаркны сналагеит уи азхәыцра: изыҩрызеи статиас, нахьхьи иахьнеиуа иргәаԥханы иркьыԥхьуа, аахьхьи иахьааиуа еимакны иаԥхьауа. Ҳаклуб атәы Иан иҩхьеит, ҳкружок атәы Иан иҩхьеит, ҳныҳәа атәы Иан иҩхьеит. Ус, иаасгәалашәеит ҳаӡлагара аӡыхкра иаганы, мчыбжьык лагарҭа ҳамаӡамкәа ҳшыҟаз, ашьҭахь иааизаны аус шазыруз. Ишыҟаҵәҟьоу уҳәар акгьы аанамгозар акәхап, хымԥада ирԥшӡаны ирызнагатәуп. Убас иагьыҟасҵеит: «Ҳаӡлагара аӡыхкыреи амлакцәа рнапеибаркыреи» ҳәа – нахьыӡҵаны, ани сажәеинраала ахьыӡгьы убасшәақәа иҟамзи, иагьызҩит астатиа. Уаха схы нықәсҵар агазеҭ сеиԥхыӡуа, уаҵәы сҩагылар Агаҟа сыԥшуа, мчыбжьык сазыԥшын сара уи, аха иҟамызт. Хԥошьҭамҩангаҩгьы игәы кыдсымхыкәа сыҟам, иара иаԥхьа агазеҭ аҿы аазыртуадаз усгьы. Акгьы ыҟам баба,
иҳәон сааибацыԥхьаӡа. Аха сара ани игәра зго сыҟахызма, ицәыбжьахазар ҟамлози, иааныз зегьы хәыц-хәыц схаҭа игәасҭар акәын. Мап, иҟамызт сыстатиа. «Ауаа амла ианакы аӡыхкыра дырӷәӷәазар ссирс иалоузеи, уара, – схәыцуан сара, – аха даҽа џьоукы рӡыхкыра аӡы иагар – амла иакаанӡа иднамырҟаҵои, ианаԥхьалак!..» Аамҭа ықәҳа ацара иаҿын. Арҭ са сеиԥш иагьаҩы рҟаҭәахьеит ҳәа, хәыҷы-хәыҷла сгәы касыршәуан саргьы. Ҽнак, ҳԥошьҭамҩангаҩ иҽкәар иҵԥраауа ашҭа дшааҭалазҵәҟьа, схацәа днықәымԥшыкәа дыҟам, инапы ҩышьҭыхны инасирбеит. Иануп иҳәоу, ианым иҳәоу, уааи иҳәоу, умааин иҳәоу – ахы ахьсырхара сзымдыруа саабжьажьеит, аха нас уаҳа исзымычҳакәа, ишҟа сҿынасхеит. Иаргьы, аҽыжәҵрагьы даламгакәа, заа ирмазеихьаз агазеҭ сышҟа иааирххеит, акгьы нациҵеит, аха уи заҳауаз дабаҟахыз. Абырсааҭк иаасыртит, абырсааҭк инасырҳәы-аасырҳәит, абырсааҭк сылаԥшгьы нақәшәеит. Аԥшьбатәи адаҟьаҿы иҿаҿаӡа ианын: «Аӡлагара лагоит». Ахгьы ԥсахын, агәгьы. Аус злоу ианысҵаз ҳгәылацәа зегьы еибган. Насгьы зегь реиҳа ихадоу: «Абз. Ланба» ҳәа аҵагылан. «Абз хаа, абз бзиа, ахьы зҿыҵуа абз!..» – иагьа ссир сзырҳәалап уажәшьҭа, еиҳараӡакгьы ҳгәылацәа.
Убас иагьыҟалеит. Есыуаха цәажәара иаалоз ҳгәылацәа, сашьа хәыҷы днарылаҵаны, уаха заа иааиԥхьеит саб. Ҳангьы, илымаз ааиҿбааны аишәа аалырхиан, еибарԥшуа рнапқәа ааӡәӡәаны, иааины иаахатәеит. Рхәы рнапы надмыркыцкәа, саб ихы насықәикит:
– Уаҳзаԥхьишь, уара, ани!
Ауаџьаҟ ахы иқәыз агазеҭ аақәхны, аҿҿаҳәа аԥхьара сналагеит. Сара истәны уи ианыз ҳгәылацәа рыхьӡқәеи рыжәлақәеи ракәын, ҳаӡлагареи. Аха ҿырҳәала исымҵахьази, уимоу ахыԥхьаӡарагьы гәасҭахьан – бжь-цәаҳәак. Аҿҿаҳәа саԥхьаны санаалга, изҩыз ҳәа, схы аасызнымкылаӡакәа, сыхьыӡгьы сыжәлагьы нацысҵеит. Ҳгәылацәа даараӡа иргәаԥхеит: сара иахьызҩыз аҵкысгьы, дара рыҽхәаны агазеҭ иахьанысҵаз. Ани бжьҩык раб Ноурыз Уанаҿа дҩагыланы, иаҵәца дҩахо абасгьы ҿааиҭит:
– Сара иацы ашкол ахь исыԥхьаны сыргеит. Ари, Ӡаӷьала ҳәа сзышьҭоу агәыбжьанытә, илеишәа папанҵҟәырми, аҵаразгьы доуҽеиху, аҭӡы газеҭ данырҵазаап. Ани иара
иуа дыҟахызма, иаакыдхны, иԥыжәжәаны инкеиԥсеит. Арҵаҩцәа, аҭамзаара шьҭаҵо, арахь иҟаз зегьы ансарҳәа анышә сыҵазар еиӷьысшьеит. Уара, баба, уаанӡа изныкымкәа агазеҭ ду уанырҵахьан, уажәы уара ухаҭа ҳара ҳануҵо уалагеит!..
Иҵабыргыҵәҟьаны, убри аҽны инаркны, сара Ԥазоу Ианкәа иҭыԥ ааныскылеит. Даҽакала иуҳәозар: «Иан Ԥазоу» – «Абз Ланба» ала иԥсаххьеит. Иҟалаз уиоуп: ани ҳныҳәа ҟадыџь агазеҭ иананиҵа инаркны, Иан Ԥазоу ихьыӡ каҳаит. Иара дзыцәшәоз апапанҵҟәыргьы аус имукәа дыҟам, игәрагара рцәыӡит. Исирҩыз ажәеинраалагьы акгьы ишамыхәаз ауп иуҳәаша! Амц ашьапқәа кьаҿми. Иаргьы уеизгьы-уеизгьы даараӡак дацәнымхо дыҟамызт. «Ауаҩы дааӡаны дрысҭеит – иҩлааит!» – иҳәон уи џьара аӡәы днаизҵааргьы, сара сахь инхьарԥшуа.
«Амҩа ҟарҵеит», «Абригада ԥхьагыла», «Ацҳа хырҵеит» – иԥыр-ԥыруа иаауан агазеҭ, ашәыга фҩы–хаа ахҟьа, сыстатиақәа аманы. Шамаха номер бжьасыжьуамызт, уимоу ҩба-ҩба ананызгьы убарын. Зегьы еицгәарҭеит. «Абз хаа зҿоу ауаҩы!» – рҳәон исырҽхәозгьы, аӡәгьы дсырџьомызт. Шамаха газеҭ зкны исымбацыз Сабигьы, уажәы ашкол ахьтә данаауаз, акака лҩыҵра иҵакны иаалгон, уажәы-уажәы иааиҵыхны даԥхьо. «Уара иуҩуеит – ҳара ҳаԥхьоит!» –лҳәеит уи зны санаалыдгыла, иныҵакны, амала лгәы иахәаны. Уи саргәырӷьеит саргьы. Ҳқыҭан хҭыс бзиак аҟалара сазыԥшын, сазыԥшын уаҵәтәи агазеҭгьы, иарбан статиоушь уи исзаныло, ҩба-хԥа уахь иҟан усгьы. Акы анылацыԥхьаӡа сара иаҳа-иаҳа аԥхьаҩцәа сшыднардыруа еиԥш, иаҳа-иаҳа ауаагьы сырҳауеит. Ауаа ҿырԥшыгақәа агазеҭ иануҵо, ухаҭа уҵарамҵаны уҟалар ауа иҟахума, уахьтәи сҽы кәараҵагьы амаҳмыз насмырбар ауамызт уажәшьҭа. Уаха снышьҭалар агазеҭ сшазхәыцуа ихааӡа ацәа сынҭанагалон, сзеиԥхыӡуазгьы иара акәын усгьы.
Ҳԥошьҭамҩангаҩ Ҭандел Карба ҳусҳәарҭа ааигәара дынхон. Уи акыр иқәрахь дышнеихьазгьы, зус бзиа избоз аӡә иакәын. Ашьыжь какал аакны, иҽкәар аакәадырны, Агаҟа амҩа днықәлон. Уаатәи аихшарҭа акәын уи иԥошьҭа зҿигозгьы. Иарҭмаҟ ду еимгәамӡо, иҽы қьуа иаҵаланы, иҿааихон снаӡандаз ҳәа дыццакуа. Есҽны уи жәиԥшь верс дныҟәон: наҟ бжьба – арахь бжьба. Аха сааԥсеит ҳәа иажәа
аабырны заҳахьадаз. Зыҷкәынцәа ҩыџьа аибашьраҿы иҭахахьаз ауаҩы, ибла ҭхаха иԥеиҵбы дизыԥшуан. Уи иԥҳәысаагара збандаз ҳәа, уаха данышьҭалоз Анцәа диҳәон. Агәыӷра ду ԥхьаҟа ихон Ҭандел. Ауаа зыргәырӷьоз асалам шәыҟәқәеи абзиа разҳәоз агазеҭқәеи ахьырзишоз мыцхәы игәы ҟанаҵон; игәырӷьаҵәа изыԥшыз, игәырӷьаҵәа ианиԥылоз агәырӷьара ирзишоз – агәырӷьара инаҭон иара ихаҭагьы. Амра-ца ихы иқәшуа шьыбжьышьҭахь данаауазгьы, шамаха аусҳәарҭахь, иԥошьҭашҟа дымҩахыҵӡомызт. Аҩны дааины, иҽы икәадыр аақәхны, абӷа ӡык нықәыршаны, ахкаара инҭеиҵон. Нас иҿы-инапы ааӡәӡәаны акрифон. Маҷк иԥсы анааиҭеиклак, иааигаз аԥошьҭа еилыхуа днадтәалон. Доусы рыхәҭақәа неихша-неихша еиқәыршәаны, аԥошьҭаҿы инаганы инышьҭеиҵон. Есыхәылбыҽха усгьы абригадирцәа реизара мҩаԥымсуази, ианцоз доусы рыхәҭаақәа ргон.
Ҳҵатәқәа ҳанрылга, Агаҟа сыԥшуа сааҭгылеит саргьы; уажәымзар-уажәы ҳԥошьҭамҩангаҩы иҽкәар нахьхьи архәара иаавшәоит ҳәа. Агәра гангьы сыҟан, иахьагьы хымԥада сзыргәырӷьара акы агазеҭ исзаанагоит ҳәа. Аҩныҟагьы сашьҭуамызт. Зегь акоуп, смага-маго сҿынасхеит, уажәы-уажәы схьаԥшуа. Сшааиуаз Ҭандел инхара саавалеит, аха сзавымсит. Излагәасҭахьаз ала, уи уажәшьҭа иаара иаамҭан. Сшәыра нышьҭаҵан, снеины ажра сынхықәтәалеит. Такәаамҭагьы стәан Агаҟа схы рханы, аха дыҟамызт Ҭандел. Снаҩсыҵәҟьа уи иҷкәын, дыбжьы мацараха, ифырмахьц ацәқәа инарыхҟьо, алаҵара даҿын. Ус, ицәқәа аанкыланы, икәаҭан наирсын, аҩныҟа иҿааихеит, ӡык ижәырц акәхап. Ргәашә аԥхьаҵәҟьа ажра сышхықәтәалаз аниба, уи ибжьы насықәиргеит:
– Ара узыдтәалоузеи, уара? –Ҭандел сизыԥшуп.
– Ааи, шьҭа даауеит! – иҳәеит иаргьы, амрахь даанаԥшны. – Арахь уааи, ӡыкгьы ужәып! – саамҩахимгар имуит.
Аҵеџь аӡы ааҭиган, ухапыц ыҵнахуа, ҵәыцак-ҵәыцак аажәит, иара даара бзиа ибаны, сара рацәак исҭахымкәа. Ани зызгәамҭоз иакәызма иаргьы, симаны аҩныҟа иҿынеихеит. Сыԥхашьар ҳәа дымшәакәа дыҟам:
– Аӡы изжәыз акрыфара сгәанарԥхеит! – иҳәан, ашьқаԥ дынҭалан, ачабаба ааҭыганы иххит. Адыргьла днахалан, саанк-саанк ахырҵәы ааганы иаақәиргылеит.
– Шьҭа лассы даауеит! – ииҳәац еиҭеиҳәеит иара, иус ашҟа иҿынахо. – Абна уаатәа! – ашәшьырахь инапы наирххеит.
Абриаҟара ҳаҭыр сықәызҵаз аԥшәма, анс ихала дсышьҭуа сыҟазма, саргьы снаишьҭалеит. Уи ицәҿарақәа ҿыцбжьарақәамкәа иҟамызт, уаанӡа акыр еибарххозҭгьы, снеины уажәы рҿа кны раԥхьа сангыла, акәатаҳәа исышьҭаланы рҿынархеит. Ас иҳарманшәалаз аԥшәмагьы:
– Ҳаи, Анцәа уиныҳәааит! – иҳәон уажәы-уажәы.
Дук мырҵыкәа иарҭмаҟ еимгәамӡо, иҽы қьуа агәашә дааҭалеит аԥшәма дугьы. Ацәаӷәаҩгьы иара уаҟа ицәқәа ааникылеит. Ҭандел игәы иахәеит иҷкәын сышицхраауаз аниба.
– Иқьышә акгьы нықәумкӡеи, уара? – иԥа ихы наиқәикит уи, ашколхәыҷы амла сшакуаз абырсааҭк лаԥықәшәа ааинаҭазшәа.
– Акы ҳнацҳаит, – иҳәеит аԥагьы.
Аԥошьҭамҩангаҩ уаанӡа ишыҟаиҵалац акәымкәа, уажәы иарҭмаҟ аҽы иаақәхны, ажәжәаҳәа днахалан, сара саҳаҭыр аҟнытә, агазеҭқәа «Аԥсны ҟаԥшь» аарылхны инасиркит. Иара уаҵәҟьа иааихсырԥхьеит саргьы. Акгьы анӡамызт. Сахәаԥшит, сеиҭахәаԥшит, иҟамызт.
– Акгьы анӡами? – дсазҵааит Ҭанделгьы.
– Мап, иахьа акгьы аным! – сҳәеит саргьы, сгәалаҟара аабжьысны.
– Умшәан, уаҵәы иҟалоит! – иҳәеит Ҭандел, агәра аасырганы.
Убас иагьыҟалеит. Адырҩаҽынгьы уи иԥеи сареи алаҵара ҳшаҿыз, Ҭандел данааиз ҳамбаӡакәа, ибжьы наҳақәиргеит:
– Ара шәааишь, ара!
Сҩыза сиаԥҟьаны сҿынасхеит сара. Ҭандел, еснагь еиԥш, агазеҭ нахьхьи игәеиҭахьан усгьы. Абырсааҭк иааиҵыхны инасиркит уажәы, абырсааҭкгьы сылаԥш нақәшәеит сҩымҭа ахьаныз; ахԥатәи адаҟьаҿы, зегьы рылаԥш наахо. «Амра иацызго» – ахьӡын уи. «Абз. Ланба» – ҳәагьы аҵагылан, ҳәарас иаҭахузеи! Аха аԥхьаха сымҭакәа, аԥошьҭамҩангаҩы ҩаԥхьа ибжьы насықәиргеит:
– Уажәшьҭа ара уааии!
Қьаад гәарҭак еилыхуа дахьрылаз, бӷьыц хәыҷык аарылхны, ирбага нацәа нақәикын, инасыдиҵеит:
– Абра унапы анҵа! – нас иԥараҭра дынҭалан, иҟаԥшь-ҟаԥшьӡа жәаба-жәаба ицоз ҿыцҳҳараӡа хԥа аарылхны инасиркит: – Ари Аҟәантәи иузаарҭиит! –иҳәеит Ҭандел, иззааз иара ихаҭа иакәушәа, дгәырӷьаҵәа. Ари сара раԥхьатәи сгонорар акәын.
Хымшҟа ааҵуаны, саби ани ҳгәыла Наурыз Уанаҿеи еицны аӡнырцәҟа ԥсрак ашҟа ицеит. Аҽны зынарцәымҩахь инаскьаргоз, зықәра бзиа изфахьаз аӡә иакәын, иахьдыртәаз ҵәыцақәакгьы рымкыкәа иҟам, ркьафқәа ҟаҵаны ишаауаз, амҩаду иаԥныз ҿхышәк инадгылеит. Саб иаӷәра дааханы, уаҳагьы дҽыжәымҵӡакәа инапы нархханы, ҭаҭынҟаҵак-ҭаҭынҟаҵак аарымихит, аҵәыџьмцақәа нарыдкыланы; игәылагьы иаргьы рзыҳәан. Наурыз игәы инапы надкыланы диаҭабуа иааимихит, даараӡа игәы иахәаны.
– Ари сара мызкгьы исызхоит! – ҳәа аҳаҭыргьы бо игәаџьыба инҭеиҵеит. Уи аҭаҭынҟаҵа агәҭа хҵәаны акәын дшахоз, даараӡагьы иҽацәихьчон, амала зынӡа икаижьуамызт, афаст!
– Саб иԥсаныс, уара акы ушӡааҳалаз?! – инациҵеит Наурыз Уанаҿа, иҩыза иԥараҭра ҳаҭыр ақәҵауа иҵырҟа џьыбахь аҿанынаирха.
– Иудырит, Наурыз! – иҳәеит егьигьы, иҽы ишьхәа нарбаны иҿынахо. –Ахәыҷы Аҟәантәи аԥара изаарышьҭит, анҭ ииҩқәаз рзыҳәан.
Наурыз ҿимҭӡеит. Ԥыҭк ианынаскьа, иҽы иҟамчы нахҟьаны, саб иҽизааигәатәуа, абасгьы ҿааиҭит:
– Ани спапанҵҟәыр изыҳәан ашкол ахь жәаха иеиҭасыԥхьеит. Арҵаҩцәагьы ссирк шырзымдыруа уаргьы ибзианы иудыруеит. Иалухузеи, ԥыҭк еибаҳҳәан, аҩныҟа саауан. Амҩаду саныланы сшааиуаз, сгәы иаҳагьы ибжьысит, аиаша уасҳәап!..
– Избан, уара? – даахыццакит сабгьы.
– Кар Ҭандел иҳәысҭа дҭагыланы ацәаӷәара даҿын уҷкәын, Абзагә!..
– Ишԥа, уара? – иҽы аӷәра ааҿаирххеит саб.
Егьи иҽы иаҳагьы ахы иноуижьын, иҟамчгьы нажәиҵан, ибжьгьы неиҵыхны инациҵеит:
–Ухәыҷы уихылаԥшла, Соулаҳ, ухәыҷы!..
Ахәылбыҽха саб агәашә дшааҭалазҵәҟьа дынҽыжәԥан, иҽаӷәра ус инақәыршәны, иҟамчы ырҟым-ҟымуа ибжьы наиргеит:
– Уа-а, Абзагә!
–Ҳаи!
– Уааишь, уара, аранӡа!
Абырсааҭк издырит уи игәы акы иннарханы ишыҟаз...
Аамҭа ашьхарҩаш иацлабуеит. Ицәгьамкәа аҵара ҵо, азеиԥш усқәа схы рылархәуа, аҩрагьы саҿын сара. Аха урҭ иаҳа-иаҳа имаҷхон, Иан Ԥазоу уаҳа дшысԥырхагамызгьы. Амҩачаԥа инаркны абаарра, аҟынӡа, аклуб инаркны аӡлагара аҟынӡа – иарбаныз агазеҭ ианысымҵацыз. Амала зегьы-зегьы рҽхәаны, ҳәарас иаҭахузеи! Сыҩтәқәа заҵааира рымҽхак злаҭшәахоз ала, арахь нахьхьи изласзыԥшыз ала, исыӡбеит сызҭагьежьуаз ари ҳқыҭа адунеи сналҵрацы. Убас иагьыҟасҵеит. Мҽышак аҽны сҽааибыҭаны Мрада ақыҭахь сцеит. Уи Ашыцәеи иареи еидуп. Араҟа издыруаз маҷҩымызт. Ирацәаҩын сара сыздыруазгьы, агазеҭ адаҟьақәа рҟны исыԥхьозгьы ыҟамзи. Сахо Мрада санаах, ҩба-хԥа материал еизызгар акәын. Сусура аклуб алагьы салагеит. Ашә аартны сахьыныҩналаз, ԥҳәызба тәахьак астол дахатәан, лхы рҵысуа, агазеҭ даԥхьозу, ацәа дакны дхырсысуазу узымдыруа. Амала, абырсааҭк дҩаҵҟьан, ихааӡа аԥсшәа салҳәеит. Сара сынкыдыԥшыла–аакыдыԥшыло, азҵаарақәагьы лысҭо сҿанаасха, лара сатәамбаӡо лқьышә снықәылҵеит.
– Иахьа, амҽышаха аԥхьаҩцәа зыҟамзеи? – сҳәеит сара.
– Ҳара ҳҟны амҽышагьы аус руеит! – лҳәеит лара. – Ҵаара ԥхашьарам, уара узусҭада?
– Сара сқыҭкоруп! – сҳәеит сара.
Лара агазеҭ «Аԥсны ҟаԥшь» аидӡахыла ду аалымҵалхалан, лхы насықәылкит, амала уажәы иаҳа даԥсышәаха:
– Иужәлоузеи, уара?
– Сара сыхьӡи сыжәлеи Абзагә Ланба ауп, аха агазеҭ аҟны «Ԥ.Кәыџба» ҳәа изыҩуеит! – сҳәеит сара.
Лара уаҳагьы дысзымӡырҩӡо, агазеҭ ҿаҳәара илымҵаз еихырԥхьо лҿыналхеит. Сара зыӡбахә сҳәаз, номерцыԥхьаӡа ҩба-хԥа статиа кәаптеиқәа анизанымыз ыҟамызт, араҟагьы абырсааҭк иааԥшит.
– «Ԥ. Кәыџба», «Ԥ. Кәыџба», «Ԥ. Кәыџба»! Хо-хо-хоо, иныҟауҵозеи, уара?! – агазеҭ ааихырԥхьарагьы, аԥхьарагьы лгәы ԥнамҵәакәа дыҟам – уи зымҩа днаханы, лхы дҩаханы даасҿаԥшит, даԥсышәа мацараха: – Сара Кәеикәеи Хәранԥҳа соуп, ҳаибадыруазааит!..
...Аҽны абжьбатәи аклассаа Крылов иажәамаана ҳахысуан. Идыру акоуп урҭ ҿырҳәала рҵара шаҟа ихьанҭоу, еиҳараӡакгьы апоезиа амԥын иҟаӡам аӡәы аԥсшәахь ианеиҭеигалак. Сара уи иҟанаҵоз заа исымдыруази, сҽадцаланы исҵеит. Уажәы арҵаҩы дҳалагьежьуа дҳалан зегьы. Уи ицәшәаны зыгәқәа ҵыс-ҵысуа итәазгьы, аа, сара дсывсит шиҳәоз, даақәгьежьааны ихыҵәҟьа ианҭаиршәлак, ибаҩқәа аҿҿаҳәа ишилаԥыҵәҵәозгьы, иҽаархаҵан дҩагыланы, иҵаӡаны имоушәа, апыҟҟаҳәа иҿынеихон, аха иара мыжда шьаҿак дмышьҭыкәа, днаганы тышак дынхықәнаргылон. Сара, даараӡа схы сақәгәыӷны, уажәы-уажәы снапы сҩахон, аха арҵаҩгьы уара уаангылишьт зны ҳәа, гәырхаагас саӡәра насҿакуа сааигон. Зҽырхаҵаны иалагаз аҵаҩцәа зегьы, лассы имчыдаханы ихьати-ԥатиуа ишааимпыҵахоз збаз арҵаҩы; «Уара уалагеишь, абааԥсы, арҭ сыԥсы рфеит!» – иҳәозшәа, уаҳа сышҟагьы дмааԥшӡакәа, дсықәгәыӷны сыхьӡгьы-сыжәлагьы еидкыланы ҿааиҭит. Ашырҳәа сҩагылеит саргьы.
– Даба, абарҭ зегьы идырбеишь, уара, ажәамаана аԥхьара шаҭаху! – ихы насықәикит уажәы.
Аԥхьаҵәҟьа ашьшьы-шьшьыҳәа, аха нас иаҳа-иаҳа сыбжьы сҩахо, адиологқәа рҟны сҽынеиҭак-ааиҭакуа бзиа снеихьаны, сҩызцәа ишрыхьуаз еиԥш саргьы, тыша ҵлашәык сынхықәгылеит, мап, ашьацҳәаҵәҟьа саҿашәеит. Сҳәыԥы-ӡыԥит, снаҳәы-ааҳәит, ӡәыргьы кыр сыҵеиҳәозар сҳәеит, аха уаҳа умԥсит, зегьы рҿы аӡы ҭаҭәаны итәан, иҟаиҵо аабоит ҳәа. «...Ашьапы бзиан ичаԥан...», «...Ашьапы бзиан ичаԥан...» – уаҳа сашьҭуамызт ари ацәаҳәа.
– Зшьапы бзианы ичаԥоу удыруоу, уара? – ихы насықәикит згәыӷрақәа башастәыз ҳарҵаҩы.
– Ҩба ашьапы чаԥаны... – сҳәеит сара сацласханы.
Сҩызцәа зегьы еиҵаӷәӷәа иштәаз, еиҵаԥжәаны ччараха ирысит. Убри аамҭазы ҳакласс анапхгаҩы дааҩналан, лыбжьы наҳалалыргеит:
– Аччарагьы ус бзиоуп, аха Абзагә Ланба уҩызагьы уаргьы адиректор дшәыԥхьоит!
Ҟәардәк иеицахатәаз аҷкәынцәа ҳнеиҿаԥшы–ааиҿаԥшит, ҳзыхҟьаз ҳзымдырӡо ҳакласс анапхгаҩы ҳналышьҭалеит. Адиректор икабинет аҟны дтәан хаҵа шәпа-жәпак, имаӷрақәа ҿыҵәҵәаны, икьаҿ ишьҭахь адесҟәардә ажәҩақәа иҭарԥаны, ихахәы ҩахьхьынӡа иҵарффаны, иԥаҵа ҷаԥшьӡа исаны, абыржәыҵәҟьа аԥаҵасарҭа даадәылҵыз џьушьап. Уахьихәаԥшуаз ихахәы еиқәаҵәа икәа иҭаԥсомызт умҳәозар, иахьа ҳаԥсы ҳҿазҵахьаз Крылов даараӡа диеԥшын. Лахьхьынӡа иласкьаганы иԥынҵа ахәда иқәтәаз ибласаркьа, амчра цахьазшәа, уажәы-уажәы дахыԥшны блала ҳааимидон уи ҳаиваӷәӷәа ҳахьеидгылаз. Егьырҭ аклассқәа рҟынтәгьы даҽа хҩык аарган, ҳахәҩыкгьы ҳаиҟара-еиҟараны аҭӡы ҳкыдгылан уажәы, ҳҿабӷ-ҿабыӷӡа; ҳазегь алитература иаҳа бзиа избоз ҳакәын. Ус, ҳдиректор дҩагылан, уажәы-уажәы асас иахь днаԥшуа, ҳара ихы наҳақәикит:
– Абра уск ҟаланы иҟоуп. Убриоуп ҳаҭыр ду зқәу Ҭлабӷан Уазбагьы, Аҟәантәи дасуа даазгаз. Шәааи, иара ҳаизыӡырҩып!
Ҳдиректор амцхә даламлакәа, иара итәала, даараӡа иажәақәа раӡаны, асас-дахь ишҟа ҳхы наирхеит зегьы. Иаргьы ихараԥшыгақәа дырхыԥшны даҽа зныкгьы блала ҳааимидан, имгәацәа шәпа иакәыршаз имаҟа ҟьаҟьа ду иԥшь-нацәак мчылаҵәҟьа илавҵаҵаны, уаҳагьы дымгылаӡакәа, ҿааиҭит:
– Сара Аҟәантәи сасуа сзааз, аамҭа агарҭа сымамкәа акәӡам! Шәҭаацәа зегьы реиԥш, ҳаргьы ашара ҳаҵагылоит. Уимоу, иҟьаҟьаӡа ианҳаршогьы убап. Агазеҭ шәмоуеи, уара зегьы?
– Ироуеит, – иҳәеит адиректор ҳара ҳцынхәрас.
– Ишәоуазар, ишәымбои џьара иааҭацәны ишҭымҵуа, – деиҭаналагеит асас, ичабра ду ааҭыганы, уажәы-уажәы аԥхӡы злыҵәҵәоз ихы-иҿы цырцыр нарбо. – Ҳара ҳгазеҭ – ажәлар рымаҵ ауеит, ажәлар ааӡоит, ажәлар амҩа иқәнаҵоит. Ҳара ҳгазеҭ Москва, Кремльгьы инеиуеит, Сталин дуӡӡагьы даԥхьоит. Уи даныҷкәыназ, уажәгьы дыҷкәыноуп, аха... шәара шәқыҭан Ашыцәа дшыҟазгьы
зегьы ижәдыруазар акәхап! – ҳдиректор ишҟа даанаԥшит иара.
– Дыҟан, дыҟан! – ишьақәирӷәӷәеит егьигьы, акы дакыр ҳәа дшәозшәа.
– Ааи, ишысҳәаз еиԥш, Сталингьы даԥхьоит ҳара ҳгазеҭ, бызшәас иааизымдыруагьы ыҟаӡам. Ус анакәха, ҳгазеҭ аблаҷыц еиԥш ихьчатәуп, алабжыш еиԥш ицқьазароуп, амра еиԥш аиаша аҳәозароуп! – иаҳа-иаҳа иус ахь днеиуан асас-дахь. – Шәара шәқыҭангьы иҟоуп ҳгазеҭ ахь изыҩуа, еиҳараӡакгьы, аӡәы. Абри ашкол иҭоу шәара шәҩызак. Уи ҳара ҳнапы иԥшьны, лассы-лассы даҳкьыԥхьуа ҳаналага – сара соуп ҳәагьы даақәгылеит. Иқыҭагьы изымхеит... Уимоу, нахьхьи бжь-шьхакы рнаҩыс инхо, ахьӡ-аԥша ду зчаԥаз Гәагә Лагәба дихцәажәогьы иҿааихеит, ма ихиҳәаауа ауп иуҳәаша!..
Ҳасас-дахьи ҳдиректори заа ишеицәажәахьаз мҩашьо, уи иааиҳәо зегьы аригьы дақәшаҳаҭхо, уажәы-уажәы ихы ирҵысуан. Наҟ-ааҟ исывагылаз сҩызцәагьы хәыҵԥшны сара сакәын изхәаԥшуаз. Урҭ, агазеҭ аӡбахә ара ианцәырҵ инаркны, сара зынӡа саартымхарц ишааԥхьаз дырны, ршәара анырхыԥсаа, ҳанбоурыжьуеи ҳәа адәахьы ргәы рыхо иалагахьан. Ҳасас-дахь аҟәҟәаҳәа згәы дҭахысуаз сара шсакәыз зегьы ишырдыруаз дырны, иаҳа-иаҳа сеиҵало ҿыцха аԥшра саҿын саргьы, хара дук шсымам сгәы шазҩозгьы...
Иҟалаз уиоуп... Ҳгәыла Наурыз Уанаҿа иабхәында иакәын Гәагә Лагәба. Уи лассы-лассы акәымзаргьы, иаҳәшьаԥацәа рбара дааҽыжәҵлон. Иџьоушьаша, урҭ сыхәмаруа сахьрылаз, саарылҵхьаны мыцхәы аԥсшәа сеиҳәон уи, даацыԥхьаӡа. Абри, абни диеиԥшымхозар сыхьӡ соумҳәан ҳәа, имаҳә ихы наиқәикуан, уаҩ дук иӡбахә наҳәаны. Гәагә Лагәба деизарауаҩын, ачеиџьыка бзиа иман, унеишь-уааишь ҳәа зарҳәоз аӡә иакәын, акыргьы иԥшнын. Анс иҟаз, ани аамҭа ҿыц аган ахь даргыло иҟахызма, даалаԥшықәҵаны дышьҭнахит, егьырҭ рзын иҿырԥшыгахарц. Ҽаҩраарыхҩы дуны дҟанаҵеит. Уажәы-уажәы агазеҭ аԥхьатәи адаҟьаҿы днанырҵон: ахынашәа дахьаҵаз иҽага хәкьаҿ иркны, аџьықәреи анҭеигалоз аарлаӡа дшӡаны алапҟьақәа дырхьынҳало, акалаҭ дуқәа дырхартәаны арагыд лапҟьақәа имҟәыҵамӡо...
Ҽнак, Гәагә имаҳә ибара дахьааиз, шәишәи дук изшьны ихәы аадырхиан, аишәа инахатәаны ркьафқәагьы бзианы иҟарҵеит. Сара урҭ рнаҩыс ацәарҭаӷәы сықәтәаны, Наурыз ицҳа хәыҷы Ӡыркәи иаалгаз ашәҟәы дасырԥхьон, анбанқәа лырҵо. Аха слымҳақәа аишәахьы икыдын.
– Иеилыскаауеит, ахьӡ-аԥшагьы бзиоуп, аха абас уҽызхәжәоузеи Гәагә. Насгьы абриаҟара џьықәреи гектарк ҭаарыхшьас иамоузеи, уара? – иабхәында илымҳа инҭеиҳәеит Наурыз, гәҩарақәак шимаз мҩашьо, ибжьы аархәыҷны.
– Уара, Анцәа ииныҳәаша, – ибжьы иаҳагьы ирмаҷны дналагеит Гәагә, –ари зегьы-зегьы ззыҟаҵоу ауаа еихьнарԥшырц азоуп. Ани еиқәырчаҟәа еиқәыжьу, аарлаӡагьы саазлыҳәҳәо ишәдырбо аџьықәреи еизга, сгәыла итәгьы алаԥсоуп, Наурыз, сгәыла итәгьы!..
Сара уажәы, ари анбан иахьӡуи уара ҳәа Ӡыркәи дышсазҵаауазгьы, сшызынтәыкыз аишәахь сыҟан...
... Ашыцәа ақыҭа иалалоит аӡиасқәа Дӷамшьи Қьаҭуани. Ааи, иалалоит ауп, иалсӡом. Дӷамшь зыцәгьеи зыбзиеи еиҟароу ӡиасуп, иҟалап ацәгьа еиҳазаргьы. Уи лак иажәра аӡы шҭамгьы, амш аахәарчарны, ахахьы ԥҭа ӡлачқәак нҭаҳар иара иазхоит, агыгцәа ргыланы аҿаанахоит. Иагьцоит еилых дамаӡамкәа: аԥшаҳәақәа ирнылоит, амхқәа ирыҵалоит, рахәи-уааи азқәынҵа инаҭрысуеит. Зны, уи ақьаф бзиа иҟаҵаны ишыҟаз, апап игәыжь ду дақәтәаны дныҽԥынгылазаап. Апап рацәак игәамԥхеит, аха агәыжь ани иххәыцуа иҟахызма, даманы инҭалеит. Кыргьы инаскьахьаны, инышьацәхныслан, апап ихылԥа наихшәаны аӡы иамҵнаԥааит. Игәыжь алабажә иааҵхуа, ихылԥа даваҩуагьы иҿылеихеит. Уажәымзар-уажәы сахьӡаны иамсхуеит шиҳәоз, Ашыцәа ақыҭа далнагеит, рҳәеит. Убасҟан, хыхь иҟоу ҳаб Анцәа ду димҵаматанеины, аӡиас дақәшәиит апап: «Уныҵаба уцааит»! ҳәа. – Убри инаркны Ашыцәа иахьналало, ани апап ихылԥа ахьымҵанарсыз анышә ихәыҵалоит Дӷамшь, иагьхәыҵыҵуеит ақыҭа ианалҵлак, ани апап ихылԥа ахьамихыз. Абас ари ақыҭа азын џьара хаҳак наламлеит уи. Уи акәым иара лахьхьи ианхәыҵыҵлакгьы џьара аӡәы ихәар ҳәа ишәоушәа, абырсааҭк инеины Қьаҭуан иналалоит. Иџьоушьашагьы,
Қьаҭуан ахьӡ аахыхны иара иагоит – Дӷамшь ҳәоуп зегьы шашьҭоу: лахысгьы шхысгьы.
Қьаҭуан шьха ӡиасуп. Ахаҳә дуқәа ирхыҽҽаны, еибах-еибафо илеиуеит, аҵа бырлашԥсараха, акалмаҳақәа еилаҳәылмызуа иҭаҩҩы. Ӡынгьы ԥхынгьы азеиԥшны, аԥаҩқәа ҭырҭәааны, агәгәаҳәа илеиуеит: аԥхын унацәа хнаҵәоит, аӡын алҩаҵә ахылыззуа ицоит. Ҳара ҳҟны изларҳәо ала, уи ахьыӡгьы – ԥшьынҩежәи зежәҩык Нарҭаа рашьа Қьаҭуан иҟынтәи иаауеит. Қьаҭуан арахә анхара мыцхәы бзиа избоз аӡә иакәын, аха иара изанааҭҵәҟьа шәарыцаран. Дабчараҳ дун, рҳәеит. Ҽнак уи бназара дахьцаз Ажәеиԥшьаа ддырхиеит, аха, ирыцҳарахаз, амаҭ ицҳаит. Кәтыҿарҳасрак ахмырҵыкәа, дзымныҟәо ишьапы уакаӡа ичит. Мцашоуракгьы даанахәан, даманы аҿынанахеит. Убасҟан иаҳаит уи доуҳамчык абжьы: «Аат, абааԥсы, Қьаҭуан! Уахәак аӡы иналажьны уақәтәар – уаманы имцари!..» «Убас иагьыҟаиҵеит. Аҩны давнаго ианалага, Саҭанеи-Гәашьа ма ишԥалмаҳари ҳәа, ҿиҭуа далагеит, рҳәеит, иашьцәа рыхьыӡ ҳәаны: «Уаа, Рарира, Раида, Рашьа!..» Дагьеиқәнархеит. Иахьагьы абарҭ ахьыӡқәа злам, шамаха, ашәа рҳәаӡом ҳара ҳҟны. Иагьаҩы ргәы алаҟамкәа, иааԥса-икараха иҟаны, хьаак рымазаргьы, Қьаҭуан рҽанынҭыршьлак, ашашәеиԥш зегьы нарыхшәаны, акькьыҳәа ишәаҳәо: «Уа-а, Рарира, Раида, Рашьа!» ҳәа, – рҿынархоит. Аҳы, ухаҵоуп нас абри ашьха ӡиас уҭамлакәа аҩныҟа узцозар! Ма изакәызеи аӡыжьқәа ҳәа иҭаҟаҵаны иамоу. Аха ҳара ҳҳабла ӡыжь урҭ акы иеиԥшымзар ҟалап. Иҭбааны, иҵауланы, ииаҵәаны, аҩны аалмыҳәҳәо. Ааи, аҩны алыҳәҳәаӡом, аха уи хаҳә дук аалыҳәҳәоит. Аган ҿыцәаақәа авырффаны, Нарҭ Сасрыҟәа иаҳәа иааҿыҵихызшәа. Уиакәхап џьоукы ари аӡиас Қьаҭуан ахьӡзар, ахаҳәгьы Сасрыҟәа ихаҳә ҳәа изашьҭоу, даҽа џьоукгьы – адауы ихаҳә ҳәа хьӡыс изарҭаз. Абри аӡыжь инҭало дарбанзаалакгьы, абри ахаҳә сыхәноит ҳәа далагоит. Зымч еизганы абжаранӡа иҩеизгьы, дфырхаҵаны дрыԥхьаӡоит. Убас иҵәыр-ҵәырует, арахь унапқәа акәшаӡом. Шаҟаҩы еисаны уи ахалара рҽазыршәахьоузеи, аха ақәцәахь уназышьҭуада мамзаргьы! Абаҩҷыда злоу аӡәы дхалаӡаргьы, ақәцә узшьапык ақәыргыларҭа ауп иамаӡоу.
Ирҳәоит ҳара ҳқыҭан ԥҳәызба ссирк амра иамакуа дгылеит ҳәа. Лыԥшра-лсахьа, лоура-лыҭбаара, лҿаԥсшәа-лнаалашьа, Гәында-ԥшӡа духалыршҭуа, джәеиԥшь ҭыԥҳаҵәҟьаны. Арԥарцәагьы еиндаҭланы лышҟа рҿынархеит. Уи лҳәацәа аӡә иаҵкыс – аӡә деиӷьын, рҳәеит. Аҿа залҳәарыз длыздыруамызт ларгьы. Ажәытәан, аҳ иԥҳа хаҵа данишьҭуаз, иашҭа еиҵҳәа ду акьан лҭарсны, ахьымацәаз ахьырахәыц наҵданы, ақәцәаҿы икнарҳауазаарын. Аҳҭырԥарцәа рҽыццышәқәа рыҵыԥраауа ишнеиуаз, рабџьар рнапы инықәырсны, ахьымацәаз лыҿҵәаны, ҵаҟа алеиха амҭакәа инамҵасынгьы изкуаз диразҟхон, рҳәеит, аҳ иԥҳа. Убасшәа иҟалҵеит Ашыцәаа рҭыԥҳа ссиргьы. Лнапала иқәылҵаз абырфын чабра наганы инарылҭеит; абри хәныганы ани адауы ихаҳә ақәцә иқәызҵо синасыԥхоит ҳәа. Шаҟаамҭа аиндаҭлара иаҿызгьы здырхуада урҭ арԥарцәа!.. Ус, Аџьынџьтәылатә еибашьра Дуӡӡа иалагеит. Ԥсадгьылхьчара ицоз арԥарцәа рахьтә, лара лышҟа инеизгьы аӡәызаҵәык иоуп. Дцеит уи лнапы аарыӷәӷәаны. Арԥыс адауы ихаҳә ихәныганы иқәиҵаз абырфын чабра, аԥшалас иалхәхәа акыраамҭаӡа ишәыршәыруан, рҳәеит. Есыхәылбыҽха, маӡа-аргама дааины, игәалҭозаарын ларгьы. Ааи, ахара зегьы ирыԥхьо, акырӡа ишәыршәыруан, рҳәеит, абырфын чабра, аамҭа иагаанӡа...
Уи аибашьраҿы ихы зықәҵаны, зынасыԥ ихьчаз аҳабла хәыҷқәа ҳаизаны, ҳгәырӷьаҵәа ари аӡыжь ҳанҭалон ҳарҭ уажәы, агәы еиҩырффа. Ҳаиҳабацәа иҭалоз зегь реиԥш ҳаиндаҭланы ани ахаҳәгьы ҳнахьынҳалон, аха абжаранӡа изҩеиуазгьы дабаҟаз. Ҳаныхәыҷқәаз ҷкәынгьы ӡӷабгьы ҳаицҭалон, амала ани ахаҳә ашҟа анеира аӡәгьы иаҳзыгәаӷьуамызт. Аӷӷарақәа рҟны аӡсашьа ҳҵон, аӡы еиқәаҳҭәон, аӡаҳра еимаҳкуан. Усҟан урҭ аҳабла хәыҷқәа дрылан Сабигьы, аха зынзаҵәык иадамхаргьы лҩызцәа дрылызкаахьадаз мамзаргьы, лыблақәа ҭшаша ишыҟазгьы, лыхцәы-ԥара ԥшӡақәа лахьхьынӡа ишлеиуазгьы. Ус-ус, аамҭа зегь ҳҭыԥқәа ылхны иаҳнарбо иалагеит. Аҷкәынцәеи аӡӷабцәеи ҳаицҭалаӡомызт уажәшьҭа. Аха ари аҩыза аӡыжь ҳәа иҳамаз акы акәымзи. Шьыбжьы агәыҳәҵәазы ҳарҭ аҷкәынцәа аӡаҳра еимакуа ҳашҭалоз рдыруан азын, аӡӷабцәа заа инеины иҭало иалагеит. Даргьы уажәшьҭа ани
Сасрыҟәа ихаҳә иеиҽырбон азыҳәан, еибаршны иахьҭаз, ҳара ҳанырхашҭуазгьы ыҟан. Аарцә аҟәара ҳалатәаны ҳарзыԥшуан ҳара. Иеиндаҭлоз аӡӷабцәа зегьы дрылыскаауан сара Ерны Саби, зегьы рҽеилыхны иахьеилаз реилкаара шыуадаҩызгьы. Уи дызхьынҳалоз ани адауы ихаҳә, зегьы даарылукааратәы бзиа данҩеиуазгьы ыҟан. Сара аӡы-аарцә сахьхықәтәалаз уи бзианы избарҭан. Нас, дара цаны, аӡыжь хара ианҳзаанрыжьлак, ашырҳәа сҽааилырҵәрааны, зегь раԥхьа слалапҟон, Саби дахьаахьынҳалаз ани ахаҳә, раԥхьа сара сыҽнадҵаны сҿыҩасхарц. Убас иагьыҟасҵон, аха лара дахьынӡаҩеиз рацәак сзахыҳәҳәомызт; сахьыҩрны сҿыласхон, имҵәырҵәыруази. Амала, схалацыԥхьаӡа цәанырра ссирк ааснаҭон: Саби лыԥхарра акәхап...
Ҭлабӷан Уазба ҳашкол данаҭаа инаркны, сара сышҟа ауаа ирымаз агәаанагарақәа рҽыршеит. Џьоукы, иҩызцәа реиԥш ашьшьыҳәа дтәаны, иҵатәқәа дырҿызарауазеи рҳәеит; даҽа џьоукы, афырхаҵа, изакәызеи агәыӷьраҳәа иааирԥшыз рҳәеит. Иҟалаз уиоуп: Ҭлабӷан Уазба – зыхьӡи зыжәлеи еидкыланы ирҳәоз ауаҩы, Сталин ду дзыԥхьоз агазеҭ амаҵ азызуаз, анс мариа данрымԥыхьашәа, анс ҿамырҵысы дрышьҭуа иҟахызма, ақыҭа анапхгара инадыркны, идыбзиалахаз рацәаҩхеит. Иаргьы ҵәыцақәак анижә, амалагьы ацәажәара бзиа избоз, ибыз ахы иаақәиҭитәын, адиректор икабинет аҟны ҳара иаҳцәиҵәахуаз зегьы рхыцқәа ааиртит. Ҳара акалаҭ иахартәаны, есымчыбжьа раԥхьатәи адаҟьа ианҵаны Сталин изнааго ауаҩы, ишԥыкәу уара игәыла илапҟьақәа шицәиӷьычыз, иҳәеит. Ҳарҭ зегьы иеибаҭаху ҳауп, ҳҽақәыжьны иаҳҵәахуеит, мамзар... иҳәеит. Уи иҭакс, анҭ арагыд лапҟьа мыждақәа рҳарҭа-сырҭақәа бзианы издыруаз, ҵәыцақәак аныржә, рыхқәа неидыркылан: «Иқәақәра аагааит уи ахәыҷы!» ҳәа, – нхәыҵарҳәақәеит...
Сара гәыҵхас исымаз зынӡа ихазын. Абар, уажәшьҭа мчыбжьык инеиҳаны иҵуан, уаҵәтәи амш еиԥш, сыблақәа ҭхаха сыззыԥшыз агазеҭ, сырҿиамҭақәа ҳәа акгьы анырымҵеижьҭеи, урҭ маҷымкәа уахь ишыҟазгьы.
– Агазеҭ ашҟа ажәа наак зҳәаз абырсааҭк ибыз ааҭахырҵәоит. Ауаҩы ицәгьаҳәара ицоз абжы абыз ажәҵыс ишҭахнаҵәаз еиԥш. Бзиагьы уалҵит. Сара исзыруз
умбои?! – иҳәеит, Ҭлабӷан Уазба ашкол аҟны инеиреи акьыԥхьреи сшаҟәырхызи ртәы заҳаз Иан Ԥазоугьы, аԥыш-ԥыш дыччо.
– Уиаҟара игәнумган, зегьы аамҭалоуп! – сгәы ааҟаиҵеит, сара сзын иҭацәыз газеҭк, раԥхьа иара ибла нахганы иаасыркуа, ҳԥошьҭамҩангаҩ Ҭандел Карбагьы.
Ауаҩы бзиа даныҟоу издырӡом! – схәыцуа аҩныҟа сцон сара. – Шамаха газеҭ номерцыԥхьаӡа сҩымҭақәа рнырҵо, амаҵура салоу џьушьап, амза анҵәамҭаҿы агонорар сзаарышьҭуа, арахь Аԥсны иахсырҵәоз, Аԥсны мацарагьы акәындаз, ауаа иҭабуп ҳәа шсарҳәоз иныҟасҵаз закәызеи?! Садызцалеи, Гәагә Лагәба ҵәыцақәак анижә, инхәыҵаҳәҳәаны имаҳә иеиҳәаз сара ауаа зегьы ирыласырҵәартә, салазгалазеи?! Хдырра ыҟазҭгьы ҽеиԥсра ҟамлози! Ааи, аха ашкол аҟны аиаша ҳәа иаҳдырҵо мцума нас? Ишԥеиҳәеи, мшәан, ани аҭырқә поет:
Аҿҿаҳәа са сымбылуазар,
Аҿҿаҳәа уа умбылуазар,
Аҿҿаҳәа ҳа ҳамбылуазар,
Дарбан алашьцара зыцҟьауа?
Ҽнак, аӡлагархь сышцоз ҳаевкалиптҭра снавалеит. Уаҟа аиҭаҳатә рааӡон, хәба-фба гектар рҟынӡагьы аҵанакуан. Урҭ ухы иаурхәартә ианыҟалалак, иааҵыхны иганы абааррақәеи амҩа аԥынқәеи рҟны иеиҭарҳауан. Абааррақәа абырсааҭк иҭдырбон, амҩақәа ҩычо идырԥшӡон. Уажәы арахә гьежьуа аиҭаҳатәқәа ирылан, ишьаҟьаны ирхысуа, аԥыжә-сыжә ҳәа аԥасал иахо. Сцәышҳаҭа наргыланы, урҭ рыҭцара сҽыназыскит сара, аха зқьаф ҭазҵахьаз арахә, насгьы аҳаскьын ҿааӡага агьама анырк, анс исыххәыцуа иҟахызма?! Иџьоушьаша, иара аандагьы аҳаиуан ракәымкәа, ауаҩы инапы иԥнажәжәазшәа акәын ишыҟаз, џьаракгьы акәымкәа, ҩыџьара-хыџьара, арахә жәыланы иҭаларатәы...
Убри аухаҵәҟьа снатәаны изҩит астатиа: «Бериа иаҳзыҟаиҵоит – ҳара арахә ирҿахҵоит!» ҳәа, – хыс иаҭаны.
Мчыбжьыкгьы аамҵыцкәа, ҳҵатәқәа ҳрылганы ҳшааиуаз, амҩадугьы цқьа снанымгылацкәа, ҳԥошьҭамҩангаҩы
илаԥш насықәшәеит: «Аа-а, уаагыл, уаагыл!» ҳәа, – ибжьы нарганы, иҽгьы амаҳмыз наирбеит. Сгәы ҭамгыло снеиԥылеит саргьы. Заа ирмазеихьаз агазеҭ сышҟа инаирххеит:
– Иудысныҳәалоит! Амала умыццаклан!
Сара иҭабуп ҳәа иаҳәашьагьы сақәымшәо, уи ааимԥааны, абырсааҭк иааихсырԥхьеит. Ахԥатәи адаҟьаҿы ианын сыстатиа, зегьы рылаԥш аахо, сыхьӡгьы сыжәлагьы, уаанӡеиԥш акәымкәа, инагӡаны иаҵаҩны. Амала, аевкалипт Аԥсны аԥшьгаҩы Бериа шиакәызгьы, ихьыӡ амхын, ани иҟаиҵаз арахә ирҿоуҵар ҟалозма!..
Убри аҽны инаркны Ашыцәаа рықәҿиарақәа ртәы мацара акәымкәа, рыгхақәагьы сырзааҭгыло сналагеит.
Инақәырццакны, иахьатәи агазеҭ иаанагаз сыстатиа ҿыцки ашкол аҟны исоуз ахәшьара бзиақәеи наҟ-ааҟ мҵәыжәара сзыруа, сшьапгьы сықәымкьысӡо аҩныҟа сышцоз, еиԥхаҟәҟәа ҳқыҭа анапхгара аасԥылеит. Раԥхьагыла Џыр-иԥа Бираҟ уаҳа смышьҭыкәа, иҽаӷәра ааҿархханы, саԥхьаҵәҟьагьы даагылеит:
– Уара ахәырҭлаӷь! Кьынҿаак уҟаӡамкәа, ушьапқәа уаҳә иҭаԥсаны, уара уоума ҳара агазеҭ ҳанызҵо! Уабажәгьы уаргьы шәеидҳәаланы шәнаган аусҳәарҭаҿ шәҭаскып, апарашка уахасыртәап сара сеибгазар!..
Џыр-иԥа Бираҟ уаҩ леишәацәгьан. Уажәы жәахәымгас иҟаз зегьы, ас ишҳамыркны иахьиҿыҵҳәацәоз џьоушьаратә иҟамызт, дзышьцылаз акәын. Иҩызцәагьы, ҳаи иҳәар сшынеиҩырҵәара, рҟамчы мазеиқәагьы ырҟым-ҟымуа иԥшын. Сара сзықәгылаз адгьыл иаҳа-иаҳа сыҵабгара иаҿын. Рыцҳа, иабаздыруаз усҟан, евкалипт гәаҭара иааз акомиссиа, ачеиџьыка ирзыҟарҵазгьы усс имкыкәа «инаӷрагылан» ишцаз.
Џыр-иԥа Бираҟ – Ашыцәаа ҳхада, дуаҩыбааԥсын аиашазын. Иџьбарара анаҩсангьы, ԥҳәысеиба дызлаҩсуамызт. Ҳгәыла ԥҳәыс лҟынгьы иҽы шҿаҳәаз анырбалак, акәша-мыкәша иаанхоз зегьы ашара иаҵагыланы усура ицон, иара – лара длылаҭхаџьуан.
«Уажәшьҭа усгьы аӡы сӡаалеит, уи дызлаҟоу зегьы нарбаны ашәҟәы зҩып...» – схы иааҭашәеит сара, аха макьана уиаҟара агәаӷьра сыламызт...
Иан Ԥазоугьы саргьы Аҟәаҟа иҳаԥхьеит. Ақыҭкорцәа реилацәажәара ду мҩаԥысуан. Сара бзиоуп, аха ани сҩыза изызиԥхьаз сыздыруам. Ани сажәеинраала ҟадыџь азын аҩра даҟәырымххьази. Аха урҭгьы акы иӡааԥшылозар акәхап. Ршьацҳәа даҿами: инапала џьара маҭык ркыр рылшоит. Ага ҳаиқәшәараны ҳаҟан зегьы; ҳара ҳаиԥш изыҩуаз аумаҷхыз. Акыраамҭаӡа амашьына ҳазԥшын сымҩалагь саргьы. Аԥсҭа ақыдқәа ҭызгоз аидарамҩангагақәа еишьҭагыланы аҩада ицон уажәы, шьыбжьон нахыс акәын инхаззала-аахаззало ианыхынҳәуазгьы. Раԥхьа иааиуаз ҳара ҳаушьҭнаххуаз, ҳа ҳаиԥш шаҟаҩы азԥшыз здырхуада. Иаҳзааҭгылаз амашьына аныҟәцаҩ диаҭабуа, Иан Ԥазоу уи абзиара наииргеит:
– Абри шәара шәыҟамызҭгьы, ҳара иҳаԥсыхәоузеи, уара?! Ԥшьынаԥха амашьына ҳнахьынҳаланы, ҳҭыԥқәа аалхны ақыдқәа ҳанаарылатәа, уи сара ихы насықәикын:
– Ашәбаарха ҳабна зегьы хызшьааз абарҭ алақәа роуп, анышә еиҩыжааны иамандаз, аха иабаҟоу!..
Ага ҳахьнеиз, зегьыцәҟьа мааицзаргьы, ҳааизганы абас наҳарҳәеит:
– Аилацәажәара уаҵәы асааҭ жәеиза рзын иалагоит. Ҳарҭ ашьыжь жәба рыбжазы абрантәи ҳҽеиҿкааны ҳдәықәлоит. Иагхаз иԥеиԥшу идыруазааит!
Аамҭа маҷымкәа излаҳамаз ала, сҩызеи сареи аԥшаҳәахьы ҳцеит, ачеи аажәит. Ихәло ианалага, ԥхьара Назиҳа ҳәа рыуа ԥҳәыск лышҟа ҳаигеит. Уи ҵабыргны дгәырӷьаҵәа даҳԥылеит, ҳахьлыртәарагьы лыздыруамызт. Лхала дшахызгьы, абыржәыҵәҟьа хәыҷ гәарҭак лыҩны ампыл иасуазшәа, акы аҭыԥ аҟны иҟамызт. Иааузымычҳаратәы макьана ашоура шыҟазгьы, Назиҳа шьал ԥха дук лыбӷаӡара иакәыршаны иҿаҳәан. Дтәар агылара лцәыуадаҩын, дангылагьы ус аламала дтәаӡомызт. Ауха ачеи бзиаҵәҟьа ҳазлыршит аԥшәмаԥҳәыс, ҩба-ҩба ҵәыца ааҳамжәыргьы лымуит. Абри сыԥсы ҭакны иакуп ҳәа, лара иҵегь лжәыргьы ҟаларын, ҳара даҳцәыԥхашьеит мамзар. Аԥшәмаԥҳәыс уаҵәы ҳахьцоз анлаҳҳәа, агазеҭ амч ҳлырбарц лҭахымкәа дыҟам, жәабжьк аацәырылгеит, лкьатеиах ԥҵәо:
– Џьаԥар-иԥа Ҭамкәаџь ҳәа дыҟан, ҳара ҳқыҭан. Акгьы змамыз иарбаӷь цәаӷәара игон ҳәа, абри хадасгьы
дҟарҵеит. Ашықәсан, акы – иӡысаамҭахеит, ҩбагьы – ачарақәеи аԥсрақәеи ирхамшәалазт, раарыхрақәа аҳәира ирцәагеит. Ани аиқәымшәа изхәыцуадаз! Изхысҳәаауа, аӡәы ицәгьа имҳәакәа дыҟам, ҽнак аредакциаҟынтә иаакылсын, уаарыхрақәа ҳарбеишь ҳәа дрыманы рҿынархеит. Ана инеин – абаџьари иареи еиҟароуп, ара инеин – аџьалакьат ахыҵәаны иҟоуп, анаҩыс – иагьеицәоуп... Ари закәызеи, уара, анырҳәа: «Ари арахә рхәы ҳәа иааҳрыхыз ауп!» – иҳәеит. Ауаа рхәы абаҟоу анырҳәа: «Ҳара ҳқыҭан ауаа ыҟаӡам, иааҟоу зегь рахәуп!» – иҳәазаап. Нас аҳәира днаганы дныладыргылан, арахь уаҩаса хәыҷык иакәымзи, ушьапҵыркьакьа цкьа уаабаӡом ҳәа иаҳәаны, иаргьы иахьынӡаилшоз ихәда хаха ҭҳәаны, абаџьарра ихы аалыҳәҳәо, ипатреҭ наганы агазеҭ инанырҵеит: «Арахә...» ҳәа, –ажәазаҵәык аҵаҩын... Џьаԥар-иԥа Ҭамкәаџь мыжда!.. – лара илҳәон – лкьатеиахгьы ԥҵәон...
Сара аҽнада Аҟәа смаацызт, аха снаԥшы–ааԥшцәар – сызцыз сырцәыԥхашьон. Иани сареи макьана аамҭа злаҳамаз ала, амашьына ҳшаақәҵызҵәҟьа аредакциахь ҳцеит. Уи аԥхьаҵәҟьа аҽнытәи агазеҭқәа кыдын, аҭра ссирқәа ирҭачаԥаны, исаркьаԥсараха. Иахьатәи аилацәажәара ду иазкны иҭыжьын зегьы. Урҭ ауаа рацәаҩны ирыдгылан. Ҷкәынак дшаҟь-шаҟьо ана днеиуан, ара днеиуан.
– Иахьак зынӡа иагәыдысҵеит! – иҳәеит уи ибыз қьыцәуа, ихы ҳирдырырц иҭахызшәа.
Сара уи абырсааҭк сгәы изҩеит, избанзар: «Ԥ. Кәыҿба», «Ԥ. Кәыҿба» ҳәа, – иахьак ирацәаны иагьырныҵәҟьан.
– Уара узусҭада, уара? – ихы насықәикит уи аҵыхәтәан.
– Сара Абзагә Ланба соуп! – сҳәеит саргьы сгәырӷьаҵәа.
– Сара «Ԥ. Кәыҿба» ҳәа изыҩуа соуп! – иҳәеит иаргьы, ихьӡ дацәыԥхашьозшәа, имҳәаӡакәа. – Ара ҳахьану убахьоума уаргьы саргьы? –сыжәҩа нҭарс днасыхеит уи актәи адаҟьахь: «...Аклубқәеи аӡлагарақәеи ртәы лассы-лассы ирыҩуеит ҳара ҳқыткорцәа: Ԥ. Кәыҿба, А.Ланба...» – изныкымкәа дшаԥхьахьаз мҩашьо, апыҟҟаҳәа инанихит уи. Ус сыжәҩа кны хаҵак сынхьаирԥшит:
– Уара иужәлоузеи, уара? – наҟ–ааҟ илабақәа ижәҩақәа ирыҵарсуа иҽрынҵаны, маҷк иқьаф шыҟаиҵахьазгьы мҩашьо, шьапхҵәак саԥхьа дгылан.
– Абзагә Ланба! – сҳәеит сара: «Ухьӡ?» ҳәа – дсазҵаар, аӡәы иҳәашьа; «Салгеит сымҳәозар! акгьы аанмыжькәа.
– Усышьҭаланы уаала! – саԥхьа дгыланы иҿынеихеит.
– Ула ажьа акит, Абзагә! – инасышьҭаҿиҭит ани Ԥ. Кәыҿбагьы.
Аҩбатәи аихагылаҟны сныхәниган, еиқәылашьца иҟаз уада хәыҷык ашә аартны ҳныҩналеит. Алашара ааркны, зымҩа иқәыз иқьаадқәа даарыхан, заа иширмазеихьаз мҩашьо: – Абра унапы анҵа! ҳәа – бӷьыцк саԥхьа иаақәиҵеит, аԥарақәагьы еихыршәшәо иҿааихеит...
Аԥхын театр акәапеи еиԥш иҭәын, акьыԥхь атәы зҳәоз аҩырақәа зегьынџьара икыдҵаны. Амҩаԥгаҩ, хаҵа пылтыҟса еиқәаҵәак, аизара аартны, зегьы дааҳалаԥшны, ибжьы еиҵыхны ҿааиҭит:
– Ажәа имоуп: Ленинец иаша, Сталин дуӡӡа иҵаҩы, ҳ–Бериа фырхаҵа иарӷьажәҩа Бакаки Митрофан–иԥа Алаӡе!
Итәаз зегьы аӡәк иеиԥш игыланы анапеинҟьара иалагеит. Иара, ипашәӡа ҿыц исаз ихы ичабра-рҽы ааиҵыхны инықәишьын, днеины акафедра днахагылеит. Азал иаҳа-иаҳа иацҵо аинҟьара иаҿын. Сара акырынтә уи иқәгыларақәа срыԥхьахьан, агазеҭ ҩба-хԥа даҟьа ҭырҭәааны, агәҭа иахьазеиҟароу ипатреҭ цаӷь–цаӷь анҵаны. Акырынтә уи иусушьатәгьы саҳахьан. Зны ақалақь далаланы дышнеиуаз игәеиҭазаап, ԥсаҵла дук махәык алкьны, еимаҳаны илеиуаз асы хьанҭа шақәнауаз. Иара убраҟа ақалақь ахы игәиҽаниҵазаап: «Абри амахә хжәар – ахаҭыԥан уара укнасҳауеит!» ҳәа. – Даҽа зынгьы, ақалақь агәҭа хаҵак иҭаҭын цыблааха иҿыҵрыууааны ианиршә, ари уа даанкыланы днаиқәымчызаап: «Абыржәыҵәҟьа хаԥыцла ишьҭыхны ауырна иҭаршә!» ҳәа.
Ацәажәара даҿын Бакаки Митрофан-иԥа, уажәы-уажәы алафқәа налаҵо, ауаа ркьатеиах ԥҵәо; ииҳәазеи уара ҳәа уажәы-уажәы дыдраҵас изеинырҟьон даргьы.
– Ауриак иҷкәын адырра ииҭеит, – дналагон Алаӡе, – абригь-абригь аамҭазы дәыӷбала сымҩасуеит, авокзал аҟны усықәшәа, х-минуҭк роуп иахьаагылогьы ҳәа. Аха иҷкәын ҟадыџь дагхеит. Адәыӷба абӷа ааиҵнахуаны, аперрон даақәххит аԥа. Нахьхьи ахышә ихы кылакны иаб дшааԥшуазгьы илаԥш наиқәшәеит. Шьҭа ихьӡашьаҳәа
ыҟамызт. Аха ауриа иаб анс дишьҭуа дыҟахызма, ишимчыз ибжьгьы неиҵихит: «Саб, атуалет ахь уцома?» «Сцоит, сца-аа!» – иааҩит аб ибжьгьы. «Анцәа иџьшьоуп!» – иҳәеит аԥагьы.
Ауаҩы атуалет ашҟа дныҟәозар – игәы бзиоуп, иифо – имоуп...
Уаҳа имырҳәакәа, азал зегьы амҽхакны, аҭуан ҵнажәо изеинырҟьон дара.
– Изхысҳәаауа, – ҩаԥхьа иажәа инациҵон ақадақьҩы, – аклубқәеи аӡлагарақәеи ртәы иахьынӡахәҭоу игәцараркуам ҳара ҳгазеҭқәа. Аӡлагара лагоит: ус анакәха анхацәа ргәы бзиоуп, ус анакәха – ирлаго рымоуп...
Уаҳа инарҳәомызт уи згәы иахәаз ажәлар реинҟьабжь, аҭуан ҵнажәо зегьы архыџ-хыџуан...
– Шәышықәса зхыҵуаз быргк дышнеиуаз, нарцәы днанагазаап, –деиҭаналагеит Алаӡе, – хаҵак агәгәаҳәа амца еиқәҵаны, ҩ-қәаб дуқәак ақәыргыланы агәараҳәа реиларшра даҿуп. Ақәабқәа руакы ахҩа ахарҟацаны иахоуп, егьи ахы хтуп. «Бзиоуп, аха арҭ акы ахҩа ахарҟацоуп, егьи ахы зыхтузеи?» – иџьеишьеит аҭаҳмада. «Ахҩа зхарҟацоу ақәаб агырқәа ҭоуп. Аӡәы дҭыҵыр – зегьы ҭигоит. Зхы аату ақәаб – аԥсуа итәоуп. Аӡәы сҭыҵуеит ҳәа далагар – егьырҭ ихьынҳаланы дҭарыжьуеит! – иҳәеит ақәабқәа ирхылаԥшуаз. Абри шәхашәмыршҭын аԥсуаа! Агырқәа шәырҿыԥшла!»
Бакаки Митрофан–иԥа иажәа дшалгаз збаз, игыланы акәын ишизеинырҟьоз. Иара урҭ шихаҵгылаз дындәылҵны дагьцеит. Оҳ, гәышьаҳәа рыԥсқәагьы ааивыргеит аӡәырҩы.
Амҩаԥгаҩ, ивараҿыҵәҟьа астол иахатәаз аҭаҳмада Бабышь Беи-иԥа, ажәа ииҭеит. Ани адауы иаамышьҭахь ари арыцҳа ииҳәараны иҟоузеи ҳәа џьоукгьы ҽырхықәымҵа ишизыԥшуаз, иаԥсуа маҭәа дҭаҟаца, иеилаҳәашьа ссири иҭеиҭыԥш еинаалеи ирышьашәалаз ажәа бзиа ҳәауагьы иҿааихеит. Сыццакны, сыбӷьыц ианҵо снаишьҭалеит саргьы...
...Ахьаца ашьапаҿы адгьыл агәы аачыхә-чыхәт. Иҩыҵызза-ҩыҵыззан, анышә ааимышәшәеит. Ахаҳә ссақәагьы неилышәшәо рҿынархеит. Алабжыш еиԥш икәеи-кәеиуа
цәыкәбар хәыҷык ааҵшәеит. Нас даҽакы, нас даҽакы... Аки-аки неишьҭалеит. Урҭ амҩа хара рыхон. Аха ирыцнымгылар рымуит: агәалқәа, абажәқәа, ахаҳәқәа... Ацәыкәбарқәа иаҳа-иаҳа иеиԥылон, иагьеилаҵәон. Агәалқәа дырхәашеит, абажәқәа шьҭырхит, ахаҳәқәа инархыкәшеит. Раԥхьа ҷық-ҷық нарыхгеит урҭ шьхарҵысшәа, нас ахьхьаҳәа инеишьҭалеит. Иӡыхьханы иааҟәынд-шәындит. Иаҳа-иаҳа иацлогьы аҿынанахеит. Ицон амшын ахь ахы рханы, иццакуа. Иара ашҟагьы рҿаархеит: аԥсаа, ашәарах, арахә... Ус, Ауаҩы дааины даасԥынгылеит. Амра хааӡа иԥхон. Араӡын еиԥш иҿыпуа илеиуан аӡыхь, ибырлашԥсараха. Ицон абна еишьыл ду ыҵырцәажәо: аччаҳәа, аххаҳәа, ахьхьаҳәа... Уи иахылҵуан ашьҭыбжь ссирқәа: «Ччы», «хьхьы», «шәшәы»... Ауаҩы дгыланы дӡырыҩуан.
«Ари иара зхылҵыз адгьыл абжьоуп. Ибзианы иазыӡырҩыз – зегьы еиликаауеит. Ари аԥсышәоуп!» – игәы инҭиҳәааит иара.
Ахьхьаҳәа ицон аӡыхь, ҭабара ақәӡамкәа, заҵааира амҩа хара ылхуа. Иалаҭхаџьуан: адгьыли аԥсабареи, аԥсааи ашәарахи, арахәи ауааи. Ахыҵхырҭа ахьчон иахагылаз ахьаца, иара алԥха. Уажәы-уажәы Аҩысҭаа лаԥшыцәгьа зышҟа зҿаазхоз, аха зымԥын дықәызмыжьлоз Анцәа ду иҵла. Ааихсыӷьрак ақәӡамкәа ицон: адгьыл иахшаз, адгьыл амч змаз, адгьыл абжьы зхаз аӡыхь. Ицон археи каршәреи аԥсыцқьа нархаҵо.
...Ауаҩы днеины арҩаш дныҽԥынгылеит. Ашьхара рцәажәо илеиуан иара. Иҭҳашуа, икҿашуа, итәҩашуа. Абахәқәа ирхыкәшон, ахрақәа ирҿакнаҳан, аҵаулқәа ирҭаҽҽон. «Шшы!..», «Гәгәы!..», «Ҟәҟәы!..» – ашьҭыбжь ссирқәагьы ахылҵуан.
«Аԥсыуада аӡәы изеилкаауам ари иаҳәо. Изхылҵыз адгьыл абжьы ахоуп. Ари злацәажәо аԥсышәоуп!» – игәы инҭиҳәааит Ауаҩы.
Иара цон шьхеи ҿаҩеи аԥсыцқьа нархаҵо.
...Ауаҩы днеины аӡиас дныҽԥынгылеит. Ицон уи нырцә-аарцә ҭырҭәааны. Архақәа ирнысуа, аԥшаҳәақәа ирныланы, адәқәа инарҿықәланы. Амала уи каршәра ӡиасымызт, сакара ӡиасымызт, шьха ӡиасын. Ахатә бжьы ахан. «Шшы!..», «Ҽҽа!..», «Гәгәы!..» – ашьҭыбжь ссирқәагьы ахылҵуан. Ԥсыуамзар аӡәы изеилкаауамызт урҭ ирҳәоз.
«Зцәа-зжьы иалҵыз адгьыл абжьы ахоуп. Ари злацәажәо аԥсышәоуп!..» –игәы инҭиҳәааит Ауаҩы.
Иара цон рахәи уааи аԥсыцқьа нархаҵо.
Ахәылбыҽха асоф аҟны дтәаны, уажәгьы-уашьҭангьы ихы-игәы иҭыҵуаз абжьы ссирқәа дрызхәыцуан Ауаҩы. Амза ххаӡа илаша-лашо агылара иаҿын. Аԥшалас хааӡа аҳәҳәыҳәа иасуан. Ус, уи иалхәхәа аҿаанахеит аҟармаҵыс абжьы. Ихааӡа, иԥсҭаҵагаха, инымҵәаӡо. «Ҵәҵәы!.., Цәцәы!..» , «Шәшәы!..» –ашьҭыбжь ссирӡақәа ахылҵуан уи. Ауаҩы ҭынч дзымтәеит. Дҩагыланы даалеиҩеит.
«Ари – ари адгьыли аԥсабареи ирыбжьуп! Ари аԥсышәоуп!» – иҳәеит Ауаҩы.
Ари адгьыл абжьы змаҳауа – Анцәа дирыцҳауп!
Ари адгьыл абызшәала изымцәажәо – зыбз зҿырхыз асаркьал даҩызоуп.
Ари адгьыл абжьы аныҟам – иҟам иара ахаҭагьы!
Мап, иҟоуп ари адгьыл абжьгьы, иара ахаҭагьы!..
...Аамҭа амҵәыжәҩақәа амоуп. Убас иԥыруеит. Сара Аҟәа иреиҳау аҵара саанахәеит. Сҽызсыршьцылоз аҭыԥ ԥшӡақәа зегьы, аредакциа акәша-мыкәша реиӷьасшьон уажәы. Аредакциоуп сара раԥхьаӡа арахь саазгазгьы, раԥхьаӡа Аҟәа сзырбазгьы. Уи сара сырҿиамҭа хәыҷқәа адунеи алашара дзырбаз акәын, уи сара раԥхьаӡа снапы аԥара азыркыз акәын. Иагьарааны аҳҭны-қалақь сналаларгьы, иагьаџьара сымҩа кәараҵаргьы, иахьатәи агазеҭқәа зегьы раԥхьа сышрыԥхьахьазгьы, абра сааины урҭ сеиҭанаргәыдмыԥшылакәа, аҩныҟа схынҳәӡомызт. Оумашәа иубаша, атипографиаҟны нбанҟәшәаҩыс аус зуаз аӡәгьы, аинститут дҳацҭалан, аҵара ҳациҵон. Уи есышьжьымҭан, зегьы раԥхьа сара даасыдгылан, уа шьыжьыбзиа ацынхәрас, алаф насыхҳәаауа ҿааиҭуан: «Иаха уроманқәа руакы акьыԥхь иазсырхиеит!..» Сгәырӷьара ҳәаак амамызт саргьы. Лассы-лассы аредакциа саҭаауан, ргәы ԥысҵәар ҳәа сышшәозгьы. Иҟан дара сыԥхьаны анапынҵақәа ансырҭозгьы: иахьа абригь-абригь аҭыԥ аҟны, абригьы-абригьы аиԥылара ыҟоуп, аинформациа ҳзыҟоуҵонда, рҳәон дара, сара сгәырӷьаҵәа уахь сҿынасхон. Уаанӡа, шамаха, бжьба-ааба цәаҳәа иреиҳамкәа астатиа хәыҷқәа зыҩуаз, уажәы заҵааира сҽеиҵысхуа салагахьан. Уимоу, зны-зынла афильмқәагьы срыхцәажәарацы
адҵақәа сырҭон. Урҭ ишахәҭоу еилургаразы, азыҟаҵара бзиа аҭахын. Сара сцаны абиблиотекаҟны аҟазара иазку ашәҟәы ԥшаахқәа срыԥхьон, иара сзыхцәажәараны иҟоу ахаҭагьы ҩынтә-хынтә сахәаԥшуан. Урҭ сықәҿио саналага, иаҳагьы ҭакԥхықәрыла изызныҟәатәу адҵақәа сырҭо рҿаархеит. Сгәырӷьара ҳәаак амамызт саргьы. Даҽакы акәым, иара ҳаинститут аҟынгьы, сыззымдыруаз сыднардыруан. Лассы-лассы ҳааиҿаҳалон ани зны Ашыцәаа ҳашкол иаҭааз Ҭлабӷан Уазбагьы саргьы. Уи уажәгьы анҭ ибласаркьа хьыҩрқәа дырхыԥшны дысҿаԥшуа днасывсуан, аԥсышәа хаарадак наҳәаны: «Бзиа убеит!» Иара изкны алафқәа аԥырҵон дара иҩызцәагьы. Ҽнак уи агазеҭ адаҟьа еиқәиршәазаап: «Аҽаҩра беиа ҭоуп!» ҳәа, – дара рбызшәала, хылԥас иаҭаны. Аԥхьатә ахыхны иааргаанӡа изымычҳакәа, идаҟьа шыҟалаз ибарацы, атипографиаҿы днеины дшахәаԥшуаз, ани имаҟа ҟьаҟьа иазнымкылакәа, имгәацәа шәпа, ашәыга ҿыц изыхьшьыз анбанқәа наҟ ианыларқәыӷәӷәа, аҩырақәа арахь иаанырхит. Дцон, рҳәеит, Ҭлабӷан Уазба уажәы, ақалақь далаланы, иблуз шкәакәа аҿҿаҳәа ицәажәо, имгәацәа ианҵаны: «Аҽаҩра беиа ҭоуп!»
Ҳҩызцәа ес-сабша, шамахамзар ақыҭахь аҩныҟа ицон, ианаауазгьы еимала-еиҿалаха амашьынақәа иаарҭыҵуан. Сара ҵаны-мцны ус сныҟәаӡомызт. Сашьцәа хәыҷқәа аныгәхьаазгалак, ҩымыз рахьтә знык сцон ауп. Иара усҟангьы саб изын аҭаҭынҟаҵа, ахәыҷқәа рзы хаа-мыхаақәак анызымгоз ыҟамызт. Сара астудент рацәак сызҭодаз, аха рацәак сыхгьы ԥырхагас ирысҭомызт. Астипендиа исоуази сгонорар хәыҷқәеи сара исызсырхон.
Сабшак аҽны сҽааибыҭаны аҩныҟа сҿынасхеит. Игәырӷьаҵәа исԥылеит: раԥхьа ҳла Ариқа, нас сашьцәа хәыҷқәа, нас ҳани ҳаби. Ахәылбыҽха ҳгәыла Наурыз Уанаҿа ауаҩы дысзааишьҭит: «Ҳҭаца хәыҷы уаха лыҩныҟа дыргоит. Иаргьы ҩызара сзылзиуааит!» – ҳәа. Ҳгәылара аҭаца дтәазаарын, уаха дызтәыз дыргон. Астол замана рызирхиеит Наурызгьы. Ҳарҭ аҭацаҩызцәагьы, уа ҳахьнеиуа иаҳа ҳаԥнартлап ҳҳәан, маҷкгьы ҳкьафқәа ҟаҳҵеит. Аҭацаагацәа зегьы ҳара иабаадыруаз, аха ҳара-ҳара ицәгьамкәан ҳаибадырқәеит.
Ҭаца даазгаз ауаҩы нхаҩы нагак иакәзаарын, чара дугьы иуан. Асасцәа –дахьқәа ҳәа ҳаргьы, зегьы ҳарбарҭаны, агәҭаҵәҟьа ҳнаганы ҳдыртәеит. «Ҽааныбзиала!» – «Бзиала иукит!» ҳәа, – наҟ-ааҟ ахҿақәа реиԥш иеилысуаз аҵәцақәа рыла аҩыжәра напы азыркыз, иаҳа-иаҳа ҳԥеиԥеиуа акы ҳаанахәон, аԥсҭазара мыцхәы иаҳгәарԥхо: ҳкәара хәыҷы мшынны, ҳамшын ду кәараны иаабо ҳалагахьан. Сара саб, иреиҳау аҵарахьы схы сырхаанӡа, ҭаҭынк насҿаскыргьы иуамызт ҵәыцак аҩы сааҩахаргьы. Уажәшьҭа урҭ рзин шсымазгьы, аҭаҭын зынӡагьы сахаӡомызт, аҩы мырмыцхәцәакәа изжәуан, ҳаҭыр ақәҵаны. Уи азын акыр сгәысҽаниҵахьан сабгьы: иауазеи арыжәтә умжәыкәа, уигьы Анцәа иаҳзишаз ҿаҵахуп, амала ҳаҭыр ақәҵаны, имырмыцхәыкәа...
Ачара иаҳа-иаҳа аилашра иаҿын, иаҳа-иаҳа аилышәшәра ҳаҿын ҳаргьы. Аԥшәма иҩы шкәакәа убас ихгәарԥхан, арахь аҵыс ахы хызҵәо ажьаӷь уатка иаҩызан. Асасцәа рахь иеизынхазгьы ҳаԥхьагылеи сареи ҳауп. Алтә ныха зхарахаз саргьы, уажәшьҭа аишәа сҽысзахамкуа сԥаџь-ԥаџьуа саламгахьази, снеины уи снаидтәалеит. Дал Ноуба. Ари ҳара ҳқыҭа Ашыцәатәын, аха крааҵуан Ага дынхоижьҭеи. Сара уаанӡа иааигәаны дсыздыруамызт. Ага шьҭаҵарҭа дук деиҳабын: ахәыҷы инаиркны аду иҟынӡа зегь еибарҩуагьы ишьҭан, аха иара изиҭашаз дидыруан, имихшаз шидыруаз еиԥш. Иҭеиҭыԥш џьбара, иаԥсшәа хаа, иҩыжәра... Бзиа дызлаумбашаҳәа акы далаҟамызт; уаха – иаҳагьы, даԥхьагыланы, сасгьы-аԥшәымагьы рылаԥш иаахо астол дахьахатәаз.
– Уара уӡбахәқәа рацәаны исаҳахьан, аха ас иааигәаны усыздыруамызт, –дгәыцхә-гәышьуа инапы ааганы сыжәҩа инықәикит иара. – Уаб, сара даара ҳаҭыр иқәсҵоит, еиҳараӡакгьы абри иҩыза аҵеи дахьиааӡаз азы.
– Идуӡӡаны иҭабуп! – изызӡарызеи, сгәы иахәон саргьы.
– Зны днеин – аҩны ахышәқәа исҭеит, деиҭанеир – ахыбгьы исҭоит!..
– Идуӡӡаны иҭабуп!
–Уара устудентуп рҳәеит. Ҳаргьы ԥынҵала аӡы аажәуам, акуасҳәашан! Сара уажәшьҭа уаҳа исзычҳауамызт. Иҟалалакгьы ҟалааит, сҳәан, Дал Ноуба сахьивақәасаџьуаз, схы наиқәскит:
– Дал! Абыржәы сџьыба иҭоу удыруандаз?!
– Иҭоузеи, уара?
– Абомба!
Иҿы иҭеиҵарц даазҩахаз ашша-ԥасал наимпыҵшәаны аҿыланахеит. Сааигәара умааин аанарго, маҷкгьы даанасҭхеит.
Ааи, абомба сџьыба иҭан сара уажәы. Иахьа Аҟәантәи санаауаз, ҳқыҭа сахьаалалаз, Иан Ԥазоу днасықәшәеит. Аакьыскьа иареи сареи ҳаибамбацызт, сгәыдикылеит–схыдикылеит. Сықәҿиарақәа дреигәырӷьеит. Ҳгазеҭ аусзуҩцәа иидыруаз дрызҵааит. Нас иџьыба дынҭалан, шәҟәы еицарсак ааҭигеит: «Сара схы агәра шызго еиԥш – уаргьы угәра згоит, Абзагә, иудыруеит. Ҭлабӷан Уазба идҵак сыман, кыр џьабаа адызбалазаргьы, ибзианы иҭҵааны изҩит. Аҩны уаннеилак, уаргьы унатәаны усзаԥхьа. Ари анбан ҿыц ҟадыџь рацәак исыцныҟәом. Аӡәгьы имырбакәа инаганы иара исызиҭ!» «Хьаас иумкын, Иан! Гха-ԥхақәак амазаргьы, сара исыриашоит. Инагангьы ани сыуа ду Ҭлабӷан Уазба инапы ишасыркуазгьы удыруазааит!..»
Аҩны санааи, гәҩарас исымаз ашәҟәы сџьыба иҭаны, анс ҭынч сызтәо сыҟахызма, аимҟьара схы инархәаны хыхь сыҩхалан, иааиҵыхны саԥхьо сҿынасхеит. «Аца иҭоу... Аца иҭоу аҳәынаԥ даҩызоуп. Ага ашьҭаҵарҭа ду аиҳабы Дал Ноуба...»
– Иагьа унасҭхаргьы сбомба узацәцом, Дал! – уажәы сџьыба иааҭыхны иара ишҟа инасырххеит сара, аԥшәма иҵармақьа-ҩы шкәакәа заҵааира сарԥашашо.
Дал Ноуба ажәжәаҳәа ашәҟәы ааиҵыхны, днатәаны аԥхьара дналагеит, нас ашырҳәа дҩагылеит, нас ашьшьыҳәа деиҭанатәеит...
– Абри аҩыза абомба уџьыба иҭаҵаны акәызма уара укәаԥӡа ушсыдтәалаз? – иҳәеит иара раԥхьа, аха, нас ихы инапаҿы имааикәа дыҟам, инапы ԥырџаџақәа сыкәыршаны сааигәыдиҳәҳәалеит...
Хымш ааҵуаны, алекциақәа рышьҭахь, азеиԥшынхарҭаҿ сахьааиз, аҭел иасуан, аредакциахь иуԥхьоит ҳәа насарҳәеит...
...Аибашьра назхысыз адәеиԥш, иууаӡа иааиқәтәеит уажәы ҳуада. Иашоуп, уи ҭбаауп, илашоуп, аха бжьҩык
астудентцәа ҳаицыҩноуп, зеиԥшынхарҭами. Аԥсны еиуеиԥшым акәакьқәа рҟынтәи, еиуеиԥшым аҷкәынцәа, еиуеиԥшым аҟазшьақәа змоу. Еицеиԥшны зегьы иҳамоу акызаҵәык ауп: аҿара. Ашьжьымҭан зиарҭа иаалатәаны алаф аҿаазырхо дубап, ихырҟәысуа ацәа изазымиааиуа дубап, ахчы ыршәны иаазышьҭуа дубап... Зегьы-зегьы ахьыӡшьарақәа ҳамоуп усгьы. Уаҩы даазмыхәаӡо ани Пазана иоуп. Есҽны ҵәык-ҵәык наҳалаҵаны, ҳзеиԥшынхарҭа зегьы еиҭаҳәатәыс инариҭоит.
«Жәацы сҩызцәа ача аахәаны инасырҭан, – икәшаны игылаз иреиҳәон иара, – унеила уажәыҵәҟьа ҳухьӡоит, рҳәеит. Азеиԥшынхарҭаҿ сахьааиз, аҩнуҵҟа сыҩнамлаӡакәа ақәа кыдхаҽа сыцәгылан... «Избан, уара?» «Избан шәымбои, сыҩналар – дара ааиаанӡа иара самхафон!..»
Иара иҳәон – дара ччон.
«Иацы ақалақь салаланы сышнеиуаз, даасԥылеит ани Ишҭи, –деиҭаналагон иара, – Анахь иҟамкәа, арахь иҟамкәа, уажәы сылбаз џьушьап, абасгьы инасгәыдылҵеит: «Ҳаи, Пазана мыжда, шаҟа укьаҿны ухҳәазеи?» «Скьаҿны сыхҳәеит, аха лапҟьа дукгьы ҿалт!» – налаҭаскит саргьы.
Иара иҳәон – дара ччон.
Иахьа ашьыжьымҭан даҽак наҳалеиҵеит Пазана мыжда. Уи дшыҩагылазҵәҟьа, ицәахыԥар ҳәа дшәозар акәхарын, дныкҿалан ихәшәи иӡи ааинириеит. «Ари ахәшә зужәуазеи, уара?» – ҿааиҭит уи зылаԥш наиқәшәаз Базақьа. «Абра сеимаа сшьапы акуеит, афаст!» – иҳәеит Пазана папанҵҟәыргьы...
Уажәы схала ауада сыҩнагылоуп. Сҩызцәа зегьы алекциақәа рышҟа ицеит, Сара иахьа саагылеит, адекан иаҳәаны. Ахәылбыҽха ҳаинститут аҟны аиԥылара ду ыҟоуп. Арахь иааԥхьоуп аҟазара аусзуҩцәа. Ажәахә змоугьы сара соуп. Ари сара исыдырҵаз раԥхьатәи напынҵоуп, сара сзын раԥхьатәи цәырҵроуп. Уи аҭакԥхықәра азгәаҭаны сахаҵгылеит саргьы. Ари абжьарак тәамҩахә шсымам еиԥш, цәамҩахәгьы сымам. Сыҟан ашәаҳәацәа рансамбль аҟны, сыҟан акәашацәа рансамбль «Шьараҭын» аҟны, адраматә театр аҟны. Сзыҿцәажәаз шырацәаҩу еиԥш, иеилыскаазгьы рацәоуп. Сықәгылара цәгьамкәангьы изҩыз џьысшьоит, аха аӡәык-ҩыџьак иасырԥхьаз агәынамӡарақәа
ахьаадырԥшыз ыҟоуп. Зегьыҵәҟьа срықәшаҳаҭымзаргьы, исыдыскылақәаз хымԥада ирҽеитәуп. Урҭ срызхәыцуа, снеиҩеиуа ауада сыҩноуп сара уажәы. Снеины аԥенџьыр снадгылоит. Уи иазыԥшызшәа, ахыбқәа ирықәпҟҟа, аҽырацәа ршьапышьҭыбжьқәа аманы, аҿаанахоит ақәаршаҩгьы. Амҩа ианыз џьоукы раԥхьаҟа иеибарҩит; уахь ақәа ыҟам џьушьап, џьоукы ахыбрақәа ршҟа иҭрысит. Аха иныҭгыла-ааҭгыло иааиуаз аҷкәыни аӡӷаби уаҳагьы иаамыццакӡеит. Ақәаршаҩы ианарӷәӷәа, лара лҳаргь ааиҵылхын, иаргьы днеины уа дныҵагылеит. Ицон имыццакӡо, ишааҭгылац иааҭгыло, рыԥсы еилаханы акы иалацәажәо, дгьылгьы жәҩангьы дара иртәны. Сара сгыланы сырзыԥшуан, аԥенџьыр иаҿахәмаруаз ақәаршҩы, иаҳа-иаҳа хәыцра хааӡак ашҟа саманы ицон. Ани аҷкәын – сара соуп, аӡӷаб – Саби лоуп. Ерны Саби. Ақыҭаҿы ҩыџьа ааидгыланы ирбар, абызҳәацәа иаамҵԥааны рҿынархоит, аҵәы инахаҵо. Уи сҳәеит ҳәа, иара игәаӷьны иналыдгылозгьы дабаҟаз. Уажәшьҭа даҽакуп. Аамҭа аҽшеиҭанакыз еиԥш, акыр сҽысыԥсахит саргьы. Сыӷәӷәахеит, аҽарӷәӷәеит ани абзиабарагьы. Амала иара аҿаԥхьа сара заҵааира сымчыдахоит. Уажәы ақәаршаҩы иаҳа-иаҳа аҽшарӷәӷәогьы, имыццакӡо инеиуеит анҭ – аҷкәыни аӡӷаби, аҳаргь хәыҷы хыбра дус ирыманы. Иара – сара соуп, Лара – Саби лоуп. «Иҟоу бдыруоу, Саби?» «Иҟои, Абзагә?» «Шаҟа ҵуазеи сара абри сазыԥшижьҭеи?» «Ақәаршаҩу?» «Мап, џьушьҭ, ҳаиқәшәара!..»
Убри аамҭазы, машьынак нарываҳәҳәан, аҷкәыни аӡӷаби неиҭаԥеит. Сабии сареи. Атехника ҟадыџь, ацәгьеи абзиеи еиҟароуп усгьы. Аҷкәыни аӡӷаби рнапқәа ааибаркны, ҩаԥхьа рҿынархоит. Сара... ных, ных!.. Ишԥыкәу, мшәан, ани ашәа ишаҳәо: «... Раԥхьа иргылан аҳаирпланқәа; аӡӷабцәа, аӡӷабцәа нас!..»
...Аинститут азал ду акәапеи еиԥш иҭәын. Иагхан иааиуазгьы, тәарҭа рмоукәа, ана-ара акәакьқәа инарыкҿагылон. Аԥхьатәи аҭыԥқәа рҟны итәан иаарыԥхьаз асасцәа. Урҭ – зегьы ирылумкаарц залшомызт. Ласы-лассы аҳәаанхыҵҟа аныҟәарақәа шрықәшәоз мҩашьо, уахьынтәи иааргаз амаҭәа ссирқәа ирыҵаҽырбо иршәын, иеиқәмодаха. Иашоуп, иҟан ҳарҭ астудентцәа ҳаҩнуҵҟагьы, ауаа дуқәа
рхәыҷқәа, маҭәа ҿыцс иаагәарлоз раԥхьа иназшәхыҷҷаауаз, аха зегьы акоуп, анҭ рҟынӡа иузнагомызт-тәа! Аҳра зуаз абжьы рацәа аанкыланы, аилацәажәара ааиртит аинститут адиректор. Нас, ажәа наганы сара инасиҭеит. Изааӡарызеи, акыр исцәыуадаҩын, асценеи ажәеи рызҟазацәа дуқәа абырсҟаҩык ахьтәаз, уаҩы изымдырӡоз қыҭа ҷкәынак саацәырҵны, аҿҿа-ҿҿаҳәа ажәа аҳәара. Актиор дук иҳәамҭаны џьара саԥхьахьан: шаҟа уцәеицәыԥсуа асцена уқәло аҟара, убриаҟара уқәгыларагьы бзиахоит ҳәа. Убас иагьыҟалеит. Раԥхьаӡа сыбжьы анынасырга инаркны, азал зегьы снапахьы иааганы, сышҟа иаасырԥшит. Сара қьаад гәарҭак шсымҵазгьы, ҿырҳәала иҵаны исымазшәа, ацәаҳәа ахы снықәыԥшыр саԥхьа игыланы аҿынанахон. Схы сҩаханы уажәы-уажәы сыбла иахьааҵсыжьуазгьы: ана-ара рыхқәа неидыркылон сышҟа иааԥшуа, ирҳәахуаз уара идыр! Сара сыззааҭгылоз ахҭысқәа, сыбжьы нарышьаршәало ацәажәара саҿын:
...Аԥсуа артистцәа ауардын иақәтәаны, Елена Гәлиа ирзылӡахыз адекорациа иаҵаланы, ақыҭақәа инарылалон, аабыкьаӡа асценаҟны апатрона ҭамыз џьашьа, изеихсны машәырла ирыцәҭахаз рҩыза гәакьа Антон Шьакаиа ирзынижьыз ахьааӷәӷәа ргәаҵаҿы иҵәахны, аччаԥшь лаша анхацәа инарызшауа... – сажәа аҿынасырхон сара.
...Қарҭаа ртеатр ду асценаҟны, убла рхьымӡо амца аркны аԥсуа кәашара дзырбаз ҳартистцәагьы, наҟ-ааҟ иҵагыланы ашьацәхыртәышьа идырҵон, рҳәеит, данрыҳәа; ашьҭахь ари ҳара иҳакәашароуп ҳәа, зегьы ирылазырҵәоз ақырҭуа сцена азҟазакгьы... – сажәа иаҳа-иаҳа салашыҩкуан сара.
...Ҳакәашацәа Берлин анемеццәа ыршанханы иандәылҵ, ирыкәшаз ажәлар рахьтә зҭаацәа урҭ рышҟа инармышьҭыз аԥсыуак ибжьы рықәиргазаап: «Сара Мықәтәуп, ацҳа зҵабгақәазгьы среиуоуп!..» – сажәа ахыркәшарахь снеиуан сара.
Сықәгылара саналгагьы, акыраамҭаӡа аҭуан ҵнажәо исзеинырҟьон, зны аԥхын театр аҟны ани Бакаки Алаӡе ишизеинырҟьоз еиԥш, амала усҟан еиԥш имгылеит умҳәозар. Аӡәызаҵәык аинститут адиректор дҩагылан, снапы сымхуа, зегьы ираҳаратәгьы ҿааиҭит:
– Акы аанмыжькәа зегьы-зегьы уара иуҳәеит, уажәшьҭа ҳара иаҳҳәараны иҟоузеи, уара?!
Аиԥылара ҳаналга, Ҭлабӷан Уазба дааины даасыдгылан, сҩызцәа снарылиԥхьеит. Дабаҟаз, џьым-џьым, ари ара?!
– Ани уқәгылара арахь исыҭишь, уара!
– Избан?
– Избан умбои, агазеҭ ианаҳҵоит.
– Сара скьыԥхьра шәаҟәыҵхьеитеи, мшәан?!
– Даҽазны убас агхақәа ҟоумҵалан!.. Иаасымхны игеит.
...Ашьхарахь еимагыланы аҳәылыҳәа, асы анауа, агаҟа еимаҵәаны ахаҽаҳәа ақәа леиуеит. Ари абжьарак ҿааихак змамыз амшцәгьагьы, иахьа агәы кеикеиуа ихнатит. Рхы-рҿқәа цыр-цыруа иаакаи-бзаиит ашьхақәагьы. Аҳауа ҿацагьы гәыҟаҵагаха, ухы инаркны ушьапы аҟынӡа, арыжәтә џьбареиԥш уааимнадо, аҿаанахеит. Снеиуеит ҳқыҭа салаланы. Аусҳәарҭаҟны саанзыжьыз амашьына, зымҩа ицеит. Снапқәа наҟ–ааҟ еихӡыӡаауа, акы ааԥсаанӡа егьи аҿынахо, уажәы-уажәы ачамадан ааимырдоит. Уи иҭоу мыцхәы саргәырӷьо, заҵааира сныҟәашәа иацысҵоит саргьы. Саб, ҩ-гәыцәк змоу ашәарыцага шәақь даараӡа ҳаҭыр ақәиҵоит. Уажәы уи саҵаланы саауеит, ахи ахәшәи надкыланы. Иааҭганы ицыр-цыруа инаисыркыр, иагьа деигәырӷьап. Уи, ҵаны-мцны, насгьы ҟьац-мыцык азын, бназара дцаӡом. Сара издыруеит уажәы лассы-лассы ашьхаҟа аԥшра дшалагахьоу. Урҭ ибзианы асы рықәнауит. Ус анакәха, уажәшьҭа Ашәбаархаҟа абынҳәақәа лбаауа иалагоит. Саб бџьарла деибыҭоуп уажәшьҭа.
Снеиуеит амҩаду саныланы. Ашыцәа. Иабантәааишь абри ҳқыҭа ахьыӡгьы?! Уи здыруа абыргцәа ыҟамкәа ҟаларым, макьана... Ҳара урҭ еснагь иҟоу џьаҳшьоит. Хара имгакәа уи аҭоурых ааҭҵааны, шәҟәыла ишьҭыхтәуп. Слаԥықәшәа абар-абар аҳәан, ччаԥшькгьы аасҿалашеит. Снеиуеит амҩаду саныланы. Шықәсык-ҩышықәса рыҩнуҵҟала, ара еиҭакраҳәа акгьы ҟамлеит. Амала ҳқыҭа аҵеицәа бзиахәқәа ааӡеит. Иаразы мацара акәымкәа – Аԥсны зегьы азы ихьӡырҳәагақәаны. Убас, уаҵәы абраҟа иԥылараны иҟоуп жәлар рартист ду. Абраҟа ииз, абраҟа иааӡаз. Сара уи салаҽхәоит. Сзеигәырӷьо иаҳаракгьы, Ҭлабӷан Уазба снаԥхьаны снапы ианиҵеит уаҵәтәи аиԥылара иазкны, инарҭбааны агазеҭ азы изыҩрацы. Снеиуеит амҩаду саныланы. Ҭандел Карба инхара сназааигәахоит. Уи абыржәыҵәҟьа аԥошьҭа иманы дмааикәа дыҟам, иҽы гылоуп ус ахы ақәыжьны, ааԥсара аиааины, ицәырсысуа, акәадыргьы ақәимхыцт. Шаҟа гәырӷьаҿҳәаша сзаанагахьази, анаџьалбеит! Уажәы сцоит урҭ снараҩсны. Усоуп аԥсҭазаара шыҟоу!
Шаҟа исҭахузеи уажәы абра џьара Иан Ԥазоу ихацәа анықәыԥшра. Уи иасҳәаша мазеины исымоуп сара: «Уара аҩра салаургеит – иҭабуп! Уара аҩыжәра саҟәухит – иҭабуп!» «Ааи, аха бзиара ашьҭахь – бзиара ыҟамзаап, Абзагә?!» – ҿааиҭуеит иара. «Саҭоумҵан, Иан!.. Ауаҩы ду ушаҭеимҵарагьы идыруазароуп!..»
Шаҟа исҭахузеи, анаџьалбеит, илмырдырӡакәа лассы-лассы лаԥхьаҟа иниасуа лыхцәы чқәырҭылқәа, уажәы-уажәы лызқәахь инаршәуа, лышәҟәқәа лгәыдырӷәӷәала икны, абыржәы Саби абра џьара даасԥылар!.. Аха иахьа мҽышами, ҵаны-мцны ани анс даныло дыҟахума! Иааҳачҳап: мызқәак роуп инхаз, нас усгьы уахь днеиуеит...
Снеиуеит амҩаду саныланы. Абар, ани ҳқыҭа ахада, имаҵуарқәа ицрыԥсса, даасԥыланы «аман» ахьсирҳәаз, архәара сназааигәахоит. Ассир уҭахызар, даҽакы сазхәыцыргьы иҟалозаарын, зыцәгьа уҳәо ушә дылагылоуп ҳәа, зыӡбахә умоу иакәхап, апҟара-пҟараҳәа рҽыццышәқәа ирықәтәаны аа даргьы ахьааиуа, дара – еицыц еицуп усгьы, дышгылац, аҽ-хыцәгьа еиԥш ихы шьҭыхны раԥхьа дгылоуп иара – Џыр-иԥа Бираҟ, дара ицрыԥсса ишьҭоуп. Наҟ-ааҟ ҳааиҿагылеит. Сара сшырзыԥшымыз еиԥш, исзыԥшымызт даргьы. Иҽаӷәра ааҿархханы дааҭгылеит раԥхьагыла, али-ԥси рыбжьара дагьынҽыжәԥеит. Адҵа риҭазшәа, аддыҳәа инҽыжәԥԥеит зегьы. Сара сшанханы сгылан, иара дшааиуаз инапы ааиҵихит:
– Уа бзиала уаабеит! Уара ухьӡырҳәагахеит, дад, аԥсынҵры уоуааит! Аб бзиа иԥа уаҳа дышԥаҟалоз! Ҳуеигәырӷьоит зегьы. Шәааины аԥсшәа иашәҳәа уара! – адҵа ныҟаиҵеит.
Ԥхьа ааира еимакуа, рҿаархеит даргьы. Сара исҳәара сҿамшәо, сшанханы сгылан...
Амҩаду саамҩахыҵын, аӡыԥшаҳәа саваланы сҿыҩасхеит.
Шаҟа ҳаҩны сазааигәахоз аҟара, исмырдырӡакәа сшьапқәа рыласра иацҵо. Сышьха ӡиас Қьаҭуан. Нахьхьи асыԥса дуқәа ирыҵыҩрны ишаауагьы, алҩаҵә ахылыззуа илеиуеит уажәы. Сылаԥшгьы нақәшәоит ҳхәыҷра зхыӡсало ани аӡыжь, уи иалҳәҳәо ахаҳә ду. Амш анбзиахо аӡыжь еилахәашьгьы заҵааира изоит, аҵа кеикеиуеит, акалмаҳ еилаҳәылмызқәагьы еицлабны, ажәҩан иамҵасуашәа, арахь иалԥоит. Амш анбзиахо ани ахаҳәгьы иаҳа аӡыжь иалҳәҳәоит. Ахара иԥшуа. Сааҭгыланы сназыԥшит саргьы. Ашьанҵа лыԥшаахқәа згәыласоу ахаҳә, уажәы амра ашәахәа ссирқәа ахьақәыхәмаруаз, оумашәақәа еилыбзаауан. Зымԥын уаҩы дықәмыжьло, шьапқәыргыларҭазаҵәык ада змаӡам ари ҳхәыҷра ахаҳә ду, ҳхаланы ҳақәгылахын уажәы Сабигьы саргьы, ҳнапқәа еикәыршаны, ахара ҳаԥшуа.
Мамсыр данааԥш, иаргәҵысҭа иларкны, иӡамҩа шыҟоу ак ҟәандашьшьыраӡа иҿаланы илеиуазшәа игәы иааинаҭеит. Инапы лаиҿшьны днахәаԥшызар – иҟаԥшьӡа иҟоуп. «Схы ԥырҽит, схы ԥҽуп!» – мацәыс еимҟьаран дназхәыцын, сыбӷа сыхтәалоит ҳәа дҩеиха-ҩеихеит, аха уаҳа умԥсит – зхы ԥҽу ихы дызҩахома, ихахәда ихчы иладырҟацазшәа, амалахазгьы иааизмырқәацеит. Иара ус, иблақәа ҭаа алаӷәра дшаҵаԥшуаз, ибжьы уаҩы иааизымычҳартә даауазырит, ахьаагьы мыцхәы иааинырит.
– Иухьи, иҟалеи?! – рҳәан, иԥҳәыси иԥҳацәеи ааҩнеибаҳәеит.
– Схы ԥырҽит, схы ԥҽуп! – ҿааиҭит иара, иԥсы изҭымкаауа.
– Ишԥаа, иԥызҽда?! – арҵәаа ҩҭлыргеит иԥҳәыс Хьыҵкәа, иԥҳацәа зынӡа ишәан аҳәҳәара иалагеит.
Еизеит агәылацәа.
– Иԥызҽда Мамсыр ихы?
– Иҩналада иҩны?
– Ашәқәа аркызма?
– Иаркын.
– Аԥенџьыр ӡәыр дкылсзар?
– Мап.
– Ауаџьаҟ дҭалан ӡәыр длеизар?
– Ҟалашьа амоума!
– Иԥызҽда нас ихы?
– Иԥызҽрыдаз?!
– Аӷацәа умазма? – иазҵаауҽит зегьы.
Иара ҿиҭӡом.
– Аҳақьым дааҳгап.
– Ааи, ааи! – иақәшаҳаҭхоит.
Дааргоит аҳақьым. Аҳақьым ҳәа иааргаз ара аӡнырцә инхо арахә рҳақьым иоуп. Ахылԥарч ду зхазҵало. Иихәышәтәхьоу раҵкыс еиҳауп иара ихаҭа ирцәифахьоу (амала аӡәы иашәымҳәан, ҳара ҳабжьара инхааит).
Ари аҳақьым иурҟаҵози, арахә аԥшаӡа ианашьлак ириҭалоз хәшәык аиуа аанижьуеит, ӡырҟәандала ишәыржәла ҳәа...
Мамсыр ихы шԥырҽыз шьыбжьаанӡа иуацәа-иҭахцәа зегьы ираҳаит. Ҳара ҳҿы ауаешьара иаҵанакуа ижәдыруа ауп усгьы, ауа-иуа кьынтыжә маҟа даара амч амоуп иахьагьы. Аӡә иара ус жәа-наак машәыршәа инаихьурсыргьы, нахьхьи анаӡара иҟоу аҭынха-ҭынҵы калакәытла ухы данасуа уздырӡом...
Абас зиашьара ӷәӷәоу, ауацәеи аҭынхацәеи абаагәара еиԥш изкәыршоу Мамсыр ихы аԥҽра згәаӷьрыдаз?
Иааит ижәлантәқәа жәафҩык, иааит иабхәараа...
– Ианбаҟалеи, ишԥаҟалеи? – еизҵаауеит аӡәи-аӡәи.
– Иахьа ашьыжь данааԥш, ихы шыԥҽыз ибеит ауп, уаҳа ак ҳаздыруам, – даҿуп иԥҳәыс.
Бзиоуп, аха бара бабаҟаз? – длазҵаауеит лашьцәа иреиҳабу Џьгәыгә.
– Исҳәо умаҳауеи, зегь аҩны ҳаҟан, ҳанааԥш!..
– Уи иазыжәуазеи уара, гылашьа ҳамаӡам: еилкаатәуп акы – злаба ҳаахада?! – ибжьы ҩҭицоит агәыбжьанытә.
– Ҳааԥшып уара, иара далҵыр ихы ԥызҽыз дышԥеигәаламшәари, – иҳәоит ижәлантәқәа руаӡәк.
Ус ачымазаҩ дааҳәыцымыцуеит. «Сишь» ҳәа, зегь еиқәышьшьы иааҭгылоит.
Алҩаҵә зхылззуа ихы иақәыз ампахьшьы аақәхны, бла-ҭаала даарылаԥшуеит иара, ажәа иҳәом. Џьгәыгә зыхьӡу иабхәында днеины днаихагылоит.
– Ушԥаҟоу, Мамсыр, уажә уеиӷьума? – диазҵаауеит.
Аԥсыӡ уба – Мамсыр дуба, ҿиҭӡом.
– Иԥызҽда уара ухы, абри ҳзызуда?! – инеиԥхыҳәҳәоит егьырҭгьы.
– Шәаагыли уара, уи аӡбахә шәымҳәани зны! – урҭ днарықәҵәҟьоит Џьгәыгә.
Иара илаӷырӡқәа ҩхажжылоит.
– Дыԥсуеит ари, акгьы изырҽеиуам, – дааӷьаҵәыӷьаҵәуеит иԥҳәыс Хьыҵкәа.
– Иаха данааз ихы еибганы даама? – уи длазҵаауеит Џьгәыгә.
– Иахоу... ишԥеибгамыз!
– Цқьа игәабҭама?
– Цқьоу?
– Ихы итәызма? – дҵаауеит еизаз рахьтә даҽаӡәгьы.
– Ааи, ихы итәымкәа!
Ихы итәызма ҳәа иҵааз гәыбӷан иаҳамҭароуп, избанзар, Мамсыр даара дџьар уаҩуп, ачарақәеи, аԥсхәрақәеи, аиныхрақәеи, иара ус акампаниа хпыҿқәа уҳәа рҿы иахьабалак иара дыҟаны даҽаӡәы толбашьс далырхӡом. Даара дҩыжәҩы ӷәӷәоуп! Иахьа ҳаҩқәа шаҟа ицқьоу жәдыруеит, иага ихәшәыркызаргьы, ҩажәа-ҩажәихәба ҵәыца рзы илымҳагьы қәацом. Ҳәарас иаҭахузеи, цәгьаԥсышьа анинаҭогьы ыҟоуп, аха...
Иԥҳәыс Хьыҵкәа ари ԥхалшьоит аҟнытә, ихы итәӡамкәа данаалакгьы, ихы итәымкәа, дкәаԥӡа дааит ҳәа «ацәҟьарсҭа» цахак ақәлыршәлоит. Аха уажәы мцы лымҳәаӡеит. Мамсыр иаха заа дгәарлеит, уаҳа наҭахымкәагьы ихы аҭыԥ аҟны иҟан. Уи азы ишаҳаҭуп ижәны ашҭа данааҭалалак мыцхәы изцәымӷу рла-Мура ду Дамшәгьы.
Ишԥаҟалеи нас бара?
Икәаԥӡа ицәаз ауаҩы данааԥш ихы ԥҽны ибеит, аха иԥызҽда? Иԥызҽыз ԥҽышьас иаиҭеи, насгьы дызхирҟьазеи?
Даара иус цәгьахеит!
Арҭ еизаз аҭахцәа рахьтә ҩыџьа аанаскьеибаԥхьан, хаз аицәажәара иналагеит:
– Дара шԥеизыҟазишь? – дҵааит руаӡәк.
– Дара зус?
– Дара, хаҵеи ԥҳәыси?
– Изхуҳәааи?
– Иҟамло егьыҟаӡам, лара иԥылҽзар уара ихы?
– Неҳ, иуҳәо закәи, ужәла нҵәеит, ҟалашьа амоума?! – азныказ днеиԥхыҳәҳәоит. – Аха, акрыздыруоу уара?
– От, абри ауп изысҳәо!
– Мап, џьушьҭ, усҵәҟьа...
– Лара ллеишәа удыруеит?
– Маҷк дыџьбарагәышьоуп, аха...
– Дыџьбароуп аҿы дыҟоума!
– Иара иҟазшьа удыруеит?
– Дыхжәагәышьоуп, аха...
– Дыхжәоуп аҿы дыҟоума!..
Ус арҭ даарыдгылоит зхы ԥырҽыз иабхәа Џьамфер.
– Сара шәсазҵаауазар, немедленно аорганаа ирзыцҳатәуп, – ҿааиҭуеит уи, исааҭ дахәаԥшуа.
– Иауеи, ҳара ҳаԥсыма?! – днаҵаҳәҳәоит руаӡәк. – Ҭынха дызмам иоуп аорганаа зыргәамҵуа...
– Ааи аха, ари шыҟалаз ала...
– Ишԥаҟалеи?
– Дшыцәаз...
– От, убри ауп еиҳагьы иуҳәаша, ҳалақәа ҭызза ҳшааԥшуаз аӡә ак ҳзиузар, абас-абас ауп, аҽнышьыбжьон абри ауаҩ ҳгәыҳҽанӡамкәа ҳхы ԥиҽит, дҳамшьыр ҟалом, аха зны шәара ҳнашәазҵаанда ҳгәахәын ҳҳәап, аха ара иуҳәои?!
– Ҵхыбжьон...
– Нас!
– Ҵхыбжьон акәӡам, ацәылашамҭаз ауп!
– Уи акраанагома, ишакәхалак, уахынлоуп ихы анԥырҽыз, иахьԥырҽызгьы абыкәу – иҩны!
– Абри шаҳԥеиԥшыз здыруазшәа, иаха ԥхыӡла избаз шәасҳәап...
– Уаагылишь, уара, аԥхыӡ аха ҳамоума! – уи днаиқәцәҟьеит егьи, изҳәаз иԥхыӡқәа игәы кыдырххьазар акәхарын.
– Иҳәааит, уара, иудыруеи акы ҳақәнарԥшыргьы.
– Шәыччома, уара, ҳҵәыуартә ҳгылоупеи!..
Аӡәи-аӡәи еихьыԥшны иаауа мацара, Мамсыр иҩны иамкуа еизеит ажәлар. Абри алагьы иубартә иҟоуп ари ҳфырхаҵа иқыҭан моу, анҭыҵгьы шаҟа ҳаҭыр ду иқәу!
– Бзиоуп аха, ҳҽеиқәыԥсаса ҳашԥагылоу? – абар ииҳәо жәбоит агәылацәа иреиуоу Баӷыр.
– Ыы?
– Ҟәыдк ажәра еиҵаҳхар акәын.
– Аҟәыд-ба?
– Нас... иааиуа-ицо ҿамырҵысы иҳашьҭуама!
– Уеилагама, уара, Мамсыр макьана иԥсы ҭоуп, аҽакуп...
– Иԥсы ҭоуп аха, иааиуа акы-ҩба рклар егьамаӡам – иара иакәзар, ачеиџьыказ дшыҟоу жәдыруеит...
– Аиеи, уара, Баӷыр диашоуп, ҳара ҳус ҟаҳҵалапи: аҟәыд злаажәыша ачуан сара исымоуп, асаџьақ Хьымса илымоуп, афарсунка Қыԥса имоуп...
– Уи закәи?
– Уи закәи умбои, газла аҟәыд злаажәуа, анкьа еиԥш амҿы аагатәыс иҳауа џьушьо!
– Ус акәзар, ҳус мариоуп, ҳдәықәышәҵа!
– Ижәбоит изакәытә гәылацәа бзиақәоу – уара ухы зыԥҽуандаз, «уеиҿызкааша» шыҟаларыз!..
Уи уи ауп аха, иара ҳчымазаҩ дышԥаҟоушь?
– Мап, дҽеиӡам.
– Всиож таки, аорганаа ирзаҳацҳароуп, – ииҳәац иҳәоит абхәа.
– Ирзаҳацҳауеит аха, иаланакуа дҳаздырам умбои, – дрыбжьаҟазоит агәылацәа иреиуоу Уахсиҭ.
– Иаланакуа шԥаа?
– Ишԥаа умбои, ари ихы, иҩны дшыҩнаиаз иԥҽит, гәарабжьарак аҿы ихьызҭгьы, са исықәаҳҵарын, егьи иқәаҳҵарын, аха... ара ишԥаҟауҵо?
– Аҩны иԥҽит аха, дшыцәаз имыхьи?
– Нас?
– Нас аброуп аус ахьыҟоу... Аӡә дасит ихы, ус ами?
– Ус акәхоит...
– Нас ус акәзар, уаҳа иарбан, иасда ихы, иԥызҽда жәларык рзы иҟамло Мамсыр бзиахә ихы?!
Иага рҳәаргьы, иага еикәшаргьы акы изазкылсуам, азҵаара шызҵаароу иаанхоит.
Ус, рацәак аамҵыцкәа, ани аҟәыджәра еиҵызхаз агәылацәа иреиуоу аӡәы илабашьа ҩызӡа икны дааҩналоит.
– Аҳы, саашәхаҵкуп, астол хиоуп, шәнапқәа ӡык нарықәышәҭәа, акака аҵәыца аанышәкылап, аусгьы уа шәалацәажәап, ус еиҳа иманшәалахап...
– Иаҭахымызт абри...
– Аҳы, Џьгәыгә, унараԥызеи, уара ус шԥоуҳәо!..
Ҭахи-гәакьеи, гәылеи-злеи, ҳәсеи-хацәеи аӡә даанымхакәа, ишаабац ала, амаӷазаҿ ихианы игылаз астол хәхәа ду инахатәоит. Аҽраԥшраҟнытә рылахь мыцхәгьы иааиқәырҵоит.
– Дзалҵыр иаргьы игәы иахәап, дзалымҵыргьы – иҟаҵатәу ауп усгьы... шәнапы ашәыркы, сшәыкәыхшоуп, – ча-са дук «аӡара» ааҩҵәаны аҟәыд инӡааишьылоит агәыла ааигәа Уахсиҭ.
Аҟанҷ амжәабаӷь ианасуа еиԥш, зегьы хыма-ԥсыма акрыфара иналагоит.
– Ҵәыцак умкуеи, Џьгәыгә? – ус аӡәы ибжьы ҩаиргоит.
– Исымкуеи аха, ишыскуа ауп исзымдыруа.
– Ишукыц!
– Анцәа улԥха ҳаҭ ҳәа акәу, егьыс акәу?
– Макьана умыццакын, анцәа улԥха ҳаҭ умҳәои!
– Ааи, ааи, ус акәхоит!
Арҭ ари азҵаара рыӡбонаҵы, ҭакәажәык ллабашьа лыҵарслыҵарсуа ашҭа дааҭалоит, абжара ааиҩылымшацкәагьы дааҭгылоит, лшьал дааҩахан, ллымҳа аарԥшны дааӡырҩуеит: иудыруазеи, иҳәҳәатәызар? Мап, ауаа рцәажәабжьқәа злалаҳауала, иҳәҳәатәӡам. Дырҩегьых ллабашьа лыҵарс-лыҵарсуа лҿаалхоит. Аҟәыдырԥареи амацақәыԥсареи рнаҩсгьы, алаапк зыцҳаз, ашхырцәаӷь ирфаз, амаҭ ашҳам зланаҵаз, иара ус зжьы зцаз рыхәышәтәра даара иазҟазоу аӡә лоуп ари. Уажәраанӡа дышԥаргәаламшәеи! Лхала илаҳаны дахьааз еиҳагьы еигәырӷьоит. Иналԥыххыланы иаразнак ачымазаҩ иахь дрыманы рҿынархоит.
– Ианба ихьи? – дҵаауеит лара, лыҵкы шьҭассы дахьнеиуа.
– Иахьа ашьыжь данааԥш, ихы шыԥҽыз ибеит ауп, – илҳәац лҳәоит Мамсыр иԥҳәыс Хьыҵкәа.
– Ихы бҳәоу?
– Ааи!
– Ишьапы цәҟьеит рҳәазшәа?
– Мап, ихоуп!
Ари еиҳа сус аруадаҩуеит лҳәарызшәа, деиԥхьхәыцаауа, аԥсык дааҭгылоит аҭакәажә, нас ҩаԥхьа лҿыналхоит.
– Уажә дышԥаҟоу? – деиҭаҵаахуеит илымҩатәны, быжьрабыжьҵәаҟа дӡырҩуа.
– Патоура имоума!..
Ачымазаҩ иаԥхьа ианнеи, иаразнак ҟәардәк налырхан, ахыԥҳәа ларгьы днатәеит, абринахыс даҽа шьаҿак цатәызҭгьы дкаҳарызшәа.
Мамсыр иҿы аҭӡамц ахь ихан. Аҭакәажә маҷк лыԥсы анааиҭалк, даанапырхахан, ахьышәҭҳәа дҩагылоит.
– Ари умбои, Катушьа дахьааз, уара, арахь ухьаҳәи! – лҳәоит иԥҳәыс, ахыза днаханы ашьшьыҳәа ижәҩа аанкыло, аха уаҳа умԥсит: акгьы иаҳаӡом.
– Биҟәаҵ, нан, ус дыҟаз... ампахьшьы ихы иақәхи, – лҳәоит аҭакәажә, лыблақәа акәкәыҳәа дырҭыхо.
Мамсыр иԥҳәыс ампахьшьы ихы иаақәылхуеит. Аҭакәажә иҵегьгьы ааигәа даанаскьоит. Ихы аганахьшәа, ибаан иҟоу алаҳа шлеиуаз иаахазшәа, ицәаакӡа иахьыҟаз аҭыԥ аҿы, зынӡа лԥынҵа адлыкшалома уҳәаратәы, лхы ларҟәӡаны днахәаԥшуеит.
– Ҳаит, иабихәац, сышԥашәыршәаз! – ҿаалҭуеит нас, арахьгьы даахьаҳәуеит. – Наҟ ампахьшьы еиҭақәҵа, – ҳәагьы нацылҵоит. – Ишәарҭоу егьимам.
– Ишԥаа?!
– Ишԥаа бымбои, ихы ахала ишьшьеит ауп!
– Ахала ишԥашьшьоз... илҳәо закәи уара ари! – ԥыҭк ыжәны иааиз, зыӡӷқәа ҟаԥшьӡа игылаз аҭахцәа руаӡәкгьы днацҵҟьоит.
– Ахала ишԥашьшьеи умбои, нан, акарпыжә бзианы ианыҟалалак ахала ишьшьо умбахьеи, убас ишьшьеит! Шәгәы иалшәмырсын, аха, Мамсыр шәа шәыхшыҩ ихшыҩым, ихшыҩ ихы иҭамӡазаргьы ауеит, – аалҳәан, – иҟаҵатәу басҳәап, нан, – Мамсыр иԥҳәыс лахь дынхьаҳәуеит, – цырак аҟара аҟәыджәла бзиа сзаабгонда... шьапкьаҿзар еиҳагьы еиӷьуп.
– Аҟәыд бҳәоу?!
– Ааи!
– Ҳаит, иабихәац, зегь ҳжәит ҳәоуп сшыҟоу, – иҳәоит зегь раԥхьа аҟәыджәра аԥшьызгаз Баӷыр, даарагьы иқьаф ыҟоуп уажәы.
– Цыракҵәҟьагьы нымхакәоу? – иааџьалшьоит Мамсыр иԥҳәыс.
– Сеидроу... ааҵәа иҭаз зегь лаҳашьҭит, аха, даба сцапи, – ишьапқәа еилаххуа иҿынеихоит. Дук аамҵыцкәа: – Избеит, избеит, – ҳәа дгәырӷьаҵәа, бжык иаҟараз ҟәыд цырак, «акан» еиқәаҵәақәа ақәыҳәҳә, иманы дааиуеит.
– Да исырбеи, – иааимылхуеит аҭакәажә, лԥынҵа аҟынӡа иҩаганы днахәаԥшуеит. – Ибзиоуп, амала, цқьа исызрыцқьеишь...
Ари «жәлар рҳақьым» алаапк зыцҳаз, ма зжьы цәҟьаз рчымазара «адиагноз» анышьақәлыргылалак, хәышәтәышьас илымоу уи ауп, ахәра аҟәыд наҿаҵаны иҿалҳәоит. Ахәра анӷьалак аҟәыд уахь иҭахоит, ажьы иалахоит. Убас лара илхәышәтәхьоу, ҟәыд-жәла хкыс иуҭаху зегьы ныҟәызго рацәаҩуп ари ақыҭан. Сара абри зҳәо суаҭәашшараҿгьы ипытҟәырӡа ҟәыд жәла бзиак ҭоуп. Ҳәашьагьы сзаҭом шаҟа гәырӷәӷәагас исымоу: иудыруеи адунеи аҿы аҟәыджәла нҵәар, сеибгазар, иаацәырсымгои!..
Бжык иаҟароу ани аҟәыд цыра аныдрыцқьа, ишеибгаз Мамсыр ихы ашьшьара илыбжьалҵан, наҟ-ааҟ ацахақәа нақәҵаны, ихы ампахьшьы акәырҟьашаны ибзианы иҿалҳәеит.
– Абас шьыжьынӡа иҟаз, ашьыжь аҿаҳәагақәа аамхны бнахәаԥшны еиҭаҿаҳәа, нас уаҳа шәаламкьысын, – абри аалҳәан, ллабҷашь кыдхны ацара лҽыназылкуеит, аха Баӷыр какалк мкыкәа бышԥаҳашьҭуеи иҳәан, «ачгьахьафацәа» рахь днеигоит. Урҭ уаҟа даара рӷьалпал цәгьан. Аҭакәажә илҳәаз анраҳа еиҳагьы ицәгьахеит рышьҭыбжь: ишԥаа, уара, Мамсыр ихы уаҩы иԥимҽӡакәа ахала ишьшьарызу?! Шьҭа ишԥаҟарҵо, зҿы ируада ршьа? Агәра ргарыма аҭакәажә хшыҩца илҳәаз? Ма иахьа ашьоура мариандаз! Анкьа зшьа зуаз ауаҩы аргама иабџьар ҭԥаа иҿынеихон. Иара аӷа дызмоугьы еиҳа ихы ихьчон. Ауаҩ ҟәыш дагьууандаз, дагьуаӷандаз ҳәа, ражәа изалазгьы уи ауп. Иахьа зшьа зуа ус изыҟаҵаӡом. Уи, гаӡак иакәымзар, згәаӷ имоу аргама диҿагылаӡом, амцхәгьы диҿаччоит, диҿагәыбзыгуеит, нас ауа-иуа, аҭахы-иҭахы зегьы леицырхырааны, згәаӷ имоу зынӡа игәы ахьымҩаӡо џьара лажәхырԥа изиуеит. Хыхьчашьа ыҟаӡам. Ацәгьа зузгьы даҿаԥиҽыртә ԥшаашьа имаӡам. Дызлеиԥшаауеи, зегь ччозар, зегь алаф рҳәозар, зегь хааӡа ицәажәозар, мамзаргьы ҿырымҭуазар!..
Мамсыр ижәлантәқәа, иҭахцәа, иуаешьара ршьа рурц азы абас мҩакы иқәлозар акәхарын, аха аҭакәажә мыжда илҳәаз зынӡа ируа иақәымшәо ӡибнаҟа имҩахнагеит...
– Ишԥаҟаҳҵари? – еизҵаауеит, атәашьа иақәымшәо, атыӷәазалқәа реиԥш еиҿаԥшуа иахьеилагылоу.
– Ишԥаҟаҳҵари шәымбои, ҳааԥшып шьыжьынӡа.
– Ааи, ааи, иуҳәаз иашоуп, ихы аҭыԥ аҿы иааир иара ҳиазҵаап, мамзар, ԥҳәыс быргк илҳәаз хаҵаны ҳтәар, сгәанала, ыҟами, даара иҽеихом!
– Ҳхы ԥызҽыз иԥаҵа далаччо...
– Уи аупеи!..
– Ак басҳәоит, – Мамсыр иԥҳәыс ихы налықәикуеит даҽаӡәы, – абри ихдырра ицәыӡаанӡа ииҳәаз ҳәа акрыбгәалашәома?
– Ииҳәеи!.. Схы ԥҽуп, схы ԥырҽит ҳәа, дыҳәҳәо дааԥшит аҟароуп.
– Бзиоуп аха, иԥызҽда ҳәа бымҵааӡеи?
– Сышԥамҵааи, уи ами раԥхьагьы сзызҵааз!
– Нас-нас?!
– Ажәак ааихәлымшәеит, иаразнак иҿы акит...
– Ҟаҳ-ҟаҳ, иаҳҳәақәо иалоухи, даара ҳусқәа ҽеиӡам! – даҽаӡәы зынӡа амца нацреиҵоит.
– Иҽеизартә, аҽеи збар исымдыркәа!
– Шьыжьынӡа ҳааԥшуама нас?
– Ҳааԥшыр акәхоит, уаҳа ишԥаҟаҳҵои...
– Ашьыжьгьы дзалымҵыр?
– Ак уасҳәоит, уара, – арҭ еицәажәоз днарыбжәаԥалоит иижәыз уажәык зынӡа излысхьоу Баӷыр, – ус ҳгыларым, клин клином вибиваетсиа рҳәоит, ихы ахьыԥҽыз еиҭаԥаҳҽып, нас дзалымҵыр сыбла шәҭажьцәа!..
Мамсыр иҭахцәа гачамкны инеиҿаԥшы-ааиҿаԥшуеит, рлакҭақәагьы даара иаацәгьахоит.
Ари гәазҭаз гәыла ҷкәынак али-ԥси рыбжьара Баӷыр ижәҩа нҭарсны наҟ ддәылигоит. Бзиа дахьӡоит!..
Ԥыҭраамҭак ҿаҳа-ҿымҭроуп. Дасу ихы имагәыхьха ихатә хәыцрақәа дрылоуп. Абас ауп ҳара акы ҳақәшәар ҳгәакьацәа рҭагылазаашьа шҳаруадаҩуа!..
– Сара иага сҳәаргьы, абри гәаӷ усуп ада, аҽакы сзазкылсуам, – ус аҭынчра ааилеигоит Џьгәыгә захьӡу абхәында, иҭаҷкәымқәагьы ааираҵәоит.
– Ус еиԥш игәаӷ зкрыдаз, абасҟак ирмаӡан ихы ԥиҽыртә?
– Акраадыруоу, уажә агәаӷкрақәа мариашәа иҟоуп...
– Ихьӡ сҳәом, аха, абри ҵыԥх бригадирра данықәдыргылаз са сыхьӡ зырымҳәазеи ҳәа ӷәӷәала згәы иалсыз аӡә дыҟами, убри иакәзар?
– Дарбан? Ҟаи, џьушьҭ, ани арцына ари аҩыза илшо дыҟоума!..
– Иуаешьара ӷәӷәоуп, изирҟаҵаз аӡәыр дудыруама!
– Уи сыздыруам аха, – иҳәоит даҽаӡәыхгьы, – ҵыԥх Чақмақаа рчараҿы аӡәи иареи ажәа еимаркхьан, убри ихгам ҳәоуп сшыҟоу...
– Бара иҳабҳәои, аӡәыр сгәаӷ имоуп ҳәа иҳәо баҳахьазма? – иԥҳәыс илазҵаауеит еиҭах.
– Усҵәҟьа акы иҳәо смаҳацызт...
– Ишԥеимҳәацыз, – лыԥҳа дналԥыххылоит, – ибгәалашәома... ма иара дыҟамзароуп, ма сара ҳәа ани зыӡбахә иҳәалоз?
Зегьы мыцхәы иаазҿлымҳахоит ари ираҳаз.
– Ус акрыбдыруазар, иаҳцәыбымӡан, абааԥсы, ҳзықәшәаз ббоит!..
– Бызҿу дарбан? – лыԥҳа дналыхәаԥшуеит лара, – ани исеиԥшу ҳәа дызҿызу?
– Аиеи.
– Ҳаи, иҟалома, џьыбшьҭ! – дааҽхырччоит.
– Уи дарбан?
– Уи абри Џьаӷьал ақыҭан зынӡа уара ухы аахҵәаны изхагылоу аӡә дыҟоуп, дубахьоума, иаргьы мыждак иоуп ҳәа иарҳәо мацара, ианиҟәамҵӡа, дсымбар ҟалом ҳәа ҵыԥх зны, уидызцалазеи, дыҟазар дыҟоуп шысҳәоз, дымцар имуит. Дахьлеиз, «уа бзиала уаабеит» ҳәа иара ихаҭа-ԥсаҭа агәашә аҿы дааиԥылеит...
– Нас-нас?! – зынӡа иааизҿлымҳахеит зегьы.
– Нас ари деилагахьан, саркьада уара ухы уара узахәаԥшуама, саркьа ыҟамкәа аҽакымкәа, зынӡа уара иуеиԥшу укәапиа уаԥхьа иаагылар ушԥаҟало!..
– Ари џьашьатәуп, ари лакәуп! – зегь неиԥхыҳәҳәоит. – Нас еибырҳәеи?
– Аҩныҟа дымҩахигеит, ԥҳәыс шамшамкгьы дизыҩнагылазаап, хшаа дроуам умҳәозар... Ауха цәык ззааира рбаӷьк лкажьны изишьит, агәылацәа идигалеит. Урҭгьы
арҭ реиԥшышьа рзымбатәбарахазаап, еицизгьы ас изеиԥшхом, шәанаџьалбеит, ҳабла иабозеи, рҳәазаап... Ари уахьынтә данаа, уара убасҵәҟьа дуеиԥшума сымҳәеи. Дсеиԥшны ҳәа ыҟоума, бан лхы лсеит, схаҭа саҵкысгьы иара дсеиԥшуп, иоура-иҭбаара, итәашьа-игылашьа, даже иҩыжәшьаҵәҟьагьы аҩыжәшьа ахаҭа-ԥсаҭа имҳәеи!.. Нас уи узамеигәырӷьои, аешьа дурҳаит, еиӷьу иарбан, улахь зеиқәуи сымҳәеи! Сылахь абеиқәым, ҳаӷоу иеиԥш зеиԥшыҵәҟьоу адунеи дицқәнагалааит, шьҭа исыԥсыхәои, сыԥсҭазаара хаарас иаҵои ҳәа игәы кажь, ихы кажь ацәажәара дналагеит, аха исымуит, иуҳәо закәызеи, аӡәы иаҳаргьы, сымҳәеи! Ԥыҭрак ашьҭахь уеиҭацароуп, сымҳәеи, схамыждарақә!
– Ы-ы? Дцама? Иҟалеи? – дырҩегьых инеиԥхыҳәҳәоит зегьы.
– Дцеит, санаауа иаргьы даазгоит, иҳәеит... Иааир излеиҩыздыраарызеи хса ҳәа сшыԥшыз, ауха ихала даакылсит, аха абна нҭыҵ иҟоу ҳнышәынҭрақәа ирхагылоу аҳаҭгәынқәа акыр рызҳәозар иаргьы иҳәартә...
– Ихьи, дашьызма?!
– Ижәынгьы дыҟан, аха ижәны даныҟоу уажә дызбазма, уи акәӡам, хьаа ӷәӷәак иман!..
– Ибеимҳәаӡеи ихьыз?
– Ахаҳә еиԥш еиқәшәы иҟаз ауха исеиҳәахуааз, адырҩаҽны даныԥсасиқәа ауп маҷ-саҷқәак анеилыскаа.
– Џьашьатәуп уара ари!
– Нас?!
– Иҟалеи зиҳәа?!
– Егьи, иҟалаз уи акәзаап, ари са стәы даннеи, егьи, са стәык иеиԥшу адунеи зымбаз, дырҩегьых цәык ззааира шәи-шәи арбаӷьк лкажьны ишьызаап, агәылацәа идигалеит, аҽакит... Ижәуа-ифо иштәаз, ԥыҭкгьы рқьаф ҟарҵахьан еиԥш, ари са стәы, шәара шәашьа бзиахә, усгьы ишыжәдыруа зны-зынла гаӡа лафқәак иамхаҳәалоит, еи гәышьа, абри уареи сареи ҳаиԥшра саб иакәзар ҟалап изхароу иҳәан дааччазаап. Егьи мыждак иоуп усгьы, уаб иакәым, аха саб иоуп иҳәазаап. Уаб иакәым, саб иакәым ҳәа абри шынеимарк-ааимаркуаз, даара иакәым еибырҳәазаап, ма уара, ма сара ҳәа иагьеиқәмақарзаап!
– Ҳаупаа, абар уара «ашьаҭа ахьыҟоу!..
– Нас уара!
– Иумаҳара егьыҟам!
– Ианбаҟалеи абри?!
– Ианбатәиу, џьушьҭ, ҵыԥхтәи усуп зыӡбахә шәасҳәо!
– Ҵыԥх, ҵыԥхцәа ҳәа амахума, агәаӷ гәаӷуп, ибаауам, иԥсуам!..
– Всиож таки, аорганаа ирзыцҳатәуп, – ииҳәац еиҭеиҳәоит абхәа.
– Аа, исгәалашәаз, – далашыҩкӡаны лажәабжь еиҭанацылҵоит Мамсыр иԥҳәыс. – Убри ашьҭахь, ари са стәы иеиԥшу убас иарҳәазаап, знык-ҩынтә иара даныҟамыз иақәыршәаны, иара иеиԥшу сгаӡҳәыџь дара рҿы днеихьоушәа. Уи иара иакәу сара сакәу злажәдыри ҳәа азныказ дырҿаԥазаап, еимҳәашьала уара шуакәмыз, иара ихаҭа шиакәыз аадырит, рҳәазаап. Уи иахҟьаны иԥҳәыси иареигьы ҳаӷеимшхарыла аҭыӡшәақәагьы рылибахызаап!.. Ари мцахәыцәа уҟаҵәҟьазма ҳәа сиазҵаан, беилагоума иҳәан, аҽшьра иақәикит. Егьи амақарра даҟәыҵуамызт...
– Ак шәасҳәоит, уара, зхы ԥҽны иҳамҵоу дарбану нас?!
– Ишԥа, уара, Мамсыр иами?
– Уажә ари излалҳәо ала, Мамсыр шиакәу точно иаадыруоу?!
– Шәеивысма уара? – дыҳәҳәоит аҭахцәа руаӡәк. – Шәҿы иҭаҳалак шәымҳәалан!
– Уеивысыргьы ҟалоит ари аиԥш аус аҿы!..
– Ҳаупаа, иаҳзыҟалеит, аха иаҳзыҟалаз закәызеи!
Ус Баӷыр деиҭааҩнаххуеит.
– Аҟәыд ааҳгеит, зегь ҭаҳԥсома? – Мамсыр иԥҳәыс дналазҵаауеит.
– Уаагылшь, уара, аҟәыд аҿы ҳаҟоума! – инаиҵаҟьоит.
– Иҭаԥса, иҭаԥса, зегь ҭашәыԥса, – инаишьҭалҳәоит лара.
– Ак басҳәоит, иаха зеиԥшааны дааи иара?
– Иаха амра аԥсы шҭаз дааит ааразы, аха ҵхыбжьон ашә аӡә дасын, ари заа дмаахьази, мшәан, деиҭацахьазма, иахьца имааз ҳәа снеины ашә аасыртит.
– Нас-нас?! – инеиԥхыҳәҳәоит. – Алакә лҳәоит уара ари!
– Нас закәи, иара дааҩналеит!
– Иара дарбан?!
– Иара дарбахын!..
– Иара Мамсыру?!
– Ааи!
– Иара дышьҭалахьан бымҳәеи?!
– Цқьа бихәаԥшыма?!
Илҳәо лҿашәом.
– Анцәа иныс зынӡа ҳкәакәылах шықәышәхуа! – иҭаҷкәым раҵәаны игәы адыжәҳәа дыҩҭасуеит абхәында еиҳабы Џьгәыгә.
Зегь еижәибаҵаны Мамсыр хлаҳәада дзыҩнаиоу ауаҭах рҽыныҩнарыжьуеит, аӡәи-аӡәи еигәҭасуа, иара иакәу иакәму ҳәа игачамкны ихәаԥшуа.
Абар шьҭа хаха-хымшуп апылҳаҭ ззыҟалаз арҭ аиҟарауаа, ирҳәо-ируа иақәымшәо, зхы ԥҽны ирымҵоу дырзымдыруа, ҩык инахәо, ҟәыдк инацҳауа, русқәа зегь кажьны, ихырқәақәо уа идтәалоижьҭеи. Иаргьы лассы иалҵуа иакәӡам, далҵыргьы иҟало здырхуада!..
Дамеи Шьнаҟәба идыруан аӷа итанкқәеи ибзарбзанқәеи рымаӡа – хықәкык рымаӡамкәаны ианҭдырҟьоз, уаҩ дахьыҟамыз хәык иаҿаҳауан аснариадқәа, мамзаргьы хәыҵарак ихәыҵаҳауан, абжьы хәыҵагәаны иахьҭаԥыххаашаз. Уеизгьы Дамеи ибахьан ҳаибашьцәа аԥсыҭбарақәагьы ишзырцәымцоз, аӷа иҭырҟьамҭақәа есымша ишымбыруаз, ааха ӷәӷәақәа шрырҭоз.
Аҳабла «Ануаа рхәы» зыхьӡыз аӷацәа ирымпыҵаркит Дамеи ахәра ӷәӷәа аниоуз аҽны. Изықәҵааз асы амра иарԥсасиуашәа иаҿын. Асы дылхны атрактор дақәырҵеит Дамеи дызбаз. Уи дыԥ-дыԥ зыхго иалагахьаз атрактор ахәцәа аманы арратә хәышәтәырҭа ашҟа ицон. Дамеи дышьҭызхыз уажәшьҭа ирдырит Ануаа рхәы аӷацәа ирырымҭарц реибашьраан иҟалаз хҭыск, дара уажәраанӡа еилкааны ирымамыз, Дамеи ихҟьаз акы шакәыз. Иара атрактор данақәырҵоз даацәажәеит:
– Абна, абахә хәыҷы ашьапы ихәыҵараны иахьыҟаз ишҭатәаз срыниеит гәыԥҩык ҳаӷацәа, ирыласыжьит! Иԥыххаагьы иеиласҵеит!
Алҩа зықәчыз ҳәа ззырҳәаз аҭыԥаҿ иҟалаз еилыркааит аамҭала ихьаҵыз ҳаибашьцәа. Урҭ ирдыруан Дамеи иҟазшьа – дцон имацара иҽынаӡааӡо аӷа итыл ахь. Цәгьарас иҟоу зегьы рзааганы дхынҳәуан, иахьтәоу-иахьгылоу зегьы еилкааны даауан, имч ахьақәхоз ибар, драҩсуамызт, инихуан.
– Ануаа рхәы рымпыҵхтәуп, абааԥсқәа! – абасгьы ибжьы раҳаит атрактор андәықәлоз, адық-дықбжьы иалҩны.
Ҳаибашьцәа Дамеи «Ақәыџьма заҵәы» ҳәа ишьҭан, шамахамзар, агәыԥ дрылҟьаны акәын дшеибашьуаз. Ԥшыхәрагьы дзаҵәны аӷа итыл ахь ацарақәа идыруан, апартизантә қәыларақәа ҟаиҵон. Аӡырлашә еиԥш днаҵәи-ааҵәиуа абнақәа иҽынарыҭо, ачықьрақәа днарцәыҵагыло, асаҿы ишьҭа ырӡуа акәын дышныҟәоз. Аӷацәа данырзааигәахалак, дқәыџьмахон. Аӷацәа ргәыԥк ахьибоз ахьшьыцбеиԥш дырхаҵәины алимонкақәеи агранатақәеи рылеиҵон. Џьара-џьара аԥсаса ахьҳәуа ақәыџьма рылагьежьны, аԥхасҭа ҟаҵаны ианцо еиԥш, мацәысеимҟьарак аҩныҵҟала еимырбӷьыжәааны, заа икылиԥшыхәаауаз акомандауаа аԥырхны, днарылҟьаны дцон ԥырхагак имоуӡакәаны. Убас ихалазаҵәыкла иеибашьышьа ихьыӡнаҵеит «Ақәыџьма заҵәы». Аха аҵыхәтәаны иззеибашьуаз аҭыԥ аӷацәа рымпыҵхразы ианықәԥоз, «Ақәыџьма заҵәы» ихала дзыниаз ақырҭуа гвардиаа рыԥсшьара аамҭак азы ргәыԥ зыхьчоз рахьтә аӡәы ихымҭа иамԥыхьашәеит ишьапы.
Арратә хәышәтәырҭаҿы дахьышьҭаз дԥырԥыруа дихагьежьуа имаҵ луан амедеҳәшьа Мариана захьӡыз. Уи, лара лусура аамҭа даналгалак, аҩныҟа дцаны, ихәы ҟаҵаны изаалгон. Шьыжьымҭанк ихәы ааганы данца ашьҭахь такәы ааҵхьан еиԥш, еихаҷамаҷала иеибыҭаны иашьыкьҵас иҟаҵаз акы ааганы иаԥхьа ҟәардәык инықәлыргылеит, иара иџьашьангьы днахәаԥшит.
– Ари закәи, Мариана?
– Саб иузааиҭит, – лҳәеит Мариана, дшахыҽхәозгьы аалныԥшит. – Иара иаха инапала иеибиҭаз ауп. Гәдоуҭа абжьы дазыӡырҩуеит есыҽны. Аха уара иузааиҭиит, дырзыӡырҩлааит Гәдоуҭантәи иаанаго ажәабжьқәа, иҳәеит. Иара, уахь аус ахьиуа ар рхәыҟаҵарҭаҿы абри аҩыза репродукторра зуа еибыҭаны ирымазаап, уа дазыӡырҩуеит.
Иблақәа ааихаччеит Дамеи. Мариана лаб Мақьҭаҭ ҳаҭыр сықәиҵозаап. Ашкол санҭаз уа саннеилозгьы «Хьӡыбзиа дааит» ҳәа, дсеигәырӷьон – гәаныла игәалаиршәон аиарҭаҿы дахьхықәтәалаз.
– Иҭабуп ҳәа узааицҳаит «Хьӡыбзиа» ҳәа, сызиаҳәа.
Дамеи иқыҭан ԥшь-класск данрылга, ианшьцәа Хагәриаа рахь дганы ашкол дҭарҵеит иани иаби. Шықәсқәак рышьҭахь ҷкәынс дҟарҵарцгьы рыӡбеит. Ус рҭаххеит
ианшьцәа ӡӷабымзар ҵеи дахьрымамыз азын. Аха иани иаби иргәамԥхеит. Аҩны данааилак иашьеиҵби иареи мчыла иааимыхны акәын ианшьцәа рахь дышдәықәырҵоз. Ашкол даналга мышкгьы даанымҿасӡакәаны аҩныҟа дааит. Дара Хагәриаагьы гәалсыс иҟарымҵаӡеит ҷкәынс иҟаҵара аус акгьы ахьалымҵыз – аҵеи изыԥшын усҟан, аԥшәмаԥҳәыс лцәалтәымкәа дыҟан.
Аҩныҟа данаагьы акыр шықәса зыҟны дыҟаз рахь лассы-лассы дцалон. Амала дара – ианшьцәа, иҟазшьала ахазхатәра шилаз гәарҭахьан. Иҩызцәагьы иаҽԥнырҳәо иалагахьан. Аха зны хәылԥазык зыҟны дыҟаз ача ааихәарц дахьырышьҭыз, ихы кылчааны дааит. Дышнеиуаз, изымдыруаз ҩыџьа аҷкәынцәа класск аҟны ицтәаз аҷкәын ишиеисуаз ибеит. Ицтәазгьы иаргьы раҵкыс иеиҳақәан дара. Ицтәаз даҵахошәа аниба, дымԥшӡакәаны, рҩыџьагьы ирыхәҭаз рыҭаны даарымихит. Иахьцозынтәи идыршәыз ахаҳә ауп ихы кылзырчааз. Убас аҽа еисрак аҟынгьы ицтәаз аиааира диргеит. Уинахыс аҽԥныҳәа иҭара иаҟәыҵит, игәыҭбаара еилыркааит, ԥыҭрак дрымбаргьы даагәхьаарго дҟалеит.
Лассы-лассы аурокқәа еицырҵарц Марианараахь даалон. Мариана аматематика ибзианы илҵон, иара урҭ рҟны еиҳа дыԥсыҽын азы рыдҵақәа еицыҟарҵон. Ашкол даналгагьы ианшьцәа рахь даацыԥхьаӡа Марианеи иареи еибабон. Ишнеинеиуаз асалам шәҟәқәа рыбжьысуа иалагеит. Иара, Аҟәа ауниверситет данҭалоз, лара амедицинатә ҵараиурҭа дҭалеит. Даналга нахыс лықалақь Тҟәарчалтәи ахәышәтәырҭаҿы медеҳәшьас аус луан. Аибашьра аныҟалаз Дамеи Аҟәа ауниверситет далганы иара уа, лаборантс аусура далагахьан.
Иҩызцәа «иҟазшьа ҷыда» ҳәа ирԥхьаӡоз ахазхатәра аниныруаз ыҟан. Аус аниуаз иуан, абжьааԥны абна иланагалаз алашәарыца еиԥш, ақалақь еимирҟьон. Усҟан, адгьыл иҵыҵуаз ашышкамс реиԥш, ипылы-пылуа Аҟәа иҟазгьы Егры нырцәынтәи иаауазгьы ақырҭцәеи, агырцәеи, ашәанцәеи аԥсуаа ирҿагыланы иҟарҵақәоз аилаҩеиласрақәа игәы ԥыржәон. Иааибақәахьази уҳәарауазеи: абаӷәаза ааигәара адәаҟны еизаны аԥсуаа аҳәынҵәа анрықәырҭәоз, абыржәы дахьышьҭаз арратә хәышәтәырҭа
аҟынгьы ибла иаахгылалон, убри адәаҿтәи реизарак аан, зызшьапык змамыз ақырҭуа фашизм ахаҭарнакык изшьапык ала адырдхеиԥш дхагьежьуа, амаҭ еиԥш дҵәии-ҵәииуа даныкәашоз; атеатр аҿаԥхьа амшын иааҭыргаз акалмаҳақәа реиԥш, ргәышҵақәа ҩарханы, икахәхәа-кахәхәа иеиваианы Аԥсуа университет ҟамлааит ҳәа, амлашьра анымҩаԥыргоз; афашист еиҿкаарақәа имҩаԥыргоз ирыхҟьаны Қарҭ иҟалаз аԥсыҭбарақәа рзы абаҟа Аҟәа идыргыларц ианалагаз; Қырҭтәылантәи астудентцәа ааны амшын аԥшаҳәаҿы, ҳадгьыл ауп ҳәа рыхқәа ларҟәны анышә ангәыдыркылоз уҳәа шаҟа.
Абарҭгьы иҟарҵоз егьырҭ ахлымӡаахқәагьы изымчҳауа аҟынӡа днеиуан. Хакәыла дрыжәларц иҽаназикуаз рацәан, аха иҩызцәа дааныркылон, идыруамызт. Уахь даннеиуаз есымша иҩызцәақәак ицын. Ақалақь имала даналалоз иибоз еиҳагьы даргәаауан, аха «ауаҩ бзиа ичҳара дууп» ҳәа, хакәыла дрыжәымлакәа мчыла иҽааникылон. Дрыхәаԥшуан иидыруаз ақырҭцәагьы, еиҳаракгьы Қырҭтәылантәи иааны ақыҭанхамҩатә институт иҭақәаз рахьтә аламыс рымоуп ҳәа иидырқәоз. Урҭгьы уажәы «аџьнышқәа ирыланхаз дыџьнышхоит», ҳәа ақырҭуа фашизм ишатәнатәыз ибон. Урҭ зыфҩы хааны анҵра зыцәмаҷхаз ашәҭқәа реиԥш иԥхьаӡон, ибанык даанымхо аҟны днеит.
Зегьы неизеизыкәкәаны ауп ичҳара шхыжжыз зны. Қарҭ февраль азы иҟалаз атрагедиа иахәланаԥсаз рбаҟа Аҟәа ақалақь агәҭа аргылара ргәы иахьҭаркыз дақәшәеит (уи абаҟа араҟа аргылара изалагаз араҟа ақырҭуа дгьылуп ҳәа аларҳәарц акәын). Аԥсуаа ирзымчҳакәа абаҟа ргылара зҽазызкыз ирыкәшаны игылан, уажәы-уашьҭан ирықәланы изҿыз рус ахырбгаразы. Дамеи дахьгылаз еиҳа-еиҳа иԥсы еилахәон. Ашьҭахь зныкҟьара акәхеит «асасцәа еиқәаҵәақәа» рылагьежьра. Зыԥсы ыфо игылаз егьырҭ аԥсуаагьы уаҳа рыҽрызнымкылаӡеит, Дамеигьы даргьы урҭ ықәцаны икарцеит.
Иеидихәыцлоз зегьы инырны ауп аибашьра анҵысыҵәҟьа иҽааибыҭаны дзыҩназ иуада дшындәылҟьаз. Мариана лызхәыцрагьы дзахьымӡеит. Дышзахәоз Ацҳа ҟаԥшь аҟны днеит, наҟ-ааҟ иахьеиларҵоз днарылалеит. Аӡәы дшаҟьшаҟьо, ихы ахьигара имоуа, иахьеиларҵо анеирагьы изымгәыӷьуа, наҟ рԥырҵрагьы измырҽеиуа дыбжьажьон, дгәаҟуан уи Дамеи дангәеиҭаз. Автомат шикызгьы ибит. «Автомат аиуразы агәаҟра ыҟоуп, арахь, ари автомат хәарҭак ҟанамҵо инхеит» ҟаиҵеит.
– Иухьи, узыниеи, уавтомат апатронаҭра ҭацәума? – автомат зкыз днеиҿаххит.
– Сызхысӡом, аҵысҵәҟьа сымшьыц, абџьар ахьыскугьы сацәшәоит, башаӡа Гәдоуҭа аҳәаахьчацәа иртәу абџьаршьҭаҵарҭахь ицоз аԥсуаа срыццан, абџьар аазгеит, – ибжьы қачқачон уи.
Абри иҳәонаҵы Дамеи иарӷьанап автомат амҟәыҵанакхьан.
– Узеибашьӡом, ус ами?
– Абџьар ахьҭҟьо сызнеиӡом, – абригь аниҳәоз автомат имԥаан днаскьахьан Дамеи. Уи убас иавтоматхеит, аибашьра зегьы ахганы, кьыс амаӡамкәаны амилициаа рхы иадырхәоит уажәы.
Дамеи абри аиарҭаҟны дахьхықәтәалаз, ихҭысқәахьоу зегьы ихәыцраҟны еишьҭагыла изаауан. Мариана лхалаҭа шкәакәа аалшәылхын, акәакь аҟны иаахаҩҩалашәа икҿагылаз аихатәы маҭәахшьырҭаҿы инхылшьит. Уи апалата хәыҷы аҟны уаҳа уаҩ дышьҭаӡамызт, акы дналырцҳаргьы лҭаххеит.
Дамеи данырхә ашьҭахь ишигхахьазгьы ихаҿы гьежь уамак ианымԥшыцызт. Икыҷыразу, иӡамҩақәа рҟны цәаҳәассақәак рышьҭа анын. Илахь ааимарџахәшәа иҟаҵаны дантәанхала, иџьымшь самсалқәа џыԥхь-џыԥхьӡа рҽышьҭырхит. Ихахәеиқәаҵәа маҷк иеилаԥаҭашәа иҟаз харабӷьара илахь ҟьаҟьа иаҿаԥсан. Игәчама аҟьаҟьареи имахәар ҭҭәаақәеи ичымазара иазеиҵамкӡеит. Ибла еиқәарақәа ирҭыԥшуан хәыцра ҵаулақәак игәаҵа ҿкаауа хакәха ишизааиуаз.
Мариана лхалаҭа кнаҳаны даныхынҳә, дааҭгыланы днеизыԥшит. Ихәыз ишьапы ахыза ицәыҵганы иқәын, ирҵысыргьы ауан уажәшьҭа, дыхныҟәаргьы. Иҷаз абаҩ ахьаа тәахьан. Лара, аиԥылара рыманы иааигәа дааизшәа лхаҿы лхалырччон. Уеизгьы илныԥшуан дшааԥсаз, ацәа шлыгыз, ацәаха лмоуӡеит иаха, ахәцәа ҿыцқәа аанагеит. Агәалаҟазаара аалҿықәҳәҳәит амза рхалашо, ԥхны
аамҭак азы хәылԥазык Аалӡга аӡиас ахықәан ианеиԥылаз еиԥш. Усҟан, ахьхьа-хьхьаҳәа иара абызшәала ицәажәо ииасуаз Аалӡга абжьы мацара акәын ираҳауаз ражәақәа рыбжьара. Уажәы, Тҟәарчал инаркны Очамчыра амшын иахьналалонӡа ақырҭуа фашизм ахаабыцуеит, ашҳам ахьынҳалоуп, уи аӡиас ааигәа ԥсуа зхыло дызнеиӡом.
Мариана лхаҿы анылхаччоз, лыбла ааԥсақәа раз-разӡа иара иахь инаԥшуан. Лхаҿы шкәакәеи, лыхәда ҵҟәашааи, лыџьымшь еиқәарақәеи, лхахәы еиқәаҵәеи, лӡара еихатыри лоура ианаала-нышәаны иазшан. Абас рыхцәқәагьы еиқәараны, рхаҿқәа харгьежьааӡа, роурақәа бжьаратәны рыҟазаашьақәа роуп Дамеии лареи ианқәыԥшқәаз иеизааигәазтәыз.
– Сарԥыс, узырхәыццәои? – икаруаҭ днадгылан, ихахәы ажәпара лнацәкьарақәа налалкит.
– Сҭыԥҳа? – иҳәеит иара иаарццакны ихәыцра даалҟьашәа, лыҩнапыкгьы аанкыланы лнапгәышҵақәа наҟ-ааҟ иӡамҩақәа инарыдиҵеит.
– Ҳәараҭахума?.. – лҳәан, лажәа уа иаанылкылеит Мариана, иблақәа дырхыԥшыло.
– Сҭыԥҳа! – ибжьы ақьынцыцра аныԥшуан уажәы, – ибҳәарц ибҭахыз нагӡа.
– Аԥҳәыс лхаҵа изы «саҳ» лҳәар, ахаҵа иԥҳәыс лзы «саҳкәажә» иҳәоит, сара «сарԥыс» анысҳәа «сҭыԥҳа» уҳәеит, ус ами? – лбжьы хаакәакәараӡа илымҳа иҭаҩит.
Арҭ реицәажәара ихәыцра иалхра акәын изызкыз.
– Акы унацҳа, – лҳәеит нас, ихәы ааганы иаԥхьа аҟәардә инықәыргыло.
Абжьааԥны аҵкыс ирццакны акрифеит, аха ихәы нықәҳаҳа имфаӡеит.
– Исырҵа! – илаԥш лаб изааиҭиз аибыҭа инақәикит.
Мариана дазыццакны аибыҭа аалырхиеит. «Ицәажәоит Гәдоуҭа, – абжьы ааҭыҩит, – Тамшь ақыҭан, Ануаа рхәы аамҭала еиҭа аӷа инапахьы ииасит... – ирцәеит иара дазгәааны.
Ажәа мҳәаӡакәаны днеиҿаԥшит Мариана, изурцәеи аанарго.
Ануаа рхәы ҳара ҳтәқәа рнапахьы аагаразы данықәԥоз ауп Дамеи ишьапы ӷәӷәала ианырхәыз. Дызхыԥхьаӡалаз
агәыԥ ажәылара рҽазыҟарҵо ианалага, иара иааикәыршаны бџьарла иҽеибиҭеит.
– Ддәықәлеит «Ақәыџьма заҵәы», – иааибырҳәақәеит.
– Сдәықәлеит! – иҳәеит иара, еснагь данцалоз еиԥш, ибжьы ааларҟәны, иҿагьынеихеит.
Агәыԥ аҿтәи аибашьцәа аӷа иҿагылара рҽаназдырхиоз аԥшыхәыҩцәа иреиҳәон дышцоз, абжьааԥны ирамҳәаӡакәаны дныҵаба дцалон.  ҳәагьы ишьҭан игәыԥаа, аԥсышәала аҵкыс ус иаҵаҳәҳәар еиҳа еиӷьашьаны. Ҳаӷацәа иӡбахә раҳахьан, аха Дамеи Шьнаҟәба ҳәа акәӡамызт дшырдыруаз «Ақәыџьма заҵәы» ҳәагьы аҳәара рцәуадаҩын, рыбзқәа ҟәӡомызт азы  аҳәара еиҳа ирзымариан. Иаҵаҳәҳәангьы ирҳәон, ишицәшәозгьы рбжьы ианыԥшуан.
Дамеи акыр днаскьеит дызхыԥхьаӡалаз агәыԥ аҟынтәи. Дышиашазгьы дцаӡомызт, днавала-аавало дыԥшыхәуа днеиуан. Ибеит ақырҭуа гвардиаа рацәаҩны иахьтәаз. Урҭ ахьчаратә қәкы акәын ирымаз – ирымпыҵархалаз «Ануаа рхәы» рцәымцарц азы.
Убри азы акәын аӡәгьы дазмырхакәаны хҩык аҷаԥшьаҩцәа нархыкәша-аархыкәшо агәҽанызаара зрымаз. Урҭ аԥырымхыкәаны итҟәацуа абџьарқәа рылажьра иҽазимкит азныказы. Дара иааԥымҵәаӡакәаны инеивыс-ааивысуа ар ирхыкәшон, итҟәацуаз рылаижьыр ишьра иахьӡар ауан.
«Иҟаҵатәузеи?» – дааҭгыланы дхәыцит. Акы ӡбатәын, мамзар ақырҭуа гвардиаа зларацәаҩыз ала, насгьы абџьар хкқәа рыла инамцхәынгьы излеиқәшәаны иибаз ала, Ануаа рхәы рымпыҵхра ҳара ҳтәқәа ирцәуадаҩхон. Ус анакәха, агәаӷьра ӷәӷәа аарԥштәын. «Ма сара, ма дара!» – иӡбеит Дамеи. Абџьарла деибыҭоуп, аха амҵәыжәҩа умоуп ҳәа изхәарҭои аԥрырҭа умамзар, – рыҷаԥшьаҩцәа имҩа иаԥырагыланы ибон. «Акәтаӷь ԥымҽкәа, агәы узагәылхуам, ара итәоу агвардиаа нымхкәаны Ануаа рхәы ҳазгом!» – иҳәеит гәаныла. Аҷаԥшьаҩцәа ахҩыкгьы автоматла дреихсны, агранатақәа еишьҭарххны идәықәиҵеит рыгәҭахьы. Хыла-гәылагьы еилалеит агвардиаа, рџьаԥҳангьы уаҟа итҟәацқәеит. Арыцҳара ду рзыҟалеит. Аҷаԥшьаҩцәа ҩыџьа ихымҭа иагеит, ахԥатәи иқәымшәаӡеит, икылкааны дхысит Дамеи иахь. Дамеи изшьапык хәны дынкаҳаит.
Ихысыз дышзахәоз иара иахь иҿааихеит дыԥсыз џьшьа иабџьар ихихырц. Дамеи иавтомат залпла иааиуаз иахь аҿынаирхеит. Иааиуаз уаҟа иҽааиҵихит. Абри ахҭыс акәын иҟалаз Дамеи данырхә атрактор данақәырҵоз зыӡбахә реиҳәаз. Идәықәлаз Дамеи дызхыԥхьаӡалаз ҳар ргәыԥ, зыԥсы ҭаны Дамеи иқәылараҿы иаанхаз ақырҭуа гвардиаа рҳәынҷеит, ирытҟәеит, Ануаа рхәы иалалангьы рҿынархеит.
– Еиҭа иаҳцәыргазаап Ануаа рхәы, – Мариана лахь дынхьаԥшит илахь ааиқәҵаны Дамеи.
Афронтқәа рҟны иахьа иааҟалоз уаха иаҳауан Гәдоуҭантәи, ивара иқәгылаз аибыҭа ала. Игәахы еиҟәыҷҷон аибашьраҿы Амраҭашәарахьтәии Амрагыларахьтәии афронтқәа рҟны ҳаибашьцәа ироуаз ааха ӷәӷәақәа ртәы аниаҳалак, агәырӷьара наиҿықәлашон риааирақәа рыӡбахә анааҩуаз. Иҿаԥшыларала илдыруан афронтқәа рҟны аҭагылазаашьақәа рыҽшырыԥсахуаз.
Мариана ԥыҭрак днаиацәажәарц данааҩналалоз еиԥш, апалата ашә анаалырт, иаԥхьа иқәгылаз аибыҭа ааҿирцәааит. Лара лхалаҭа шкәакәа аалшәхырҵәрааны иахькналҳалоз инкналҳан, днеиҿаԥшит илдыруаз иҟазшьақәа рыла дыҭҵаауа. Абас даныҩналалоз игәалҭахьан илақәа хааӡа ишааҟалоз, лааирала гәахәарак шилҭоз. Уажәы илакҭақәа даҽакны илбеит. Ӡны иааҭылашьцаауан, нас иааҭылашаауан. Ииарҭа дылатәан ишьапқәа адашьма иқәыргыланы.
– Мариана! – иҳәеит дагьыҩагыло, аԥенџьыр ахь дыԥшуа. – Амш каххаа иҟоушәа збоит,ус аума?
– «Сҭыԥҳа» уҳәалон саныныҩналалак, уажәы «Мариана» уҳәоит, ари акы иазҳәоуп, сарԥыс, ус аума? – изҵаара аҭак зҵаарала иҟалҵеит.
– Ааи, ааи! – иҳәеит, нас инациҵеит. – Сцыркьӡом сара уажәшьҭа. «Абри азы акәхап илақәа зҭылашааз, ианҭылашьцаауа зыхҟьарызеишь?»
– Ак сцәуӡошәа збоит.
– Абни исанаҳәаз ауп ибцәыҵәахны исымоу, – аибыҭа инапы нақәикит.
Зҵаарала днеизыԥшит Мариана.
– Ануаа рхәы уажәшьҭа уаҩы ирҭомзаап, наӡаӡа ҳәа, ҳара ҳтәқәа иргеит.
Уажәы аибашьра ӷәӷәа цоит Тамшь, Гәдоуҭантәи ҳар уа иӡхыҵзаап.
«Ҳар ахьӡхыҵыз деигәырӷьеит» – лгәахәт, аха уи алацәажәаха лымҭакәаны, ажәжәаҳәа аҽеилаҳәара далагеит, ихы иаҵаҵаны имаз имаҭәақәа ааҵх-ааҵхуа.
– Сара сцоит, Мариана! – иҳәеит иҽеилаҳәо, уажәгьы «Сҭыԥҳа» мҳәакәаны, – афронт ахь Тамшьҟа исыԥхьеит.
– Аибыҭа ала иуԥхьама? – иџьалшьазу илцәымӷхазу лцәеилахәаны, илҳәо-илуа дақәымшәо даанхеит Мариана.
– Мап, Сыԥсадгьыл сыԥхьеит Анцәа ила, Мариана! – «Мариана» аниҳәоз ибжьы нақәирӷәӷәеит.
Амш каххаазу, асырҳәы леиуазу изеиԥшын Дамеи, хакәылатәи аибашьра данналагыла. Алыцәҳа ирылашәаз рылҵшьа ада акгьы дышзазымхәыцуа акәын усҟан ақәылацәа ныхны ԥхьацарада акгьы дышзазымхәыцуаз. Аҳәа ццышә иаҩызаз иеибашьыга аихалыхҿҟьаҟьа авивиҳәа имҩанҵо дшыгьежьыхынҳәуаз, иаԥхьаҟа мҩапак днаныԥшылеит. Аха уи амҩа еимаҳацыԥхьаӡа иеихаԥсыхә мҩаниҵалар акәын.
Убасҟан, ҳаибашьцәа акыр драԥҟьаны ҳаӷацәа рыгәҭахьы днаскьахьан. Ишьҭахьҟа иныжьын ҳара ҳтәқәа. Урҭ ишьҭагыланы иааиуазу-имааиуазу ҳәа азхәыцха имаӡамызт. Иара драԥҟьаны аӷа дырхәа дахьцоз, дара еиҳагьы рыгәқәа рхаҵаны ижәылон. Дышшәарҭаз рбон «Ақәыџьма заҵәы» ҳәа зыӡбахә раҳахьаз Дамеи ицәаара иахьынахьыԥшуаз.
Гәдоуҭантәи Тамшь иӡхыҵыз ҳари Амрагыларатәи афронт аҟынтәи урҭ зҽырԥызшьыз ҳари рҽеимаданы, абжьасқәа ирҩызаха аӷа ижәлон, ԥхьаҟа ишцацгьы ицон. Арыӷьарахь ала Очамчыреи Аҟәеи еимаздоз амҩаду аӷа импыҵхуа инеиуаз ҳар ргәыԥк, қәыџьмаҵас ақырҭуа гвардиаа ирылаланы изыцҟьоз Дамеи инеизааигәахеит. Урҭ ирылан Дамеи дырхәаанӡа дызхыԥхьаӡалаз агәыԥаагьы. Дагьырдырит.
– Ақәыџьма заҵәы! Ҳқәыџьма заҵәы! – даашьҭԥааны аҳауа далаҵо рыбжьқәа дыргон, кьыс имоуӡакәаны дшалҵыз анырба.
Амш ахәылбыҽхара инеихьан. Анатолиатәи ашьха рыԥхрақәеи амшыни рыбжьара ишьҭаз ақалақь Самсун аԥшӡара иацҵо еилаџьуџьууа иаацәырҵхьан зқьыла афымца лашарақәа. Иаха аахыс аагыларҭас иҳамаз асасааирҭа «Кафкасиа» ҳаадәылҵны, ақалақь иалсны ицоз амҩаду иаваршәны, амшын ахықә ала инашьҭыз шьапыламҩа ианыршәланы ҳҿынаҳхеит сҩыза Дауҭи сареи. Уи ауха ақалақь Аспорттә хан хада аҟны, мызк аахыс ари атәылаҟны имҩаԥыргоз агастрольқәа хыркәшо, аҵыхәтәантәи аконцерт мҩаԥысраны иҟан Аԥснынтәи инеиз жәлар рышәаҳәареи рыкәашареи рансамбль иалаз артистцәа. Аконцерт иалахәыз ҳреиуамызт сҩызеи сареи, аха иҟан уи алагаранӡа даҽа сааҭки бжаки шыбжьазгьы, рацәак инаскьагамыз уи ахан ахь иҳаханы ҳназгоз, ҳгәы зырхыҭхыҭуаз...
Ҳазлаԥшуаз ақалақь инеизакны акыр ишыцқьазгьы, абжьааԥны уаҩы илаԥш иҵамшәарыз уи иалаԥсаз агәам-самқәа ԥшааны, еиларгьежь-еилархынҳәуа, џьара иаашьҭхны даҽаџьара еимырбӷьыжәаа инкаԥсо, ҭыԥ рынаҭомызт аҭыԥантәи ауаа «сибириатәи» ҳәа, изышьҭоу Урыстәыла аганахь шыҟаз ала иасуаз акыр иҿыхьшәашәаз аԥша. Аҭыԥ иҭанаргыломызт амшынгьы. Ацәқәырԥақәа еишьҭаргыланы иԥхаҵа иаманы иаауан, нас ацаҟьа ҟәашқәа илыҳәҳәоз агаҿа аԥаҩқәа инарыжәҵаны ишәахԥссараха ицҟьа-шәҟьа инықәнаҵон. Ҽаҩраҭагалара ацәа рыҟәнылахьан ақалақь иахагылаз ахәы ҳаракқәа злахыбыз ашәаԥыџьаԥгьы, рымҩасра аамҭа шааиз рнырԥшуа
еилаҩежь-еилаҟаԥшьааӡа рыҽдырԥшӡахьан, шәыга ссирла рҽырҩычахьан. Амшын иаҩызаха макьаназ агәеилашра иаҿын ақалақьгьы. Рныҟәцаҩцәа ԥсшьахак зырымҭоз амашьынақәа аанҿасрак рымамкәа инеивҟьа-ааивҟьо, еиԥхныҩло амҩақәа ирнын, зыҭра иҭыҵыз ашьхымзақәа ирҩызаха ауаа еилагьежь-еилахынҳәуан, ҳахьынаԥшуа зехьынџьара ҳалаԥш иҵашәоз ахәҳахәҭырҭа ҭыԥқәа рҟны. Уажәы ҳазваланы ҳнеиуаз амҩаду нырцә-аарцә иаваӷӷаа, дара-дара маҷк аҟара инеицәыхараны игылан мызла рҿы ӡык нақәрымҭәацт уҳәаратәы аҩаза зҿатәаз, аԥхынтәи амра царагьы иабылхьаз, иҵабыргны аакьыскьа аӡы зымбацыз, зхахәы еилашьыпкны иҟаз, акырӡа ишқәыԥшызгьы рыԥсҭазаара маџьана иаржьақцахьаз, ажәцәа рыҟәнызҵахьаз ахбыџқәа. Ирыԥхны рҵәоуқәа ирхаз ачарҳәқәа, рсаарақәа ирныз ачаџьқәа, ахаатә-мыхаатәқәа рыдгало, ииасны ицоз амашьынақәа ааныркыларц рҽазҵәылхны рнапқәа рҟьон, рыбжьқәа рхацаланы иҳәҳәон. Ҳәарада, агәыӷра рыман ирывыҟьҟьаны инеиуаз амашьынақәа рахьынтә акы иадамхаргьы иаанҿасны, Аллаҳ иҵаԥшуаз аӡә дааҭыҵны ԥсымышьҭыга лирақәак рхазыршәалаша хәҳахәҭрак рзыҟарҵап ҳәа. Аха ҳабла иахьынӡабоз ахбыџқәа шгылац игылан, амашьынақәа аанҿасрыда ишцац ацара иаҿын... Арҭ рҩыза асахьақәа иара Самсун адагьы уаҩы иԥылоит Ҭырқәтәыла ахы-аҵыхәа зехьынџьара. Раԥхьаӡа акәны ари атәыла иаланагалаз ара хәҳахәҭрамзар даҽак ыҟам иҳәап, аха уи раԥхьаӡатәи гәаанагароуп. Адунеи егьырҭ атәылақәа зегьы рҿеиԥш, ахәҳахәҭра адагьы иҟоу рацәоуп ари атәылаҿгьы...
– Уахатәиала аӡәыр ҳзаап угәахәуама? – иаалырҟьаны даацәажәеит сҩыза Дауҭ.
– Зегь мыӡзар ԥыҭҩык шԥаҟамлари... Иҟало аабап, – аҭак исҭеит.
– Дауҭгьы саргьы уи аӡбахә ала уаҳа ҳмеицәажәаӡеит Аспорттә хан аҿаԥхьа ҳнеины ҳнагылаанӡа. Иниас-ҩиасуаз ауаа маҷмызт, аха урҭ ҳконцерт ахь анеира згәы иҭаз ракәзу, ааигәа иҟаз апарк ахь ԥсшьара инеиуаз ракәзу ҳаздыруамызт. Ҩбагьы, ҳконцерт ахь иааиуа зегьы
ҳрышьҭамызт... Ҳгылан ҳабжьқәа нҭыганы аԥсышәала ҳаицәажәо, џьара аӡәы ҳгәаҭаны ихала дышԥаҳадымгылари ҳәа ҳгәыӷны.
–Абни аҷкәын ҳлаԥшықәҵаны даҳзыԥшуеит, ҳара ҳтәқәа дреиуазар ҟалап, – ҿааиҭит Дауҭ апарк аҭаларҭа азааигәара игыланы ҳара ҳахь иԥшуаз «ҩажәеихәбаҟа шықәса ирҭагылаз аҷкәын еиқәа дсырбо.
–Даԥсуаԥшраӡам, – сҳәеит сыбжьы ныҵакны.
–Иан даҭырқәазар ҟалоит... – ибжьы ааирмаҷит Дауҭгьы, уи аҷкәын ҳара ҳахь ихы азкны иҿшааихаз гәаҭаны.
–Кафкасиантәи афольклор ҳзаазгаз шәреиуоума? – дшааҳадгылазҵәҟьа иажәақәа наҳзикит.
–Ус ауп... – сҳәеит саргьы.
–Шәара, уа иҟоу аҭырқәцәагьы, ҳара ҳашьцәа шәоуп, бзиала шәаабеит! – ихаԥыц ҩежьқәа аахырџьаџьаны дааччашәагьы ҟаиҵан ҳнапқәа ааҳамихит.
–Ауаатәыҩса зегьы ҳаишьцәоуп... – саргьы сааччашәа ҟасҵеит.
–п, сашьа! Ахристианцәеи ҳареи ҳаишьцәаӡам, – урҭ гьааурқәоуп: аурысцәа, агәырџьцәа, аҩнанцәа ... Шәара, ҳара шәаҳтәуп, шәаҭырқәцәоуп...
–Ҳара ҳаԥсуаауп, сашьа! Ҳара иҳаиуоу арагьы ишәыланхоит, «абаза» ҳәа, ирышьҭоуп... – акыр иаархааны сеиҭаацәажәеит.
– Абазақәа ара иҟоу мусульманцәоуп, иаҭырқәцәоуп. Нас, шәара Кафкасиа иҟоу шәмусульманцәаӡами?
–Ҳабжаҩык христианцәоуп, ҳабжаҩык мусульманцәоуп.
–Амусульманра ныҟәызго ҳара иҳаиуоуп, егьырҭ... Хаҭала уара узусҭада?
–Саб дмусульмануп, сан дхристиануп, – ишыҟаз наиасҳәеит.
–Аа, Аллаҳ, Аллаҳ!.. Ус ҟалашьас иамоузеи?! – иаҳаз џьашьаҵәҟьаны ҿааиҭит зыхьыӡҵәҟьа ҳзымдыруаз уи аҷкәын, аха иаарласны ихы-иҿы ааиԥсахын инациҵеит: – Сара гәыкала суацәажәоит, уара алаф сылухуеит, усхыччоит, –иҽынхиршәааит.
– п, ҳаҭыр зқәу!.. Ҳара ҳҿы ус иҟаҵәҟьоуп... – агәра исыргарц инаԥшьазгеит.
– Нас, уара динс иныҟәугозеи?!.
– Амусульманрагьы сазыразуп, ахристианрагьы... Аџьаамагьы сҭалоит, ауахәамахьгьы снеиуеит. Анцәа даӡәыкуп, – сҳәеит.
– Аа, Аллаҳ, Аллаҳ! – еиҭа ҿааиҭит иаҳаз мыцхәы иџьашьаны. – Уара уагьмусульмануп, уагьхристиануп, ус аума?!
– Урҭ раԥхьа исызгылоугьы адин сымоуп.
– Даҽакгьы?!. Уи арбану?
– Амырҭаҭра.
– Уи закәызеи?
– Ҳара, аԥсуаа ҳзы, ахристианреи амусульманреи раԥхьа иҳазгылоу динуп. Ахристианра аурымқәа иаҳзааргеит, амусульманра аҭырқәцәа иҳадыргалеит. Амырҭаҭра, уи ажәытәӡа аахыс ҳажәлар дара ирҭахны ирыдыркылаз динуп, ҳара ҳтәыҵәҟьагьы убри ауп... – акыр ихы иҭагало сыниацәажәеит.
– Ҳамҭак аҟара акы дазхәыцуа уаҳа ҳақәҿымҭуа дгылан ҳацәажәаҩ, аха нас дааиҭашәан акыр днацраланы ибжьгьы наимҟьаны ҿааиҭит:
– Амусульманра аԥхьа игылоу дин ыҟаӡам! Аллаҳ еиҳау даҽаӡә дыҟаӡам! Уара агьааурқәа рцәажәашьа умоуп...
– Досу идин иара изы зегьы иреиҳауп, инцәагьы ус ауп, уи уазымгәамҵын... – иара усгьы иуадаҩхахьаз ҳаицәажәара уаҳа арӷыӷкра сҭахымкәа акыр артатара инаԥшьазгеит, аха лыҵшәак амуит, илакыҵақәа ҭырлашьцаа дамханагаланы аҭоурых «цқьа» сырҵара дналагеит:
– Аллаҳ еиҳау дыҟаӡам! Адунеи аҟны амусульманра иацназго даҽа динк ыҟаӡам! Аҭырқәцәа иреиӷьу даҽа милаҭк ыҟаӡам! Балкан инаркны Чынынӡа инхо зегьы аҭырқәцәоуп, Кафкасиа иҟоугьы ҳара иҳаиуоуп, иаҭырқәцәоуп... Ҳара зегьы анкьаӡа Алтаи ҳанхон, Алԥ Арслан ҳәа аҭырқәа дуӡӡак дыҟан, уи иоуп арахь ҳаазгаз. Шәаргьы Алтаи шәынхон, аха Кафкасиаҟа шәиасит. Ҳара, иахьа ари атәыла аҟны инхо Ҳазартәи амшын аҵаҟала ҳааит, усҟан аҭырқәа-сельџьукцәа ҳәа иҳашьҭан. Шәара шәтәқәа хәдаҟала Кафкасиаҟа инеит. Аҵыхәтәаны аурысцәа индырҵәо ианалага ҳашьцәа-амусульманцәа ракәын азы арахь иааҳгеит, рыԥсы еиқәҳархеит. Урҭқәа узымдыруа уҟам уара, аха иркьаҳәны усацәажәоит...
– Уара излоуҳәо ала ари Аспорттә хан зыхьӡ ахугьы даҭырқәан, ус аума? – ахан аҩналарҭа авара аҭӡы иаласаз абарельиеф ахь дынхьасырԥшит.
– Иашьар Доӷәу ԥшьынтә адунеи ачемпионра игахьан, даҭырқәа қәԥаҩ дуун... – акыргьы ихы ҩышьтыхны даацәажәеит.
– Ҳара ишаадыруа уи кавказаа дҳаиуан, дубыхын.
– Ааи, д-убыхын, ҳара ҳвилаиеҭ Самсун деиуан. Аха даҭырқәан Иашьар Доӷәу!..
Уаҳа ажәак имакра иаԥсамызт...
– Наҟ дуԥырызгап уҭахызар... – ҿааиҭит уанӡа иҽҳаламгало игылаз, аҭырқәшәа ахьимаҳауаз аҟнытәи ҳазлацәажәоз изеилымкаауазаргьы, аха еинымааларак шҳахьыз еилымкаашьа змамыз Дауҭ.
– Макьана иаҭахым, сҳәеит саргьы.
– Ара игылоу Қьемаль Аҭаҭиурқ ибаҟоуп, ус аума? – ҳаинымаалара арҽеира сҭахны, сажәа нахыганы апарк аҭаларҭа иазааигәаны иӷьазӷьазуа игылаз абаҟа ду ахь дынхьасырԥшит.
Уи ҳара пату ҳазиқәӡам, – абаҟа ашҟа дагьхьамԥшӡакәа аӷьеҩ ааҭиргеит.
– Ари атәылазы иџьабаақәа рацәаноуп ишаадыруа Қьемаль Аҭаҭиурқ, – сҳәеит. – Ахақәиҭразы деибашьит, ареспублика шьақәиргылеит, ажәлар алашарахь икылигеит, Ҭырқәтәыла Европа иалаирхәит...
– Урҭ зегьы бааԥсны иҟаиҵеит: Османлы хирбгалеит, аԥадишьаҳ дахиҳәеит. Ауропа ахристиан-гьааурқәа ҳрыдҿеиҳәалеит, аҭырқәа жәлар ршьара иқәирҟьеит... Аамҭак ааҳгараны ҳаҟоуп, – уи ибаҟақәа зегьы ҟәыбаса иқәаҳҵоит, Руссиа Ленин ибаҟақәа ишырзыруз еиԥш. Иааиуеит уи аамҭа, харакгьы бжьам!.. – зынӡа дацраланы ибжьгьы мыцхәы инаимҟьеит, иаргьы уи гәаҭаны аӡәыр иаҳазар ҳәа дшацәшәаз иныԥшуа дахьгылаз дагьынхьаԥш-аахьаԥшит, аха ҳара ҳада уи заҳаз уаҩ дшыҟамыз агәра анига акыр ибжьы аармаҷны инациҵеит: – Қьемаль Аҭаҭиурқ ҳдин аҳаҭыр изымбеит, дагәҭасит, арақыҵәҟьа ижәуан, дагьагеит...
– Шәтәыла аҟны арақы зжәуа маҷҩӡам...
– Убарҭ роуп, зегьынџьара ари абаҟа аҩызцәа зыргылазгьы. Аха раамҭа ааиуеит, ҳ«Рефааҳ» аиааира анага... Усҟан,
шәара шәҩызцәа ауаагьы ҳтәыла ршьапы рзықәмыргыло иҟаҳҵоит... – аргама дагьаамақарит.
– Уаха ҳконцерт ахь уҳазнеир ҳгәы иахәоит, бзиала уаабеит! – сҳәеит ҿыц схы наиқәкны. Сажәақәа рҭак ҟамҵакәа, амца зхылахьаз иблақәа шаҟь-шаҟьо Дауҭи сареи днаҳҿаԥшит, уаҳагьы ажәак наҳақәымҵакәа азныказ дынҳадҵны иҿынеихеит, аха харак дымнаскьацкәа даахынҳәны дласны деиҭааҳадгылеит.
– Аҭырқәара мап ацәышәкуазар, ара ус шәымаӡам, уаха шәықәгылара мҩаԥыжәгаргьы ҟалаӡом, – абас иажәақәа наҳақәԥсаны деиҭаахынҳәны иҿынеихеит.
– Уи аамҭазы наскьашәа еилагылаз арԥарцәеи аҭыԥҳацәеи маҷк аҟара даарылҵны даагылеит мыцхәы зышәагаа ыҟамыз арԥыск. «Аранӡа уааскьа» ҳәа, ибжьы наиқәиргеит ацара иаҿыз уанӡа иҳацәажәоз ҩ. Азныказ даалакҩакзаргьы, зыбжьы иқәзыргаз иажәа дахаҵгыланы уи иахь иҿынеихеит иаргьы. Харак димгеит, апарк аҟны дынцәыҵагаланы иацәажәара далагеит. Ҳахьынаԥшуаз рхымҩаԥгашьақәа рыла еилымкаашьа ҳамамызт ажәа хаақәак реибыҳәара ишацәыхараз. Маҷк ражәақәа анааимырда, иҳацәажәоз уи ҩ дназԥхьаз арԥыс, иарманапала ихәдацәа аанкыланы икьарахә ааҭԥааны инеиҿеикит. Ҳаблақәа ирбоз ҳцәымыӷханы ҳнеиҿаԥшит Дауҭи сареи.
– Ари даԥсуоуп! – агәра ганы даацәажәеит Дауҭ.
– Ҳамшала ак ҟамлааит, ҳҿынаҳхап, – сҳәеит саргьы.
– «Уахь анеира аҭахӡам» ҳәа, аԥсышәала ҳашьҭахь ала аӡәы ибжьы ааҳаҳаит уи аамҭазы.
– Бзиала шәаабеит, ҳашьцәа аԥснаа! – дыххаччо дааҳадгылеит ԥшра-сахьалеи еилаҳәашьалеи гәахәарыла уаҩы иблаҿы иааиуа иҟаз ҩажәеижәабаҟа шықәса зхыҵуаз хаҵак, ҳнапқәа ааҳамхуа ҳӡамҩақәа неимда-ааимдо дынрыгәӡны ҳаагәыдикылеит.
– Билианҭ сыхьӡуп, с-Ҭарбоуп, ара Самсун сеиуоуп, ихы наҳирдырит. Ани ҩ шәгәы нирхазаргьы шәара шәус алашәымҵан, ҳара даабара ҳаҟоуп... Адин фанатикцәа дреиуоуп, иаадыруа иоуп.
– Згәы нхаз иара иоуп, сашьа! Аԥсуаагьы шәаҭырқәцәоуп аниҳәа ҳзақәшаҳаҭымхеит, уи иара даргәааит... – иҟаз ааркьаҿны инасҳәеит.
– Аԥсуа – даԥсуоуп, аҭырқәа – даҭырқәоуп. Уи иахьанӡа изеилымкаацзар уажә еиликаараны дыҟоуп, гәырҩас иҟашәымҵан. Иара ихаҭагьы даҭырқәаӡам, длазуп, деиҭаацәажәеит Билианҭ.
– Ҳаицәажәо ҳашгылаз апарк шыҟаз ихы ҳақәкны иҿааихеит уи алаз-фанатик «пату иқәызҵаз» арԥыс.
– Аригьы ҳара даҳтәуп, даԥсуоуп, – ҳанхьеирԥшит иаҳзааигәахаз, ахьшьыцба аблақәа зхаз уи аҷкәын иахь. – Аԥсышәала дызцәажәагәышьом, аха еиликаауеит, инациҵеит Билианҭ.
– Ерҳан. Мгәыӡ Ерҳан, – ижәлеи ихьӡи неиҳәеит инидаагалаз ҳнапқәа ааҳамхуа.
– Иаб идыруама ҳбызшәа? – дҵааит Дауҭ.
– Иаб дыҟаӡам, дыԥсгәышьахьеит... Аха иабду дыҟоуп, даара ибзиангьы иҳәоит. Иԥсҭазаараҿы акырӡа зхызгахьоу, акырӡа здыруа ажәытәқәа дреиуоуп, Мгәыз Ҳасан, дцәажәон Билианҭ.
– Ихыҵуазеи? – иқәра аилкаара сҭахын.
– Ҭырқәтәыла инхо аԥсуаа реиҳараҩӡак реиԥш аԥсышәала аԥхьаӡара дазыманшәаламызт Билианҭ, уи азы азныказ даамахеит.
– Ҭырқәшәала иҳәа, еилыскаауеит, – сҳәеит усҟан.
– Доқсан еқьи , – Билианҭ дыниаԥысны даацәажәеит иаҳҳәоз еилызкаахьаз Ерҳан.
– Уи қәра дууп, дызхаанугьы рацәахап... Ишьапы дықәгылоума?
– Мамоу, сашьа, аиарҭа дылоуп, акыр шықәсагьы ҵуеит. Аха иеилкаара зшьапы иқәгылоу ҳаҵкысгьы идууп, – дааччеит Билианҭ, иагьнациҵеит, – сара схазоуп изысҳәо...
– Аԥснытәик дибар, ииарҭа дылҵыргьы ҟалап. Дахьыҟоу арантәи мыцхәык бжьаӡам, сааҭбжак ала шәназгоит, уаҵәы аамҭа шәоуазар... – иабду ҳизнеир иҭахыҵәҟьаны даацәажәеит Ерҳан аҵыхәтәаны. Саргьы аҭак исҭеит, хаҭала сиҿцәажәалар шысҭаху, ҳагьеицәажәеит уаҵә ашьыжь ҳаиқәшәаны иабду иахь ҳаицны ҳашцо ала. Аконцерт ашьҭахь, иибаз иаҳаз игәы ишахәаз наҳәаны «иҭабуп, уаҵәы ҳаиқәшәоит» ҳәа, дцеит Ерҳан. Ауха акыр аҵх ԥаҳҽит аконцерт ашьҭахь, уи иахәаԥшырц иааз, асасааирҭахь иҳацнеиз аҭыԥантәи аԥсуаа гәыԥҩыки ҳареи. Адунеи
иаақәшәеижьҭеи рабдуцәа ахьаныҵыз Аԥснытәи аԥсуак дзымбацыз урҭ рызхара изцәажәомызт, рызҵаарақәа рацәан...
Ишеибаҳҳәахьаз, адырҩаҽны жәа-сааҭк рзы саагылеит асасааирҭа аҿаԥхьа. Маҷк аҟара ахьҭа аҿазаргьы, иаха иасуаз аԥша ахабаргьы ыҟамызт, амшын акәзар аԥхыӡ ҵаула иалоушәа, аҽмырҵысуа еиқәшьшьы ицәан, ажәҩангьы кеикеиуан, иарбанзаалак ԥҭацкгьы хыршәламызт, ашьхақәа инарывҵны ихалахьаз амра шеишеи ацыԥхьқәа ашамҭаз аахыс агәеилашра иалагахьаз ақалақь ырлашо иалаԥхон.
Асааҭ жәаба ираҩсит, аха дыҟамызт Ерҳан. Жәеиза ирзааигәахеит... Сижьар сҭахымызт, акыр збахьаз, анҵыра наӡа змаз аҭаҳмада имаҭа... «Џьара машәырк имыхьзааит» ҳәа, схәыцуа сышгылаз, амҩаду иаамҩахыҵны асасааирҭа шыҟаз ала аҿаанахеит машьына ласык. Ари Ерҳан иакәын, изымбацыз даҽа хаҵакгьы диватәан.
– Бзиала уаабеит, сашьа! Саргьы Мгәыӡаа сраҳәшьаԥоуп, Исмеҭ сыхьӡуп, – аԥсшәа аасаҳәаны ихы аасирдырит, уи ахаҵа: Ерҳан «асас дсырԥшит, аԥхашьара ҟасҵеит» ҳәа, ихы даныӡбо даауан. Иара ихарам, сара дынсырхеит, уск сыман, саҭаноумҵан... – иаԥсшәа акыр ицқьаны дцәажәон Исмеҭ.
– Ҳаамҭа ахьмаҷу акәымзар, даҽа гәамҵрак ыҟаӡам, – насҳәеит саргьы.
– Уажәыҵәҟьа амҩа ҳақәлоит, даҽа ҩыџьаҟа уцзаргьы ҳҭахуп.
– Уаха ахәылбыҽха Аԥсныҟа амҩа ҳамоуп...
– Ерҳан исеиҳәахьеит, – шәахьаҳагӡоит.
– Гәырҩак шәалаҳҵар сҭахым...
– Гәырҩа ыҟаӡам... Аҭаҳмада ус иҭаххеит, шәбара деилаҳаит...
Шәымҭақәак рышьҭахь, ҳҩызцәа иреиуаз даҽа ҩыџьа аашьҭыхны, амашьына ҳанҭаланы ақалақь ҳалсуа амрагылара шыҟаз ала ҳҿынаҳхеит. Ерҳан иҿаԥхоз амра иблақәа ацәыхьчо, ибласаркьа еиқәаҵәақәа неиҭан, зынӡа ҳақәҿымҭуа иус даҿын – иаԥхьа машьынак гылар иара изы ихьмыӡӷхарашәа, аԥшалас ишьҭазар ихьымӡо, еиԥхасуа амҩа ианыз амашьынақәа акакала дрыхьӡаны дрывыҟьҟьо ԥхьаҟа анеира даҿын. Аамҭа баша ирӡуамызт Исмеҭгьы. Ҳамҩа иркьаҿырц иҭахызу, ҳзакә уаау еилиргарц дашьҭазу, иара дзакәу ҳирдырырц дашьҭазу, аханатә аилкаара уадаҩны днахыкәша-аахыкәшо, иажәақәа рыԥхуа, аха ииҳәарц ииҭахыз аҵыхәтәанынӡа инамыгӡакәа, даҽакахьы дниасуа ацәажәара даҿын. Излеиҳәаз ала, Анкаратәи ауниверситет далгахьан, занааҭла декономистын, фирма дук аҟны аус иуан, иара иҳәашьала «ихы амца акызар арцәаха имамкәа» ахәҳахәҭра инапы алакын. Далацәажәеит Аԥсны дацхраарц шиҭаху, аиҳарак аекономика ашьҭыхра аус аҟны. «Ҭырқәтәылеи Аԥсни рыбжьара аекономикатә еимадара ҟаҳҵароуп, ҷыдала ахәҳахәҭра ҳабжьаҵатәуп», – иҳәеит аҵыхәтәан. Уи аус аиҿырцаашьа дшазхәыцуа аилкаара ҳҭахны, иажәалагалақәа ҳаргьы ибзиоу ракәны ҳшазхәыцуа ирдыруа зҵаарақәак наиаҳҭеит.
– Аԥснаа аҵла бзиақәа шәымоуп, – иаҳа иҽаартны даацәажәеит усҟан ҳазҵаарақәа рҭак ҟаҵо. – Ихҵәаны, ирмазеины еиҿшәырцаар, ара зхатәы ӷбақәа змоу аҭырқәа ҩызцәа ҳамоуп, инҭажьны иҳаманы ҳаауеит. Ахәқәа ҳаракуп ара, еиҳарак ашәҵла. Аџьҵлагьы ахә бзиоуп, – Маикопынтәи иааргоит ь. Даара ибзиоуп! Шәаргьы ишәзырҽеир, Аԥсынгьы ҳацхраауеит... Шәара шәҿы иҟоу аԥсаҵла цәгьа ишәпоуп, аха сҩызцәа изларҳәаз ала, акыр итатацәоуп. Сибириатәи аԥсаҵла ара цәгьа ирҭахуп, уахьынтәи ишәзаагар иаҳа еиӷьуп, – аԥара ду ҟанаҵоит, Аԥсынгьы ҳацхраауеит. Ари аган аҿы амҿы фабрикақәа рацәаӡам. Аха арахь изааҳгозеи, ҳашиашоу Исҭамбулҟа ма Бурсаҟа иҳаманы ҳцоит. Сара Мексикантәи, Африкантәи ианаазго иахьрысҭо, – ииҳәарц ииҭахыз ак ицәагхар ҳәа дшәо, уи аус шыбзиоу ҳхы иҭагало, иҽаҭаӡаны ацәажәара даҿын Исмеҭ.
– Аԥсны унеихьоума, сашьа? – азҵаара исҭеит, акыр данцәажәа ашьҭахь.
– Сымнеиӡацт, аха сҩызцәа аҭырқәцәа акырынтә инеихьеит. Аҵла рацәоуп, рҳәеит. Ашәҵла бзиақәа рԥԥаны амца иақәҵаны ирбылуеит, рҳәеит! Ус ҟалаӡом, сашьа!..
– Иулшартә уҟоума? – сеиҭаиазҵааит.
– Уи азы проблема сымаӡам, сашьа! Ҩымш рышьтахь Мозамбик сцараны сыҟоуп, уахьынтәи сшаахынҳәлак сшәызнеиуеит, иԥышәҟаанӡа иахьгылоу срыхәаԥшыр сҭахуп...
– Уаҳа Аԥсны ала узызхьаауа акрыҟоума?
– Иҟамкәа! Арацәа бзиа ыҟоуп, рҳәоит сҩызцәа. Кокс ззырҳәо... – изакәу аиҭаҳәара дналагеит. – Еилукаама?
– Еилыскааит...
– Уигьы ара даара ирыгуп, аиха арҭәаразы ирҭахуп. Ерегли ахьырҳәо, Зонгулдақ азааигәара иҟоуп афабрика, адунеи аҿы зегь реиҳа зус дуу ирхыԥхьаӡалоуп, аӷбагьы шиашоу уаанӡа инеиуеит, уи азы проблема ҟалаӡом, сашьа!..
Уи нахыс ҳамҭак аӡәгьы ҿаҳамҭит, Исмеҭгьы акыр иҽаанкыланы ҳажәа дазыԥшын. Ҳмашьына, амҩаду ааныжьны арӷьарахь иаахаҵәины аҿынанахеит. Ус ҳналагылеит идумыз анхарҭа ҩнқәа рыла еибаркыз қалақь хәыҷык.
– Ари азы Чаршамба рҳәоит, – ҳаицаауеижьҭеи раԥхьаӡа акәны адәахьы днаԥшны ҿыц даацәажәеит, уанӡа дызлацәажәоз с азы уаҳа ҳҭакк змаҳаз Исмеҭ. – Ҳахьцо ақыҭагьы ари иадҿаҳәалоуп, – инациҵеит.
– Ара аԥсуаа нхома? – дҵааит еицыз иҳаиҳабыз Ражден.
– Иагьсыздыруам... Анкьа итәан, рҳәоит, аха еимлысит сгәахәуеит, Аллаҳ иныс, исыздыруам!.. – ижәҩақәагьы дҩарыхеит.
– Иабацарыз? – саргьы сыҽналазгалеит.
– Уи, Аллаҳи дареи рыда издыруада?! – дааччашәа иуит. – Ара ахныҟәгара уадаҩын. Иаҳа аԥсҭазаара маншәаланы иахьырбаз ахь ицеит, еимлысит. Ус ауп нас, ауаҩы ихы ахьныҟәигаша ауп дахьтәо.
Ерҳан ҩ-минуҭкгьы дадымхалаӡеит имашьына ари ақалақь хәыҷы аналгара. Даҽа маҷк аҟара ҳнаскьахьаны инҵәеит асфальт мҩа, уи нахыс абӷанҷ зқәыԥсаз қыҭа мҩан, асаба харчыла ҳныбжьалеит. Уажәы ҳаԥхьа ала ҳарҿаԥшуан акыр иҳаракыз ашьха рыԥхрақәа. Акырӡа иреиԥшын Аԥснытәи ҳашьхақәа, аха еилыӷраа-еилиаҵәааӡа шәаԥыџьаԥла ишыхҟьазгьы зынӡа ирнымаалоз, аԥҳәызба ԥшӡа лӡамҩа ашәахсҭа бааԥс анызар иаҩызаха, ауаатәыҩса рыԥсыцәгьара иарҿиаз адамыӷақәа рнын: еималахьаз ажәытә мҩақәа, урҭ ирыхҟьаз аҿыбгарақәа, арӷазақәа.
– Исмеҭ! Арҭ ашьха ԥшӡақәа ирну адамыӷақәа ирхуҳәаауазеи? – схы наиқәскит ашьхарахь дхьарԥшуа, уажәада имбацызшәа ихы ларҟәны амашьына асаркьа дынкылԥшит иаргьы.
– Урҭ дамыӷаӡам, сашьа! – сцәажәашьа иагьааџьеишьеит. – Анкьа аҵла анҭыргоз иҟарҵаз амҩақәа роуп. Акыр еимаҳаит, аха уи ҳарҽеиуеит, сашьа, Аллаҳ иҳәар...
– Зышәага наӡоу ҵлак ахьырҿагылам, иахуҳәаауазеи?
– Ара даара аҵла бзиақәа гылан! Ашәҵла, згәы шкәакәаз ашәҵла! Даара аԥара рацәа дырҳаит арҭ адгьылқәа зтәыз. Иԥҟаны ирҭиит, аха ҿыц иазҳахуеит...
– Ианба? Даҽа шәышықәса рышьҭахь!..
– Ҳара ҳзахаанхаӡом, – уи ҵабыргуп, – илахь ааиқәиҵеит, уи нахыс акраамҭагьы дымцәажәаӡеит.
– Ҳара аԥснаа, аҵла ԥшӡа аҭыԥҳа цқьа леиԥш ҳахәаԥшуеит, иԥҟаны аҭира ҳазыразӡам, – уаҳа маанала ацәажәара сҭахымкәа Исмеҭ схы наиқәскит.
Исмеҭ уи нахыс Аԥснытәи аҵлақәа рыӡбахә уаҳа даламцәажәаӡеит, иааинаабалартә ихы-иҿы акраамҭа гәырҩак нықәлеит. Ҳмашьына, ашьхақәа ркалҭ иаҵсны ицоз аӡиас иаваршәны инеиуан. Ҳалаԥш ахьынӡанаӡоз зехьынџьара иҟаз архақәа рҿы икәазаха иҭагылан зиаҵәара аасҭа зышлара еиҳаз аџьықәреи мхқәа. Еиҭа акыр ҳанынаскьа, ҳазныз амҩагьы ааныжьны армарахь ала гәарабжьарак ҳныбжьалеит. Даҽа километрак аҟара ҳнаӡоны еиԥш нхарҭак аҿаԥхьа имашьына ааникылеит Ерҳан «ҳааит» аанарго дагьынаҳҿаԥшит, ибласаркьагьы аамхны амашьына ашә аџьыба инҭеиҵеит. Ҳнеибарԥшны асақь гәашә зҿаз ашҭа ҳанҭалеит. Аԥснаа ҳашҭақәа акырӡа иреиԥшыз, ари ашҭа ҭбаа аиаҵәареи ашлареи еимаркуаз шьацла ихҟьан, амра лаша аҿаԥхо игылан ҩбаны еихагылаз аԥснаа ҳаҩнқәа акыр иреиԥшыз ахаҳәтә ҩны, уи ашьҭахь ала инашьҭын шәырҵлала иҭәыз абаҳча, аҩны аварахьшәа маҷк инасҭханы игылан аџьықәреи зҭаз аца, уи аҵаҟагьы ирԥыхьашәаз фатәык еимакуа еилаҟарҟаруа еилагьежьуан акәытқәеи, агәагәшьқәеи, маҷк иааскьашәа игылан амашьына акәырқәа зҵаз уардынкгьы...
– Ҳаҩхаргалеит акәасқьа аҩбатәи аихагылахь. Ҩнымаҭәала ишақәнагахара еиҿкааз азал ҳныҩнысны уи анаҩс иҟаз ауада ҳныҩнашылеит. Азкәакьҭак аҟны игылаз адиуан аҟны шьыршьаф цқьала ихҟьаз аиарҭа дылаиан акыр ақәра шимаз аргама изныԥшуаз, аҭаҳмада. Ҳанынҩнашыла, иџьымшь шла хәбабақәа ирыҵаҵәахыз зԥыџьқәа каԥсахьаз илацәа ҭаҳақәа еиқәԥсан, аха ҳшааҩналаз ицәа ианырны иааиртит, уажәы аҭуан ахь ирхаз, аха ԥсҭазаарак зхымыз иблақәа.
– Шәаама? – иӡамҩа ҭаҳақәа маҷк аҟара иаақәацан ибжьы нҭикааит аҭаҳмада.
– Гьаальди... Мусафыр гьаальди !.. – иҽынеизааигәатәны илымҳа дынҭацәажәеит Ерҳан.
– Нас, сҩықәыртәа!.. – маҷк даагәамҵшәа иаҳа ибжьы нҭигеит, ихәцә аҟынӡа иқәыз ихызагьы маҷк инхьаршәҭны дагьыҩеихеит. Ерҳан уи днаицхрааны, ибӷа ахчы наҵаҵаны днықәиртәеит.
– Бзиала шәаабеит, дад, аԥснаа! – ибжьы амч наҭаны ҿааиҭит Ҳасан. Иахәҭаз аҭакқәа наиҭаны, зҿааирхаз зцәеи зыбаҩи еикәыршаз инапы ааимаҳхит. «Шьҭа сықәриа», – иҳәеит имоҭа иахь, Ерҳангьы дыницхрааны ихчы ааиҵхны днаириеит.
– Бзиала шәаабеит! – ихы наҳзикит усҟан Исмеҭ, аӡәаӡәала ҳнапқәа ааҳамихит, уи дынишьҭагыланы дынҳалсит Ерҳангьы.
Ус, иԥхашьа-ԥхаҵо ауада иааҩнашылеит ҩыџьа зықәра маҷмыз аҳәсақәа, рыхқәа ааҳақәкны, – «Хошь гьаалдыныз!» – рҳәеит, ҳнапқәагьы ааҳамхуа инаҳалсит. «Буирум, шәаатәақәа...» – дааҳхагьежьит ахаҵгылараҿы акгьы агзмыжьуаз Исмеҭ. Ражден еиҳабык иаҳасаб ала Ҳасан иааигәара аҟәардә наидигалеит, Дауҭгьы саргьы аҭаҳмада ишьапахьы иҟаз аҟәардәқәа рҿы ҳнатәеит. Уаҳа ҿиҭуамызт ҳтәара иазыԥшыз аҭаҳмада, аха акраамҭа акгьы иҳәомызт ҳантәагьы... Иара ҿыц даацәажәаанӡа ацәажәара аҽалагалара ҳзымгәаӷьуа ҿымҭуа ҳтәан ҳамҭакы.
– Ушԥаҟоу, аиҳабы? – еиҭа Ҳасан ихы наиқәикит Ражден, уи уаҳа анҿимҭӡа.
Индәылҵыз Ерҳан дыԥсахуа, аҭаҳмада иҽынеизааигәатәны «ушԥаҟоу ҳәа иҵаауеит» аанарго ҭырқәшәала илымҳа инҭеиҳәеит Исмеҭ.
– Аԥснааи сареи ҳабжьара аҭырџьман дысҭахӡам, дад... – «наҟ унаскьа» аанарго ибжьы ныҭганы даацәажәеит усҟан Ҳасан. – Слымҳа маҷк икәадагәышьоуп, шәыбжьы нҭыганы шәаацәажәа. Шәара аԥснаа, шәыбжьы ҭыганы ацәажәара азин шәымоуп, Анцәа дышәзыразхааит!.. Сшыжәбо сыҟагәышьоуп, дад, аха сҭаӷсангьы сыҟам. Анцәа имчала шәара шәанысзааи иҵегьгьы сеиӷьхоит. Сымчымхара шәамԥшын, шәаасацәажәа. Срыцҳашәымшьан Анцәа шәиҵаԥшуазар...
– Иҵегьы шәеиӷьхап, Аллаҳ иҳәар... – ҭырқәтәылантәи аԥсуаа рцәажәашьа дшашьцылаз иныԥшуа даацәажәеит Ражден.
– Аллаҳ иӡбахә уҳәеит, дад, илԥха-игәыԥха умазааит!.. Аха, Аллаҳ ззуҳәаз иоуп зынӡа зыгәра зымгаӡо... Дысхылаԥшуазҭгьы ас сеизыххаа скаижьуазма!.. – маҷк аҟара дааԥышәырччеит. – Сара исзыжәуазеи, сыда хьаа шәмоуааит... Аԥснытәи шәааижьҭеи иҵуазеи?
– Шьҭа мызкы иназынаԥшуеит, – аҭак ииҭон Ражден.
– Шәабаҟақәаз?
– Адаԥазар, Диузџьа, Сҭампыл, Измит, Бурса... – инеиқәиԥхьаӡеит.
– Ҳашԥажәбеи?
– Анцәа ишиҳәара шәыҟоуп... Инхоит, инҵуеит, ирыгӡам ауаа...
Ҳасан ҳамҭакы ацәажәара дааҟәыҵит, аха нас еиҭа азҵаара ныҟаиҵеит.
– Иаха Самсун шәыҟан. Шәус ашьҭахь, ҳаԥсадгьыл ахәшҭаара змырӡыз ҳашьцәа, бзиала шәаабеит ҳәа, аҩныҟа шәназыԥхьада, ԥшәымара шәзызуда?
Аӡәгьы ҿаҳҭуамызт...
– Д-Ашәбоума? Д-Кәаӡбоума! Д-Аргәынума? – деиҭаацәажәеит изҵаара аҭак анимаҳа. – Руа дарбану жәытә аԥсуала асасцәа дуқәа ацә ахы хырԥа ишәзызшьыз?
– Ҳара ҳааижьҭеигьы акрыфара ҳагӡам, аиҳабы... – Ҳасан иажәа ахы ахьцоз шеиликаазгьы днаваланы даацәажәеит Ражден.
– Акрыфарақәа зегьы еиԥшым... – даақәыԥсычҳаит. – Мызкы ҳаимдеит шәҳәеит... Ԥсуа цқьак шәиниама?
– Аԥсуаа рацәаҩны иаабеит...
– Иаԥсуа жәла, имилаҭ хьӡы «аԥсуа» ҳәа, иҿаҿаӡа ипаспорт ианны аӡәыр дышәԥыхьашәама?
– Мамоу...
– Аҷҷа-ҷҷаҳәа аԥсышәала ицәажәоз ахәыҷқәа џьаракыр шәрыниама?
– п, ус еиԥш хәҷы дҳамбеит.
– Ԥсуа ҩырак џьаракыр ианны шәылаԥш иҵашәама? Аԥсышәала радиок, телевизорк абжьы шәаҳама? Ари аԥсуаа иртәылоуп ҳәа џьара дгьылҿаҵак ҳахьыӡ ахны ижәбама? Аԥсуа бызшәала иахьаԥхьо џьаракыр шәнаргама? Абри аҭыԥ аҟны аԥсуаа рҵеицәа фырхаҵала еибашьуан аҭырқәа итәыла рыхьчеит ҳәа џьара баҟак гыланы ижәбама? Шәахьеимдоз арҭқәа аӡәыр хьаас иманы ишәаҳама?.. Иагьыжәымбаӡеит иагьшәмаҳаӡеит... Нас, анцәа ишиҳәара ҳаҟаны ҳазлажәбазеи?! Ҳара иҳагу шәара ишәымбар, ишәымҳәар, уаҳа ҳзықәгәыӷрыда?.. Урҭқәа рҽеишьас иамоузеи ҳәа ишәхәыцуазеи, ҳзықәгәыӷуа ҳашьцәа? ҩ ҳазнышәҵозеи?..
– Атәымџьара шәыҟанаҵ урҭ рырҽеишьак ыҟаӡам. ҩ иҟоу акы заҵәык ауп – Аԥсныҟа ахынҳәра, – сгәаанагара аасыртит, аԥшәма ҳгәыҳҽанӡамкәа ас иаалырҟьаны иаартны дцәажәо анызба.
– Аԥсныҟа ахынҳәра... Уи шәара еицу шәыԥсы иаҭаху аума, мамзар?..
– Шәашьцәа аԥснаа рхәыцшьоуп ари. Уи ауп иаҳҭаху ҳара ара иеицугьы...
– Аҵыхәтәан иаҳаз ажәақәа азныказ рықәҿимҭит Ҳасан, аха дааиԥхьхәыцааны еиҭаҿааиҭит:
– Ажәытәқәа абас еиԥш ажәак рҳәон... Амшә, «Сынтәа ҽаҩ бзиахоит» аҳәазаап, «Излаудырзеи» ҳәа, ианазҵаа «сыԥсы убас иаҭаххеит» аҳәазаап! Аԥснаа шәыԥсы иаҭаххаз мацара ала ари аус рҽеишьа амоума, сыздыруам...
– Рҽеишьа змам акгьы ыҟам... – Ражден дналаган, акыр инароуны, ираӡаны, аԥснаа атәымџьара иҟоу рашьцәа, рабацәа рыԥсадгьыл ахь рырхынҳәра ишазҿлымҳау, уи азы еиҿдырцаауа аусқәа дрылацәажәеит. Аҭаҳмада, ҳҩыза еиҳабы диԥырхагамхакәа дизыӡырҩуан, аҵыхәтәан иажәа дшалгаз агәра анига, деиҭаацәажәахт:
– Уажәақәа сгәы иамыхәеит сызҳәом, Анцәа ахьӡара шәиҭааит... Аха исзеилымкаауа сазҵаауеит, саҭанашәымҵан! Ҳаззышәҭахузеи? Иҳалашәхузеи Аԥсныҟа ҳнаганы?
– Ҳашьцәа шәоуп!.. Адунеи иану аԥсуаа зегьы ҳаԥсадгьыл аҟны ҳаныҟала, ҳамч ӷәӷәахап, ҳамчхарагьы иацаҳҵап... – даацәажәеит усҟан Дауҭ.
– Шәымч иазшәырҳар шәҭахуп, уи шьахәуп... Аха ас еиԥш ахәыцра шәхы ианбаҭашәеи? Агәырџь ҳәеиқәаҵәа Гәамсахәырд ззырҳәо дшәықәмақаруа далагеижьҭеи аума?
– Ҳара ҳхы аадыруанаҵы уи гәырҩас иҳамоуп. Ҳабацәагьы уи хьаацәгьас ирыман, – еиҭа сажәа наласҵеит.
– Нас уажәраанӡа шәабаҟаз? Рыхабарк заҳдмырбазеи шәабацәа? Шәабаҟаз шәара?.. – дҳацәҳарашәа акыр ибжьы нҭицеит.
– Иаҳҭаху зегьы Анцәа иҳаиҭомызт, аиҳабы. Ҳабацәагьы аамҭа бааԥсык иҭагылан, – ирылшоз маҷын, аихатәы гәашә аркын, уи аартра ҳаргьы ҳамч ақәхомызт, – иҳәеит Ражден акыр инеиҵыхны.
– Ҳасан еиҭа ацәажәара дааҟәыҵны акраамҭа ҿымҭуа диан, нас еиҭах игәаҵанӡа даақәыԥсычҳан, ибжьы ҭахәаҽӡа даацәажәеит.
– Шәиашагәышьоуп... Шәара ишәхасуазгьы шырацәаз здыргәышьоит. Зцаԥха унапы иакым агәашә аартра умч злақәхагәышьозеи, – ус ауп, аха сахьазааиуа... Изыхҟьазаалакгьы шәагхацәеит. Ҳабацәа қәыхәлақәа рхы ишаныӡбоз, «Аԥсны! Аԥсны!» шырҿыҵакыз, ишыгәжәажәоз ари атәыла уаҳа изамышьцылаӡакәа, рыԥсадгьыл аҵәымыӷ еиԥш ргәы ишалакьакьаз ирзалымхӡакәа имҩасит. Сара сықәра зықәразгьы, ара ишизгьы, ахыц иҭаркыз агыгшәыг иаҩызаха, рабацәа рыхьымӡӷ рхыхра ишазхьаауаз, уаҳа уи азы ак рылымшаӡакәа рынырцәымҩа иазцеит. Урҭ рхаан ас амҩақәа аатызҭгьы, иахьа шәзызхьуа рҽеишьак аиуан...
– Иахьагьы иауаны ҳазхәыцуеит. «Аԥсныҟа ҳнеир ҳҭахуп» зҳәо аҿар иреиуоу ԥыҭҩык ҳрыниеит.
– Аиҳабацәа? Урҭ шәызрацәажәама, ирҳәозеи?
– Ҳрацәажәеит. Урҭ «Аллаҳ иҳәар ҳнеиуеит», рҳәоит...
Дахьиаз дааҳәыцымыцит аҭаҳмада.
– Аллаҳ аргама даақәгыланы аԥсуаа шәыҩныҟа шәцароуп, иҳәар, усҟан ицашт!.. Аха, Аллаҳ лабҿаба аӡәгьы димбаӡацт... Зықәра неиз, ихәарҽхаз ҩы, дад, хәыцырҭас имоу ҭынч аԥсроуп, шәара аԥсҭазаара шәазхәыцуеит. Нас акаҿы еицааишьас ишәымоузеи?
– Дара мцозаргьы, ма рыҷкәынцәа нарышьҭааит, – ҿааиҭит Дауҭ.
– Еи, дад! Аԥсҭазаара ус иҟаӡам... Аԥсуа дызжуа димамкәа дыгҿахар иҭахӡам...
– Рабацәа ирмазҵааӡакәа Аԥсныҟа иеихар, усҟан иҟарҵозеи?.. – иааирмариеит Дауҭ.
– Аиҳабы димазҵааӡакәа аиҵбы ихала ус мҩак ылихыр ауӡом ҳара ҳҿы, ус иахьаҳагӡеит ҳҿар.
– Уи цәгьоу, ибзиоу? – деиҭаацәажәеит Дауҭ.
– Дад, уара узҵаашьақәа рыла акыр уҷкәыноуп сгәахәуеит... Аԥсуа леишәа, ара ҳаанагеижьҭеи иаҳчаԥаз ак акәӡам, ҳабацәа Аԥснытәи иааргеит!.. Аизхәыцра аныҟамла, аԥсуарагьы зыҟалаӡом. Ҳара-ҳара ҳаихамҵгылозҭгьы, ҳаихымхәыцуазҭгьы иахьа ҳшыҟоу аҿынӡагьы ҳзыҟаломызт.
– Иахьанӡа шәаанагеит, уи ҵабыргуп, аха уажәынахыс уи мацара шәазеиқәырхома? – дхьаҵуамызт Дауҭ.
Ҳасан еиҭа ҳамҭак ҿимҭит, џьара акы иашьҭоушәа иқәац-қәацо аҭуан ахь иԥшуан амса зхылахьаз иблақәа.
– Уи мацара ала ԥхьаҟа нарха дук ҳауа, ҳхы еиқәҳархараны сзазхәыцуам... Иџьоушьаша, ҳаԥсҭазаара иаҳа иманшәалахацыԥхьаӡа, ҳаԥсуара, ҳлеишәа лаҟәуа иалагеит: аибабара, агәеизыбылра, аихаҵгылара маҷхеит. Зегьы уазыруа аԥарарҳара ҳәа акы иашьҭалеит, – дмыццакӡакәа дцәажәон Ҳасан.
– Аԥсҭазаара аԥара аҭахуп, ҳәарада, аха ԥарала аԥсадгьыл изаахәома ауаҩы? – Ҳасан иааиаҭаскит.
– Уажәа ҵабыргуп, дад... Ԥарала иааумхәо акгьы ыҟаӡам, аԥсадгьыл ада. Уи хәызмам малуп. Аха иара аҵарагьы дук ҳамаӡам ара иҟоу. Ҵабыргуп зыԥсы злоу аԥсуаа маҷҩӡам, аха абри аҭырқәа идгьыл аҟны итәоу, аҭырқәцәа «абаза» ҳәа ззырҳәо: аԥсуаагьы, ашәуаагьы, асаӡқәагьы, ашьхаруаагьы зегьы ҳмазара ааидукыларгьы, ҩ беиаӡак имоу амал ҳамаӡам. Уиашоуп, дад, уи алагьы ҳхы ҳзеиқәырхо ҳаҟаӡам. Ҳҿар рыӡбахә шәалацәажәеит... Аха, дад, шәара шәҿари ҳара ҳҿари рааӡашьа еиқәшәаӡом. Сара, есышьыжь, есыхәылбыҽха абри сазыӡырҩуеит, – инап ԥсада иаԥхьа игылаз аишәа иқәгылаз арадиомагнитафон ахь инаирхеит, – Аԥснытәи ажәабжьқәа сзаанагоит. Аабыкьа, аҟармаҵыс еиԥш лыбжьы хааӡа ԥҳәызбак жәеиқәыршәак лҳәон: «Сыԥсадгьыл Аԥсынтәыла», – лҳәеит. – «Схысыԥсы реиԥш бзиа усымбозар, схы ақды инықәҵаны ихырҵәааит!» – лҳәеит. Ацәымсеиԥш ибажәхахьаз сгәы лырԥссаҳәеит, исылҩаахьаз сдақәа, ашьа ҿыц рҭаланы иҭахәмаруазшәа ҟ аԥсҭазаара сгәалырԥхеит, Анцәа ԥсынҵыр бзиа лаҭәеишьааит!.. Аԥсны агәбылра рыҭаны ишәааӡоит, ара даҽак ала иҟоуп, дад. Ԥсадгьылс ирдыруа, рхәыцра зызку аҭырқәа итәыла ауп. Гәыбӷансгьы ирымоузеи, ирдырҵо уи ауп! Аԥсны рымбацт, нас агәбылра злароурызеи? Аӡбахә ала ажәабжьык роуҳәаргьы лакәушәа ирзааиуеит... Шәара шәықәлацәагьы абри шәаԥхьа ишьҭоу аҭаҳмада исҩызаха аграқәа рымоуп: рабдуцәа рыԥсадгьыл азы рыла аш хылахьеит, уахь ацаразы рызшьапык амаӡам, аԥснаа шәыбжьы рлымҳақәа цқьа ираҳаӡом, ираҳаргьы ргәы аҟынӡа изнеиӡом. Абас ауп, дад, ауаса ахьымтәаша иантәалак абга иафоит, рҳәоит. Ауаҩы иԥсадгьыл анынижь нахыс акакала иҟазшьа бзиақәа ицәыӡуа иҿынеихоит. Ҳара ҳабацәа, Аԥсны агаҿа ааныжьны атәым ӷбақәа ианырҭала аҽны инаркны аԥсра-аӡра амҩа ианылахьан, ҳара имицызгьы ԥсадгьылда ҳанрыжьхьан. Анцәагьы ҳаибӷеит сгәахәуеит уи азы. Ихазы иалихыз адгьыл ԥшӡа «ишәыхьча, шәхы аланыҟәыжәга» ҳәа, иҳаиҭеит рҳәоит ҳагәра ганы. Ҳара уи ҳазымхәыцӡакәа, иара ахьчара аасҭа ҳаԥсы аиқәырхара ҳазхәыцны инкажьны ҳақәҵит. Дҳақәшәиит нас... ииашангьы иаҳзиуит, еицәоугьы ҳахәҭан. Бзиарас ҳзыниазеи ара?! Амилаҭ ҳрылаӡит, хыхьчашьагьы ҳамаӡам, иҳахьчандазҳәагьы ҳашьҭаны збом. Аӡы иаанахәаз ҳаиҩызаха, аԥсҭазаара ҳахьаго ҳацны ацара ҳаҿуп. Ԥхьан ишысҳәаз – зегьы иҩуа рџьыба арҭәра иашьҭоуп, шәызҿузеи ҳәа унаразҵаар «аԥсҭазаара ус иҟалеит», рҳәоит...
– Ус иҟалаҵәҟьеит... Иахьа аԥара зызмырҳаз акгьы даԥсаӡам, ҳмыҩыр иҟаҳҵарызеи!.. Узлоу урыҵахар укәаҳаны инаухысны ицоит... – даацәажәеит усҟан Исмеҭ, Ҳасан уанӡа ииҳәоз ажәақәа дшырзыразымыз иныԥшуа.
– Уара узакәыда, дад, усзымдырӡеит? – Исмеҭ изы ҿааиҭит Ҳасан.
– Исмеҭ иаҳаз азҵаара шигәамԥхаз, азныказ аҭак ҟаҵара шицәуадаҩхаз иныԥшуа дкәанызануашәа даақәхеит, аха нас аҭак ҟаимҵар ада ԥсыхәа шимамыз дазхәыцзар акәхап, Ҳасан иҽынеизааигәатәны ҭырқәшәала абри иԥа соуп ҳәа иаб ихьыӡ неиҳәеит. Ҳасан азныказ уаҳа иқәҿимҭит. Исмеҭ еиҭа аҭаҳмада илымҳа дназааигәахан уанӡа ииҳәаз еиҭеиҳәеит, «Исмеҭ соуп» ҳәагьы нациҵеит.
– Абра умааижьҭеи иҵуазеи? – акыр иаарҭынчшәа дҵааит еиҭа Ҳасан.
– Ҳасан изҵаара ибзиаӡаны ишиаҳазгьы, аҭак аҟаҵара дахыццакуамызт аинрал иҿаԥхьа игылоу асолдаҭ диҩызаха уажәы иҽеиқәырԥшьыхаа иаагылаз Исмеҭ.
– Сыҩны ашәхымс ухымҵижьҭеи иҵуазеи ҳәа суазҵаауеит, зҿумҭуазеи? – иажәақәа ааирџьбареит аҭаҳмада.
– Гәыбӷан ахьсуҭо азы уиашам сызҳәом... – иаалырҟьаны ишьа илабазшәа даацәышхан, ибыз иҿы иҭабылгьо даацәажәеит усҟан Исмеҭ.
– Хәышықәса абра умааиӡацт. Узхымааиуазеи? Иуаҳаша уацәшәаны уааиуам... Ушьҭахь иузырҳәо улаӡоит, нас сара иуасҳәо аума иузымчҳауа?..
Ҳасан иажәақәа ҳара иахьҳаҳауаз ицәымыӷханы, ииура изымдыруа дгылан Исмеҭ, нас ихы наларҟәны, аҭаҳмада илымҳа иҽыназааигәатәны ҭырқәшәала ажәақәак иаҳәара далагеит. Иҟалаз ҳцәымыӷханы, ҳаштәац ҳтәару, дара ааизныжьны ҳдәылҵру ҳзымдыруа ҳнеиҿаԥшы-ааиҿаԥшын, ҳҭыԥқәагьы ҳнархыҵит азныказ, аха ҳдәылҵны цашьакгьы шҳамамыз ҳхаҿы иааганы уа ҳҽаанаҳкылеит.
– Аԥсышәала уцәажәа, аԥсышәала!.. – иахьынӡаилшоз ибжьы нҭицеит Ҳасан! – Аԥснаа иахьраҳауа ԥхоушьома?!. Ираҳааит! Ҳзакәхаз цқьа ирдырааит... Иагьзлоугәаӷьӡазеи уҟәаҟәа иқәу ахьымӡӷ уаҵазза, убзоушәа аԥснаа рыцныҟәара? Ираҳарым угәахәуама, зымгәа ада хәыцра змам уара?.. Дыԥжәар акәын ҳахьшьа уанылхылҵуаз... Аҭырқәажә ихәда хызза ишиҭаху длаҩеиуа Исҭамбул далоуп аԥсуа ҭыԥҳа сышлызныҟәаз ҳәа ибақь дасуа, уара ара уҩуа аԥарарҳара уашьҭоуп. Иазууазеи аԥара, ахьымӡӷыда уара?.. Уаҳа акгьы уаԥсамзар, ухы иаагәыдҵаны уҽшьы, ма убри ак улырша!.. Сызблак... Сызблак иабо ма иҟаҵа, сшьапгьы сашьҭам, – уи сара исырҽеиуеит... Ҳаи сабиц!.. Аԥсуара ацәа ԥаҳҽит, иҳарԥхашьеит... – иԥсы шеилахәаз аргама иныԥшуан аҭаҳмада. Уи гәазҭаз Исмеҭ аӡы зҭаз аҵәца аашьҭыхны «ӡык унахәа» наҳәаны иқьышә инықәикит.
– Наҟ унаха... – имч зегьы еизыркәкәаны диқәыҳәҳәеит, Исмеҭгьы иаҵәца нықәыргыланы ауада дныҩныҵит. – Саҭанашәымҵан, дад, аԥснаа, – сгәамҵра саԥызеит...
– Аӡы шәысҭап, маҷк шәнахәа, – сҽынеизааигәатәны сыбжьы наиқәсыргеит усҟан.
– Исыҭа, дад, исыҭа... – дазыразхеит. – Иҭабуп, дад! – иҳәеит ҿамҩқәак нылбааданы.
Аҭаҳмада иҿцәажәара иҵегь иаҳроурц шаҳҭахызгьы, иҟалаз анаҩс уаҳа ажәак иқәҵара ҳзымгәаӷьуа ҳаилатәан.  дгәамҵны дшыҟаз ҳидҵны ацарагьы ҳзыгәаӷьуамызт.
– Аԥсныҟа иаалааит шәҳәеит... Изыжәуазеи абри иеиԥш иҟоу Аԥсны днаганы?! Малрҳарамзар даҽакы дазхәыцӡом. Иахьшьа хазына, амал имоуп ҳәа ҭырқәак дииҭеит. Мызқәак ишиҭахыз данлылача, дынлыгәҭасны даҽаӡә даашьҭыхны диманы дцеит. Абни днеины дизымшьит, арахь икьарахә имаҟа иаваҵаны афы зыкьзмырсуа хаҵак иакәушәа адәы дықәуп! Изыжәуазеи ари даԥсуоуп ҳәа?.. – иҽизеиқәкуамызт Ҳасан. – Уигьы жәдыруазааит, аԥснаа, – деиҭаналагеит. – Уи аҭырқәа ҳара ҳҿы иигәаӷьыз аҩыза Адаԥазар ма Диузџьа итәоу аԥсуаа рҿы изыгәаӷьуаны хәшәамаӡам, ишианармыжьуа идыруеит азы. Аха ара ҳмаҷхеит, ҳлеишәа цеит. Аанда ахьылаҟәхаз ауп ауаҩы дахьхыҵуагьы. Аа, Аллаҳ, Аллаҳ....– иӷызбжьы ауада иныҩныҩит. Еиҭа ҳамҭакы ҳақәҿимҭит Ҳасан, ҳаргьы ус ҳтәан.
– Жәаф шықәса схыҵуаны, ӡаагараҳәа инеиуаз аԥсуа ҭыԥҳацәақәак ркалҭқәа ирхьыԥшны алаф бааԥс ахьрарҳәаз иахырҟьаны, уи аҽны рымҩа аакны хҩык аҭырқәцәа ҳәызбала ишьны, ахаҳә рыдҿаҳәаланы амшын иасҭеит. Анкьа, абас акәын мҩасшьас иҳамаз. Уажәы?.. Ҳаиаӡааит... Ҳаиаӡааит... – аҵыхәтәан дынҭыӷзааит Ҳасан.
– Иаҳҭаху зегьы Анцәа иҳаҭәеишьом. Аԥсҭазаара ахьыҟоу бааԥсрак ацымзаргьы ҟалом... – аҭаҳмада игәы никыларц инаԥшьеигеит Ражден.
– Еи, дад, ҳара иаҳҭаху зегьы Анцәа ишҳаимҭо сзымдыркәа, аха... Иузишаз ауп Анцәа иуиҭо, аха уи арҽеишьа уҽақәуршәароуп ууаҩызар. ҩ маҷхеит, имаҷхеит, дад... – еиҭа дааӷызын инапқәагьы ахыза инылеикша-нылеикшеит. – Уи шьҭа уаҳа ҳалацәажәарым, –
акыр ибжьы ааԥсахны деиҭаацәажәеит. – Акы сшәазҵаауеит: абри Гәамсахәырд хеиқәацәа дызшәықәмақаруазеи, цәгьарас аԥснаа шәҿынтәи иидыруазеи?
– Ҳара ҳҿынтәи цәгьарак имбаӡеит.
– Нас ииҭахузеи?
– Аԥсны деилаҳацәоит...
– «Аԥсыӡ иеилаҳацәаз абаҩ ихәда икылахеит!..» – абас ажәак рҳәалоит аҭырқәцәа... Ижәлар уи иахырҳәаауазеи? Уаангыл ҳәа иазҳәаша ҩ димаӡами?
– Ижәларгьы ашҳам рылеиҵеит, цәымӷас ҳадиркит, Аԥсны рнапаҿы иҟаларц рҭахуп.
– Аа, дад, зыжәлар еилазгаз ауаҩы дшәарҭоуп, имарианы шәизымхәыцын. Рхыԥхьаӡара абанӡаҟоу дара?
– Ԥшь–миллионк ирзынаԥшуеит.
– Шәара?
– Ҳара, шә–нызқь ҳаҟоуп...
– Аа, Аллаҳ, Аллаҳ! – иаҳаз аргама иааицәымӷхеит. – Аԥсны аҩнуҵҟагьы ишәылоуп сгәахәуеит. Урҭ шаҟаҩ ыҟада, ҳабацәа рҭыԥ иқәтәоу?
– Урҭгьы ҳара ҳаасҭа ҩынтә еиҳауп.
– Дареи шәареи шәеигәылацәоуп, ажьрацәара шәыбжьамкәа шәыҟам.
– Иҳабжьоуп. Рҭыԥҳацәа ҳаҩны иҩнагылоуп, ҳҭыԥҳацәагьы рымоуп...
– Нас еинаалашьак ыҟаӡами?.. Уи сҳәеит ҳәа, рнаалашьасгьы ишәымоузеи, шәыҩны инеины аԥшәмара рҽазыркзар... Ас еиԥш иҟоу ауаа шәарҭоуп, дад. Аа, Анцәа иоуп, уаҳа аӡәгьы шәизыхьчом...
– Урҭ ҳара ҳҿы акгьы рылшаӡом!.. – иажәақәа ааирҟәазит Дауҭ.
– Агәыџьбарара аԥсуа ҟазшьоуп... Аха ак уасҳәап, дад. Аҭырқәцәа абас ажәак рҳәоит. Агәырџьи амаҭи ааидҿаҳәаланы ааҵәак иҭадыртәазаап, ааҵәа ахгьы ҿарҳәазаап. Иҟаларызеишь ҳәа ишыԥшуаз, амаҭ арҵәааҳәа иҳәҳәеит, рҳәеит. Иухьзеи ҳәа ианазҵаа, агәырџь дсыцҳаит аҳәазаап!.. Шәара, дад, амаҭҵәҟьа иацҳауа рҿы аус шәымоуп, шәус мариак акәӡам... Џьара акы иаԥшьаргар, ҭынхас ишәымада? Шәара шәмаҷуп... – игәаҵанӡа инаганы дцәажәон Ҳасан.
– Аибашьра ҳгәы иҭаӡам аԥснаа, аха иҳабашьуа иалагар, усҟан аҭынхагьы дҟалап, ҳадгьыл ҳацхраап, уаҳа ишԥаҟаҳҵари... – иҳәеит Ражден.
– Ҭынхас шәзықәгәыӷуада? Ҳара ҳаҷкәынцәа џьбароуп, аха акы шәаниар, уахь анеира рылшарыма, сыздыруам... Аҭырқәеи аурыси шәрықәымгәыӷын, дад, урҭ еицхырааны ҳаԥсадгьыл ҳақәызцаз роуп. Ааи, дад, ус ҳзырымукәа ҳаҟазҭгьы, урҭ ахеиқәаҵәақәа ас ҳақәмақаррагьы рзыгәаӷьрымызт. Аурыс... Аурыс зынӡа шәиқәымгәыӷын, амарџьа! Аха иҿагыларагьы ҟашәымҵан... Мусҭафа Қьемаль иӡбахә шәмаҳацкәа шәыҟам. Иԥсра аламҭалазы аҭырқәа жәлар абас ажәак рзынижьит: «Иагьаҩы шәрабашьыргьы, аурыс шәимабашьын» ҳәа. Қьемаль дҟәышын...
Уи нахыс акыр игәамҵрақәа иҽырцәганы, Аԥсны иҟоу иану, «шәӡиасқәа ирҭоу закә ԥсыӡқәоузеи?» иазаарыгӡа зҵаарала ҳахҭеикит Ҳасан. Ҳаргьы иаадыруаз ак агмыжькәа изеиҭаҳәара ҳаҿын. Ҷыдала игәы иахәаз ажәабжьык шааиаҳалак, «Аа, Анцәа иџьшьоуп! Анцәа иҳамҭоуп!» ҳәа ҿааиҭуан, зны-зынлагьы «Иншьаллаҳ! Иншьаллаҳ!» – иҳәон. Аԥсны ҳахьынӡалацәажәоз ишаабоз иаҳа длахҿыххеит аҭаҳмада, акырынтәгьы ихы-иҿы ччаԥшьқәак нықәххит.
– Аԥсныҟа ацара-ааразы амҩақәа аатит... Сабацәа ахьаныҵыз адгьыл сшьапы нықәсыргыландаз ҳәа шәыҟаӡами? – сиазҵааит игәалаҟазаара акыр ишеиӷьхаз саԥшны.
– Аԥсныҟа анеира акыр сҽанысшәахьан, дад, саныҷкәыназ, аха снармышьҭит. Шьҭазыҳәан, Аԥсны сыблақәа ирымбо анеира... – ишаабоз ихы-иҿы гәырҩак нықәлеит, – сазыразым.
– Шәназмышьҭда усҟан, ишәԥырхагахада? – цқьа еилыскаарц сҭахын.
Ҳасан маҷӡак аҟара ччаԥшьк иқьышә инықәххын, аха лассы инықәбеит.
– Уи аҭаарых акыр иаууп, дад, аха уаназҵаа, мыцхәы шәхы шәысмырхькәа иааркьаҿны ишәзеиҭасҳәап. Схәыҷаахыс, Аԥсны азы сызлымгара чмазарак сызцәырҵхьан. Быжьбаҟа шықәса схыҵуаны шьапыла амшын агаҿа иаваршәынгьы сдәықәлахьан, аха саб сыԥшааны сирхынҳәит. Имариаз џьысшьон!.. Маҷк аҟара сналалап. Ԥхьан, хҩык аҭырқәцәа шысшьыз шәасҳәеит. Аӡәгьы имбаз џьысшьан, аха сыцәгьа рҳәеит, ажандармцәагьы сыԥхарс исышьҭалеит. Аԥсныҟа сцеит ҳәа саб иахь дыррак ныҟаҵаны, флыкак снақәтәаны Соқсуанӡа снеит, уантәгьы аҳәаа ыҟоуп ахьысгәахәуаз шьапыла сдәықәлеит. Аиасра сҽазыскит, аха асқьарцәа слышьҭагәа сыркит. Сҟьалахазшәа ҽыргаӡа ҟасҵан соурыжьит. Мышқәак рышьҭахь еиҭа сҽанысшәеит даҽаџьара, аха еиҭа сеиқәымшәеит. Уи нахысгьы уахыла сҳәеит, ҽынла сҳәеит, анаҟәа аныҟоу сҳәеит, акырынтә сҽазысшәеит, аха исзамуит. Амлакра, ахьҭакра, исхызымгаз иҟоузеи... Аӡынра ианазааигәаха, хыҵакырҭакгьы соуп, ҟәрышьқәакгьы сырҳап ҳәа ӡбаны Арҭвин азааигәара уаҩ беиак иҟны џьмахьчас схы ҟасҵеит. Шықәсыбжак сизааԥсеит. Аҵыхәтәан «сцоит сыхәҭаа сыҭа» анысҳәа, «умгәа сырҭәуан, уи узхоуп», – иҳәеит аԥшәма, сҽансырӷәӷәа лабалагьы дсысит. Саргьы нас, аӡә илаба сныззала адунеи иқәсхуазеи, сҳәан, дышьны аҷеиӡ дасҭеит. Еиҭа аҳәаахьы сцеит, аха еиҭасзамуит. Аҩныҟа хынҳәышьа уеизгьы исымаӡамызт... Ашьҭахь, Чорум ахьырҳәо снанагеит, – уаҟагьы ҩышықәса инареиҳаны ауасахьчара ҟасҵеит, нас Ерзерум сагеит, Узуниала, Каисери... Сахьнанамгаз ҳәа иҟоузеи! Аҵыхәтәан, Чорум сеиҭананагеит. Уа ашәуақәа рҟны сшыҟаз ажәабжьны исаҳаит Қьемаль-ԥашьа ҳәа аӡәы ар шеизигоз. Дзакәыз, дзышьҭаз сара иауздыруаз, аха ар рҿы снанагар абџьар шԥасырымҭари ҳәа ӡбаны сизцеит, сагьидикылеит. Абџьар сырҭеит, ҽы бзиакгьы сақәдыртәеит. Мызқәак уи ир срылан, аха еиҭа абналара сықәшәеит. Полу азааигәара ҳшыҟаз, иҳацыз лазк ибыз хәаԥса хәымгарақәак сзаирҳәан, исызианамыжьит, – уигьы дысшьыр акәхеит. Ишсышьклахысуаз сыԥсы рыцәганы Диузџьа азааигәара Гәма ахьырҳәо аԥсуаа ахьтәаз срызнеит. Аха уаҟагьы рацәак сызнымхеит: Чарқьаз Еҭем ҳәа убыхк, ар ршьапы ихыргыланы деибашьуеит, кавказаа иреиуоу дрыԥхьоит анырҳәа бысҭа ԥхак сфоит ҳәа сҭынчны сзымтәеит. «Чарқьаз Еҭем ҳара дҳаиуоуп, хьымӡӷык иҳаргарым, ҳицхраап» ҳәа, иеибыҳәаны, уаа хышәҩык аԥсуаа ҳҽааидкыланы ҳизцеит. Ҳаибашьит Есқьишьеҳир азааигәара иҟаз ҵабалаа ҳнарывагыланы. Аҭырқәа иқәлаз аҩнан иакәын, ани агрек ззырҳәо. Азныказ акыр даҳцәааин,
аха аҵыхәтәан дҟәыбаса дҭаҳҵеит. Аибашьра еилгаанӡагьы Қьемальԥашьа аҳәынҭқарра ахагылара иҽазикхьан, уи азы Чарқьаз Еҭем иара диаԥызар ҳәа дшәаны ир иара иахь ииаганы акы даԥсамкәа дҟаиҵар иҭахын. Чарқьаз Еҭем, зхы иақәгәыӷуаз, зынарха дуз аӡә иакәын, «изуам» ҳәа дыҟан. Еиҿагылеит. Аҵыхәтәаны, дшыршьуаз агәра анига, атәыла ныжьны, уанӡа дзеибашьуаз ртәылахь дымцар амуит. «Уара уахьцо ҳаргьы ҳцоит» рҳәан аԥсуаагьы рацәаҩны иццеит. Ҳара, уеизгьы, иаҵахо иоуп ҳаздгыло, ҳгәы иақәшәаз ҳидԥсылароуп, ус Анцәа ҟазшьас иҳаиҭеит. Сара уи амҩа ылсхыр сҭахымхеит, ар саарылҵны Исҭамбулҟа сцеит. Хымз инеиҳаны сҷаԥшьеит Кавказҟа ицо џьара ӷбак сԥыхьашәозар Аԥсныҟа сызнеиуазар ҳәа, аха сгәыӷра башахеит... Уахь ала ишамуаз агәра анызга, ӷбак снақәтәаны Трабзон снеит, уантәгьы аҳәаахьы сеихеит. Сарԥ азааигәара, иахьа Қьемал-ԥашьа ҳәа иахьашьҭоу, усҟан Аӡлагара ҳәа иашьҭан аԥсуаагьы маҷҩымкәа итәан. Ажьибақәак рҿы снанагеит. Уа сҽаадыскылан, акыр сҽаанырханы бзиа сыԥшыхәит. Даргьы ҩыџьа аишьцәа ыҟан, заманақәакгьы ракәгәышьан, сгәы иҭаз мӡакәан ианрасҳәа, «ҳаргьы ара иаҳусхәузеи, Аԥсныҟа ҳуццоит», рҳәеит. п сзымкит... Акыр ҳҽыназыҟаҵаны ҳаамҭа ааит ҳәа ӡбаны, шамҭак азы аԥсҭҳәақәа зҭачыз аԥсҭа ҳанҭалеит ҳныҳәаныԥхьаны. Ҳхы ҳақәгәыӷуан – хҩык аԥсуаа ҳаицын, бџьарла ҳаиқәных ҳаҟан. Аха, аҳәаа ахыҵра рацәак ҳагымкәа, асқьарцәа ҳгәарҭеит, аиҿахысра ҭаҳҵеит даргьы ҳаргьы. Исыцыз Ажьиба аиҵбы игәы ахы ҭашәеит, уа даҳцәыршьит, аиҳабгьы бааԥсыла дырхәит аҵыхәтәан. Уаҳа ишаҳзамуаз еилкааны ахәы дсыманы сдәықәлеит абахә саҿаланы амҩала цашьа уеизгьы иҟамызт. Ишсышьклахысуаз акыр дхазгалеит, аха исзамуит, абахә дысцәагеит. Уи нахысгьы шьыбжь ааиаанӡа даргьы саргьы ҳаиҿахысуан. Сарма напы рхәит. Аҵыхәтәан суаҭәа ашшара абаҩ ҟәыбаса даҽа хыкгьы сықәшәеит... Сыхгьы нҵәеит, сыхдыррагьы сцәыӡит... Санааԥш ахәшәтәырҭаҿы сышьҭан, сшьапгьы хырҵәахьан. Ашьҭахь сус рыӡбеит: «Хҩык асқьарцәа шәшьит, аа-ҩык ахәра рышәҭеит», рҳәеит. Азныказ акнаҳара сықәрҵан, аха аԥсуаақәак ирҩызаз ԥашьак дысзылԥхан, сыкнамҳакәа жәаашықәса насықәҵаны сҭаркит. Уантәигьы акырынтә
сыбналарц иаԥшьазгеит, аха исзамуит – шьапызаҵәла сабанӡацарыз... Абас ала инҵәеит, дад, Аԥсныҟа сымҩа. Саб иашҭа снықәҵижьҭеи ҩажәеи хԥа шықәса ҵхьаны сааит абра. Сани саби ԥсгәышьахьан, сашьеиҳаба сара сықәҵаанӡагьы Балкантәи аибашьраҿы дҭахахьан, сашьеиҵба сзықәгәыӷуазгьы дабаҟахыз, ҳқыҭа хәыҷы иналҵыз ҩынҩажәеи хҩык ахацәа днарылаҵаны Чанақкалеҟа дыргахьан, Антантаа рабашьрахь. Аӡәы идамхаргьы дзыхнымҳәӡеит – зегь уа иҭахеит. Санцоз иахыз ҩжәеи ааба ҭӡы рахьынтәи, санааи рыбжаҩыкгьы ыҟаӡамызт, иахыӡаахьан: ачымазара, аибашьра, амлакра, ахҵәара, ауаҩшьра, иқәыӡәӡәа иргахьан. Инхаз рҿгьы, лагажәи ҭакәажәи еилатәан, рыҷкәынцәа аибашьра иафахьан. Уи нахысгьы иԥсуаз ԥсит, инхаз еимлысит, иӡит, иҭацәит ҳқыҭа. «Абаза моҳалхеси» азырҳәоит шәанааиуаз шәызнысыз амҩа, «Аԥсуаа ргәарабжьара» ауп измааноугьы. Аха ахьыӡ мацара иаҳзалоузеи... Алазцәа, аҭырқәцәа, ақьурҭқәа... Зеиԥш уҭаху амилаҭ бзазоит аԥсуаа рыда... Аа, Аллаҳ... Аллаҳ... – дааӷызы-ӷызит аҭаҳмада. – Санааи ҳаҩын хәыҷы еилабаахьан, аҟарма ақәлахьан, ҳашҭеи ҳамхи алтырреи амӷи рхысхьан. Сахьынаԥшлак сгәы зкуаз ҳәа ак збомызт... Аха сахылеит шьапызаҵәла, саб иҭыԥ сырӡрым, сҳәеит. Сҭаацәарахеит, ԥазаҵәык дсыхшеит, даныҩеидас ԥҳәыс дизаазгеит, аԥагьы дихшеит, аха иара ԥсынҵры имоугәышьеит, акыр дшыҷкәыназ дыԥсгәышьеит. Смаҭа дыҟоуп – Ерҳан! Аха уигьы Самсун иҽадикылеит, сара сышьҭахь ари аҭыԥ дахылоны сзазхәыцуам... Абас ауп, дад... шәхы шәсырхьит, издыруеит, аха суаз, аԥснаа Анцәа шәансзааига ишәасымҳәар изасҳәарыда, ара исҳәаргьы еилызкаауада... – ацәажәара акыр иарааԥсаз аҭаҳмада аӡы шиҭаххаз гәаҭаны инаидызгалеит, деилаҳангьы ҿамҩақәак ижәит.
– «Еҳ, сабиц ҿамҩак аӡы!.. Аԥснытәи ҿамҩак аӡы ыжәны сыҟагәышьандаз, нас сыԥсыргьы...» – абас ааиҿыҵҟьалон зны-зынла саб, – ацәажәара деиҭаналагеит. Аӡыхь цқьақәа ыҟан ара ҳааигәара, аха иара изы урҭ гьама рымаӡамызт. «Ҳаи, ҳабиԥс ҳнагааганы... Урыс хык ҳацәшәаны, иныҟаҳҵазеи», дааӷызуан дынкахәыцуа данынатәоз, ихы даныӡбон, саб гәышьа...
– Ҳахаанымзаргьы шәҟәыла иаадыруеит, ихҵәаны имцар амуа иҭадыргылеит, гәыбӷан рымаӡам, – сажәа наласҵеит.
– Уаангыл, дад! – ибжьы нҭицеит. – Даҽа аамҭак иҭагылазма шәара шәабацәа, шәабдуцәа?! Ишудыруа унавала-ааваланы умцәажәан... – еиҭа днасықәцәҟьеит. – «Аурыс иҿы ҳаанхар ҳцәа ԥиҽуан» зҳәоз ыҟан ҳабацәа анааидтәалоз. Еиӷьыз ҟарҵама?! Цәаԥҽраӡами ах иаҿагылаз рашьцәа нкажьны, ҳаԥсы аагап ҳәа рабацәа рыбаҩқәа аурыс иҳәақәа ирызныжьны, рыԥсадгьыл нкажьны иахьықәҵыз?.. Ҳаршьуазаргьы ара ҳаршьааит зырымҳәазеи... Ирзыԥшызеи ара иахьааиз? Аԥсны ҳаанхар аурысқәа рцәа ԥырҽуеит ҳәа изыцәшәоз рҭыԥҳацәа, рхала иқәыргыланы ирҭиуа аҟнынӡа инеит. Ацәа рцәоуп!..
– Шәабацәа ара ианаанага бзиак ишақәымшәаз аадыруеит, аԥснаа, – ҿааиҭит Ражден.
– Ижәдыруазаргьы, ахых-шьых ауп Аԥснынӡа инаӡаз. – Абра инаркны, Самсун анаҩс Бафранзаагаҿа зегьы аԥсуааи азахәқәеи рыбаҩқәа ахьамам ыҟаӡам. Зегьы ҳанҵәозар ҳанҵәаратәы ҳҭагылан, аха еиҭах Анцәа дҳацхрааит, ҳара иаҳаҭыр ҳзымбазаргьы, иара итәы ҟаиҵеит. Аха ҳабацәа ирыгхаз азы ҳхы ҳирдырит, ииашангьы иаҳзиуит. Урҭқәа зегьы ианрылаԥш ауп ҳтәыла ҳанықәҵуаз аҽны уа ҳаԥсындаз анырҳәа, рыхшыҩ аҭыԥ аҟны ианааи, Анцәа ахы зуиҭаз ухәыцырц азоуп, уаҳа ус имамкәа еснагь уара душьҭоума!.. Изыниаз рхы шырзалмыргоз анырба, ирҭахыз рылдыршеит аԥашьацәа: зшьап инанагоз ахацәа абџьар иаҵадыргылеит, «шәыԥсадгьыл шәмыхьчеит, аха ҳаԥсадгьыл шәыхьчароуп», рҳәеит. Даргьы, шьҭа ҳашьҭахьҟа ҳзықәгәыӷуа ԥсадгьыл ҳамам, абра ҳҽанҳраалап, ҽԥныҳәак ҳауа иҟаҳҵарым ҳәа иазхәыцны ршәақь аԥсақәа адгьыл иларсны «абри адгьыл ҳхы шақәаҳҵо» ҳәа, ҭоуба руит, рыхгьы ақәырҵеит, ршьа азкарҭәеит зықьҩыла, жәанызқьҩыла. Чанаккале мацара быжьнызқьҩык иреиҵам иаԥсуаны иҭахаз. Балкан, Арабсҭан, Булгарисҭан... Ус шаҟаџьара!.. Ус акәымкәа рхы-рыԥсы Аԥсны иазыркындаз, ршьа азкарҭәандаз, усҟан акаҿы ҳкылсрын. Шәара шәабдуцәа иаҳа иҟәышхеит, дад. Иҵабыргны иҟәышхеит, ишхацәазгьы аадырԥшит.
Сыԥсадгьыл ашәарҭа иҭагылеит, сыԥсы згап ҳәа ибналаз иакәӡам ахаҵа. Сышԥсуагьы здыруеит, аха Анцәа иахьынӡасаираӡо сықәԥалап ҳәа мҩак ианылаз, – убри иоуп ахаҵа! Шәара шәабдуцәа ракәхеит ус ахаҵареи ахшыҩи аазырԥшыз, урҭ рныҟәашьа иахьанӡагьы шәаанагеит, ҳаԥсадгьыл ахәышҭаарамца шәмырцәеит, адунеи зегь аҿаԥхьа шәхы ҩышьҭыхны, шәыблақәа аартны шәыбжьы ныҭганы шәцәажәартә шәҽыҟашәҵеит. Шәхы шәацхраауеит азы, Анцәагьы шәара дшәыцуп, дышәхылаԥшуеит.
– Ҳаргьы иҳагу маҷӡам... – ажәак дналагеит Ражден, аха мыцхәы еицраланы иҟаз Ҳасан иҽизаанкыломызт.
– Ак згым ауаҩытәыҩса дыҟаӡам, жәларгьы ыҟаӡам, ҳәынҭқаррагьы ыҟаӡам, Анцәа ус ишеит адунеи. Иҳагу ҳәа узҿу шәара иагшәыжьыз акәӡам, адәахь иҟоу шәашьцәа зегьы убра – ҳаҩны, Аԥсны ҳаҟаны иҟаҳҵашаз – убри ауп акыр шәыгзар ишәыгу. Уажәа саԥыҩлеит, саҭаноумҵан – инациҵеит.
– Иҳацәцаз ҳацәцеит, – ацәгьагьы абзиагьы.. Ишуҳәаз еиԥш аԥсуаа зегьы ҳаҩны ҳаҟазар, ҳаицхырааны ҳаԥсадгьыл Аԥсны ҳарԥшӡар – бри ауп ҳара иаҳҭахугьы. Асасрагьы ҳәаак амазароуп! Ҳанамыхәоз ҳажәбеит, шәтәыла ҳалашәырхәит, ҳашәмырӡит, уи азы иҭабуп ҳәа наҳәаны ҳашьцәа зегьы Аԥсныҟа иҳазнеир, абри ауп ҳара аԥснаа ҳгәы иаҭаху, – акыр дацраланы ибжьгьы ааирдуит Ражден.
– Шәырҟәаҵ, дад, шәырҟәаҵ!.. – иаҳа дгәамҵны иахьынӡаилшоз ибжьы нҭигеит Ҳасан. – Анкьа, ҳабдуцәа ԥсаҭацәгьақәа зҭалаз аӡыхәашь иаманы ацара иаҿуп иахьатәиқәагьы. Реиҳараҩык уи рхы андраалахьеит. Макьана амахԥсахра иаҿу аӡәыр шәԥыхьашәозар, – убарҭ шәрыцхрааны иалыжәга, егьырҭ рзы шәмааԥсан. Шәара шәымҩа хьанҭоуп, дад, шәаԥхьа ишьҭоу аусқәа рацәоуп, ус ауп, амҩа ду иану иԥынгылагьы дууп. Аԥсҭазаараҿы, ҭыԥк аҟны гылашьак ыҟаӡам, ԥхьаҟа имцо шьҭахьҟа ацара иқәшәоит. Ҳара ииасыз аӡиас ҳаҩызоуп, рхынҳәышьа ҳамаӡам, ҳаԥсадгьылаз ақәԥара мап анацәаҳк нахыс шәара шәзыҳәан адагьы, ҳхазыҳәангьы акы ҳшаԥсамхоз жәдырхьазар акәын. Зыԥсадгьыл пату ззақәамҵаз – аԥсадгьыл амазаара даԥсаӡам. Шәаҳҟәаҵ наҟ! Баша
шәаамҭа ҳақәшәмырӡын, ҳара шәҳақәгәыӷынгьы мҩакы шәанымлан, амарџьа, шәҳарԥхашьоит!.. Аԥсны иахьа иахьынӡахьӡоу зыбзоуроу шәара шәоуп, – аԥснаа! Уажәынахысгьы аԥсуа ҭаарых зчаԥаша, уи иацу аидара хьанҭақәа зҟәаҟәа иқәызхраны иҟоу шәара шәоуп. Арҭқәа зегьы ирыҵало шәара шәыда ҩ дыҟаӡам, – абри жәдыр! Шәхы шәақәгәыӷ уаҳа аӡәгьы... – даҽа ажәақәак иҳәарц иҭахызаргьы, аха имырҳәакәа еимҳәараны иааизцәырҵын, акраамҭа иҽизеиқәымкуа ибжьы ҭхаа аихәласреи аимҳәареи дырҿын. Еицыз ҳабжьы ныҵакны «уаҳа дҳаргәамҵрым» ҳәа, неибаҳҳәеит, аха даагыларц игәы иҭамызт аҭаҳмада, акыр иԥсы анааивига, еиҭа ацәажәара дналагеит:
– Акы сшәазҵаауеит, дад, – акыр иааирхааит, уажәы. – Аԥснаа зегьы ҳашьцәа шәоуп, иагьа ҳгәамҵыргьы, еилаҳхуада – еилаҳҵода... Ҷыдала гәыҵхак сымоуп: уажә ас Анцәа шәансԥыхьаиршәа сшәазҵаауеит, иԥхашьаразаргьы саҭанашәҵарым. Ҳажәла зыжәлоу, Мгәыӡба зхылаҳәоу ӡәыр дыҟоума, Аԥсны?
– Мгәыӡаа рыхьыӡ зху ақыҭа ыҟоуп – Мгәыӡырхәа... Мгәыӡаа ыҟазаргьы ҟалап, аха исыздыруам... – ишыҟамыз иааԥҵәаны аҳәара иҭахымхеит, аҭаҳмада игәы иирхьырц зҭахымхаз Ражден.
– Мгәыӡырхәа аӡбахә арадио исанаҳәахьеит... Мгәыӡаа ыҟоу иҟаму шәзымдыруа шәыҟам, шәнавала-аавамлакәа аиаша сашәҳәа, – ибжьы ааирӷәӷәеит.
– Иҟаӡам, – сҳәеит иааркьаҿны.
– Нас ҳажәла уажәраанӡа уи ақыҭа иахҵаны изшәымоузеи? – маҷк иҽаанырханы деиҭаацәажәеит. – Шәара шәыбзиара аҟынтәи иҟашәҵоит, аха ҳара уи ҳаԥсаӡам, наҟ иахышәх! Шәара ишәнаало даҽа хьӡык ахышәҵа. Ҳа-а-и, ҳабацәа-ԥсаҭацәгьақәа, закә хьымӡӷузеи ҳазҵашәҵаз!.. – еиҭа дааӷызит, акраамҭагьы уаҳа ҿиҭуамызт.
– Ауада дааҩнашылеит Ерҳан. Иабду днеизааигәаханы «Асасцәа рхәы мазеиуп, азин ҳауҭозар акы инаҳарцҳауеит» – иҳәеит.
– Бзиоуп, дад... Суазқәа сынрамханагалан шәхы шәсырхьит, шәгәы ԥысҽзаргьы ҟалап, аха саҭанашәымҵан... Амлагьы шәаҳаркит. Шәара ишәыхәҭоу ала ҳзышәԥымлазаргьы, иҳалшаз ахәыҷы ҳазыразуп. Шәнеи, дад, шәнеи... Саргьы схәы ааргашт, хьаас сҟашәымҵан...
Азал агәҭаны игылаз астол аҟны, аԥсуа чысла ҳхәы рхиан. Иагьа ҳҳәазаргьы дҳадымтәалеит, аҭаҳмада Ҳасан уанӡа «зызхара зҿеиҵахьаз» Исмеҭ, «гәыбӷан сышәымҭан» – иҳәан ашҭахь дналбааит. Дҳадымтәалеит иара иаасҭа қәрала еиҳабыз асасцәа рыдтәалара аԥсуа леишәала азин змамыз Ерҳангьы, ишихәҭаз еиԥш ҳамаҵ уа даҳхагьежьуан. Аԥснаа ҳаишәачарақәа рҟны мыцхәы аамҭа зықәҳарӡуа арыжәтә ахьҳамҵагыламыз ҳхы иархәаны, акы ҳнацҳаны, ишахәҭаз еиԥш рчеиџьыка аԥсшәа нахҳәааны, ҳамҩагьы ҳнаԥшны, аамҭа мгакәа ҳаишәа ҳахыҵит.
Аамҭа акыр инеихьан, Самсунынтәи Аԥсныҟа ҳдәықәлара аҿҳәаранӡа ҩ-сааҭк ракәӡан иагыз. Ҳҩызцәа ҳзыԥшын, ҳнаскьазгоз ауаа шнеиуаз аадыруан, ианҳаамҭаз ҳҭыԥ аҟны аҟазаара ҳахәҭан. Аха иагьа ҳаццакуазаргьы акрыфаны иаразнак амҩа ақәлара ҳаԥсуа леишәа ианааломызт. Ҿыц ҳнапқәа ааӡәӡәаны еиҭа Ҳасан дахьиаз ауадахь ҳнеит. Ԥхыӡ ҵаулак далоушәа, џьара қәацарак имамкәа илацәақәа еиқәԥсаны дышьҭан Ҳасан.
– Шәыццакцәеит сгәахәуеит... Шәымҩа хароуп, цқьа акрымфакәа амҩа шәықәлар аԥхашьара ҟашәҵеит, – дышиац иҽмырҵысуа даацәажәеит.
– Иҳагӡам... Шәчеиџьыка шәахыбаамзааит!..– иахәҭаз наҳҳәеит.
– Маҷк сгәамҵра саԥызеит, сжәытә хәыцшьа сыҽнасҭан... Ҳабацәа ирыхьыз азы, ара иҟоу иахьатәи аԥсуаа гәыбӷанс ирымоузеи. Шәгәы иҭоу бзиоуп, хара шәнаԥшуеит аԥснаа. Шәара шәиашоуп, ҳара ара ус ҳамаӡам, ҳадгьыл ахьыҟоу уа ауп, Кавказ, Аԥсны... Шәрыцхраа ҳҿар, аӡыхәашь иашәмырган, зегь шәзалымгаргьы ишәыхәап ззышәгәахәуа алыжәга. Аха ижәдыруазааит, дад, ҳара ҳазшьаҳауа рацәоуп. Аҭырқәцәеи ҳареи аизыҟазаарақәа ҳабжьалеит. Аԥсуа изы ажьрацәара иаҵанакуа жәдыруеит... Ара иҟоу аԥсуаарахьтә зыԥсы злоу маҷҩӡам: адгьылқәа кәазаха ирымоуп, рынхамҩақәа бзиоуп, афабрикақәа змоу ыҟоуп, ахәҳахәҭырҭақәа еиҿыркааит... Арҭ зегьы ныжьны ацара, имариоу усым. Ахныҟәгара зцәыуадаҩугьы маҷҩӡам, аха ирымоу аҳәыҷы ара рхы аланыҟәыргоит, ԥсымышьҭыгак
дырҳауеит.  иҟоу шәыхҵәаны шәаала ҳәа рашәҳәап, аха уа ҳахьнеиуа хныҟәгашьас иҳауазеи ҳәа иазымхәыцыр ауӡом. Аԥсуа ихьмыӡӷ рацәоуп, ак сиҭозар ҳәа аӡәы инапы даныԥшыло аҟазаара ихы изақәнаргаӡом, гәырҩас ихы шәиҭар иҭаххаӡом... Амучацәагьы ҳалоуп – акрура зҭахым. Адәахьы иахьынҭыҵуа еилаҳәоуп, еилацоуп, рыҟәрышь ыҟоуп, ркьарахәқәагьы рмаҟа иавҵоуп, аха иахьынтәаарго дара рыда аӡәгьы издырӡом. Ус иҟоу жәгеит ҳәа, аԥснаа хыхьк, гәырҩак шәзаарымгозар акгьы ишәзаԥсахаӡом. Даҽакгьы. Араатәи аԥсуа, иҭаацәеи иареи акаҿы еицааины Аԥсныҟа ацаразы иҽеиҵаҳәаны дтәазаргьы уаала, аҩныҟа узгоит ҳәа аниоуҳәа, мап икуеит, мышкызны уара уаазгаз абри иоуп ҳәа ҽыԥныҳәак иоур ҟалоит ҳәа дазхәыцуеит. Абас, аԥсҭазаара иаҭахым ҟазшьак ҳамоуп, дад. Ус Анцәа ҳаишеит. Иара ихала имҩа ылхны дызлацаша ала знеишьак азыԥшаатәуп. Абригьы шәазхәыц, шәус иаҳа иарманшәалоит. Ҳуаа уахь рнеира зшьаҳауа даҽакгьы ыҟоуп – адин!.. Ҳабацәа ара ианаанага аӡәык-ҩыџьак ракәымзар џьаамак инҭаланы анамаз акра зырҽеиуаз дрылаӡамызт. Аха уажәы зегьы ҳамсылманцәоуп, адингьы амаҵ азаауеит. Аԥсныҟа шәаала анышәҳәа, аџьаама азҵаара цәырыргоит, анамаз абаҳкуа ҳәа иаашәҿагылоит.
– Аџьаама аргылара ҳгәы иҭоуп, адгьылгьы азалаҳххьеит, ишыҟаҵәҟьаз наиасҳәеит усҟан.
– Аллаҳ ахьӡара шәиҭааит, дад! – иаҳаз игәы иахәаны даацәажәеит. – Аллаҳ ихыбра шәыргылар иҭалашагьы уахь анеира агәаԥхара риҭоит. Адин, ауаҩы дааӡоит. Аллаҳ имҩа цқьа ианылаз уицәымшәан, уиқәгәыӷ... – ибжьы ҭымгакәа иқьышә канӡақәа қәац-қәацо дааматанеит Ҳасан.
– Ҳашьцәа рабдуцәа рыԥсадгьыл ахь ацара рҭахханы ианыҟала, аҭырқәцәа уи иаҿагыларым ргәахәуеит, – уи азы аҭаҳмада игәаанагара аилкаара сҭахын.
– Изаҿагыларызеи?! Ргәы иахәангьы иазыразхоит!.. Иҳалаз ҳалырххьеит... Рыӡбаарақәа ҭаҳарбазар, ртәыла ахақәиҭра азышьақәҳаргылазар, ҳаԥсы ҳгәаӷьызар, ҳҟазшьа бзиақәа иахьынӡарылшоз иаҳҿырҵаазар, ршьа ҳарҿыцзар, шьҭа ҳзырҭахузеи!.. Ауаа анырҭахыз аамҭақәа цахьеит – ртәыла иазымкуа ирацәахеит. Изаҳхьынҳаларызеи, ҳадгьылқәа, ҳаҩны-ҳгәара дара руаа
ирзынҳажьуазар?.. Аҭырқәцәа рыхшыҩ кьаҿӡам, ҳбааԥсгьы ргәалашәоит, ҳабзиара ирбахьоу анаҩс, аџьабаақәагьы дҳарбахьеит, ирхашҭуангьы хәшәамаӡам. Ҳабацәа хҵәаны ара ианаарга, ирфозеи, иржәуазеи... Аԥадишьаҳ рыгәхьаа шикымыз, Аллаҳгьы дшырхыламԥшуаз агәра анырга, рхала аԥсеиқәырхара иашьҭалагәышьеит. Арҳәра, аӷьычра, ақәылара, мгьал ҿаҵак, ҟабақ хык азы ауаҩшьра... Иааҟарымҵаз иҟоузеи!.. Амҩақәа ркуан, ақыҭақәа ирықәланы еимырҵәон... Ауаҩытәыҩса амала аԥсра ахы данҭаԥшлак, агыгшәыг аасҭа деицәахоит, дад... Уи Анцәа шәахаанимтәааит аԥснаа... Рсаџьақ хәыҷқәа аарыдҿаҳәаланы қәылара ҳәа ицон. Ианаалашьцалак, уанӡа игәарҭахьаз малк имоуп ззыргәахәуаз иҩны инкылсны ухьы, уԥара ҳауҭароуп ҳәа инеиҿагылон. Хаала ириҭар иҭабуп рҳәарын, аха хаала змал рызҭодаз!.. Изызнеиз иҽанирххалак, рсаџьақ амца инақәҵаны идыршуан, нас аԥшәма даанкыланы ихы инахарҵон. Усҟан ихьы ахьыҵәахыз имҳәар дабацоз!.. Иԥсаҭа шкәакәахааит, сабгьы иагьараан иҟаиҵахьан. Уажәааигәанӡагьы ҳахьынҭыҵ-ааҭыҵо иаҳԥылон рыхқәа хәымаа-жьымааха ихыргьежьааӡа аԥсуаа ҳшәахсҭақәа зныз... Даара рлеишәа цәгьан ҳабацәа. Уаҩытәыҩса дрыхәаҵәҟьомызт... Арҭқәа рхадмыршҭӡацт: ажәытәгьы ргәалашәоит, иахьа ҳазҭагылоугьы, уаҵәтәи ҳԥеиԥшгьы еилыкка ирбоит. Уи азы ҳақәҿырҭӡом, иҳахәлаччоит, иаҳхаҵгылоит, ԥсынҵры дук шҳамам рбоит азы... ҟ ҳарԥыргазар иҳахьҵәыуаӡом... п рҳәаӡом, ҳара акыр ҳзеиҿырцаар... Ара ҳанаанха, даҽа шықәса ҩынҩажәа рнаҩс Аԥснытәи аӡә шәааит ҳәа, сҩыза ҭаҳмадак дышәԥыхьамшәозар аԥсышәала зҿахәы зҳәо шәиниарц хәшәамаӡам, иахьа ҳцашьала ус ауп... Ҳбызшәа ыӡуеит. Ҳашнеи-шнеиуа аргама ажьра-цәара аилагарагьы ҳалагашт... Ус ауп нас, зан лахьшьаԥҳа, заб иашьа иԥҳа хатә ԥҳәысс дышьҭызхуа ауаа уаҳа ирҿаҳҵаарызеи... Аа, ҳара насыԥдақәа... – еиҭа игәаҵанӡа даақәԥсычҳаит Ҳасан.
Ражден исааҭ днахәаԥшит. Ҳаамҭа иаҳа-иаҳа акьаҿхара иаҿын. Еицыз ҳахьӡала, аԥшәмацәа иахәҭаз ажәа нарызҳәаны, шьҭа ҳамцар шыҟамлоз далацәажәеит ҳаиҳабы, Ҳасан аҳәарагьы ииҭеит ҳамҩа ааиртырц азы.
– Ҳамҩа ҳзаарт шәҳәама, дад?.. Ус ауп, асас бааԥс изхара анифалак аҩныҟа ддәықәлоит!.. – заа ихы-иҿы
ччаԥшьк нықәххын, абас даацәажәеит. – Арҭ ажәақәа шәара ишәызкӡам, дад, – инациҵеит. – Ҳабацәа абас лафк еибырҳәалон, иаасгәалашәан... Шәгәы иамыхьааит... Шәус шәаԥшы, шәҩызцәа шәзыԥшуп. Сыблақәа шәырбаратәы Аллаҳ исаҭәеимшьазаргьы, шәыбжьы сирҳаит аԥснаа, шәысасра сиҭеит. Уажәынахыс сара схазы ари иеиҳау даҽа насыԥк сазыԥшӡам. Аха, дад, акы сышәзаҳәар сҭахуп, убри мҳәакәа шәысзышьҭуам. Акы шәахьынӡацҳауаз, абас ак сыӡбеит... Хьаак сызцәырҵит, шәсыцхраа, рацәас исзышәымбан...
– Иҳалшо ак акәны иҟазар... – ихы нарҟәны днеихагылеит Ражден.
– Шәсызиацәажәа, смаҭа Ерҳан. Дыжәга Аԥсныҟа, шәнапы данысҵоит... Ҳбызшәа изҳәагәышьом, аха ишәырҵап... Дыҷкәына ҵаруп, шәирԥхашьарым сгәахәуеит, ак игхаргьы дшәырҽеип...
Ас иаалырҟьаны Ҳасан ицәыригаз ажәа мыцхәы ҳаигәырӷьеит иеицыз зегьы, уи ҳара иаҳҭаху шакәугьы наҳәаны, «иҭабуп» ҳәагьы наиаҳҳәеит.
– Џьара дгьыл ҿаҵак ишәҭа, ҳабдуцәа рыхьыӡ зху Мгәыӡырхәа ахьырҳәо ақыҭа аҟны. Иеиԥш зеиԥшу аӡә дизаажәга, ҳажәла ирҿиааит, ҳахьымӡӷ ҳхихааит, иԥсы ихәламӡо деихәласуа ацәажәара даҿын Ҳасан.
Ажәа иаҳҭеит имаҭа ҳашиацәажәо ала, насгьы уи иаҳҳәо данақәшаҳаҭха, ари аус аҟны иашьара изуа ҳашивагыло.
– Убри шәзыҟаҵар, сара сыџьанаҭгьы убри ауп. Уаҵә ашьыжь абранӡа дысзааиртә исызиашәҳәа, имҩа изаасыртуеит. Сара сабанӡаҟазаауа... Саарҽеины, иҳамоу ахәыҷы наҭины, иан даашьҭыхны дцааит, сара ацара ахьсылымшаз Аԥсныҟа!..
Ҳасан даагәыдкыланы «хаирла-бзиала» ҳәа наиаҳҳәеит.
– Дад, сара харак инеиуа сакәӡам. Сыбаҩ ара инхагәышьоит, аха сыԥсы уахь иназгоит, Аԥсныҟа. Уи ала ажәа шәысҭоит... Шәца, дад, шәца ҳаԥсадгьыл ахь! Иаа, ҳшамкәаны ҳазшаз Анцәа ду суҳәоит, ҳабацәа ираҭәамыз гәнаҳарак ҟарҵазаргьы, уи азы аԥснаа гәыбӷанк рзыҟоумҵан иаа, сумыҳәои зхьышьаргәыҵа сакәыхшоу, адәахьы иҟоу аԥсуаа зегьы рабацәа рыԥсадгьыл ахь ахынҳәразы агәамчи ахшыҩи рыҭа!.. – дааматанеит аҭаҳмада аҵыхәтәан.
Ауада ааныжьны азал агәҭа аҿынӡа ҳнаӡахьаны ибжьы наҳхьигӡеит: «Смаҭа! Смаҭа дышәхашәмыршҭын!..» Ҳамаҵ зуз аҳәсақәагьы аԥсшәа нараҳәаны амашьына ҳанҭалеит, Ерҳангьы иныҵырҟьаны, иаҳа-иаҳа аныҟәашәа иацҵо «Аԥсуаа ргәарабжьара» дныбжьалеит. Ԥыҭк аҟара ҳанынаскьа, сышьҭахьҟа сынхьаԥшит, ари ақыҭа аҿы макьаназ зылҩаҵә ҩеиуаз, иакзаҵәыкыз аԥсуа нхарҭа даҽа знык сылаԥш нахызгарц сҭахны, аха уаҳа сылаԥш иҵамшәеит, мыцхәы ижәпан ҳмашьына ишьҭнахыз «Аԥсуаа ргәарабжьара» аҿы еилаҳанто аилагьежьра иаҿыз асаба еиқәаҵәа.
Ерҳан, арахь ҳанааигоз ишыҟаиҵац, иаԥхьа инеиуаз зегьы дрывыҟьҟьо имашьына анагара дшаҿызгьы, даҽа ҭынч аамҭак ҳмоур ҟалоит ҳәа ҳазхәыцны, ихы иҭагало иаҳҳәеит иабду ҳнапы ианиҵаз ажәақәа, акыр дрызхәыцызшәагьы ҳгәы иабеит.
Сабду уаҵә ашьыжь сизцоит, мҩас сызқәиҵо санылоит, – иҳәеит Самсун ҳаннеига.
– Самсун ақалақь ахада ихаҭарнакцәа рзаарыгӡа ҳанаскьагаразы ауаа рацәа еизахьан ҳсасааирҭа аҿаԥхьа, ара иҟан имаҷҩымкәа аҭыԥантәи аԥсуаагьы азахәқәагьы. Ҳцара аамҭа анааи аԥсшәақәа еибыҳәо инеилаҵәеит аԥснааи аԥшәмацәеи. Автобус ҳҭаламҭазы ҷыдала аԥсшәа иаҳҳәарц ҳҭаххеит Ерҳан, ажәлар ҳрылаԥшит, ҳрылахынҳәит, аха ҳалаԥш дыҵашәомызт.
– Ателефон аҟны аӡәы диҭаххеит, отель аҟнынӡа днеит, уажә дааиуеит, – иҳәеит ҳашишьҭаз еилызкааз Исмеҭ, ирласны дааиԥхьарцгьы асасааирҭа шыҟаз иҿынеихеит, аха уи аҩналара дахьӡаанӡа асасааирҭа даадәылҵит Ерҳангьы. Акы шынеибырҳәаз аҟара гәаҳҭеит ҳахьырзыԥшуаз, Исмеҭгьы дахьгылаз дааҳәыҵәыҳәыҵәит. Уи нахыс уаҳа рҽеидмырхалакәа ҳахьгылаз ахь рҿаархеит аҩыџьагьы. Иӡоит ҳәа дшаҿызгьы, Ерҳан игәы иамыхәара ак шиаҳаз аргама иныԥшуан. Исмеҭгьы абжьааԥны аасҭа иблақәа ҟәыс-ҟәысуа иашаҵәҟьаны илахь еиқәызу, игәы иахәара ак иаҳаны, аха иӡарц даҿызу аилыргара сцәуадаҩны снеиҿаԥшит данааҳадгыла.
– Иҽеимыз акыр ҟалама? – Исмеҭ схы наиқәскит, аха иара иаразнак аҭак ҟамҵакәа зны Ерҳан днеиҿаԥшит.
– Исҳәарыма сыздыруам... – даалакҩакит, – аха мҳәашьагьы сымаӡам...
– Иҟалазеи?
– Ателефон ҟарҵеит... Ҳасан игәабзиара еицәахеит, – ихы-иҿы гәырҩак нықәиҵеит Исмеҭ.
Ҳамҩа намгӡашьак ҳамамызт. Аԥсшәақәа нараҳәаны ҳавтобус ҳанҭалан Аԥсныҟа амҩа ҳнықәлеит.
Ҳнеиуан ҳаԥсадгьыл ахь ҳназгашаз, ҳауаажәлар рыԥсҭазаара иаҩызаха илакьуа амшын агаҿала инашьҭыз амҩаду ҳаныланы. Слымҳа иҭаҩуан аҭаҳмада Ҳасан иажәақәа: «агаҿа зегьы, аԥсуааи азыхәқәеи рыбаҩқәа ахьамам ыҟаӡам...». Иҟаларын ҳазнысуаз уи амҩа аҵаҟа ишьҭазар, ҳрыӷрысны ҳнеиуазар урҭ ҳашьцәа рыбаҩқәа... Слымҳа иҭаҩуан даҽакгьы, – «Сыбаҩ ара инхагәышьоит, аха сыԥсы уахь иназгоит, Аԥсныҟа...». Сгәы иснаҭон, ҳамҩа наҟ-ааҟ ҳавтобус иаваҩуа иҳацнеиуазшәа ажәак зыхәлымшәо, аха акыр зхы-зҿы лашаз аԥсацәа, урҭ рыгәҭаҿы иҟазшәа аҭаҳмада Мгәыӡ Ҳасан иԥсгьы. Слымҳа иҭаҩуан аҵыхәтәантәи уи иажәақәа: «Смаҭа! Смаҭа дышәхашәмыршҭын!..».
  Шықәсыкгьы мҵыцкәан Ҳасан ҳгәы ззҽаниҵахьаз ҟалеит, ақырҭуа фашистцәа Аԥсны иақәлеит. Иагьа ԥынгыла роузаргьы ашьхақәа ирхыҵны, амшын иӡхыҵны рҿаархеит зыԥсадгьыл ахақәиҭтәраз иқәԥоз аԥснаа иаарывагылаз ашьхаруаа рҵеицәа. Урҭ ирылан Ҭырқәтәылантәи арԥарцәагьы. Акыр сизҿлымҳан Ерҳан, игәыџьбарашьала дышԥамааири ҳәа агәыӷра сыман, аха ихабарк сымбеит. Аибашьра ашьҭахь сеиҭанеит Ҭырқәтәылан. Самсун сшыҟаз телефонла сыҽимаздеит Ерҳан. Сааҭбжакгьы мҵыцкәа дкылххы дысзааит сахьыҟаз асасааирҭа аҟны. Акыр ҳаицәажәеит. Исеиҳәеит Мгәыӡ Ҳасан иԥсҭазаара аҟны аҵыхәтәанӡатәи исасцәа ҳакәны ҳшыҟалаз ҳаниҭаз уи амш аҽны еицыз аԥснаа, иашҭа ҳанҭыҵуаны еиԥш, иаалырҟьаны иааигхан уаҳа дзалымҵӡакәан, имаҭагьы ҳнаскьаганы даахынҳәаанӡа инарцәымҩа дшықәлаз. Сызҵаара аҭак ҟаҵо исеиҳәеит иабду Ҳасан инхарҭа
шиҭихьаз. Самсун ақалақь иатәу раион бзиак аҟны ҩн-дук ажәеизатәи аихагыла аҟны хә-уадак змоу анхарҭа бзиа шааихәаз, ҭырқәа ҭыԥҳак ԥҳәысс дшигаз, ахшарагьы дшизылшахьаз. Сиазҵааит «Аԥсныҟа анеира иазухәыцуазеи?» ҳәа. «Сусқәа акыр еилахоуп, иаасырҽеир мчыбжьык аҟара снеиран сыҟоуп, Аллаҳ иҳәар», – иҳәеит аҭакс. «Аллаҳ имҳәар?..» – акыр ихьанҭахаз иблақәа нҭкааны снырхыԥшылеит. Азныказ сыблақәа дырхыԥшылон иаргьы, аха нас ҿыцха длаԥшны: «Зегьы знапы ҳану Аллаҳ иоуп» ҳәа, – даацәажәеит акыр ибжьы ҭахәаҽны.
Дысгәалашәаны иӡбахә сазҵааит Исмеҭ. Ерҳан излеиҳәаз ал уи Африкаҟа аҵла аахәара дахьцаз уаҳа дыхнымҳәӡеит. Дзыниаз абри ауп ҳәа иааҭкааны аӡәгьы акы издыруамызт, аха иҳәеит уи иӡбахә ала ҩба-хԥа жәабжь шгәараз: џьоукы алацәажәон аӷба азна аҵла қьарсҭақәа шааигоз амшын бааԥсхан аӷба ӡааҟәрылеит ҳәа, даҽа џьоукы алацәажәоит, уа дахьнеиз уаҩ беиаӡак иԥҳа ԥҳәысс диган, иабхәа имал зегьы иара ииҭеит, уа дагьаангылеит ҳәа, даҽа џьоукых агәра ганы иалацәажәон абнаԥҟацәа дышрыцыз, икылатәаз абынуаа еиқәаҵәақәа дыкны дыргеит, иԥсы ихыхны дыӡны дырфеит, дагьырзымхеит ҳәа.
Ерҳан аҳәара изыҟасҵеит иабду Ҳасан инышәынҭра аҟнынӡа сигарц. п имҳәеит иаргьы. Ҿыц иааихәаз «ПЕЖО» снақәыртәаны, уаанӡа дшызбахьаз еиԥш дықәҟьа дымцакәа, иаԥхьала инеиуаз амашьынақәа дрышьҭагыланы амҩа снықәигалеит. Чаршамба ҳаннеи амҩаду ҳаамҩахыҵны ашьхақәа рганахь ала ҳҿынаҳхеит. Лассы ҳныбжьалеит смааижьҭеи асфальтгьы зқәырҵахьаз агәарабжьара мҩа «Абаза моҳалесси». Даанымгылакәа днавсит иабду анкьатәи игәараҭа. Ишгылац игылан Ҳасан иргылаз акәасқьа, аха акыр аҽеиҭанакхьан ашҭа: ихәыҷхахьан, наҟ-ааҟ жәбоуроуп сҳәаратәы хыбра қәыԥшрадақәак дыргылахьан, ашҭа иқәыз ашьац иаҵәара ықәбылхьан, жәқәакгьы еилаҟаауа ашҭа иқәгылан.
– Ҳасан инхарҭа иахылаз дзеиуада? – сыниазҵааит Ерҳан.
– Длазуп. Аԥара бзианы ишәеит, – уаҳа иажәа имроуит. Ақыҭа иатәыз азеиԥш ԥсыжырҭа аҭаларҭа аԥхьа амашьына ҳлалбааны агәашә ҳанҭалеит. Акыр ирацәаз
анышәынҭрақәа рыбжьарақәа ҳнарыбжьысуа, ҳнакәараҵа-аакәараҵо ҳҿынаҳхеит. Азныказ, иабду дахьамаидаз ихашҭма сгәахәуа аҟнынӡа снагара дадхалеит, аха аҵыхәтәаны «аброуп» иҳәеит дааҭгыланы. «Уԥсаҭа шкәакәахааит...» ҳәа, снахагылеит ажәырҭ зхысхьаз нап зыдкыламыз анышәынҭра. Сылаԥш нақәшәеит иаалыҳәҳәо уи ахчнызас игылаз абас аҩыра зныз аҳаш хаҳә:
   1899–1991».
– Анышәынҭра шаҟа ирласны иҩашьо аҟара иԥсыз иԥсаҭа иазеиӷьуп, – даацәажәеит Ерҳан.
– Ус акәхап... – сҳәеит саргьы.
Зыԥсра адгьыл ахь илбаазгахьаз абӷьҩежьқәа рхьаа-баақәа зегьы рыгәқәа ирҭаҵәахны еикәаԥсан. Аҵлақәа ирҿахаз ахыц-ҩыцқәагьы ҿымҭ-ԥсымшь рыбла ааԥсақәа ҭаа-ҭааӡа уажәымзар уажәы ҳәа рԥеиԥш иазыԥшын. Иаха зны еилаарцыруа ахьтәы шьырхынқәа реиԥш, ажәҩан зегь зҩычоз аеҵәақәа бжьыда-шьҭада маҷ-маҷ аҿыцәаара иалагахьан. Ҭагалан ахьынӡааихьаз ала иџьоушьартә иҟамызт шьҭа аԥсабара зымпыҵызхалаз ахьшәашәарагьы.
– Иаамҭаҵәҟьоуп! – ааигәахәит Хьымца, – зхьышьыргәыҵа сакәыхшоу Ажәеиԥшьаа иумфац-иумжәыц садумжьалан! – Лаԥш зыршанхо ахрақәа рахь ихы ҩарханы дааныҳәа-ныԥхьан ишәақь ашьхәа ахәа инылишь-аалишьын иҿынеихеит. Дҩиуан дынҭгыла-ааҭгыло, Хьыхәдаара даҿаланы. Заарагьы-зцарагьы маӡоу згәалагьы-згәыӷрагьы згәаҵа иҭаҵәаху алашара есааира аҽеиҵнахуан. Ҟәыбҷа лассы-лассы аԥшәма иахь иаахьаԥш-аахьаԥшны, уццакы, ма схы соужь ҳәа аанарго иҩаиха– ҩаихалон. Аха ахақәиҭра макьанагьы иара инапы аҟны ишыҟоу агәра анагалак аҳауа иналафҩ-аалафҩуа, ахәдахаҵа аҽанрааланы аҿыҩанахон.
Уажәшьҭа меижьарада иахьыуҭаххалакгьы ашәақь аҵа укылԥшыртә иҟалахьан. Аӷьра иаҵыршьыз аҵырҭырра аҟынӡа даныҩаӡа даанҿасны мышьҭабзиала ҳәа ишәақь ааихарҟәҿны аԥшьақьқәа нҭеиҵеит. Уи збаз Ҟәыбҷагьы амыргәырӷьа ахы иҭаланы иҵыры-ҵыруа абла гәыбзыӷқәа рыла дгәыдкыло, иҩеигәыдхахалеит. Иаргьы иҵегь иааргәыбзыӷны ахәдахаҵа нахиршәеит. Уи акәхеит, ахьыуҳәа инаидҟьаны акыр ианынаскьа ишыҟанаҵалац
иааиҵаххны, ҩынтәҟа иаахьаԥш-аахьаԥшын, нас арҩаш еиԥш илакьы-лакьуа илашьҭыз аҳәыш неихҵәа-ааихҵәо иныҵапҟа ицеит. Хьымцагьы ишәақь ахьыбжьаӡаша гәаҭо амзарыхра аҽахьеиднакылоз ҵла наӡак иҽнавакшәа днаԥшы-ааԥшуа даагылеит. Ара шамахамзар ашьабсҭақәа агхаӡом. Ҟәыбҷа еибгазар адгьыл иҵазаргьы иаԥшаап. Аҭыԥқәагьы иахьа иауабах. Еснагь еиԥш, ашәарыцаҩ изыҳәа уажәгьы ихадоу анаԥш-ааԥшреи, аӡырҩреи, агәаҽанызаареи, аибагареи, ианаамҭоу икылкааны ахысреи роуп.
Ԥсаатәк аҩыҵԥраарагьы иаҩмыжьуа, икәша-мыкәша лаԥшыла еимидон уажәы-уажә, аха макьаназ зегь шыҟац иҟан. Ус, иаалырҟьаны, акыргьы иаанаскьаганы, ԥшьынтә-хәынтә раҟара инеиқәырццак-неиқәырццакны Ҟәыбҷа иааҭнарҟьаз аҵар бжьы аԥсҭа иныҵаҩҩ-налыҩҩны, нас уи иахагылаз абахәқәа инарҿахәашеит. Уи иаанагоз ашьҭа сақәшәеит, абааԥсы угәуҽаныз ҳәа акәын. Еиҭа ааҭынчрахеит. Ашьабсҭа мыжда арыдарагь ауамдырхуа. Уажә иаҳагьы деиқәлымҳахеит, иаҳагьы иблақәа ҵархеит. Амаҵур абжьы неиҵых-неиҵыхны еиҭаацәырнагеит. Уажә иара шибарҭамызгьы, шьҭа дацәымҩашьо еилиргон инароуны ишдәықәлаз. Хымԥада ашәарах ааигәаӡоуп ианымҩасыз. Уи азоуп ашьҭа архара зымариахазгьы. Ҟәыбҷа абжьы есааира ишхарахозгьы, макьана еилыкка иуаҳартә иҟан. Шәымҭақәак рышьҭахь амзарыхра акалҭ аҿы амаҵуар иаалырҟьаны аҵарра иаҟәыҵит. Шьҭа ашәарах аҽырԥсны иахьылагылоу иазнеиуеит ауп. Иҩылнарҟьаанӡагьы шаҟа акыԥ амыргара. Иҽырмазеины дыԥшын Хьымца. Дыԥшын аԥсыӡкыҩ иҵәгәыр аԥсыӡ анамцклысуа дшазыԥшу еиԥш. Ус арҵәаа-арҵәаа ааҭнаргеит ала. Нас аԥсы ҭнахуама уҳәартә, абжьы еихых-еиҵыхуа Храԥшь иамариашаны аҿыҩанахеит. Дымҩашьаӡеит. Ашәарах ԥшаауп. Уажәымзар уажәы ихынҳәып, уажәымзар уажәы, ма иҩаихыкны, ма инаиҵакны, мамзаргьы ахы изырханы аҿаанахап. Нас ауп аус. Уи еиҳаны ахәыцха имамызт. Аха уаҳа умԥсит, Ҟәыбҷа есааира абжьы ныхҵа-аахҵо ахра аҽагәылахалара иаҿын. Иацашьоузеи, ари сыззыԥшу шәарахым ааигәахәит. Избанзар изныкымкәа иԥишәахьан ашьабсҭа аҟазшьа. Уи ала ианылнарҟьалак, шамахамзар
иаҳа иахьашьцылоу, иахьатәарҭоу, акәша-мыкәша аԥкыла ырссаны, ашьҭа ԥо ҩынтә-хынтә инылагьежь-аалагьежьуеит. Иашьҭоу ҭаха ананамҭалак ауп урҭ аҭыԥқәа ааныжьны акырӡа ианынаскьо.
Аха уаҟагьы аҽазымҵәахыр, алагьы ацрымҵыр, еиҭахынҳәуеит ахьышьҭрахь, иагьа игәамҵыргьы, уи шаҟа ахра иаҿамлара!.. Хымԥада ари ԥслаҳәуп. Уи амыжда сла ҭанамырхандаз, даахәыцит иара. Аԥслаҳә аҟара ахра цаӷь-цаӷьқәа ирызнеиуа шәарах ыҟаӡам. Уи аҩсҭаарақәагьы маҷымкәа иамоуп. Инықәԥала-аақәԥало, иааҳәны ашьапқәа нықәкшо, иара усгьы згәы еибафо ала ахьырԥшны, иахьеицәаӡоу ҭыԥк ахь ихалоит. Нас иара ныҵашәкәа ицоит. Ахра ахалара аасҭа, албаара хараӡа ишыуадаҩу зызгәамҭаз амаҵуар ҟыууа уа иааҿахоит. Абас иҟоу ашәарҭарақәа рзоуп ашәарыцаҩцәа нагақәа алақәа рыла аԥслаҳәқәа изрышьҭамшәарыцогьы. Хьымца ихы ҩышьҭыхны иблақәа ирҭаӡоз ажәҩан ааимидеит. Уи ҵыс хык иаҟараз ԥҭакгьы хыубааломызт. Уарба заҵәык амҵәыжәҩақәа мырҵысӡо ихагьежьуан.
Ааигәа-сигәа ахра џаррақәа Ҟәыбҷа абжьы маҷ-маҷ инарыларӡны рҟыт-ԥсыт ыҟамкәа иԥшын. Ишәақь агәыцә нҭарсны, днаԥшы-ааԥшуа, дагьымыццакцәо, иныҟәашәа егьмаҷцәамкәа уахь иҿынаихеит. Дҩаскьацыԥхьаӡа ҿаҳа-ҿымҭран, иԥылоз акәымзар. Храԥшь аԥыжәах дықәтәаны анаҩстәи ахрақәа лаԥшыла ишеимидоз, дшырҿаӡырҩуаз аамҭа акырӡа инаскьеит. Шьҭа аҭакәажә дызҵақь иҩалгоз амра аалымданы, аҭыԥҳа лхьы-наргәыҵақәа ирнырагыланы уи аҭашәарҭахь илыманы ддәықәлахьан.
Ҟәыбҷа ауа-адыхә ыҟамызт. Ус машәыршәа зыԥсра аахьазгьы имаахьазгьы шәарахк џьара ахабарк убомызт. Амш шеилгац еилган. Уажә иахантәарак аӡаӡ еиԥш, илакшоз ихәраҭыԥ дырҩегьых ихьыу-хьыууа инаиӷралеит. Икьаҿ дҩхан, амзаҿа еиԥш зҽырхәаны иҟатара ианыз ашәахсҭа напыԥшқала акыр аамҭа ишьышьуан. Амшцәгьа... Амшцәгьоуп ари змааноу. Аха зынӡа иханамырҟьандаз... Ус џьара акы анырит ауп аԥслаҳәгьы алаҟәра аҽзаманадаз.
Хьымца ибзианы идыруан ашәарах амшцәгьа бааԥсы ҟалараны ианыҟоу, зааны аҳаракырақәа шаанрыжьуа. Урҭ изааӡаз аԥсабара ирыҵанаҳәоит рыхқәа шеиқәдырхаша – иахьеиқәдырхаша. Ажәеиԥшьаа илаԥш рхыуп, иныҳәаԥхьыз рыдуп, имра рзишоит. Дызламчац жьыхәҭакгьы аӡәгьы иҿаҵахәым. Илыԥха ҳагымзааит ҳара ауаатәыҩса! Иагьа шьха ҳхаларгьы, иара ҳара ҳаҵкыс дҳаракуп, ҳазқәа дкыдыԥшылоит. Уажәы Ажәеиԥшьаа ихаҭа иҽыҩеиҵыхны, длаша-лашо иаԥхьа даацәырҵызшәа дааҟалеит ашәарыцаҩ. Изгәамҭаӡакәа иабду иҟынтә иаҳахьаз ажәабжькгьы даамҵанарсит. Шырԥазык зылаԥши, згәеилгареи, згәашьамхи еицнаргоз бчараҳ еиҿамск бахәык даҿаланы днеиуазаарын жьҿак шԥасаҭәаимшьари ҳәа дгәыӷуа. Ус акыр дныҟәахьан еиԥш, харак набжьамкәа илаԥш иааҵашәеит уԥхыӡ иалашәаргьы зыгәра узымгашаз бӷаб џьашьахәык. Уи атәыҩақәа ублақәа неиқәкны узрыхәамԥшуа аџьуа еиԥш икәалыкәаџьон. Ацәа акәзар кәтыбла-кәтыбла еилыбзаа-еилыбзаауа акәша-мыкәша зегьы арлашон. Игылан ашәарах аԥҟа еиԥш, ахәда ҭхәаа, зынӡа шәарҭак хьаас иамаӡамкәа. Ахрақәа инарҿыс-аарҿысуа илбаауаз аԥсҭҳәақәагьы иара аҟны илаӡаанӡа рҽааныркылон, ишанханы. Абчараҳ азнык азы ииура дақәымшәо даауалыуашеит. Аха, нас игачамкра даалҵын, зеиуахкы уаҩытәыҩса имбац шаҟа усеиҩсмыжьра ҳәа, алаҳәа еиԥш иҟырлышуаз, акәты ац еиԥш ихиоз ишәақь ааигәыдырсыланы инақәикуан еиԥш, иарӷьарахь ала аԥҟаца ааиҿгеит. Нацәа ҭыԥқәакгьы цаҳә-цаҳәо имаҭаԥшьха иӡамҩа инаҿалеит. Ацәа далҵызшәа дааҭрысит ашәарыцаҩ, аха ааигәа-сигәа уаҩытәыҩса дыҟамызт ҭынчран. «Ҳаи, Ажәеиԥшьаа ду, саҭоумҵан, исанажь сгаӡара, насгьы суҳәоит ари амӡанра сызхара абара сақәиҭутәырц» ҳәа, дааӷьаҵәы-ӷьаҵәит иара. Ашәарах шгылац игылан, адунеи аԥшӡарақәа зегьы ааидкыланы изку иароуп ааугәахәаратәы, иԥагьаӡа. Абчараҳгьы уи иԥсы алаханы дазыԥшуан. Ус ԥыҭрак ашьҭахь абӷаб мыццакӡакәа, инықәԥала-аақәԥало, идгьылтәу ижәҩантәу узымдыруа иарҭеислымхьаз аԥсҭҳәақәа инарылаӡит.
Изакә шаназ иибаз, ари! Закә мчызеишь иахылаԥшуаз! Иаазгазеи?! Иабацеишь?! Шаҟа елкаамзеи ари адунеи аҿы?! Анцәа иџьшьоуп ауаатәыҩса иаҳзымдыруа, ҳахшыҩ ахьзымнаӡо макьанагьы иахьыҟоу! Мамзар, аԥсҭазаара ҵакыс иаиурызеи? Хаарас иазынхозеи? Аԥсабара амаӡак
анаҵух, нас иара ахаҭа алаԥшқәа идырааԥсаз ашәҭ еиԥш иныхбаларгьы алшоит. Мшәан, ҳарҭ зегьы ҳнапқәа ҩеиҵыхны аеҵәақәа ҳнырхьысуа, иаҳшьышьуа аҟынӡа ҳҩеир, аеҵә еҵәарас ирылоузеи?! Дызлаз ихәыцра даалҵын даагылеит Хьымца. Наҟ џьара зыҽҩыҵызгоз арҩаш абжьы аҳауа ишахьынҳалаз мацара аарлаҳәа иара иҟынӡа иааӡон. Ажәҩан амҵәышә аҵа еиԥш аҽеидкылара иаҿын. Хымԥада рыцҳарак иақәшәеит акәымзар, уашьҭаҵәҟьа ихынҳәхьазаарын, – игәаҵа аахьу-хьууит дырҩегь. Аԥсҭеи ашьхеи баша ахылаҵара шҵасым шидыруазгьы аԥҟеҩ-аԥҟеҩ ааҭиргеит. Ԥыҭракгьы дӡырҩуан. Нас, Ҟәы-бҷаа, Ҟәы-бҷаа ҳәа, акыр аамҭа имаҵуар аԥхьара даҿын. Аха иҟамызт, иҟамызт уи ахабар.
Иахьа ашырԥаз акәицқәа нхәыҵаҳәҳәаны иахьаанижьыз аҳәышәҭаҿы данлеи ишыхәлара ихәлахьан. Имца неиҿеикын, аҳаҭа акыцә аахыртны ихмаҷыр наҵеикын ҿамҩақәак ахырҵәы мчыла илалбааидеит. Ихәра-хьаа иаҳагьы аҽарӷәӷәон. Иуапа ааикәыршаны есааира зҽеибызҭоз аҳәымца иншуа, иаха дызлаиаз аӷьра ааизыҳәҳәаны иҽнеиҭеит. Аха дзыцәомызт, дгәаҭеиуан. Ааи, ааи, рыцҳарак иақәшәеит, рыцҳарак иақәшәеит акәымзар, акы иацәшәо акы иннакыло лоума. Исыԥшаароуп, иахьыҟазаалак исыԥшаароуп... Ԥшӡала ҳзырша! Аԥсы ҭазаргьы иҭамзаргьы исыԥшаароуп. Ааи, ааи, акы иацәшәо, акы иннакыло лоума?.. Ашьшьыҳәа мшаҽны еиԥш игәалашәоз хҭыск дынхнаҵеит.
...Иахааӡалаз аҩыза иаақәшәаны иԥсхьан. Иара шықәсыкгьы ахымҵыцызт. Иаб иҿеиҳәаз амыркатыл аҿы ааԥыртланы, ауха игәарымлаз рырахә дрышьҭаланы, ашара акыр шагыз Ҟәыбҷагьы ицны Мсаркаҟа дцеит. Дшеимдоз, акыргьы дааԥсахьан. Аҽны ашоурагьы аҽакшон. Ахәы ԥшӡа зҽырԥшӡаны иқәгылаз ахьаца амҵа ашәшьыраҿ ишәақь ицәыхарамкәа инышьҭеиҵан иҽааиҵыхны ашьацра днылаиеит. Амаҵуаргьы уажә изқәукыз цәгьам ҳәа ахы ашьапқәа инарынҵаны иабџьари иареи инарыбжьатәеит. Аҵла абыӷьқәа изырҳәоз ашәа хаа дшазыӡырҩуаз изгәамҭакәа ацәа дынҭанагалеит. Аха уамаӡакгьы мҵыцкәа иӷызы-ӷызуа игаз абжьы дцәырҳаны дҩаҵнарҟьеит, иара. Абар алаламбатә! Ивараҿыҵәҟьа
маҭеиқәаҵәа дук шьҭагәаны иакуп ила. Амаҭ уажәы-уажә Ҟәыбҷа аҽакәнаршарц еихоит, еиҭеихоит, амаҵуар амчқәа зегьы еибыҭаны уи кыднаҟьоит, еиҭа кыднаҟьоит. Ус, уамаӡакгьы иадымхалакәа еиҵыхны инышьҭанаҵеит. Иумыцҳазааит, абааԥсы, иумыцҳазааит! – дӷьаҵәы-ӷьаҵәуа ахы ааишьышьырц иҿынеихеит. Усҟан иара аблақәа аԥша зҿаҭәҳәаз акәицқәа реиԥш иҟаԥшь– ҟаԥшьӡа иҟалахьан. Ҟәыбҷа, Ҟәыбҷа ҳәа, деихьыс-еиԥысуа дшашьҭаз, уаҳа дахьнамгӡакәа абнара инылапҟа ицеит.
Ахәылԥазӡоуп иара иԥсыда-мчыдаха ҳаскьынла аҽыхәшәтәны ианкылсызгьы. Аха мчыбжьык аҟара уи ашьара изықәломызт. Бзиоуп, аха амаҭ уаԥырхагамхакәа иулакьысуам рҳәоитеи... Нас сара сзыхнарҟьазеи? Издыруада, уа аҵлаҿ аԥацәа аманы ихызар? Уахь изланеиуаз амҩа ныскылазар! Амаҭ ауаҩы дшыцәоу анабалак, иӷралар аҭаххоит ҳәагьы рҳәалоит. Ус акы агәы иҭазу?! Анс аума, арс аума Ҟәыбҷа сыԥсы ҿнахит, сеиқәнархеит. Аха уажәы иара абаҟоу, иабаҟоу рыцҳа! Абас Хьымца ихәыцрақәа дышрылаз, ацәа аҽӡаны иаакылсын, икәыршаз иуапагьы иаргьы аагәыҵаҳәҳәаны, абжь-гәашәк днырҭыганы, бжь-каҭк еихагылаз ахан ақәцәахь дыҩхагаланы, абжьбатәи ауадаҿы бжь-еиҳәшьцәа ахьихылаԥшуаз днышьҭанаҵеит.
...Ажәҩан агәи алабжыши еилаҵәо акыргьы аҽеихарԥсны иԥшын. Усҟан ҿыц аԥыршьа зҵо, зымҵәыжәҩақәа цқьа имаац аԥсаатә иаҩызан аԥша. Аха, нас аҵх аҽааҩнашон еиԥш, аԥсабара еилазырӡызоз, изырхыџхыџуаз адыд абжьы дацҭҟьаны дҩықәтәеит Хьымца. Амацәыс ҵырыҵыруа аҩсҭаа мӡышәа ишьҭа ихын. Адыд уажәы-уажәы ишьклахысуан. Аҩсҭаа зны бахәык днаҿаԥалон. Уахьынтәи мышьхәылҵырҭак дынхәыҵаԥҟьон, нас иҟәыбаса еилажьыз ҳаҳәрак днылаӡуан. «Мап, мап, уара ари аԥшьа-ҭыԥ аҿы ус умаӡам, зегь акоуп џьара хаҳәык уанԥыххала узгоит» ҳәа, иҵәаа-ҵәаауа ишьҭан аԥша.
– Усырлаҳәуеит, уабацари! – икыдхаҽон ақәа. Ушьапы ахьнықәсыз џьара ушьҭа-мҭа анымлароуп, уфҩы аанымхароуп ҳәа, – аҩарқәа еивасны зегьы ықәыӡәӡәаауа илеиуан.
... Ажәеиԥшьаа рҭыԥҳа лаша лнапы ҟәымшәышәқәа рыла ихәрахьаа ихыхны быжьра-быжьҵәа илжхьан.
Ақыдуахәақәа дҩарыха-ҩарыхан рыхқәа неиҿажьны, зыбыз ҩыҵызгаз амца игәышԥы наҭаны аҳәымԥ иҽаақәикит. Иҭацәын иаха Ҟәыбҷа аблақәа рыла алашьцара кылблаауа изыгҿатәаз акәакь.
«Макьана еибгазаргьы ари аҩыза аҵых хгашьас иҟоузеи! – Даауазыр-уазырит Хьымца. – Аха, ус унсыжьуам, усыԥшаауеит, хымԥада! Асы аургьы, аҵаа ҵысыргьы, уԥсы ҭазаргьы-иҭамзаргьы зегьы акоуп – усыԥшаауеит. Уара уи уаԥсоуп, еиҳангьы уаԥсоуп Ҟәыбҷа!» – Есааирагьы имцаԥшьха ицралон уи аҟамзаара.
Аҩсҭаа аԥшьа-ҭыԥ ааныжьра иҭахымызт. Иаџьалгьы даҿашәомызт макьана. Уи иаҳагьы иараапкуан дгьыли жәҩани.
...Абасшәа акәын ишыҟаз уи аҵхгьы. Ааԥын рапхьатәи амза азы акәын. Ҳаӷа Бзыԥ нырцә иауз аахеи, нас иагьа иузаргьы, Гәымсҭа дахьызмыруази есааирагьы дгыгшәыгыртәуан. Ауха аҵыс ԥшқеиԥш агәы ҭыҵуан, ихыџ-хыџуан ҳадгьыл. Аҿҿаҳәа ибылуан аҵлақәа. Ахаҳәқәаҵәҟьа арҵәаа-арҵәааҳәа иҳәҳәон. Ԥсаатәи шәарахи, гыгшәыги зегь рҳаны арҭ ашьхақәа ирхыҵны, рхы ахьынахоз ибналон. Ҳанацәа шлон шәымҭақәак рыла. Имжьыжькуан ҳабацәа рыхәрақәа. Имиц асабицәа ркьаасыбжь адунеи ацәа иҭанарӡыӡаауан. Аԥшьа-ҭыԥ арыцҳара азаазгаз, ара ус шәымаӡам ҳәа адыд хагаха ҳаӷацәа ирылахысуан. Амацәыс лакьы-лакьуа ршьапқәа ирыкәшаны иакуан. Аԥша рыблақәа ҭнахырц иалагон. Икыдҵәон ақәа. Ааи, ааи, уахак аԥсабара ани аҩсҭаа мыжда ишизныҟәо еиԥш акәын ҳшьажәцәа ишырҿагылоз усҟангьы. Ҳаҷкәынцәа жәылон мшынла, жәҩанла, гаҿала, шьхала. Ицон урҭ ахы иаҿаланы, ицон аԥсцәаҳа ицқәа ирҿагыланы. Ицон аҳәызба зкызгьы, аиха зкызгьы, алаба зкызгьы, акгьы зкымызгьы. Аӡә днеиқәаҳар, егьи уи иабџьар неихԥааны ԥхьаҟа ҳәа днеихон. Акәиц еиԥш иҿыцәаауаз аӡәы ибжьы аарлаҳәа иҭкаауа ахәрашәа иҳәон, дахьышьҭаз. Ҽаӡәы аҵыхәтәантәи иажәа дшахьынҳалоз дынхышәҭуан. Саҳәшьа, саҳәшьа ҳәа улымҳақәа ҵнахуан гәынқь-бжьык. Шьҭа хьаагьы-гәырҩагьы шәырцәыхьчоуп наӡаӡа ҳәа, рыхәрақәа ҿыӡәӡәаауа Гәымсҭа иланагон зан лгәыҳәԥыхш цқьа зқьышәқәа ирықәымбацыз аешьцәа.
Аӷа бџьар хкыс имаз зегьы рыжәиҵон, даапкны. Аха ҳаибашьцәа ашьаҟьашь шьацқьала ирхәаҽуан.
Хьымца дназлаз агәыԥ Аҟәа иахагылаз ахәы ҳарак Быцәра абжарак ааҩыршахьан еиԥш, уамак рылаҭҟәацит. Уаҳа акымзарак игәалашәом... Уаҳа акымзарак. Дышьшьылаҳаӡа акы иханы дагоит, дәҳәыԥш хазынак ахь. Уаҟа ашәҭқәа еидҽырбалоит. Акы ааҿыхны днафҩыргьы иҭахуп, аха инапқәа изышьҭыхӡом. Убри аамҭазы игәыбзыӷӡа акы ихы-иҿы аашьышьит. Иидыруаз, дзышьцылаз бжьыкгьы иаҳаит. Имчқәа зегь ааизыркәкәаны ииулак илацәақәа аахитит. Ихшыҩгьы маҷк аҟара иааимҟьеит. Жәырҭрак дылажьуп. Иуалыуашо ихагьежьуаз акы днахьыԥшит. Игәы нҭыԥсаа-нҭыԥсааит. Сыԥсы шҭоу сызфарц иақәызкыз арбану?! Иабџьар ахь инапы наирххеит, аха уи ахьыҟаз сеидрума... Иара ӷызыӷызуа иааикәша-ааикәшан имаӷра ацқәа наларԥа-наларԥаны иҩаиха-ҩаихеит. Уажәшьҭоуп ианидырыз, уажәшьҭа... Ҟәыбҷа! Уабаҟаз уара мыжда уабаҟаз?! Шәаџьҳәара сзуурц уаама?! Аҵх лашәха сызлоуԥшаазеи, иугәаӷьызеи, уанаџьалбеит Ҟәыбҷа, уара с-Ҟәыбҷа?! Иибоз изхамҵо, аарлаҳәа изнапык дҩаханы ахәда инакәиршеит. Иара ахы игәы иқәҵаны ԥыҭрак ихатәан. Нас иҩаҵҟьан дырҩегьых икьаҿ аанкыланы иҩаиха-ҩаихеит. Иаргьы иҽаарӷәӷәаны дҩеихеит, аха уаҳа умԥсит. Изыбжак адгьыл зегь ацраҳәазшәа ихьанҭаӡа иҟан. Ихьаа былбылуа инаиӷралхт. Иблахаҵ ааилагьежь-ааилагьежьын, ҩаԥхьа ашәҭқәа иргәыҵаҳәҳәаз дәҳәыԥшк даагәыҵанаҳәҳәеит.
...Насшәа алабазаҵә данҵаны иҩызцәа дылбааргон акыр аамҭа.
– Умшәан, абааԥсы, шьҭа ухәрагьы ҿаҳәоуп, агәыргьы улаҳҵеит, ҳамшгьы ааигәахеит! – Хьымца игәы ирӷәӷәон игәылаз, ицызҳаз, иара араҟагьы акырынтә ицшәарыцахьаз, уажәгьы аӡәы ҳәа ивагыланы ицеибашьуаз Даур.
– Хаҳәык саватәаны ахысра сшаҿыз ахы-маҭ еиԥш инкылҟьеит. Ианаамҭаз саԥшааит саргьы. Арҭ аҭыԥқәа уажә иауабахыз, аха, абри аҟара ауаа ушьҭа рылганы, ахысрақәа ирцәымшәакәа, закә мчузеи, закә цәалашәароузеи аҩнынтә иаазгаз? Илаҟанаҵазеи Ҟәыбҷахеит, илаҟанаҵазеи! – игәы инарҳәомызт Даур.
...Хьымца дызлааргоз аҽы иавагьежьуа, иаваԥало алахь ԥшӡа азеиҵымхуа ирыцын Ҟәыбҷагьы. Уи нахыс ахәшәтәырҭа шаҟа иннамыжьрыз. Уахынла ҩаскьа игылаз ахыбра ԥхьарҭас иаман. Ашара ианалагалак ашьшьыҳәа иныҵыҵуан. Ашә ааҵрааны ишабалак, ашьи-ашьи еиқәҵо дахьышьҭаз иныҩнашылон.
– Хьаас сумкын, ушьҭа сеиӷьуп, – иҩыза гәакьа диҭаазшәа акраамҭа дацәажәон аԥшәма. Ԥыҭрак ашьҭахь сеиҭааухылаԥшуеит, уаанӡа угәы умырҿыӷьын аҳәашашәа, инаихәаԥш-наихәаԥшны ԥшьаала индәылҵуан. Нас зшьапы хҵәаз, знапы зцәыӡыз, зыԥсы ахаара зқьышә иқәкны аарлаҳәа еиқәхаз, ҵаҟа рҽынеидкылан иахьеидтәалоз аӡәаӡәала инарыдгыла-нарыдгыло аҿынанахон.
– Шәымшәан, абааԥсы, шәымшәан, Анцәа дшәыхәеит, Анцәа! абри акәын уи абла ҵаулақәа рыла иранаҳәоз усҟан. Ҟәыбҷа иҟанаҵаз ахаҵара атәы змаҳацыз, иззымдыруаз ара уаҩы дыҟамызт. Иреиҳау аҳамҭа аҭатәуп ҳәа еигәырӷьон, ахы рнапы нықәыршьуан, идыргәыбзыӷуан, гәшәа-ҳәара агмызт.
Аха иара, шамахамзар, гәалаҟарак аманы иубомызт. Гәымсҭа иҭыҩуа ахысбыжьқәа рҿанаархалак, ацәа ахӡыӡаауа, агәы ҭыԥсаауа, алымҳақәа кьацә-кьацәӡа ишьҭыхны уахь аӡырҩра иналагон. Аӡәы иҵагыланы дшаарго анабалак, иҩаҵҟьаны инарԥыххылон. Нас, «шәанаџьалбеит, ауаатәыҩса, ишәзымхозеи ари адунеи аҿы, шәызнибарҵәозеи» ҳәа, инкахәыцуа, ахы ақәыжьны ҩаскьашәа инатәон.
...Абас мацара ес-ҽны. Абас мацара ихәрақәа ӷьаанӡа. Абас мацара ҩаԥхьа абџьар шьҭихыртә дҟалаанӡа... Адәахьыҟа ацгәы ԥсы акәым, уи ахәыцҵәҟьагьы рыцҳашьаны иузкаршәрымызт.
Иҳәымца дҩаҵха-ҩаҵхан, иуапа иҽаалаҳәаны ииарҭа днылаиахт, даақәыԥсычҳа-аақәыԥсычҳаны – Ааи, сара сеиқәхеит, избеит аиааирагьы, уахатәи аҵх азгьы сыҟоуп, уаҵәтәи ашарагьы саԥылозар акәхап, аха егьырҭ... Ижәаҩымкәа, иҩажәаҩымкәа, ирыхшаз ыҟамкәа, рыҵәҩан шьапқәа рыважны... Еҳ, сыԥсадгьыл, ахаангьы ҭынчрак ззыҟамлац, уара соуԥшәыл рыцҳа. Зҭоурых зегь шьала икәабоу, ҳанацәа рмыткәмабжьы акырынтә иардысхьоу, иарлаҳәхьоу, ҳаҳәшьцәа рықьызқьызра згәаҵа ҭнаблаахьоу, биԥара заҵәык ԥырхагада реикәааӡара зқәашьым сҭыԥҳа ԥшӡа насыԥда, сҳәыҳә ԥшқа хазына. Ари ашәышықәсагьы «Иубаз еицәа убеит» ауп иузаанагаз. Ааи, ааи, аурҭ иаркараз аԥсаатә реиԥш, аарла амҳаџьырра зыԥсы хаара алызгаз ахыц-ҩыцқәагьы уара уаҳхыбааны изылшоз зегь аҷыҷмаса реиԥш арахь ихыҵны ршьапхыцқәа науладырԥсуан. Еиҳараӡак ҳганаҿы иҟоу асараџь ҳара ҳауп иалаҭхаџьша ҳәа рхи-рыԥси уқәырҵон, мрагыларатәи ҳгәылацәа. Урҭ маҷ-маҷ умҵәыжәҩақәа аарҟәыдны унаганы рмаҟахы унадырҳәалеит. Нас шьа злаз уҵеицәа зегь наухганы, изыхҟьаз аӡәгьы изымдырӡо, рҳарҭа-сырҭа ыҟамкәа иныҵадырхәашеит. Инхазгьы ҳбызшәа ҳҿырхит, ҳажәлақәа ҳхырхит, ҳмилаҭ рыԥсахит. Адунеи иақәлаз ҳҭыԥ хьыӡқәа дырҩашьеит. Аӡә малла дырҳәынҷеит, аӡәы маҵурала дыржьеит, аӡәы иқәыԥшра рхы иадырхәеит, аӡәы дрыуатәны даҳҿадыргылеит. Рышҳам аларҵеит ҳаԥсабара ҳаламыс ҵәҟьарас иҟарҵеит, ҳапату иаӷрагылеит, аиҳабы дладырҟәит, аиҵбы имҩа ныркылеит, мгәаҭа иҟаз диаанӡа игәы ҭыршьааит. Аха арҭ зегьы маҷыршьон. Аҵыхәтәан, шәашәагьы-шәажәагьы, шәирагьы-шәызҳарагьы наӡаӡа анышә хьшәашәа рықәԥсатәуп ҳәа адгьыл алыра иахзырҟьашаз абџьар рыманы рҿаархеит. Ирзыбылуаз рыблит, ирзшьуаз ршьит, ирызгоз ргеит. Аха зегьы акоуп урҭ уԥсы ахьҭаз изымнаӡеит. Уи алдмыршеит ҳарԥарцәа гәымшәақәа, ҳҭыԥҳацәа еиҿамсқәа, ҳныха ԥшьақәа. Еҳ сыԥсадгьыл, мшәан иухароузеи абас ублахкыга шанаха анцәа уишазар!.. Мшәан иаҳхароузеи ҳара уԥшәмацәагьы анцәа ихазы иалихыз ҳамҭас уҳаиҭазар? Дзазымхәыцуазеи ацәгьа ҳзызҳәо, ацәгьа ҳзызуа, анцәагьы игәы шынирхо! Иҳабашьуа анцәагьы дышиабашьуа!
Абас дшыгәаҭеиуаз изгәамҭаӡакәа, ашарагьы ашә-гәашә инылагылеит. Ажәҩангьы маҷк иаахжьажьеит, аха ашьа аҿҟьон. Алашара лаԥшы иҵамшәаз ацыӷ еиԥш, аҵла рымахәқәа ирықәланы албаара иаҿын.
...Зыгәра игоз гәаныла дҩаиашьапк-ҩаиашьпкны иҿыҩеихеит ьымца. Дҩеиуан уи дынҭгыла-ааҭгыло. Ишьапышьҭыбжьқәа анымцхәхалак, ҵлак иҽнадҵаны, Ҟәы-бҷаа, Ҟәы-бҷаа ҳәа ибжьы аҳауа иналеиҵон. Ахра
қыррақәагьы уи аамҵарсны Ҟәы-бҷаа, Ҟәы-бҷаа ҳәа инеилалон. Аха еиҭа ааҭынчрахон. Уи иаанагоз аҭак ҳмаҳаӡеит ҳәа акәын. Лассы-лассы иаакылҟьоз аԥша анрыласлак, аԥсҭҳәақәа еицәхҟьаз аԥҟа шкәакәақәа реиԥш ҽыҭ-ҽыҭ рҽыԥсаҟьаны, абахә цәаԥшьқәа инырҿаҳәазо аҳәышқәа инырҭаӡысуа рҿынархон. Даҽа хәҭақәакгьы нахьхьи џьара, ацаҟьа шәыгәра иаҿаҳәуа инаҿалон. Иҩаскьаганы аҽыхәа аҵыхәа еиԥш икнаҳаз арҩашқәагьы зны-зынла рыԥсы нархыҵӡама ааугәахәратәы ҿаҳа-ҿымҭрахон. Нас рызах ҷылома уҳәаратәы иаахыҽҽоз рыбжьқәа нкылашьа рымамкәа, иаха аарла аҵх иалҵыз бгьыцқәак ргәаҵӷақәа ҿыҵәҵәо, ахаҳә хьшәашәақәа рлымҳа дысқәа ирҭаҳәҳәо иныҵахәаша ицон. Ашырԥаз чаӷьак зҿы инҭамыршәӡакәа зымҩа шьҭызхыз Хьымца акырӡа деимдахьан, акыргьы дааԥсахьан. Аамҭагьы шьыбжьон иазааигәахон. Иабагеишь, иабагеишь, анаџьалбеит, схы абасырхари ҳәа дхәыцуа, аҳәышьҳаҵәы еиԥш зтәыҩақәа еимҿаԥаӡа игылаз Хьӡыда ақәцәа дыҩхаланы днықәтәеит. Амш есааира аимаҷыҩра иаҿын. Иацы аахыс ашьха аԥҟарақәа руак злеилеигалоз иабџьар дҩахан, аҵықь-аҵықь ааҭырганы. Ҟәыбҷаа, Ҟәыбҷаа ҳәа иаргьы инашьҭаҿиҭыхт. Аха игәыӷра рхәашо ҩаԥхьа ихьшәашәаӡа иԥылоз ҿымҭран. Ԥыҭрак дааԥшит. Нас ишәақь еиҭа ихысга нацәа ҩаҵархханы икәша-мыкәша зегь ҩыҭирдыдаахт. Уи акәхеит, митәыкгьы мырҵыкәа, ажәҩан илалҟьазшәа: ууу-ууу ҳәа еинҟьеиныруа, аҭса еиԥш ихьанҭаӡа илымҳақәа инырҭасит имаҵуар абжьы. Иԥсцәа зегь гыланы рлакҭақәа днырҭаԥшызшәа дҩаҵҟьеит Хьымца – Ҟәы-бҷаа! Ҟәы-бҷаа! Имчқәа зегьы еидкыланы акәукәу-акәукәу ҳәа дыҳәҳәеит иара. Ууу-ууу ҳәа уажәы иаҳагьы иааигәаны, аха иаҳагьы ирыцҳаха иааигәыдхахалт абжьы. Иџьыба дынҭасын ацәашьы зкәыршаны иҭаз аҵәыџь ааҭԥааны инеихьишьын аԥша злаауазгьы аагәеиҭеит. Ууу-ууу – абраҟоуп сахьыҟоу аҳәашашәа инеиқәырццакнеиқәырццакны еиҭа неиқәҿнаҭыхт.
– Уҽырӷәӷәа! Уҽырӷәӷәа, абааԥсы. Ҟәыбҷа лассы снеиуеит, – ишилшоз аҭак ныҟаиҵахт Хьымцагьы. Уи абжьы ахьынтәааҩҵәҟьоз аилкаара даараӡа ишыуадаҩызгьы, дацәымҩашьо агәра игеит еиқәышлаҳәа, адунеи иахажәааха наҟ-ааҟ еиҿаԥшуа игылаз «Аҩеишьцәа» ҳәа, изышьҭаз ахра мадыхқәа руак ишахыгамыз.
Дцон уахь иԥси-иԥси еихьымӡо. Дцон иааԥсара зегьы ауапа еиԥш аӡәы иааишәыхны инышьҭеиҵазшәа, ахаҳәқәа днарықәԥала-аарықәԥало, аӡы-мҵарқәа днархыԥа-аархыԥо, Ҟәыбҷаа, Ҟәыбҷаа, иаачҳа абааԥсы, иаачҳа ҳәа ибжьы неиҵых– неиҵыхуа.
...Зегьы акака ҳхьаауп, сара ашьхақәа ирхылҵызгьы агаҿа ԥсырҭас исоур сҭахым. Араҟоуп сара сыжәҩангәашәԥхьара! Ианамухгьы, сышказказуа, сшеибафо ари аҳаракыраҿ сҵыхәтәа ҟалааит ҳәа, зны ацаҟьақәа аҽрыҵаҵәахуа, нас аԥаҩ шәыгәрақәа аҽынаргәыдыжьало, аха ҽынкылашьак уаҳа иамоуӡакәа «Аҩеишьцәа» ирыбжьҟьаны ишлеиц илеиуан шьҭа зира рацәак иамеигәыргьоз рҩаш гәамҵ-хамҵкгьы. Аԥҭақәа рҽыларҟәны ахра мадыхқәа реиҳарак хырҩахьан. Ишыхтыз инхаз рыхәҭақәак иланырԥшыгала хәыц-хәыц еимидон – еиҭеимидон Хьымца, аха Ҟәыбҷа ацәаарак рҿибаауамызт. Уи уажәы икараханы имууазу, ма аӷызбжь арҩаш еибафа иалаӡҩозу здыруада, аха аҟыт-ԥсытгьы ыҟамызт. Зегь акоуп дгәыӷуан, агәра игон абра џьара, хымԥада абра џьара, арҭ аԥҭа ҵааршәқәа маӡак еиԥш иҭаҵәахны ишахылаԥшуаз иара.
...Иаалырҟьаны аҩхаа иҭҟьаны зҿаазхаз аԥша хьшәашәа «Аҩеишьцәа» ирҿатәаз аԥҭақәа инарылас-аарыҵасуа акыр иараӷақәеит. Урҭ ҩаԥхьа рҽеидыркылаанӡа ҳәа Хьымца инеихык-ааихыкны зегьы блала ишеимирҟьац еимирҟьон. Ус, илаԥш иааҵашәеит иац аахыс насыԥк еиԥш дзышьҭаз имаҵуар. Уи лаҳәарҵыск иаҟараны, мрагылара згәышԥы аҭаз ахра мадых азыбжа иҩахыганы иаҿагылан. Азнык азы ииура дақәымшәо даанхеит. Ихьааи игәырӷьареи дааимаркын, мчылаҵәҟьа илабжышқәа никылон. Нас иҽааиԥсахын, иҩнапсыргәыҵак наҟ-ааҟ иҿы инадкыланы Ҟәы-бҷаа, Ҟәы-бҷаа умшәан узбоит, абааԥсы, умшәан, уажәыҵәҟьа улбаазгоит, уажәыҵәҟьа ҳәа, ибжьы ааизакны уахь аҿыҩарханы, ицәҩашьарым зигәахәуаз хаҳә қәацәк ишәақь надиргылан, ахаҳәра дылаланы дҩеихеит. Иаргьы хрыжь-хрыжь дырҩегьых ахы ирдырра иналагахт. Иаҳа-иаҳа ахалара уадаҩхон. Аԥҭақәа еилаҵәиуа дызҿаз ахрагьы иаргьы кәалӡы еиқәараны инаршәылон. Нас маҷк инеилыҵ-ааилыҵуан. Зны-зынла уахь дхазгалоз абжьгьы ахабаргьы сапын шәахшәа инаимҟәыҵабон, ԥыҭрак ашьҭахь ԥсеиқәырхагаха днархьынҳалахон. Дҩаскьацыԥхьаӡа
игәышԥы иаҳа-иаҳа ахра ҿыцәра иазааигәахон. Дҩаскьацыԥхьаӡа инапқәа дырдысуан зыда ԥсыхәа имоулоз ақырдуаг хаҳәқәагьы. Аха дҩеиуан ашьхақәа ирҭахьаз иԥышәа зегь еидкыланы. Ишьапҭыԥқәа шәо-изо, ҵаҟантә ишьҭихыз ихырхарҭа мырҩашьаӡакәа ианааҭгылатәыз дааҭгыло, иандәықәлатәыз ддәықәло, извыстәыз давсуа, изхчныстәыз дахчнысуа, изҵыстәыз даҵысуа, шьац зҿымиаац шәаԥыџьаԥк ашәшьыра зҿамхәмарцыз ахра даҿаланы. Амшгьы ушьҭа ахәлара иаҳа агәы аҳәо иалагахьан. Ауарба аԥынҵагә еиԥш зҽырхәаны ихәаԥушаз ацаҟьа жәынҭыӷьла дҩеины дҩаҵагылеит Хьымца. Уи арыӷьарахь иҩацәхыкны иаҿагылоуп Ҟәыбҷагьы. Абар, абар, зынӡа иааигәаӡаны. Хԥа-ԥшьба ҽаԥара иреиҳамкәа... Аха аброуп, аброуп аус.
– Ҳаи, абааԥсы, иаасараӡа, иаасараӡа, – агәы иргәӷәон иара. Ҟәыбҷа аҟәартәрақәа ирызнымкыло, абла гәыбзыӷқәа ҭацәаак-ҭацәаакӡа, иҟыуцәыуа изыԥшуан. Ихахьы ишьапы ахьынаҿаиргылашаз ма инапы ҩаргӡаны днызхьынҳалашаз акгьы ыҟамызт. Шьҭа ажәҩан ахаԥыцқәа еихарӷәӷәа, уласы зегь рыла сԥумшәозар ҳәа еиқәацәашь илаҟәӡаны ихагылан. Ахьҭагьы есааира илсра иаҿын. Знык знызаҵәык араанӡа исзылбаагагәышьар, нас иаҳа ҳманшәалахон. Еҳ, анаџьалбеит, амаҷ аҿы санааи... Ашьхақәа рхылаԥшхә, хьымӡӷ сумырган! Амашәыр сҟәыблааз! Сыгәҭакы сахьыгӡа! Игырӡган аацәырганы, азганк ыршәуа-еиҭаршәуа, ииулак иҩаскьаганы ацаҟьа иалыҳәҳәоз, аха даараӡак зықәгәыӷра цәгьаз ахаҳә инакәиршан, аҩхык аанкыланы иҽынаниҵан, ишьапқәа наҟ-ааҟ инкыдырсылашәа махәашәарак аҟара иҽҩышьҭихит. Амаҵуар ацәа ҩахԥа-ҩахԥаны игәыҭшьаагаха иааӷызыӷызыхт. Иара деиҭаҩаҵасит. Ууу, ууу, – акы ианаҳәарц аҭахызшәа, иқыџь-қыџьуа аԥаҩ ахь иааскьаӡаны абжьы ҭхааӡа иаауазыр-аауазырит дырҩегьых Ҟәыбҷа.
– Ҳаи, ҳаи абааԥсы уаргьы саргьы анцәа дҳацуп, анцәа, – иҽааидкыланы деиҭаҩеихеит, аха иауамызт, уаҳа доунажьуамызт, – аҳаҳаи, аҳаҳаи, амарџьа, – дунеи дук зҭаӡоз иблақәа мчымхарак рхыжжуа, аха игәыӷрақәа инацәкьарақәа ирыбжьацала ишикыц икны ала дназыԥшыхт. Усҟан Ҟәыбҷа аблақәа иаҳа иааҭбаахан ацламҳәагьы неихас-неихаст. Нас ихы аҟынтә ишьапы аҟынӡа лаԥшыла дааимнада-ааимнадан, еиҵас иԥаны еилахәашьӡа ҵаҟа инаҵалахьаз аԥҭақәа инарылалеит. Уи акәхеит, уаҳагьы аҽазнымкылаӡакәа, инаҩс илашьҭыз абахә еиҩыцәра хланҵы инахәланагалеит иара. Азнык азы, дызҿагылаз ахреи, ааҩс уи знапсыргәыҵақәа ирныргыланы изкыз адгьыли ааиҵагьежь-ааиҵагьежьит. Алу еиԥш, аху-хуҳәа акы ааихалага-ааихалагеит. Ус лахьхьиӡа џьара, амацәыс ҩкылнаблаартә имаҵуар аҵыхәтәантәи аҵәаабжь ҩаҿҟьан, иагьынҿыцәааит. Хаҳәқәакгьы аӷьӷьа-гәгәаҳәа инеилалеит. Ҟәы-бҷаа, – аԥшатлакәҵәҟьа агәы еиҟәнажәартә дыҳәҳәеит Хьымца. Ҟәы-бҷаа! – инеилаҽҽеит арҩашқәа. Аҩхаақәа ааилаӷызит. Ҟәы-бҷаа, – ахра кышрақәа инеимда-ааимдо рхьаақәа хьшәашәаӡа рыԥсқәа инарыцырҵеит. «Аҩеишьцәа» руак ашьапаҿы иҭынчӡа аҳаҩра илаиан Ҟәыбҷа, иаҿыжжуаз ашьа кәаԥ-кәаԥ акаҭәара иаҿын. Уаҳа ззымчҳаз ажәҩангьы алабжышқәа ҟәаш-ҟәашӡа иаҿыкьасо илеиуан.
Жәаха шықәса сырҭысхьан, аха уаҩ дахьсыхәаԥшуаз уиаҟара схыҵуеит иҳәо сыҟамызт. Сҽынкыланы сызҳауан, зегьы хәыҷыс срыԥхьаӡон, сықәлацәаҵәҟьагьы дара реиҵбык сакәызшәа акәын ишсыхәаԥшуаз. Аԥсхәраҿы аԥсаҭатә ахы кны анеира шсықәшәоз анызба иаасцәымыӷхеит, аха мапкышьа сымамызт. Сҭаца – сашьеиҳабы иԥҳәыс, сара – ауаса ахы зкыу абхәында хәыҷы, иара – сеашьеиҳабы – аԥсхәы зуаз рашҭа ҳаанҭалаз атәы ԥкааны иагьсгәалашәом, иагьсызҳәом, иара убри акәӡам араҟа еиҭасҳәарцгьы исҭаху...
Амра анылҭашәа аишәа иқәгылаз ацәымзақәа ххаӡа иадыркит. Аишәа усгьы уаҳа наҭахымкәа ԥсылман чысла ирхиан, афатәқәа, рыфҩы хаа лаҳа-лаҳауа, акрыфара уаҩы игәаԥхо дҟанаҵон. Ацәымзақәа улаԥш ааузырҟәымгартә иԥшӡан, ԥштәы хкыс ҳәа дара ирымамыз егьыҟамызт – ацәаԥшь, ацәҩежь, ацәиаҵәа, акаҳуаԥшшәыла, аразынԥшшәыла уҳәа еилыџьџьаауан, ахәаџьацәа зыӡбахә рҳәо иаҳахьаз џьанаҭтәи аҵла хкы рацәа иреиԥшха еилагылан ашьамаҟақәа ҳәа изышьҭаз, аҳәсақәа рнапҟазара ду зныԥшуаз, ари адунеи уаҩы дналганы алакәқәа ртәылахь дызгоз ацәымза чаԥақәа. Зегьреиҳагьы сара сгәаҵаҟынӡа инеины сеилнархуан ацәа-фҩы – акы иаламҩашьаӡоз, лоунытә уаҩы игәы дҭазырхәыцуаз, агәырҩа ду зцыз. Раԥхьа афатәқәа акакала ргьама ахәаџьацәа ирбеит, нас ауп аишәа иахатәаз рхәы рнапы анадыркы. (Убри иазкны нас сара жәеинраалакгьы зҩит ахәаџьацәа рҿаԥҽра иазкыз. «Уи аргамоу, уи аргамоу, ахәаџьа ибароуп зны зегь
ргьама...») Аишәа иахатәаз ҳәагьы рацәаҩык ыҟамызт, хҩык ахәаџьацәеи быргцәақәаки ракәын, ус амаҵ зуаз ҳәсақәаки гәыцхәқәаки уа ирхагылан. Нас ахәаџьацәа аишәа ахаԥхьара иалагеит, рыбжьқәа еиқәыршәаны ирыԥхьон икьынтыжә ԥшраха еиқәыцәашь иҟаз рықьҭаԥ хәыҷқәа, ашәаны ирхәозшәа акәын урҭ раԥхьашьа шыҟаз. Инаскьаганы акәакь ахьшәа еишәа хәҷык ҳахатәаны акраҳфон сықәлацәа хәыҷқәаки сареи. Даара иџьашьатәын ахәаџьацәа раԥхьашьа, аҵыхәтәанӡа сазыӡырҩыргьы цәгьа избомызт, аха акрыфаны ҳаналга, сҩызцәа иаразнак игылеит, саргьы урҭ срыцны адәахьы сцар акәхеит. Абысҭа ахьыруаз акәу, акәац ахьыржәуаз акәу сыздыруам, мцак еиқәын ашҭа аҵыхәан арасақәа рымҵан, ҳнеины уа ҳнатәеит. Маи мзазы акәын уахынла макьанагьы амца хаан. Ахәыҷқәа ргәы еидҿыӷьлаӡом шамахамзар. Уажәада урҭ аӡәгьы дшысымбацызгьы, ҳҟазшьақәа еиқәшәеит, еибаҳҳәақәазгьы ҳауит, ҳашколқәа ртәы, ҳарҵаҩцәа ртәы. аҽырыҩрақәа ртәы, аԥсыӡкра атәы, амц-аҵабырг, алакә – аԥхыӡ ртәы. Ӡӷабцәа хәыҷқәакгьы рҭыӡшәақәа рҳәон. Сара тәым қыҭак сеиуан, урҭ абаздыруаз, аха даара сазҿлымҳаны сырзыӡырҩыртә еиԥш, убас агәы аҵаҵа, аԥсы ахаҵа бызцәгьарак наламҵаӡакәа иалацәажәон уахынла амза аныҩагылалак зиарҭа маӡала иҩылҵны аҭыӡқәа иркыдлоз, ахыбқәа ирықәкәашоз рҩыза хәыҷык лыӡбахә...
– Ҳасас ҳәыҷы ара дыҟоума?.. Аа, абар дахьрылатәоу с-Тата, уааи, уаҳәшьаду дааукәыхшоуп, ушьҭасҵоит! Саҳәшьадук уа агәылара дрымазаарын, сара дсыздыруамызт, аха лара сыԥшааны сышьҭалҵарц длыҳәазаап сҭаца. Слыманы днеин, акәасқьа ашьҭахьтәи ауада сныҩналгалан, абра ушьҭал ҳәа иарҭак слырбан, дындәылҵны дцеит. Иагьшоурамызт, иагьыхьҭамызт, млагьы сакуамызт, аҵхгьы сықәра зықәраз изы ақәнагаҟынӡа инеихьан – ашьҭалара, ацәара иаамҭаҵәҟьан.
Сҽааилысхын снышьҭалеит. Егьырҭ абыӷь-ҩақәеи ашәҭқәеи рыфҩы иаҵанарӡуа, иҿыхааӡа, сыблахаҵ ааиланаргьежьуама сҳәартә ақәаҵарахьтә иааҩуан ақәыц-шәҭқәа рыфҩы... Сылацәа нҭаауаны, ашә аартбжьы сгәы инықәҩын, ацәа саалнахит. Ауада иҩнаҷҷоз амза лхы-лҿы аарлашеит ԥҳәызбак лхахәы бырфынха, лыблақәа ҭылашаауа. Сшанханы, сыҽмырҵысӡакәа, сыбла сзылҟәымҭхаӡо, схыза сцәыҵыԥшны сылзыԥшуан. Аҽеилыхра далагеит. Азныказ снеилыууаа сцеит, сыԥхашьаны сыблақәа хызҩеит. Иаалырҟьаны, уаанӡақәа раасҭа иаҳа ижәпаны, иаҳагьы иџьбараны абни ацәа-фҩи ақәыц афҩи еилаӡҩаны ирҩышьыганы сгәы иқәлеит. Анаџьалбеит, сыԥсы маҷхома ҳәагьы сгәы иаанагеит. Лышьҭыбжьк аамыргаӡакәа, ашьшьыҳәаӡа, ахызагьы ԥхьамыршәыкәа дааины, сшьапахьала аиарҭа даахәыҵалеит. Лнапқәа рыла сыҩшьапыкгьы ааиԥхьылшьшьаан, иаалгәыҵалырӷәӷәеит. Убас еиԥш лцәа-лжьы цаҳәцаҳәон, убас еиԥшгьы иҟәымшәышәын – уи аҩыза хаара адунеи иқәуп ҳәа сыҟамызт сызҳәом, сгәы азҩон, аха аргама сара абас иаалырҟьаны сақәшәап ҳәа сыҟамызт. Мцабзҵас акы ҩасыхҟьан, сааилнарбзааит, аха ҽырҵысышьа сымам – сыцәоушәа ҟаҵаны сышьҭоуп, исҭахуп убри аҟәымшәышәра мыршәаӡакәа сшеибгоу сналӡҭы сцарц. Сцәыҵыԥшны сахьыԥшуа избоит – ауада ккаӡа иҟоуп, аԥхьатәи ауада ду аҟны аӡәыр дышьҭалахьазаргьы – дыцәахьеит, лареи сареи ҳауп ицәам. Ишԥаҟасҵари? Саргьы лшьапқәа аасгәыҵасырӷәӷәар? Аха мап мап. Сааҳәны лара лышҟа схы ҩарханы сышьҭалар? Усҟангьы дсыршәар ауеит. Ас мацара сҽырԥсны лшьапаҿы сышьҭазаарцу? Мап. Мап. Исгәалашәеит иҟаҵатәыз. Ахыза схәыҵыҵны лхахьы сиасны сышьҭалар, хымԥада еилылкаауеит сшыцәамыз, ҽырцәа ҟаҵаны джьаны снеины сышлыкәаиаз лдыршт, лхы шымҩаԥылгашагьы сеидроу! Еиӷьуп, сшыцәаз исызгәамҭаӡакәа лара лахь сианагазшәа, сааҳәыцы-мыцны, маҷ-мач, ахыза сышхәыҵоу сҩеины сынлываиап, ларгьы сышлываиаз лызгәамҭазшәа, дыцәахьоушәа ҟалҵап, нас сара ацәа сшалаз ус сцәамхаҟаҵазшәа, снапқәа аалыкәсыршап, ларгьы ацәа дшалаз ус ламхаҟаҵазшәа иаҳагьы сырӷәӷәаӡаны саалгәыдлыҳәҳәалап...
Абас аасыӡбоны, адыгә-дыгәҳәа шьапышьҭыбжьык аагеит, ахыза сцәыҵыԥшны санынаԥш, амза иҩнанарҷҷоз алашара дналызбааит ԥҳәыск.
– Унан, бхы бсааит, ара бааины бабашьҭалеи? – лҳәан, иааҩналаз аԥҳәыс ҳкаруаҭ даахахит.
– Сабашьҭалеи, сиарҭаҿы сышьҭами!
– Биарҭаҿы бышьҭоуп аха ани бшьапаҿы ишьҭоу дбымбаӡеи!?!
– Ишьҭада Маџь иоуми ишьҭоу!
Маџь ҳәа дызҿыз, иахьа сызлазхәыцуала, лара лашьеиҵба хәыҷы иакәын, лшьапаҿы дышьҭалалозаарын.
– Дабатәи Маџьу, асас ҷкәын иоуп ара ишьҭоу! – лҳәан, уи аԥҳәыс сара схахьы дааиасын, схыза ҩышьҭыхны дысҿаԥшуа даагылт. Зынӡа ҽырцәа ҟаҵаны сышьҭан.
– Абыржәыҵәҟьа бгыланы арахь бсышьҭал! – лыбжьы ныҵакшәа иаалыргеит уи аԥҳәыс. Сшьапаҿы ишьҭаз аԥҳәызбагьы али-ԥси рыбжьара дҩаҵҟьаны лҽааилаҳәан, лан длышьҭагыланы дындәылҵны дцеит. Сара еидысхәыцлозгьы, ашоура сызлазгьы зегьы насхыԥсаан, хьымӡӷ, дуӡӡак згаз аӡә иеиԥш схы сгәы ақәмаҷха, уажәы ауаа рышҟа цәырҵшьас иҟасҵозеи ҳәа схәыцуа сиарҭа саагәылахеит...
Адырҩаҽны схы ҩышьҭыхны ауаа сызрылаԥшуамызт, иаха иеидысхәыцлақәоз зегьы дара ирдыруазшәа сгәы иабон, уаҳа ԥсхәысгьы исфаз егьыҟам, знык наҟ ҳнықәҵны ҳцандаз ҳәа сыҟан. Ани иаха сшьапаҿы ишьҭалаз аԥхәызба сналҿаԥшыр цәгьа исҭахын, амала абар сахьыҟоу ҳәа лхаҭа дааины саԥхьа даагыларгьы – сыԥхашьаны сзылҿаԥшуамызт.
Абринахыс сан лшьапаҟны ашьҭалара саҟәыҵит. Шықәса рацәа нықәҳа ицеит, аха иахьа уажәраанӡагьы сыбла даахгылоит уи исзымдыруа, ҽынлатәи алашара иалзымбаац, зеиԥш адунеи дықәымлац уи аԥхәызба. Еиҳараӡакгьы сгәы нҭыблаауеит ацәа-фҩы ма акәыц-шәҭ афҩы анаасаҳалак. Аԥсхәрагьы, ааԥынрагьы, аԥсрагьы абзабарагьы ахьаагьы рҽырзеиҟәымҭхо саргьы сҽысзырҟәымҭхо саарымҟәыҵаркуеит.
Абри ишәасҳәауа ажәабжь ахьыҟалаз сабхәараа рыҩнаҭаҟныҵәҟьа акәӡам, иахьынхауа рҳаблаҟны ауп. Насгьы сабхәараа ҳәа ҩыџьа-хҩы абхәацәа сымоушәа еилышәымкаан, сабхәа, санхәа, урҭ ирыхшаз – абарҭ зегьы леилакны сабхәараа ҳәа срышьҭоуп. Ишаԥу еиԥш, урҭ ҳаҭыр рықәсҵоит, амаҳә еиҿамс дрымоуп ҳәа, ауаа убас рҳәалар сҭахуп. Ари, сыԥшәмаԥҳәысгьы, зхәы ҭазыжьуа лакәӡам – аҽхәаразы сара сеиҳа лара дҟазаны лхы аалырԥшуеит. Уиаҟара сзалаларызеи, сабхәараа ргәылараҿ ачара ыҟан, абрахь саргьы ҭаацәаныла снаԥхьан.
Иаҭахқәаз хәыҷы-мыҷыла егьи уҳәа деиқәыршәаны, сыԥшәмаԥҳәыс заа уахь ддәықәсҵеит, ахәыҷы-мыҷ сҳәеит, аха маҷ ахарџьгьы ҟасымҵаӡеит. Нас саргьы, сҽы-скәадыр уҳәа, сӷьаз-ӷьазуа сҽааибысҭан, Амра такәы иласкьахьан еиԥш, илықәыршәны ачарахь сцеит.
Шәҭахызаргьы джәытәуаҩуп ҳәа ишәԥхьаӡа, ҽыла аныҟәара ҳаҭыр ақәсҵоит, салагаргьы машьынак аҟара сыԥшаауан, аха схәыцын, акы – сыԥшәмаԥҳәыс дсышьҭхьан, ҩба – иара ачара зуаз аԥшәма иҩны ашҭаҟынӡа амашьына знеиуамызт, уи ауп сыԥшәмагьы заа хазы дсышьҭыр иаҳа изеиӷьасшьаз. Ас еиԥш иахьыҟоу адгьыл аҟны, ачараҿы, уҽы ԥаџь-ԥаџьуа, иуҵыԥраауа ашҭа унҭалар, абри ами абзиа – убас егьыҟасҵеит.
Ауха асааҭ жәаҩа рзы илатәаз ауаа, жәбанӡа ҳала ҭкәыкәы ҳтәаны, реиҳа зымгәа иазыркуа ҳәа ҳаиндаҭланы
аҩыжәра ҳаҿын. Асааҭ жәбанӡа, аҵыхәтәанынӡа инхаз хәҩык ҳауп – аҭамада, сара, даҽа хҩык аԥшәмацәа ргәылацәа иреиуаз ауаа. Аҵыхәтәан, ҳамгәақәа еиҟароуп ҳәа еибыҳәаны ҳааиқәшаҳаҭхан, ҳахәҩыкгьы ҳааицгылан, ҳаибак-еибашьҭуа ашьаԥа ҳныҵыҵит. Анцәа сишәихьеит акәымзар, абас «ахьӡ анызга», ашьшьыҳәа илықәыршәны аҩныҟа сдәықәларауааз. Аха ус ҟасҵама, абри ашьҭахь ауп «саныҽырбагьы...»
Ус сгәы иаанагеит ани ачарақәа рҟны ишыҟасҵалац еиԥш, аҭаца луада ҽыла сыҩналауа, ҩынтә сыҩналауа акымкәа– ҩбамкәа ампахшь хәбаба ҟаимаҭқәа згап, сабхәарааи (урҭ ачараҟны иҟан), иара убас аӡәыкҩыџьаки сҟыбаҩи сҽы бзиеи аадсырбап ҳәа. Сҽы акәзар – уи иашьцылахьан, сзыцәшәоз.
Сҽыжәлеит. Чоу ҳәа сашьҭан иара. – Аҳа, Чоу! – анысҳәа, ичаразны ашьапышьҭақәа ашҭа ашьацра ианырҟацала, амардуан иладыххылт. Ари знык-ҩынтә раҟара ашҭаҿы санылеиҩеи ашьҭахь ауп. – Иаҭахым, дад, иаҭахым!.. Уаҟәыҵ, узнеиуам, уаҟәыҵ!.. ҳәа, – быжьқәакгьы слымҳа инҭаҩит, ҩыџьа арԥарцәагьы сҽы аӷәра лҭаршәны, аҭаца лахь ус узнеиуам ҳәа иҿабыӷҿабыӷӡа иаасҿагылт.
Сара анҭ срызхәыцуазма, сҽы сышьхәа насырбан, еимыцҟьаан амардуан иҩхасырԥалт, аха ишәықәшәира дхаԥалалааит акәаскьа аҵыӷәра аҽыуаҩ изы илаҟәцәазаарын, аҽыгәҳәа схы лаҵакшан, излаҵҟьаз афанарка ҵаӷа кылаԥыххаа, сцәыӷьӷьа-цәыԥԥы, сыхәдацәаҟынӡа схы ҩкылыҳәҳәан, иҵыкка аҭуан сҩаҵаԥшит, схәамци сҽи абарҵа еиужь иҵагылаз ауаа ирзынхеит. Уаангыл, уаҟәыҵ зҳәоз сырзыӡырҩызҭгьы, ас сыхьуазма – ԥхьаҟагьы сзымцо, шьҭахьҟагьы сзымцо, сааҵысыр – сыхәдапара афанаркажә иаахнаҵәо саақәхеит. Азныказ, зцәазна ыжәны иҟаз ауаҩ-хымдыр, сыҩгьы ласыхҟьеит, лаԥшҵшәараны нахьхьи алыӷәра акәакь аҟны ҳәымсаг дуқәак ахьықәжьыз сылаԥш нарықәшәеит. Урҭ сзыниаз гәаҭаны исхыччозшәа збеит. Изымыччарызеи, асаба рҿатата аҭуан иқәжьзаргьы, сара сеиԥш рыхәламшәы афанарка аҭаԥҽыра хыжәжәарақәа адыргыланы иҟаз џьушьома...
Сҽы аҽазнымкылакәа ԥхьаҟа ишеихоз здыргәышьон, афанарка сыхәда иаҿымхаразы, иаразнак сҽышькылқәа
сҩарынгылан сҽааиҵысхит – афанарка аҭаԥҽыра иҵегьы инарҭбааны сгәышԥаҟынӡа аҩада алыӷәрахьы сыҩҭыҳәҳәан, ҩбаҟа маҿа реиҳа бжьамкәа саԥхьа иқәдаз ақьырсҭа ҵәыхәахәа сгәышԥы надыӷәӷәалеит.
Сҽышькылқәа санрынгыла, саҵаҟьоз џьнашьазар акәхап, насгьы иҟалаз збоз иныркыларц ианазыҭрыс – ирҳау, сҽы еихаӡаны ԥхьаҟа инаҭрысит. Сара, абнараҿы ҵла дук ашьапы ҵуркаар, изықәҳауа аҵласса аҿҿаҳәа еилаҟәыбаса ишкаҳауа еиԥш, афанарка зқәала иҭаԥыххаа, схаҵҵалан, сышиашаз зқәала аҽы аҟәаҟәа слықәҳаит. Игәашәҭахьазар, каԥа иаҵәа дуқәак ҟалоит, наа-наа иныҟәауа, зқәала аӡы иныхшәалар, рымаха-шьаха ҟьауа, иԥаҭхалеиуа аӡы иххалоит – аҽы азқәаҿы саргьы убас сыхьиҭ. Нас, ишыҟалах сеидроу, сшьапқәа руак аҽы авара иладсылт. Уи акәхеит, Чоу лықәҵәиааит, саргьы азқәаҿ аҽынкылаха смаӡакәа, агәараҳәа ҵаҟа ахыӷәра слықәҳаит. Сықәҳаит ҿыцхашәа, сызшьапык аҽышькыл икылашәаны, аӷәра амаагьы смахәар иахашәаны.
Абарҵа иҵагылаз аӡәгьы уаҳа даазыбзиамхаӡакәа, Чоу амардуан илалбааҟьеит, избанзар сара ус асырҵахьан, сызшьапык ала авара санадсылалак, иқәҵәиааны шьҭахьҟа идәықәлон. Сыԥсы иаԥшәмахаз – мардуан лаҟәын, иагьыҭбаан, насгьы аҽы анықәҵәиаауаз, сызлакаҳаз акәымкәа, егьи аганахь алоуп излақәҵәиаа. Анаҩсан, сҽы сықәрҳәазо ианылбаауаз, смахәарқәа ахьышьҭасуаз акыр исыхәеит – сызбозгьы усоуп уажәы ишырҳәо, мамзар иҵегьы сҟәаҟәон. Анцәа иныҳәаратәы, аӷәра смахәар иахашәаны, аҽы аварахь сырбырны сааннамкылазҭгьы, хымԥада сахьарҳәазоз саҵанагалон.
Ҳәҳәарахеит, шьоукы-шьоук аҳәса аҳәҳәараз ифырхацәоуп усгьы, ахацәагьы ҳаи-чеи рыгымхеит. Чоугьы абжьыҵарқәа анаҳа, иара иаҵаҳәҳәоз џьнашьазар акәхап, сықәшьуа нахьхьи ашҭа аҵыхәан иҟьаҟьаӡа иаартыз агәашәқәа рахь ахы нархеит.
– Уаӷәра ауумышьҭын, уаӷәра, уаҵанагалоит! Уаӷәра уах, уаӷәра!.. – быжьқәакгьы слымҳа инҭасит. «Уах зҳәоз, сара сеиԥш ҿыцха аҽы дықәнарҳәазо, ицнапык шьҭеимырсыр, иԥынҵа ҭаԥыххаауа, ма илымҳа ҵжәауа, егьи ицнапык ала аҽаапк аӷәра ахара иқәшәондаз, нас ибара дыҟан «уах» закәыз – уи иазаауазеи, сара саханы, махәҿала искгәышьан
иахьынӡасылшоз. Амала, иџьоушьаша, абрсҟаатәи иҟаз аӡәызаҵәыкгьы даазыбзиаханы аҽы изнымкылеит, иаргьы ус аламала инукыло акәызма. Уи знык агәашә инҭҟьар, нас ашҭа иқәиаан иҟаз ашьац қашәқашә тата аҩыза узырбода, хлаӷьароуп, ахаҳәгьы аманы – сԥыххаа сцоит...
Иаҳҳәақәо ирылухузеи, ушԥсуаҵәҟьо убар, иумхәыцра, иугәаламшәара иҟоузеи, иудыруа зегь анухашҭуагьы убап, аха... Изхысҳәаауа, «Уԥ!» анысҳәалак, сҽы ашьҭахьтәи ашьапқәа ирықәгыланы икьакьаӡа ҵәҩанҵәы игылон – ус асырҵахьан. Абри схы иааҭашәан: «Уԥ, Чоу, уԥ!!!» ҳәа, сыҳәҳәеит, сықәырҳәазо сахьнанагоз. Абригьы сҳәеит, Чоугьы ықәчаразаан ашьҭахьтәи ашьапқәа ирықәгыланы, икьакьаӡа ҵәҩанҵәы иаагылт, саргьы сҩышьҭнарууаан авара снадҳалт, нас снаднарԥан, аҽышькыл сшьапы ҩҭшәаны агьеҩҳәа снышьҭанакшеит (аиҳарак сшьапқәа роуп иқәкша), смахәар иахаршәыз аӷәра амаагьы аахнаҟьеит. Чоугьы аԥхьатәи ашьапқәа наргыланы, сыбжьы анаҳа акәхап, хара имцакәа инаскьашәа, зны иҩны иааиуаз ауаа рахь алымҳацәқәа ркьакьаны иԥшуа иаагылт, нас иаасзыԥшын, иагьаақәырқәырит.
Аҽы шәар, абла аш хылоит рҳәоит, аҩны аҵыӷәра санаҵала, сара уахь сҭарханы аҟәаҟәа гмыгк аҽықәнажьыз џьнашьазар иалудыраауазеи. Уи сеидроу, аха сара ахәылак абас ҟалаанӡа уԥ ҳәа сыҳәҳәарауааз – сыбжьы аҳар, сықәшьуа идәықәлозма, ари згәалашәада акәымзар.
Ашҭа аҵыхәан, ауаа сыхьӡаанӡа, акгьы змыхьӡаз иеиԥш сҩаҵҟьеит, аха нас ауп санакы акәымзар. Сцәыӷьӷьа-цәыԥԥы, сеихьыжә-еикәыжә, ашьа сҿатата, сбызбызуа сахьгылаз, уԥсы ҭоума, уеиқәхама ҳәа ауаа аасыдыххылт.
Абас сабхәараа ргәылараҿ «сҽырбеит», даргьы абри рбон, ргәылацәа рҩны аҵыӷәра лаҟәцәазар сара исхароузеи, аха... Уи нахыс ачарақәа рҟны аҩы ыжәны ампыхьшьгарақәеи сабхәаараҟны аҽырбарақәеи сырҟәаҵит, иара убас арыжәтә аҽадцаларақәагьы. Иалудыраауазеи, ушьҭан, сара ишсыхьыз еиԥш, ма даҽакала акәзаргьы, илаҟәу ҵыӷәрак ухы аҵакшар, иухарамзаргьы, ижәны дыҟан ҳәа, уара иухарартәуеит.
Абри иҳаҩсыз аԥхынра азы, даараӡа акрызҵазкуаз хҭыск ҟалеит сара сзы. Иҟалаз, шыҟалаз абасоуп: Саб иашьа иҷкәын Даур Киев аинститут дҭоуп. Есԥхынра аҩныҟа данаауа аӡәык, ҩыџьак иҩызцәа ицаауеит. Сынтәагьы данаауаз, иҩызак дицны дааит. Иҩыза иԥҳәыс дыҟан, насгьы, иԥҳәыс лаҳәшьеиҵбы Света зыхьӡызгьы дрыцын. Светеи сареи раԥхьаӡа ҳаиқәшәеит аӡха.
Хәылбыҽхан. Ашәаԥшь есааира иуаркалеиуа, ажәҩан агәахьы ахалара иаҿын. Амра аарлаҳәа иаунашьҭуаз аҵыхәтәантәи ашәахәақәа макьанагьы аԥсабара иқәнарԥхон. Ҳарҭ уажәакәын арха иҟаз ҳамхы рашәаны ҳаналгаз, ҳкара-уараха, уаҳа злоу иԥсра убеит ҳәа, аҩныҟа ҳаҩхалт. Сан, еибарҟаауаз ажәқәеи аҳәарақәеи рҭыԥ рықәҵара далагеит. Сашьа, мҿык, фархьк зҳәаз еиԥш, дашьҭалт. Саргьы хьурӡык злырхшеи, ӡыржәтәык аазгарц аӡхаҟа сҿыласхеит, ауедрақәа наҟ-ааҟ иаанкылан.
Ҳара ҳахьықәынхо ԥшӡара ҭыԥуп. Еиҳараӡак ааԥынра анааилак иблахкыгоуп. Агаҿантә иасуа аԥша хьшәашәа, ԥықәсыларак амоуӡакәа ишиашоу, ҳара ҳазқәынхо ахәы иқәсуеит. Иагьа ишоура бааԥсызаргьы, ари ахәы уанаақәлалак, аԥша хьшәашәа угәаҵа иҵалан уеимнадоит. Аха хәыҷык угәы еихьызшьуа, аӡы ахьамам ауп. Аиашазы, ҳгәарԥ аҿы аҵеиџь ыҟоуп, ах амра аныԥхо аӡы ҭабоит, ақәа анлеиуа иҭалоит. Баша аҵеиџь ҳәа ахьӡ амоуп акәымзар... Аӡыржәтә ааҳгон ҳаҵаҟа абахә ашьапаҿы иҵыҵуа аӡыхь аҟнытә. Убри акәара нырцә ауп саб иашьа дахьынхо.
Уедрак аӡы кәапеила истахьан, аҩбатәи сшаҿыз ауп лара лыбжьы шаасықәлыргаз.
– Шәарҭгьы ароума аӡы ахьышәто?
Схы сҩаханы саалҿаԥшит. Анцәахша! Аӡыхь ахықәан, уажәада исымбацыз ӡӷаб ԥшӡак дықәгылан. Аԥхын ҵкы илшәыз, ауразоуроу ацәаҳәа ҟаԥшьқәа анпыҟҟа, лцәа иадшәаланы иӡахын, уамашәа илнаалон. Лӡара амаҟа ахьҭарсыз, уажәыуашьҭан ихәнаҵәап уҳәаратәы иҟан. Лхы-лҿы ҟәымшәышә амра иамбылцыз, амра ашәахәақәа иахьгәыдыркылоз, иҟаԥшьӡа иҟарҵахьан.
«Дызусҭада? – саахәыцт. – Уажәада дызбахьоума? Мап». Ара аанҿасра иаауаз аӡӷабцәа, шамахамзар зегьы здыруан.
– Ҵаара ԥхашьарам, бара бызусҭада?
– Сароу?! – уамашәа ибашәа лҽааҟалҵан дсазҵааит, тәамба ԥышәырччараха лқьышә акы аақәыххуа.
– Нас, сызҿыда? – сҳәеит саргьы, сҽыркьаҳәшәа.
Лара аӡы дӡааԥшылон, нас, акы лгәалашәеит уҳәаратәы, дхьаԥшны, лылақәа ыргызмалны даасҿаԥшит. Дааԥышәырччахт.
– Ӡызлан! – лҳәан, акыркырҳәа дааччеит.
– О, Анцәа уҟазар, срыцҳашьа! – ажәҩан ашҟа снапқәа сҩарыхеит Анцәа сиҳәошәа, нас сналыхәаԥшит. – Ламыс бымазар, Ӡызлан, џьара сбымган. Макьана жәаф шықәса роуп сызҭагылоу. Ӡӷабк иласымҳәац... – сҳәеит, сара стәала саахәмарны.
Лара аԥышәырччара иаразнак иналҿаба ицеит. Сшьапы инаркны схы аҿынӡа, лаԥшыла сааиԥхьылшьшьааит. Уажәоуп иангәасҭа сшьапқәа шыхтыз. Сеиқәа ашьапык сшьамх аҿынӡа ихырҽны иҟан, егьи исышьҭажьыз асаба иарган, хазгьы акалҭ аганқәа хырффан, исышькламҳаразы.
– Ҳыҳ! – лҳәахт лара, сатәамбаӡакәа. Лқьышә снықәҵаны даасыхәаԥшит: – Иушьҭада!..
Азнык азы ажәа исаҳаз сызхамҵеит. Иагьа умҳәан, асҵәҟьа аҭак сазԥшымызт. «Сыхәмарҵәҟьеит» – аасгәахәт. Гәаартрылаҵәҟьа иуҳәозар, зныкыр аӡӷабцәа рацәажәара сақәшәахьазу! Аха дызусҭада аӡӷаб аҷкәын ианылгәаԥхалак ифырхаҵара зҳәо ажәабжьк лаҳар иҭахым. Цас иауазшәа, ӡӷабк данызбалак, сыбз хаҳәны сҿы иҭабылгьо иҭахон. Насх, схы сазгәааны, иааиқәырццакны ацәажәара салагон, лафқәакгьы шаласҵоз сызгәамҭаӡакәа. Абасқәа сыхьқәахьан. Уи збоз аӡӷабцәа илацәҟәыс-шьацәҟәысуа, ҿымҭ-ԥсымшьа, аӡәы сааигәара ихабар умбо, инсыдҵны ицон. Иагьабасҭахыз урҭқәа зегьы, уаанӡа исыхьқәаз сзымхазшәа!
Схы цәгьалаҵәҟьа сазгәааит.
Луедрақәа кны сналывст. Сагьылмыхәаԥшит, уаҳа ажәакгьы ласымҳәеит. Аха сааҳәыр, издыруан лара дцәыҵаччауа, аиааира илгаз лнубаауа дышсышьклаԥшуаз.
Адырҩаҽны, Ӡызлан лыԥсы ҭоушәагь сыҟамызт, зынӡа дысхашҭхьан. Ахәылбыҽхан, сан аӡхаҟа дыҟан, аԥҳал лыжәҩа иқәыргылан агәарԥ дшааҭалаз, лыбжьы лыргеит:
– Адгәа!
Усҟан, сара абаҳчаҿы аца амахә сықәтәан. Аха ҽмырҳа ҟасҵеит. Уажә фархь аагароу ма ҳәыс аацароу џьара слышьҭуеит...
– Адгәа сымҳәеи! – аӷьеҩ аалыргеит.
– Ау! – сҳәеит, ицәгьахоушәа анызба.
– Иамҳәеит! Аранӡа уааи!
– Иҭабуп... – уи шысҳәаз сыбжьы ныҵакшәа ауп. Сан дангәамҵуа ауп данышәиуа. Аха нас, акы ухьыр ҳәа дшәаны лхы ашәира далагоит. Ус акәзаргьы, сан адунеи иқәу зегь раҵкыс деиӷьасшьоит.
Избозеи! Ӡызлан сан длыдгылоуп. Сылаԥш шлықәшәаз еиԥш, иахатәи ҳаиқәшәара аасгәалашәеит. Ишылбоз сыџьымшь еимасырџахәт. Уи лара иангәалҭа дааԥышәырччеит.
– Дудыруоу, нан, ари? – сан Ӡызлан даалгәыдлыҳәҳәалт Даур иҩызцәа дреиуоуп, дсасуп, пату лықәҵа, Цвета лыхьӡуп. (Сан Света ацынхәрас Цвета ҳәа ауп ишылҳәо.)
– Лыхьӡ ада ҳаибадырхьеит, – сҳәеит, аха џьара хаарак аҵамкәа.
– Ус аума? – сан Ӡызлан дналыхәаԥшит. Лара «ааи» ацынхәрас, лхы аалырҵысит. Улыхәаԥши уара, «ааи» лаҭәашьангьы илҳәомеи!
– Уаха «амшгацәа» ыҟоума? – дҵааит сан. Сан «амшгацәа» ҳәа дзышьҭоу, ашьапылампыл иасуа роуп. Иара ажәа зыхҟьазгьы ҳара ҳауп. Урҭ аныхәмаруа, иагьа ус ҳамазаргьы икажьны, ҳан лыда зегьы ателевизор ҳадтәалоит. Нас, ҳан дгәамҵхамҵуа дааиуеит. «Амш шԥажәго... Џьоук амш ахьырго шәрыхәаԥшуазар ишәнаҭо сыздыруам», – лҳәон даӷьуа. Аха уи азы аӡәгьы гәыбӷанк лаҳҭомызт.
– Мап, уахатәи ала иҟаӡам, – иаасҿыҵҟьеит цас иауазшәа.
– Аа, уара иануҭаху иҟоупеи?
– Ишԥаҟам! – иаразнак сажәа днаԥыҩлеит уаанӡа ҿымҭ игылаз Ӡызлан.
– Асааҭ 8 рзы «Динамо» Қарҭи «Динамо» Киеви асуеит.
– Мамоу! – сҳәеит сара, сыԥхашьашәа исамхаҳәаз ажәа садхьымӡӷкылашәа искит.
Иашаҵәҟьаны, уаха ашьапылампыл иасуан, иацы ахәылԥазтәи ҳаицәажәара аасгәалашәан, хәыҷык даасырҳәацәап аасгәахәт. Аҵыхәтәан лгәы ԥҵәар дагьшԥасҟәамҵри ақәсҵеит.
– Унеины игәаҭ! – еиҭа аӷьеҩ аасхлыргеит сан. Уи аасгәамԥхаӡеит, сплан ишьақәсыргылаз ԥнаргон.
Аҳаблаҿы раԥхьаӡа ҳара ҳауп ателевизор аазга. Иара уажәгьы аӡәгьы имаӡам. Аҩнаҭаҿы сара сыда ателевизор уаҩ дамаҭәаӡам. Избанзар, сара исырԥсуеит, иасыркуеит, ианаҭаху абжьы ҳараскуеит, иласырҟәуеит. Сааургәааргьы иасыркӡом, нас уара унеины ишауркуа збап. Уи аус анасыруа сашьцәа сааигәара игылар ҟалаӡом, наҟ срыдҟьоит. Мап, сымаӡа сыҵырхыр ҳәа акәым, сзыцәшәо. Аха саб иоуп изҳәа, ахәыҷқәа ателевизор ашҟа иноумышьҭын ҳәа. Иашаны, иҟасҵо дара иҟаҳҵоит ҳәа иалагар, ателевизор ԥхасҭартәыр алшоит.
Уи аиԥш ҟалахьеит ҳәа ателевизор еиқәзыршәоз аҟаза иакәын саб иазҳәаз. Уи, Гәдоуҭа аӡәы иҿы ателевизор ааиқәыршәаны иахьнықәиргылаз, ахәыҷқәа иҟаиҵаз ҟаҳҵоит ҳәа иалагазаарын, ателевизор ԥхасҭартәит. Аха урҭ телевизорк ԥхасҭартәзаргьы, даҽакы аархәашт. Ҳара ҳауп даҽакы ззаамхәо.
Ателевизор аахәара саби сареи ҳгәы иҭеижьҭеи акыр ҵуан, аха сан заҵәык лакәын уи азы иаҳԥырхагаз. «Иахҭнаҳҵо аԥара абаҟоу?» – лҳәон, ахьӡ цәыраагацыԥхьаӡа. Усҟан, саб ма аԥара сыԥсахуеит,аниҳәалак, ишушәо збашт, лҳәон сан. Аҵыхәтәан, ацәарҭа иагәылаҵаны аԥара аҩны аргыларазы иҵәахыз, сан илмырбакәан иаахаҳхын, ацәарҭа шыҟаз еиԥш дырҩегьх иаҳӡахыхт. Макьана илыздырӡом, аԥара ҳаԥсахҵәҟьаз џьылшьоит. Иааҳаҵылхыргьы, ҳлалахәаша ҳцозар акәхап... Сара зны-зынла ателевизар акы агхазшәа ҟаҵаны, ашьҭахь сааҭк аҟара сҭыхауа сҭоуп. Нас, аус асырухуеит, уи ала ателевизор акы агны иҟасҵошәа дырбо. Усҟан агәыла быргцәа сырҽхәара иналагоит.
– Ҟоҳ! Акры идыруеит убо!
– Ҳаи, уԥсынҵры духааит!
– Аҵара рымҵеи ҳаҷкәынцәа, мшәан.
– Есааира абзиара ҟамлои... – Иумбои Москвантә иҟало абри ахәыҷы иахьҳнарбо.
Ари џьоук шахәаԥшуа сыздыруам, аха сара сандырҽхәо даараӡак акәымзаргьы, хәыҷык исгәаԥхоит...
Ателевизор насыркит, аха зны-зынла ишыҟасҵац еиԥш, аган аҿы алымҳацәқәа ааҿасырҵәин, иаасырлашьцеит акгьы умбо. Аха абжьы гон.
Сан ашә даалагылт.
– Аус амуӡои?
– Иԥхасҭахеит.
– Есымша ишԥаԥхасҭахои, мшәан?
– Ибаргу ус ыҟам, – сҳәеит сҽырхаҵашәа, – сааҭк ала иҟасҵоит.
Ателевизор ашьҭахь баша сҭыхауа сҭан. Ӡызлангьы илдырааит хәылбыҽхала аӡы аагара адагьы, ателевизор акы агхар ишыҟасҵо. Иҟалҵо збоит ҳәа сналыхәаԥшит, уи аамҭазы снапы зкьысыз алаҳ идырп, афымца хәыҷык исысит. Ԥыҭк «саркәашеит».
Сан дыҳәҳәеит азныказы, аха акгьы смыхьшәа анылба лҽааиқәылкт. Амала, лнапы зҿаалырхаз сыхәдаџьал илықәкшеит.
– Уахьашьуа умбаӡои! Уара уи аҟара уанбаҟазахаз!
– Џьара акы ахьыҟамло ббахьоума?
– Дызҿуи? – лҳәан, уаанӡа ҿымҭ игылаз Ӡызлан сан дынлызҵааит. Уажәы убриҵәҟьа лыбжьы смаҳауандаз...
– Иԥхасҭахеит иҳәан, даҿын...
Абраҵәҟьа иҟалеит адунеи ахаан сыззыԥшымыз. Ӡызлан сыжәҩахыр аанкылан, ахәыҷы иеиԥш, ателевизор сахьадлырԥаз сымбаӡеит. Схы снапаҿы иааиаанӡа, лара днеин, аганаҿы алымҳацәқәа аалырҵәин, ибзианы иунарбо иҟалҵеит.
– Акгьы узымдыруазар, ателевизор хәмаргаӡам, – лҳәеит, адунаӡа иеиԥш дыҩсылабжьан. Нас, лԥагьара еиҭа лцәа иалжжуа днеихын, ахышә лыҽнадылҵеит.
– Ҳаи, саабыкәхшахааит, нан! – лҳәеит сан, даақәыԥсычҳан.
Сымаӡа ансыҵыҵы сшыҟалаз, ус иуқәшәира дҟалааит.
Ашьапылампыл иасуан. Ари аамҭа хәыҷы ииасыз ала, рыҩкомандак рымба ааигәара ишәарҭаз аҭагылазаашьақәа ҟарҵахьан. Ахԥатәи аминуҭ азы, аӡәы инахараны ампыл дасуеит.
– Иҭашәеит!.. Иҭашәеит!.. – сыҳәҳәеит ишсымчыз. Сагьыҵҟьеит сгәырӷьаҵәа. Анапеинҟьара саҿын сааҟәымҵӡакәа. Ӡызлан сылзааигәаны сахьтәаз еиҳагьы снапеинҟьабжь сырӷәӷәон.
Лара дтәан дҭынчӡа, акгьы ҟамлаӡазшәа, џьара лхы-лҿы акы анубааломызт. Акызаҵәык, ҵаҟатәи лқьышә лхаԥыцқәа ақәрыӷәӷәаны илкын... Лыла ҭырхаха, лгәыӷра мырӡкәа, шкәакәала иеилаҳәаз ахәмарцәа дырзыԥшуан. Сара сгәырӷьара еихсыӷьуамызт. Аха… ашьҭахь еиқәтәагәышьеит: ацкы ампыл Қарҭаа рымба иҭашәеит.
Сара сҽааиқәыскит. Сшьамхгьы саст. Сгылт. Стәеит. Аха уи абасыхәоз, иҟалашаз ҟалахьан.
Зыӡлан лыблақәа аалхалашеит, уаанӡа аԥсы иеиԥш итәаз лыԥсы шҭоу ааслырдыррашәа.
Аҩбатәи азбжазы, Қарҭаа ампыл акраамҭа ирыман, Киеваа рымба ааигәара ишәарҭаз аҭагылазаашьақәа акыргьы ҟарҵеит, аха асасцәа рымба уаҳа ирызҭамыршәит. Ӡызлан лцас азы сара аиааира сҭахын. Аха аҵыхәтәан, ахәмарра иалгаанӡа, ашә «аҟәақ» ҳәа инкыджьыланы сындәылҵт.
Адәахьы уажәшьҭа ишылашьцара илашьцахьан. Ажәҩан агәаҿы ҵҩа змамыз аеҵәақәа, аԥыркы еиԥш, ишеишеиуа иааҵаԥсаз, ладеи-ҩадеи зегь ҵырҟьахьан. Аҳауа ҟәандан, аха ихьанҭан. Агәара азна абгарымҵқәа илацәҟәы-шьацәҟәуа иқәын.
Ӡызлан аҩндуаа рышҟа сцоит ҳәа далагеит. Илмуӡошәа анырба, лынаскьагара акәымкәа, аҩнынӡа лгара сыдырҵеит. Сара сасны мап скит. Исҭахыҵәҟьаз ԥыҭк дсырҳәацәар акәын, нас дызгарын. Амҩабжара ҳаннеилак, ма аӡха аҿы акәзаргьы лхала дааныжьны сҽысҵәахып. Усҟан, зхы зымаԥагьашәа иҟоу Ӡызлан ашәара зеиԥшроу лбарын. Уи ала сшьагьы зуп ҳәа иагьақәсҵеит. Аха Ӡызлан цас илуазшәа, уаҳа аҩндуаа рышҟа сцоит ҳәа даламгеит. Уи ауха ҳара ҳҿы даанхеит, ишысҭахымыз..
Уи аҿы сынхар схы иқәыскрын, аха уаххьафаразы астол ҳанахатәа иҟалҵоз акәын аԥсра сзаазгоз. Чқьыԥда акрылымфошәа, абысҭа ахаркьакьан аҟәыд иӡаашьуашәа акрахьылфоз, сгәы еибанаркуан. Сара заҵәык сакәушәа аҩнаҭаҿы абысҭа знапала иамзхуа, лқьышә снықәҵаны,
лылаԥш нысҟәылгон. Сан лакәзар, арахь дасны, лара лырҽхәара ауп дызҿӡоу – шаҟа дҟәышу, шаҟа дааӡоу... – лыӡбахә аҳәара дахашәалом. Лара уи аамҭазы, уаҩы изгәамҭо ирмаӡаны, аҩсҭаареи аԥагьареи еимаркуаз лыла гызмалқәа рыла акәын сшеиԥхьылшьаауаз.
Ашьыжь сара заанаҵы сҿыхеит. Аҭаацәа иацы икара-уараха иахьыҟаз акәу здырхуада, уажәыгь ацәа иалымҵыцызт. Ирласны сҽеилаҳәаны сындәылҵит. Усгьы уажәы, аҽагакра ҳцаанӡа, мжәак ма цак сҩыхәнап ҳәа сӡбеит.
Акәасқьа абарҵа сҩықәгылт. Ақыҭа уажәшьҭа ишҿыхац иҿыхахьан. Амардуан слаҿалт. Ашьыжьтәи аҳауа цқьа хьшәашәаӡа, иласкәантраӡа, игәыҟаҵагаха иаасҿашәшәеит. Ҳҳәарақәеи ҳажәқәеи ҳгәараанда иавагьежьуа, еибарҟаауа иаван. Ҳгәыла ԥҳәыс акәытқәа акыр рысҭоит ҳәа аца дҩыхәназаарын, аца ашә абжьы геит, нас акәытқәеи ашәишәиқәеи лаԥхьа иаауазырт, рыбжьы рхагала. Хара џьара уеидрақәак реинҟьабжь аагеит, аӡхаҟа ӡаагара ицоз лакәу, мамзар ажәқәа зхьарц зҿыназхаз лакәу узеилмыргауа.
Ҳашҭаҿ ашьац иаҵәа ашьыжьтәи аӡаӡа зқәыҳәҳәоз саннылагыла ауп сшьапы шыхтыз ангәасҭа. Аха акәасқьа ахәнара сацәаашьеит. Абаҳчаҿ, аца ашьапы шәпа сшьапы нкыдыргылан, амахә илаҟәыз аанкылан, сҩеиханы ахәнара сҽазыскуан еиԥш, аҳаҷаҳәа Ӡызлан даасгәалашәеит. Сқьышәгьы аӡәы дынҭасызшәа саақәгьежьит. Уигьы уажәы даагылахыр, еиҭах лылақәа ыргызмалны дцәыҵаччошәа, лцәа дҭачӡа дсыхәаԥшуазар акәхап. Иаразнак сгәалаҟара ааԥхасҭахеит. Ехьаҵәҟьа дсымбар сҭаххеит. Амаҵурҭа сныҩналан, адулаԥ, аартны сынҭаԥшит, издыруада, сан илӡыз иацтәи амгьал ҭазар ҳәа. Аха акымзаракгьы ыҟамызт. Акызаҵәык, ибзиашәа сылаԥш ақәшәеит, иахатәи аҳампалқәа хәба ачанах ианны, акәакь иахькҿагылаз. Акы снацҳан, снапқәа ҩба-ҩба аашьҭырхит. Нас, ашҭа сынҭыҵын, агәарабжьара саныланы, архаҟа схы рханы сҿынасхеит.
Амра уажәакәын агылара ианаҿыз. Уи шамшамуа, Аҳмеҭ ибахә абз еиԥш иҟаԥшьӡа, икәалыкәаџьо ахы шаакылирҳәҳәаз, ихаакәакәараӡа ашәахәақәа ааунашьҭын, иразныԥсараха ақыҭа иналанаԥсеит.
Хәылбыҽханӡа архәа сықәын, аӡы сҭан, сызхара ашьапылампыл саст, аха зегь акакәын, сахьцалак Ӡызлан ҭыԥ сылҭомызт. Уажәы-уажәы сгәы дҭашәон, дааины, дџыхӡа саԥхьа даагылазшәа сылаԥш дыҵашәон. Егьа ҟаиҵандаз, уаҳа уи лыцәцашьа смоуит. Ахәылбыҽха, смида-гәидаха аҩныҟа амҩа сықәылт. Ахәыц еиҩысҵәон, убас сакуан амла. Амҩа санықәла ауп еиҳараӡак сгәы ҵшьаауа саналага. Уаанӡа ахәмарра сханагалан, усҟак исгәалашәаӡомызт. Иаха акыршысфаз сыҟан, ашьжьымҭан исфаз аҳампалқәа аласымҵозар. Иара иахагьы Ӡызлан дахьсыхәаԥшуаз цқьа акрысзымфеит, ари абысҭа зегьы ифаӡома лҳәар ҳәа сшәаны ауп заанаҵ сышгылаз. Есааира аҩны сазааигәахацыԥхьаӡа, иҟасҵаз сахьхәуан.
Зынӡа иаасцәымыӷхеит, иахьа ҳуҭра рашәаны ҳалгарц заанаҵ иӡбаны иҳамаз анаасгәалашәа...
Агәашә аасыртын, схы нкылырҳәҳәаны ашҭа снықәԥшит. Уажәыҵәҟьа саб илаԥш сыҵашәар сҭахымызт. Ашҭа ҭацәы». Агәашә ашьшьыҳәа инкыдҵан, скылԥш-кылӡырҩуа, аӡәыр сибарушь ҳәа ашҭа сынҭалт. Саб уи аамҭазы арасаҭра дааҭысын, ҵәҩан ҵәырԥсак даҵаланы аанда даахыҵит. Илаԥш сшааҵашәаз еиԥш, сцәагьы насхыбзааит.
– Аранӡа уааишь! – днасықәцәҟьазшәа збеит.
Иҵәҩан наҟ инкаижьын, иеигәышә ахәы ибӷа инаҵаргылан, ганха днақәыӷәӷәаны даасзыԥшит.
Снеит, аха акыр снацәыхараноуп сшаангыла. Дысзыҵҟьаргьы сышнаҭрысра сыхиан... (Адунеиаҿы иҟамло егьыҟаӡам). Иашаны, абар хәышықәса срықәуп саб инапы скьымсижьҭеи. Уажәшьҭа схаҵоуп ҳәа акәын сшиԥхьаӡоз, иахьатәи сгаӡара алаҳамҵозар. Саргьы иахьада, аусмшха, анкьа еиԥш, сус кажьны архаҟа сықәланы сымцацызт. Аԥыхьа, сашьцәеи сареи аҭаҭын казарма ҳаҵадыртәон, аҭаҭын ҳрыԥхразы. Дара анцалак, сара сҩагылан, зегь нкажьны, иқәыршәны архаҟа сцон. Нас, ахәылбыҽха, исызгәаазшәа анызбалак, аҩныҟа сааиӡомызт. Сан лыхәац саблаанӡа аҩндуаа рҿы сыҟан... Ашьжьымҭан, схала снеины аҭаҭын зрыԥхуа снарыдтәалон.
– Уабаҟаз иахьа? – дҵааит саб уажәы, рацәак ибла самбаӡо.
– Архаҟа.
– Аҽага шаҳкуаз узымдырӡози?
– Издыруан.
– Нас, иухьи?
Исыхьҵәҟьаз саргьы исзеилкаауамызт. Иацы аахыс акалашәа сыҟан. Схы акалашәақәа избон, мыцхәы сыбаҩ сцәыласын. Схатәы ҟазшьа шсымоу аӡәы исырбар сҭахушәа, ма сфырхаҵара, ма зегь рылымкаа сара – сара шсакәу дсырбар сҭахызу... Иаахҵәаны, иҟасҵоз саргьы исыздыруамызт.
Ӡызлан аҩны дшыҟам ауп, уажәы сылбар иагьа лгәы лшьышьрын аасгәахәт. Аха зыӡбахә умоу ушә дыхгылоуп ҳәа, ҳаҩны амаҵурҭа иаҿакыз асура ашә абжьы аагеит. Схы сҩаханы снаԥшызар, Ӡызлан пырпыл рыԥхрак ҟаԥшьӡа икны даадәылҵт.
Сшылбаз еиԥш дааԥышәырччеит, лыжә аҿша ариизшәа. Дааҭгылан, саби сареи, дааҳахәаԥшит, зегьы реилкаара иашьҭоу ахәыҷы иеиԥш. Гәаныла лгәы лшьышьуазаргьы акәхарын. Нас, акы лгәалашәашәа, лԥышәырччара налҿалырбан, лхы шьҭкәыцәаа, лҽырԥагьаны, сан лышҟа лҿыналхеит. Сан аусура ашьҭахь аџьыка лхырц аҳаҟьа дықәын. Сара сыԥхашьаны схы ласырҟәит, исҳәараны иҟааз. Абри азакәын, уажәы сылбар зысҭахымыз,
– Иахьа иҟоуҵаз, усгьы иҟоуҵеит, аха... – даацәажәеит саб, акгьы сымҳәошәа аниба, – даҽазны иҟоумҵаразы, иҟоуҵашаз ухәҭаа ааныжьуп, уцаны инагӡа. Издыруада уаԥхьаҟа ихәшәны иухәаргьы! – иҳәан, аказарма ашҟа иҿынеихеит. Сан акгьы салымҳәеит, саб ииҳәаз азхоуп ҳәа илыԥхьаӡазаап.
Ӡызлан апырпыл шылкыз лхашҭны лнапы лыла иахьхылшьылаз, апырпыл ацара ҭалазаарын, иҟаԥшьӡа, лылаӷырӡқәа аҳәҳәыҳәа илеиуаз, лҭаҷкәым ала илрыцқьон.
Уамак ала исцәымӷуп сымацара аҽага аныску. Абар, уажәы, схала сымаҭа саазынхеит. Сымаҭа митәык ыҟам, амрагьы макьана акыр ыҟоуп, аха иагьа-умҳәан сгәамҵ-хамҵуа акәын аус сшаҿыз. Агәашә абжьы геит, хырҩ азызуит, уажәы уи аха сымазма. Ашьҭахь, уамашәа избеит
Ӡызлан аҽага кны ауҭра данааҭала. «Аҽага бкыҵәҟьозар ара баазгодаз, – аасгәахәт сан лҳәашьала, – ма сыԥсы еилабхәап ҳәа бгәы иҭоу?» Уаҳа лыгәхьаа мкыкәан сус сналагеит.
Лара ԥыҭк дгыланы аџьықәреи шысрашәоз гәалҭон. Нас, уаҳа ажәак мҳәакәан, днасывагылан, сырашәашьа гәаҭо, џьықәреик ашьапы давагьежьуа, ашьапы анышә адҳәҳәалара даҿын. Акык-ҩбак лрашәон, аха илрашәоз пату ақәын, сара сеиԥш абыӷьқәа кыдӷәыхаа акәымкәа.
Уажәы-уажәы сылақәа ныҵрааны, маӡала даагәасҭон. Лара гәыкалаҵәҟьа даҿын. Лхы-лҿы аԥхӡы иалҵыз, амра аҭашәамҭаз ашәахәақәа илгәыдыԥсалоз еилаарцыруа, ихьаԥштәылаха, уамакала дарԥшӡон. Хазы аԥша ҟәанда иаҿалаз, лхахәы иалахәмаруа, еиԥхьытта илҿанаԥсон.
Лара дааҭгылан даасыхәаԥшит, сылаԥш шылхыз лцәа ианалашәа акәхап. Даасҿаԥшит. Сара самхаччеит.
– Ибгәаԥхауоу? – аҵәы налаҵаны сналазҵааит.
– Исгәамԥхоит. Шаҟа игәазырҳагоузеи, иууыз уалганы уанахәаԥшуа. Ус акәӡами? – адунаӡа иеиԥш даацәажәеит, цасҳәа акәу здырхуада.
– Ус акәхап, – ишысгәамԥхаз ала сқьышә аасырҵәиит.
– Аусура – ауаҩ ауаҩра илнахуеит. Саргьы саҵахар сҭахымызт.
– Аусура ауаҩы дафаргьы ҟалоит...
– Иуазҳәада?..
– Изҳәаз дышԥаббо! – схы ҩышьҭысхын, сгәышԥы ааҭызгеит.
– Уара уфилософзаапеи, уи сыздырӡомызт. Уаҳа акгьы ҳамҳәеит. Лара санылзааигәаха изгәаӷьит... Иҟалҵо збап ҳәа, цасҳәа, ашьшьыҳәа лмашьхәылҵ ааныскылт. Дыҭрысны лмашьхәылҵ аасымылжәеит; аха сышҟа дааԥшын, сара шсакәыз анылба, акгьы лымҳәаӡеит. Лыблақәа раԥхьа иааччеит, нас ихааӡа, игәыкӡа иаасыхәаԥшит. Лара лоуп аинааларазы раԥхьа знапы аҿаазырхаз.
Сынтәа ҳара заанаҵ ҳшылаҵаз еиԥш, аџьықәреи рашәарагьы заа ҳалгеит. Уажәшьҭа сара шаҟа сҭаху аамҭа сыман, схы сақәиҭын, сахьцалакгьы ҟалон.
Шьыбжьонын. Ҳгәарԥ иқәгылоу амжәа ду ашәшьыраҿ ауапа ашьацра иларшәны ҳақәтәоуп. Сара сыбжьы ныҵакшәа ашәҟәыԥхьара саҿуп, лара агазеҭқәа – «Аԥсны Ҟаԥшь», «Бзыԥ» уҳәа ларха-ҩархо дрыхәаԥшуеит, лыбжьы рдуны, анбанқәа еицҵашәа, аԥсышәала саԥхьоит ҳәа далагеит. Сыԥсы еилалхәарц, слыргәаарц лҭахын лыгәхьаа ахьысымкыз азын, аха уи сара сахәаԥшуам.
Алада амшын ахь бзарбзанҵас хысбжьык геит. Ҳкәасқьа аԥенџьырқәа асаркьақәа ирҭасаз архыџ-хыџт. Ҳҩыџьегь ҳнеиҿаԥшы-ааиҿаԥшит, арстәи амшын агәы иаҵәаӡа ҳазхыԥшылоз, џьара машәыршәа акәзаргьы ҳәа – лаԥш ӷбак ааҵамшәеит.
– Шьыри, уажәы амшын аҭалара зыԥсоузеи! – лҳәон Ӡызлан дахьтәаз. Хазгьы сара даасыхәаԥшит, акры сылшараны сыҟазшәа. Саргьы цәгьа избом амшын ҭалара, аха араантә хәыҷык иаҳцәыхаран. Автобус уақәтәаны «Ахьтәыҟәара» аҿынӡа уцар акәын. Аамҭагьы уцәагоит, автобусгьы ишуҭаху иуоуамызт. Ҳарҭ аҷкәынцәа ҳамшын аӡиас Мҷышьҭа акәын. Сара усазҵаар, Мҷышьҭа еиӷьасшьоит амшын аҵкыс.
Мҷышьҭа ҳазааигәаӡам. Абас километраки бжаки бжьоуп. Аха ҳарҭ аҷкәынцәа ҳзы усҟак бжьамшәа ҳгәы иабоит, ҽнакала акырынтә ҳабжьысуан... Шьыбжьонла акәын еиҳарак ӡҭалара ҳәа ҳанцоз. Арха аӡы ҳҭан. Нас, ашьапылампыл ҳасуан ҳазхара. Ашьыбжьышьҭахь, аҽагакра аамҭазы, доусы ҳаҩныҟақәа ҳаихон, аха зегь акакәын, еиҭах аҩны ҳаанӡа, ашоура ҳакуан. Ҳцо, ҳаауа, убри ҳаҿын.
Аӡҭалара схы иааҭашәеит. Иахьа џьара сцап ҳәа сгәы иҭамызт. Иашаҵәҟьан, шьыбжьон еиҳа ашоура узымчҳаратәы иҟалеит, насгьы, аҷкәынцәа анаасгәалашәа, гәаныла аӡаҿы снеихьан.
– Ӡызлан, бара ара быҟаз, сара уажәыҵәҟьа саауеит, – ахьышәҭҳәа сагьааҵҟьеит.
– Уабацои?
– Уажәы сааиуеит. –
– Мап, уахьцо саҳәа! – акы лцәа ишалашәаз мҩашьо, сҭылҵаарц лҭаххеит.
– Ӡҭалара, – сҳәеит дансҟәамҵ.
– Саргьы суццоит, – сгәысҽанӡамкәа, ларгьы дҩаҵҟьеит.
– Бхы еилагама!?
– Уамашәа изубеи!
– Уа ачқәынцәа аӡы иҭоуп,
– Иҭазааит. Урҭ сара исԥырхагоума?
– Ус акәзар, џьаргьы сцаӡом.
– Избан?
– Убас.
– Саргьы.
Ҳҩыџьагь ҳлатәеит, нас, цқьа санхәыц, сақәшаҳаҭхеит. Лара дгәырӷьаҵәа дҟалеит.
– Уажәыҵәҟьа аҩндуаа рҿы сцаны сҽеиҭакны саауеит.
– Бласы! – сыбжьы налықәсыргеит, ашҭа данынҭыҵуаз.
Аҩндуаа ҳәа ҳзышьҭоу, Ӡызлан аангылара дахьыҟаз, саб иашьа иҩны акәын. Уакәзаарын анкьа зегь ҳахьынхоз, уи сара исгәалашәом, аха ирҳәоны изласаҳахьоу ала, саб ԥҳәыс данааига ашьҭахь, иеиҳабацәа ишыҟарҵоз еиԥш, иаргьы дырҿыҵны, ахәышҭаара амца еиҟәшаны, абрахь нхара дааит. Даур, даду, нанду уакәын иахьыҟаз. Даур иабҵәҟьа дыҟаӡамызт уи дзааӡаз дадуи нандуи роуп. Иаб, иашьцәа зегьы дреиҳабызаарын, аха аибашьра ианалага арра дырган, уахьынтә дызхнымҳәгәышьеит. Иԥҳәыс, ҩышықәса ирықәыз Даур аҩны дынкаршәны, хаҵа дцеит. Уа дахьнеизгьы ишылҭахыз деиқәымшәаӡеит. Ашьҭахь зны сыҷкәын дызбароуп ҳәа далаган, аха агьалымҵуашәа анылба лҽааиқәылкит.
Ӡызлан данааи дысзымдырразы аԥсык сыгхеит. Лылақәа абласаркьа еиқәаҵәа рыман. Аиқәа еиқәаҵәа илышьаз ашьапқәа ҭбааны, хыхь аԥсуа маа еиԥш иҟьаҟьаӡа иақәыз, лӡара ҭкәыцәаа иакын. Акьаҿ цәыш илшәыз ар рформала иӡахын. Лаԥхьа лџьыбақәа наҟ-ааҟ адәахьала иҿаз, абҩа аԥштәы змаз ҳәынҵәрала еибаркын. Дсолдаҭушәа, апагонқәа ҳәынҵәрала еибаркны лыжәҩахырқәа ирықәын. Еимаа ҵаркьакьақәак лышьан, ампахьшьы хә-баба лыхәда иахшьын.
Амшын ҭалара бцо џьыбшьома, аӡиас ауп ҳазҭало.
– Зегь акоуми, – лҳәеит лара ҭынч, исҳәаз агәхьаагьы мкыкәан.
Аӡиас аԥшаҳәаҿы, ҳарҭ аҷкәынцәа ӡҭаларҭас иҳаман. Ара аԥхын мшқәа раан аҷкәынцәа ҳзы игәазырҳаган.
Шьыбжьонла амра ԥхозааит, имԥхозааит, шәҩык рҿынӡа, ԥшь-қыҭак рҿынтә аҿар еизон, адуцәа иааиуаз аламҵакәа. Уи адәҳәыԥш аӡиас ахықә инаркны, иакәыршан аҵла хоурақәа игылаз, ашәшьыра ҟарҵон.
Уажәы уахь ҷкәынамзар ӡӷаб дахьҭамло, Ӡызлан дсыманы неишьа сымамызт. Убри азын, ҳаӡҭаларҭа ҳҩавсын, даҽа дәҳәыԥш хәыҷык ашҟа ҳцеит. Араагьы лаҟтәирахь излеицәаз ҳәа агьыҟамызт, адәы аҭбаара маҷын акәымзар, еиҳагьы иԥшӡан. Иааҳакәыршаны аҭынчра иҟаз аӡәгьы иеилеихәомызт.
Ӡызлан ирласны лҽааилылхт. Азныказы блала дааимыздеит уамашәа дбаны. Избанзар, сара сҿы абас ӡӷабк лҽеилылымхӡацызт, насгьы, абас ҩыџьа ҳамацара ҳаҟаны. Сара сгәы ишаанагоз, хаз-хазы аӡы ҳҭалоит ҳәа акәын. Лара леиҿартәышьа бзиан. Лҽыкәабага маҭәа лцәа иадшәаланы иҟаз, амра ашәахәақәа ахьлыдыԥхалоз еилаарцыруа иахьеиланаԥсоз, еиҳагьы дарссируан. Нас, днеин аӡиас аԥаҩ днықәтәеит, лшьапқәа аӡы инӡаасыло. Лышьҭахьҟа хәыҷык лҽынхыршәҭны, лнапқәа налыҵалыргылт, шьыбжьонтәи амрацара лҽалырблразы. Лылақәа хҩан, амра хцеиуаназ. Лыхцәы ԥыртланы, еиԥхьытта иҟаз, игьалауа асаара ишьҭасуан.
Сара сылаԥш сзылҟәымгауа слыхәаԥшуан. Амшын аҿы ас аӡӷабцәа рҽеилыхны избахьан, аха ара... исыздыруамызт лыхәаԥшра сгәазырԥхоз. Сышҟа данааԥшлак, сара наҟ џьара сыԥшуашәа ҟасҵон. Уи лылақәа гызмалӡа игәалымҭо дыҟамызт... «Уажәшьҭа сақәылкыр иԥхашьароуп»– аасгәахәт, саԥхьа икаршәыз лыбласаркьа еиқәаҵәақәа сыла инасҭеит. Наҟ нырцәҟа сыԥшуашәа ҟасҵон, аха лара лышҟа сцәыҵыԥшуан.
– Улақәа ирзеицәаӡами уахьцәыҵыԥшуа? – лҳәеит дсыхәамԥшӡакәа, лԥышәырччара мчыла инкыло.
Исҳәо сҿамшәо саақәлырхеит, сҟаԥшьӡагьы снеибакит. Лара уи уаҳа хшыҩзышьҭра азылмуӡошәа ааҟалҵеит.
– Акыр иҵаулоу, арстәи хыла сыԥар ишԥаҟалари? – дсазҵааит, сышҟа даахьаҳәны.
– Иарбан?
– Аӡыжь.
– Хыла аԥашьа бдыруазар, бхы ыҵасӡом. Ибзымдыруазар – иҵасуеит, – сҳәеит, аха сажәа алгаха сымҭакәа дыԥеит. Саргьы аҽеилыхра сналагеит...
Аҩныҟа ҳанаауаз исалҳәон аӡсашьа ахьылҵаз Днепр аҿы шакәу, уи шӡиас дуу, Киев ақалақь иалсны ишцо. Насгьы, саргьы сгәы салыргар лҭахымшәа, Мҷышьҭа аӡиасгьы шыбзиаз лҳәеит, хәыҷык ихьшәашәацәоуп акәымзар.
Уажәшьҭа амра ашәахәақәа шьыбжьон еиԥшҵәҟьа ицацәамызт. Ҳарҭ аҩныҟа ҳаауан, агәарабжьара ахәшырб зныжьлаз ҳаныланы.
Ӡызлани сареи убас ҳаишьцылт, ҳаиҩызцәахеит, ҳаныхәыҷқәаз аахыс ҳаибадыруазшәа. Саргьы архаҟа ацара саҟәыҵит. Ҳарҭ есымша ҳанеиқәымшәо ҳамамызт, аамҭагьы ибзианы еицаҳахаагон. Лара усгьы, еиҳарак ҳара ҳҿы акәын дахьыҟаз. Избанзар, аҩндуаа рҿы лгәы ҿыӷьуан. Илықәлаз аӡәгьы дыҟамызт, иҟаз хәыҷқәан. Дадугьы нандугьы ахәыҷқәа реиԥш, аурысшәа аахҵәак рызҳәомызт. Егьырҭ иаанхаз усура идәылҵуан. Даури иҩызцәеи Аҟәа, Шәача, Риҵа уҳәа идәықәын, лара урҭ дрыццаӡомызт, автобус дакуан азы. Убас дшыҟазгьы, жәаха Риҵа цәгьала дганы дааргазаап. Автобус лхы лнархьын, аҩны дышьҭан.
Хәылбыҽхала ҳгәарԥ аҿы агәыла ҷкәынцәа рацәаҩны еизон. Мпыл ҟаԥшьык азбжак қәыршәшәа иҳаман, ҩыџьараны ҳҽааиҩшаны, ашьапылампыл асра ҳалагон. Ӡызлан уа далахәзар акәын. Даласҵом ҳәа уалагаргьы, ӡӷабк ашьапылампыл дасуаны збахьадаз, аха уи азы, изакәызаалак ажәак ласҳәомызт. Избанзар, уажәшьҭан дсызгәаар уаӷеимшхара сзыԥшын. Ахәмарразы ҩ-командак ҳҽахьеиҩаҳшоз, лара цасҳәа сара сгәыԥ ахь днасуан. Амба хьчаҩыс дахьҭагылаз илкшеи илзымкшеи ампылқәа зегьы аулышьҭуан. Улыҵаҟьар еиҳагьы аус еицәоутәуан. Убри азын, аӡәгьы акгьы лаҳҳәомызт.
Уаанӡагьы, раԥхьа жәылаҩыс даныхәмаруаз инаркны, зегьы ҳгәы кыдылххьан. Саргьы сжәылаҩын, аха – Ӡызлан арымарахь ала жәылаҩыс ахәмарра даналага инаркны, мпыл ҽеик лара лҿынтә исмоуит. Уи исоуа сашьҭамызт, лара офсаид дҭыҵуандаз, уа дышҭагылаз дҭагылаӡан. Аха ашьҭахь, дахьгылаз лгәы ԥҵәоу здырхуада, мбахьчаҩыс дҟаларц лҭаххеит. Мап зкуадаз, мбахьчаҩыс ахәмарра
далагеит, аха араагьы аҩра рацәаны иаҭахын азы, иаарласны арыӷьарахь аҿы хьчаҩыс диасит. Ара ԥыҭк дыҟан, ҳамбахьчаҩы дычмазаҩхаанӡа. Уи данычмазаҩха, иҭаҳаргылоз данаҳмоу, Ӡызлан дҭагыларц азы даҳәеит. Уиҵәҟьа шаҳҭахымыз ҳақәшаҳаҭхеит, аха лара уброуп хәыҷык акыр даԥсаны лхы ахьаалырԥшыз. Аԥышәа змоу аӡә иеиԥш акәын лыҽкажьны ампылқәа шылкуаз.
Егьырҭ амшқәа аныҟәара иақәҳарӡуан. Уи аамҭазы, сара исымбақәацыз, насгьы, ас иԥшӡоуп ҳәа сгәы иззаанамгоз аҭыԥ ссирқәа избаз рацәан. Ҳҵыхәан акәара ҭыбга ду, амыӷ зхаԥаны иҟаз зныкыр сҭалахьазу. Ӡызлан даалаган, саб иеигәышә аашьҭхны мчыла аӡышьҭра сҭагыланы, ахы ахьыҵыҵуаз аҿынӡа сылгеит. Убра ҳамҩа шылсхуаз, сеигәышә ахаҳә наҿасын, аҿы ԥҽит. Уи аныԥҽы, саб имбаратәы исҵәахит.
Саб иеигәышә уажәыгьы дашьҭоуп, аха сара цәыргашьа сымам. Нас, Ӡызлан ишылҳәаз еиԥш, аҩныҟа дцар, лара иԥылҽит ҳәа сҳәап. Ҳкәара аханы ҳаԥ хәыҷык аман, убра ҳхәыҵалеит, хә-цәашьыки жәа-сԥычка ҭоԥки ҳаманы. Ҳанҭыҵ ҳаубар ҳаузымдыруа, анышәаԥшь ҳаганы ҳаҟан. Иара убас Мҷышьҭа ахы ахьыҵыҵуагьы ҳцаны иаабахьан. Ишакәхалак ҳәа баша аҩны ҳамтәеит, аныҟәара акәын ҳазҿыз. Ҳакәша-мыкәша шамахамзар иааҳамбацыз акгьы ыҟамызт. Урҭқәа зегьы рҵыхәа ҭахҵәон, иахьа Абаажәахәы ҳцаны ҳаар.
Абаажәахәы ҳәа ҳзышьҭоу аҷкәынцәа аӡы ҳахьҭало нырцә ахәы иҟаз акәын. Аҵла дуқәа, шәышықәса зхыҵуа, еилачы, уи ахәы зегь рхыбуан. Ахәы азқәан абаажә гылоуп, аҭӡамцқәа абжак еилаҳахьеит, аха абжа еибгоуп. Уи абаа аҭоурых уаҩы издырӡом, аха иҩашьом акры шахыҵуа.
Амҩахәасҭа ҳазныз амаҭ еиԥш иҵәии-ҵәииуа аҩада ахәнара иаҿын. Ихараны уахьынаԥшуа, аҵла еилачыра инылаӡуашәа иубон ҳазныз амҩахәасҭа. Ана-ара ҳахьынаԥш-ааԥшуаз, џьара-џьара абна рыцҳашьарак азымукәа ихшьаан. Ҳамҩахәасҭа ҿаҵәиуа ихәнацыԥхьаӡа аҭырасқәеи ахәажәқәеи иаҳԥынгылоз снапала снарыха-аарыхон. Арахь абна акыр еибган алада аасҭа.
Ашьыжьтәи амра ашәахәақәа, аккара еилачӡа иаҳхагылаз иалԥханы, ачықьқәа ирықәԥхон, урҭ
ирықәҵәырны асаара икаҭәон аӡаӡа еилаарцырқәа. Зны-зынла, аҵла быӷьқәа ануқәшәалак, уцәа уҭнарӡыӡаауеит. Нас, ацәыкәбарқәа укәа инҭалон, уырчыхәчыхәуа. Аҵла шьапы шәпақәа, ҩыџьа рнапқәа акәымшо, рҽаарԥагьаны дгьыли жәҩани рымҽхакны акәын ишгылаз. Рыҵаҟантә ажәҩан убомызт. Амра ашәахәақәа аҵла быӷьқәа рылԥхара рзыцәгьан. Убри азакәхап адгьыл зыцәаакыз, насгьы, ицәыҵлашьцан, иагьхьшәашәарҭан, ахәаԥа афыҩгьы уԥынҵа иҭасуан. Амра ахьақәыԥхоз адгьыл цәаак ахылҩаԥсылҩа алнахуан.
Ӡызлан лыбжьы ааҭыган дцәажәоит, нас, иаахәыҵырҟьаны, акыркырҳәа дыччон. Лара иахьа, зегьы дреигәырӷьоит, илбо ашәаԥыџьаԥ иаҵәара, адгьыл, ажәҩан лыбла хыркуашәа лбон. Лкасы лхыхны, ишьҭыхны лханы илҟьон.
– А-а-у-у!.. – лыбжьы налыргон.
Абна зырцәажәоз аҵар рыбжьы, Ӡызлан лыбжьгьы нарыцлеит. Ҳханы аҵла махәқәа ирықәтәаз аҵарақәа неимбӷьыжәаа ицеит. Лыбжьы ҵаӷа илыргаз ԥсахны абна иара атәала игәаҩаӡа еиҭанаҳәон. Ҳарҭ ҳгыланы ҳазыӡырҩуан уи абжьы, есааира илаҟәуаз, аԥсы ахыҵуашәа, ихараны абна инылашәкәа ицоз. Нас, уи абжьы ҳашьҭоушәа, иахьыӡыз ашҟа ҳҿынаҳхон.
Амҩахәасҭа ҳазныз аҩада есааира иҭшәахо акәын ишцоз. Ҳарҭгьы ҳанҭгыла-ааҭгыло, ҭынч ахәнара ҳаҿын. Ахьхьаҳәа илеиуаз акәараҷҷақәа рыбжьы ҳазыӡырҩуан. Аха урҭ рыбжьы зны-зынла ҳлымҳа аҿынӡа ианнеиуеи ианымнеиуеи еиҟаран.
Аҵыхәтәан абаагьы ааԥшит, ҳарҭгьы ҳаанҿаст. Аԥыхьа ишызбаз иҟан, џьара еиҭасрак амамкәа. Цқьа унадгыланы уахәаԥшыр, игәоумҭар залшом абаа хыжәжа анкьа формас иамаз. Мраҭашәарахьтәи аган шеилаҳара еилаҳахьан. Аԥхьаҟа, ҵаҟа ашә узлаҩнало, ахышә лаҟәқәа инадыркны еибган. Аха иҩахыкны, ахышә азбжак инаркны, аԥхьатәи аган инеиԥшьны, иԥган. Иԥшӡамкәа, ихыжәжәараӡа, амӷи ашәчи ақәцә иакәыршаны иуҿаԥшуан. Егьи аҭӡамц, амрагыларахь ала, ақәцә аҿы ухәнаргьы ҟалон. Аҩныҵҟа иҿаԥҟаны хаҳәла иаагаз амардуан уаанагон. Абаа аҩнуҵҟа амыӷқәеи аҵлақәеи ҭиаахьан.
Иеибгаз аҭӡамц ҳаныҩхәна, уамашәа иаабеит: арстәи ҳаԥхьаҟа ҳахьԥшуаз, ҵаҟа арха зегьы унапсыргәыҵа иқәушәа иубарҭан. Мҷышьҭа аӡиас акәзар, амаҭ еиԥш аҽеиҵҳәа, ладеи-ҩадеи ишьҭан. Асаркьа ануҿаҷҷо еиԥш, убла хнакуан. Наҟ-ааҟ, уи ахықә аҵлақәа ахагылан, хазы, адәҳәыԥшқәеи амхқәеи урҭ раҳаҭыр рбошәа ирыҵагьежьуан... Жәаха аӡы ҳахьҭаз адәҳәыԥш хәыҷгьы еибаҳарбеит. Ус, арха ааныжьны, иҩахыкны улаԥш нахужьыр, раԥхьа амхқәа, нас аҳаблақәа убон. Ҳара ҳҳаблагьы убарҭан, аха ишыҳаракызгьы, аҵлақәа рыбӷьы иаҵәа иалаӡуаз ҳаҩны убарҭамызт. Урҭ рышьҭахьҟа, аҩада хараӡа, ашьха ԥагьақәа рҽеиҵҳәаны, рыцаҟьа ӷьазӷьазқәа аадырԥшуан. Араҟа асҵәҟьа иԥшӡоуп ҳәа сыҟамызт, ари абаа аԥҽыха ашҟа акырынтә сышхалахьазгьы, иахьа сахьыԥшуа даҽакалашәақәа избоит...
Ӡызлан ашәаԥыџьаԥ абӷьы иаҵәара, аԥшӡара дхырхзаарын, анаԥшы-ааԥшра акәын дызҿыз. Лыбла разқәа рыла аԥсабара дызқәыԥшуаз аԥшӡара дхыхны дагахьан. Лхы-лҿы иаақәыххыз ачча уа илзаанхеит. Аха лқьышәқәа ҵыс-ҵысуан, акы рҳәон, гәаныла дцәажәозар акәхарын, акгьы узеилкаауамызт. Лыџьымшьқәа кахәхәа икыдыз џьарак илзаанкыломызт, уажәы-уажәы лада-ҩада дларыха-ҩарыхон, аха даҽазны џьарак иаанылкылахуан. Усҟан лыла агәгьы аҽарҭбаауан. Саргьы сылзааигәахауа, лыжәҩахыр ааныскылт, ҳазқәгылоу далҟьар ҳәа сшәаны.
Амра жәҩан гәы иалаз, уажәшьҭа иаҳхагылан, уи азакәхарын изкацеиуаз. Ҭынчран зехьынџьара. Уи зыхҟьоз амца шоура икатәаз акәхарын. Ус, ҳгәыҳҽанӡамкәа, иаахәыҵырҟьаны ԥша хьшәашәак аасит ихааӡа. Аҵлақәа еиқәышьшьшәа иҳаҵагылаз аарлахҿыхын, амра иарканӡауаз абыӷьқәа аршәшәеит. Нас, маӡажәак рзаанагазшәа, рыхқәа неидкыла-ааидкылан ихәыҭ-хәыҭуа, «ашшы» рыхга, зегьынџьара инеилалт. Рхы-ргәы ҟаца, аҵлақәа еимданы иааргәыбзыӷт, рықәцәқәагьы ааҳамҵахырхәеит иматанеиуашәа. Шәҭык афҩы аманы, аԥша ҳӡамҩа инаҿахәмарт ҳагәӡуазшәа, Ӡызлангьы лыхцәы иалахәмарны иааиланажәжәеит. Аԥша есааира аҽарӷәӷәон, алеишәа шыцәгьоу ҳдырыр аҭахымкәа иҟамызт. Еиҳараӡак Ӡызлан лакәын изызгагаз: лыхцәы шьыҵәра-шьыҵәра уажәы-уажәы лаԥхьаҟа иианагон. Лара лыблақәа кыдхалан дыԥшуан, лыхцәы анаалҿаԥсалак, лнапала наҟ инықәылҳәон.
Уажәеиԥш абас сылзааигәаны сымгылацызт, насгьы абас аиԥшҵәҟьа слыхәамԥшыцызт. Санылзааигәаха ауп цқьа игәасҭо саналага уаанӡа исызгәамҭоз. Лылагә иаҵәа жәҩангәыԥштәылан. Лхы-лҿы ҟәымшәышә ԥшӡан. Игәкын, ашьа алԥхаауан. Лқьышәқәа уаанӡа мыцхәы иҭахәшәа избоз, уажәы ус иҟамызт, иаҳа иԥшӡахазшәа збеит. Урҭ зегьы сыблахаҵ дыргьежьуан... Исҭаххеит лгәы дамыргацәакәа, лажәа сахымԥо, лнапы аанкылан, илмырхькәа иаасшьышьыр, ашьшьыҳәа ирҟәымшәышәны хыхь-хыхьла. Нас, мыцхәы имырӷәӷәацәакәа сгәы днадысҵар, лхахәы бырфын ԥшқагьы снапы алшьуа даагәыдкылан арстәи сыԥар, ҵаҟа акгьы сыхьӡомызт. Лыжәҩахыр искыз аушьҭны снапы аалыкәсыршан, даасгәыҵасыҳәҳәеит. Лара уи ҵакы амҭаӡакәа, ҭынч, сыгәра ганы сгәы лыҽнадылҵеит. Сгәы аҭҳара-ҭҳара еисуан... Лыхцәы сӡамҩа иакьысуан, адухь фҩы хаакәакәараӡа сԥынҵа иҭасуан, уаҳа акгьы саҳауамызт, акгьы збомызт.
– Узҿуи, мшәан?! – лҳәан, ацәа даалҵызшәа, лҽаасымылжәеит.
Снеилыԥсаа сцеит, исҳәара, изура сақәымшәо саақәхеит. Сҟаԥшьӡагьы снеибакызар акәхап, арахь избомызт акәымзар. Снапқәа аасырҟәыҷит, ахәыҷы цәгьарак ҟаҵаны данақәыркуа еиԥш. Уи ангәалҭа ауп ихааӡа, игәыкӡа данааԥышәырчча. Нас, сгәы сҽанӡамкәа, сӡамҩа днагәӡит. Иҟалаз схы аҿынӡа иааиаанӡа, лара дыҩны амардуан длаҿалт.
– Бкаҳауеит, бмыццакын! – сыбжьы налықәсыргеит, аха илаҳаит ҳәа сыҟам.
Абаагәара ҳанҭысгьы даанымгылаӡеит. Алада илашьҭыз амҩахәасҭа даныланы, дыҿҟьаса длеиуан. Слыхьӡошәа анылбалак, еиҳагьы дыҩуан. Усҟан сара сҽааныскылон. Аладара зегь хаҳәран, дкаҳар ҳәа сшәон. Ҳаауан ҳааԥсаанӡа. Ашьҭахь, лнапы лгәы иадкылан акыр-кыр дыччан, дсызҵааит:
– Уааԥсама?
– Мап.
– Нас, иҵегь ҳаҩуама?
– Ҳаҩп. – Мап сҳәомызт.
Ҳаивасны ҳаҩуан. Сара исыздыруамызт абрысҟак амч ҳалазҵоз. Лара саԥхьа дгылан лыҵкы бӷьаа-бӷьаауа, сара сзылхьымӡошәа ҟасҵон. Ларгьы сара саҵкьыс дыҩуашәа лгәы иахьабоз акәу, аанҿасра лҭахымызт.
Аҩраҿы, иаасҭаххар, лара ашәыхгьы даласҵомызт. Ашкол аҿы саҵкыс иҩуаз аӡәгьы дыҟамызт. Зынгьы, ныҳәак азы, Гәдоуҭа сырган, астадион аҿы сахьыҩыз актәи аҭыԥ агеит. Аха ашьҭахь, Аҟәаҟагьы сыргеит, уа исықәымҿиеит акәымзар…
Ҳарҭ ҳаҩуан. Ҳаҩуан акәараҷҷақәа, адәҳәыԥшқәа ҳашьҭахьҟа иаанхаанӡа. Ӡызлан дааԥсан, лшьаҿақәа ирыгырхо дышнеиуаз, ашьшьыҳәа лҿыналхеит. Сынлыхьӡеит саргьы. Лнапы шкәакәақәа ааныскылт. Ҿылымҭӡеит, иагьсымлымхит.
Ацҳа ҳнықәсхьаны аиԥш, ҳаԥхьаҟа шьоукы ааиуан азы, лнапы искыз ааусышьҭит. Ҳарҭ уажәшьҭа аҩныҟа ҳаауан. Ӡызлан лхы лыкәажь, дынкахәыцуашәа саԥхьа днеиуан...
– Адгәа...
Сналыхәаԥшит. Агәра сымгеит сыла иабаз. Уанӡа дгьыли жәҩани иреигәырӷьоз, лылахь еиқәышьшьы дгылан. Лыблақәа ихьанҭаӡа, хәыцрыла иҭәны акәын ишсыхәаԥшуаз. Агәыкра зҿықәҳәҳәылоз лхы-лҿгьы, уажәы аԥшшәы ацәыӡызшәа збеит. Даасызԥышәырччар лҭахны, лқьышәқәа ачча аақәҳәҳәын, аха мчыла иналҿалырбеит. Лхы-лҿгьы иаразнак аҽааиҭанакит. Икахәхәа икыдыз лыџьымшь еиқәаҵәақәа дҩарыхан, лыблақәа разӡа иаасыхәаԥшит. Акы лҳәарц лҽыназылкуан еиԥш, лылаԥш насҟәылган, ганха дыԥшуа, илгәалашәах здыруада, лылахь еимарҷыҩны, еиҳагьы лхы налырҟәит. Лыхцәы налҿаԥсеит. Аха аӡәы лқьышә дынҭасызшәа, даақәгьежьын, уаҳа ажәак мҳәакәа, ашьшьыҳәа лҿыналхеит.
– Уаҵәы аҩныҟа ҳцоит, – лҳәеит, ԥыҭк ҳаннеи ашьҭахь, лыбжьы ааиҭакны.
Сгәы нҭыԥсааит. Хаҳә дуӡӡак ҭарыжьызшәа ихьанҭахеит. Уи азымхозшәа, агәыр аланаҵошәа акәын ихьыу-хьыууа ишсыхьуаз.
Ҿымҭӡакәа ҳаауан аҩныҟа, аӡәгьы ацәажәара ҳҭахымызт. Агәарабжьара ҳахьыбжьаз ҳаимаақәа ҳашьаҳхит. Шьыбжьонтәи амра-ца иарцахьаз ахәшырб макьана имхьшәашәаӡацызт. Ишаҳәшаҳәуа ҳшьапқәа ахьылаҳаргылоз цәгьала ҳгәы иахәон. Аҵлақәа, амҩа иахагылаз, ашәшьыра иҟарҵоз ҳнарыҵысуан. Дасу ҳхәыцрақәа ҳрылан, ҳаиԥырҵра аӡәгьы иҭахымызт. Сара исҭахымызт лара ирласны аҩныҟа дахьцоз. Убас слышьцылт, ҳаиҩызцәахеит, уажәы схахьы исзаагом уи лцара. Сара амҩа ҳазқәу ҵыхәаԥҵәара амаӡамкәа уахгьы-ҽынгьы ҳанызар «ҟыҳ» сҳәомызт.
Аҩны ҳанааи иааилашәшәхьан. Аха афымца лашара џьаргьы иаркӡамызт, цқьа илашьцаанӡа ҳәа иԥшызшәа. Аха алада, Мҷышьҭа адәыӷба аанҿасырҭеи, Бамбора аеродром аҿи, нас уи ааигәа-сигәа амшын аган инаркны алашарақәа каххаа иадыркхьан.
Аҩны аӡәгьы дыҟамызт. Сан агәара аҵыхәан ажә даҵатәан ахьара даҿын. Сашьцәа рыбжьы аҭаҭын казарма ашҟа игон, урҭ аҭаҭын ҿыхны иааганы ишьҭарҵозар акәхарын.
Ӡызлан аҩндуаа рҿынӡа дызгарц ҳҿылаҳхеит. Лара цас илуазшәа, акгьы лҳәомызт, сара изакәызаалакгьы акы лҳәар сҭахын. Данцәажәо бзиа избон, иԥшӡаны ауп дышцәажәо, дынҭгыла-ааҭгыло, лыбжьы ԥшқаӡа. Лара ҿылҭуамызт. Сара лылахь еиқәылымҵарц, џьара лгәы иахәаша акы ҟасҵар сҭаххеит, аха иҟасҵара сыздыруамызт. Аҵыхәтәан иақәскит ахьыӡ ҷыда илысҭаз наҟ икасыжьырц. Сара исыхҟьаны ахәыҷқәа зегьы «Ӡызлан» ҳәа илышьҭан.
– Света! – сыбжьы ныҵакшәа акәзаргьы, раԥхьаӡа лыхьӡ сҳәеит.
Лара дыҭрысшәа даақәгьежьын, даасҿаԥшит. Лылахь еиқәыз ааиҵылхын, ихааӡа даасыхәаччеит.
– Мап, уара узын Ӡызлан шсыхьӡу саанхааит. Нас дыԥхашьашәа инацылҵеит: – Ӡызлан ҳәа ансоуҳәо иаҳагьы исгәаԥхоит.
Иара саргьы Ӡызлан ҳәа сахьлышьҭаз уамакала исгәаԥхон. Зны-зынла ҳанеибаргәаауаз цасҳәа сгәыӷра, сыргәамҵра иҟалҵоз, уи ахьыӡ иаҳа ианаалон. Ӡызлан сара дысгәаԥхон, уи иаанагоз хаҭалаҵәҟьа ишысзеилымкаауазгьы. Иҟалап уи лҟазшьа, ахәыҷы, аду ҳәа еилых дахьыҟалымҵоз иахҟьозаргьы. Уи аилыхрак сара сгәы ԥнаҵәахьан. Избанзар, ҳакласс аҿы итәаз аӡӷабцәа уи грас ирыман. Аӡәы далхны, рхы иаҭәашьаны иацәажәон, ихәмарны алаф илырхуан, нас дырԥхашьаны, априаник рзааихәаратәы иҟарҵон. Усҟан уи ихьӡ рҿыҵшәараны иҟамызт, даҽаӡәы акы рзыҟаиҵаанӡа. Шьоукых атәарбахуамызт. Урзыӡырҩыр, аӡәы ихы ҟәазцәоуп, егьи ихы бзиазаргьы, иқьышә аигәышә еиԥш икьаҳәын, икьаҳәымзаргьы ихәахәан, ма дара ртәала дгаӡан. Ус иҟоу иааҳәны ихәаԥшӡомызт, рхы иаҭәаршьомызт. Аха Ӡызлан ус дыҟамызт. Сара сыдагьы, сҩызцәа зегьы даҳҩызан. Есқьаангьы длахҿыхын, ӡӷаб еиҿамск лакәын. Арҭ ҷкәынцәоуп, сара сыӡӷабуп ҳәа џьара аказы даангыларц лгәы иҭамызт.
Акәара ҳанҭысын, аџьықәреирҭа иалгаз амҩахәасҭа хәыҷы ҳнанылеит. Аӡаӡа уажәнатә аџьықәреи быӷьқәа цәаакӡа иҟанаҵахьан. Аҩндуаа ргәашә ҳазааигәахацыԥхьаӡа, ҳарҭ ҳшьаҿа иагҳархон.
Ԥҭа еиқәаҵәақәак ҳәазо ажәҩангә иаҵалаз, алашьцара иацхраауашәа, иаразнак иаадырлашьцеит. Аеҵәақәа акы-ҩба икыдызгьы нхырҩеит. Заанаҵ игылахьаз амзагьы, раԥхьа аԥҭақәа еихьымӡа-еиԥымӡо иаԥылаз, даараӡа аҽашәазаргьы, иӡсаны ирылҵит, аха нас, амч рықәымхоу здыруада, урҭ ирхәаҽызшәа иаахырҩеит. Ԥша аҿамызт, идыдны имацәысуамызт, аха акасы еиқәаҵәа ажәҩан иаҿазыршәыз аԥҭақәа рыла уажәнатә еилкаан, амш цәгьахараны ишыҟаз.
Агәашә аҿы сара саангылт. Ӡызлан уаха аҩндуаа рҿы саангыларазы дсыҳәон, аха сара мап скит. Избанзар, аҩны срацәажәар сҭахын, уаҵәы Гәдоуҭаҟа соурыжьразы, Даур иҩызцәеи иареи адәыӷба иасҭарц. Ӡызлан уахь сымнеиуашәа анылба, снапы ааулышьҭит. Баша, ҿымҭ-ԥсымшьа, ҳаиҿаԥшуа ҳгылан. Ас наунагӡа ҳаидгылазар акы сҳәараны сыҟамызт.
– Уаҵәы снаскьоугауоу?
Сара сааԥышәырччеит, уи ада «ааи» аанарго. Лылахь еиқәыз неиҵылхын, лылагә аацырцырт, ачча, агәырӷьара хыҳәҳәыла.
– Уаҵәынӡа, – лнапы даахеит. Сара уи лнапы анааныскыла иаусмышьҭит, ирӷәӷәаны иааныскылт. Нас, егьи лнапы лыцырхырааны, искыз лнапы сымылхырц далагеит.
– Даҽа минуҭк, – саҳәеит сара. Ларгьы лнапы шоусмыжьуаз анылба лҽааиқәылкт. Минуҭк акәым, иҵагьы ҳгылан.
– Снапы аушьҭ уажәшьҭа! – лыбжьы аарԥшқаӡаны дсыҳәеит.
– Даҽа секәындк! – сааӷьаҵәы-ӷьаҵәит сара.
– Мап.
– Секундк абжа! – лнапы аасырӷәӷәеит еиҭа. Лара, адунаӡа иеиԥш, аҵанӡа даақәыԥсмчҳан, лшьапқәа ааиҭакны, хәыҷык дынсыдҵын днагылт, наҟ ганха дыԥшуа. Уажәыуажә лқьышә ҟәымшәышәқәа дрыцҳауан. Сахьлыхәаԥшуаз, иахьа шьыбжьон еиԥш, ашьшьыҳәа, лгәы дамыргацәакәа сгәы днадысҵандаз аасгәахәт. Сгәы алак-ҩакра иаҟәыҵуамызт, аҵыхәтәан ианакәзаалак акала лгәы нсырхар сҭахымызт. Лгәылҽанӡамкәа лнапы хьыршәыгә снагәӡит. Лара лнапы ажәырқь ҳәа иаасымылжәан, лылақәа аарҭшәаны днасҿаԥшит. Сылақәа аахызҩеит дахьысҿасуа сымбаразы. Уажәы-уашьҭан лнапы сшазыԥшыз, лыԥсыԥ лага-ҩагабжь саҳаит, лҭаҷкәым лраҵәаӡеит сгәахәын, сылақәа хҩаны сыԥшын. Раԥхьа лыхцәы аасҿахәмарт, нас, лқьышә цаҳә-цаҳәқәа сӡамҩа инакьыст. Ари ҟалеит али-ԥси рыбжьара, сшымгәыӷӡоз. Ашьҭахь, схахьы сыхшыҩ анааи, лара лыҵкы бӷьаауа, амаҵурҭа абарҵаҿы алашара дналызбааит: Исҭахӡамкәа саақәгьежьт.
Алада џьара иааҭамацәыст, уи инақәырццакны, аҩада ашьхаҟа иааҭадыдит. Сгәы сдырхьуан уаҵәы амш ахьыцәгьахози Ӡызлан аҩныҟа лцареи. Ӡызланҵәҟьа лцара цәгьала игәнызгон. Сара дысхасыршҭӡом, асалам шәҟәқәа есымша илзысыҩлоит. Ларгьы сылхашҭрым. Ихәаԥӡа сгәы акы нҭалеит. Уи сагьышьҭнахит. Сласӡа, мҵәыжәҩада ҵәҩанҵәы схалозшәа, сгәырӷьара ҵыхәаԥҵәара амамкәа, акәара сырны амарда сҩаҿалеит.
Ашәҭ абӷьыцқәа рыла,
Абзиабара ахьӡ рыҩуеит.
Иҟоуп ашәҭқәагьы еинҭәыла,
Ак кашәаргьы, ацынхәра иуеит!
Амырхәага хааӡа ахышә аҿынтәи слакҭа ианынҭаԥха, ахьышәҭҳәа сиарҭа снықәтәеит. Хыма-ԥсыма сҽааилаҳәаны, абарҵа сааҵагылт.
Маҟҿаҳәарахь аӡы дынҭаланы дааҭыҵызшәа, ашьыжьтәи аӡаӡа иарбааӡаз лымаҭәақәа амра анрықәԥха ахылҩаԥсылҩа рыхҟьа, ашҭа дааҭалеит аԥшәмаԥҳәыс Шьакәа.
– Угылахьоума, нан? Амла уаҳмыргеи, сара иԥсыша. Ҳара аусура аабар, убри иаҷыдарахаз даҽак ыҟоуп ҳәа ҳгәы иаанагаӡом. Шьыбжь мааи!…
Иахьа ашьыжь данцоз арахә аџьыка зларылҭаз ракәхап, ашҭа агәҭахьшәа иқәгылаз алиуминиатә гәыблаақәа аҩныҟа илыманы лҿаалхеит.
Абарҵа иаҿаҟаҵаз аҿыӡәӡәарҭаҿы сҿы ӡәӡәаны, схахәгьы маҷк иааԥхьасҳәашәа зун, санааҩнала, абҳәаса сыӡбал ххыла ԥсараха, апазана хҭәаланы, акәты ацәа иҭарҩаны иӡны адулаԥ иааҭылгеит.
Схәы ырмазеины даналга, саргьы астол аҵкарахьшәа игылаз аҟәардә сыҽнықәыскит.
– Абрахь уааскьаны ухәы уадтәал. Ус, уҽурсасуа уалагар, бзиа избаӡом. Усгьы сыҟаӡам, слеишәақәа цәгьоуп. Иахьа ашьыжь Ламара данцоз ианаҭаххо азгьы аҟамчы бымаз ҳәа салҳәеит.
Ламара ҳәа дызҿыз сан лаҳәшьа лакәын, уи ус хьыӡшьарас илалҳәон. Иаха ааилашәшәымҭаз абра ланшьцәа рҿы саалган, сныжьны дцеит. Уаҵәашьҭахь ашкол аҭалара иамшуп. Сентиабр акы. Уи азы ауп ара сзааргаз, абарҭ рҿы саангыларц, абра, Аимара ақыҭантәи абжьаратәи ашкол сҭаларц.
«Ашкол ҿыц. Исзымдырӡо аҩызцәа ҿыцқәа, арҵаҩцәа…» – сгәы аҵанӡа инҭыхьшәашәааит.
– Убас уԥхамшьакәа акрыф, араҟагьы уҩнами, сымш усҭааит, – даасыдҳәаҵалеит Шьакәа.
– Тата! – лыбжьы насықәлыргеит Шьакәа, акрыфаны саналга ашьҭахь, – сара ачаирҭахь сцоит, умала угәы ҿыӷьып, уҭахызар, уажә уаала, уҭахызар ԥыҭрак ашьҭахь унеи… Аӡаӡагьы шьҭа ибахьеит, амра шаанӡа ԥыҭк ачаи ҿысхроуп, – лҳәан, ибааӡаз лымаҭәақәа ԥсахны, лҿыналхеит. Ашҭа агәҭа ааиҩылшахьан: – Унеи, ушьҭан унеи, уҩызцәа ҿыцқәагьы убап! – ҳәа ҿаалҭит.
Шьыбжьы агәы ихалахьан. Снаԥшы-ааԥшуа, ачаи рад еиҵҳәақәа ирыбжьгаз амҩахәасҭа саныланы снеиуан, ачаи ҟатарақәа саарыцрыхауа. Ус, снаҩсҟатәи арадбжьара аҟынтәи ччабжьык слымҳа иааҭасит. Сгәахьсҽанымыз акәу, сыҭрысны саахьаԥшит.
– Иуԥшаауада, иуцәыӡда,
Ишсоуҳәара уара?
– Ашарԥы еҵәа, узхылҵда?
Абас харантә иаауа?!
Абас аԥхьаҳәара еимаркуашәа еихҳәаало, сааигәаҵәҟьа, адгьыл иҩыҵшәаз дәыкрын хышәҭшәа, ҩыџьа аӡӷабцәа арад иҩавыҳәҳәеит.
«Аҩызцәа ҿыцқәа!..» – ашьшьыҳәа снарывсны сҿынасхеит. Еиҭах аччабжь… Аҟыҵәыҳәа инсылакьакьеит.
Саԥхьаҟа санынаԥш, Шьакәа арадқәа рыбжьара дынбжьызбааит. Сгәы ааӷәӷәахан, инасырццакит…
…Ицаҳә-цаҳәуа акы схы-сҿы ишнадлаз аҟара сцәа ианырын аҭҳарцәҳәа сааԥшит. Сиарҭа снылҟьан, аԥенџьыр
анаасырт, игәырҭәыгаха, аԥсаатә рашәаҳәабжь ауада ааҩндырҭәааит. Амра абрантәи алаԥшҳәаа иахьадызбалоз, маҿак аҟара акәын ашьха иахьавҵыҳәҳәахьаз, аха ашәахәа меигӡарахда иаҟьон, аԥсабарагьы еилаарцыруан, саргьы уаанӡа исызгәамҭацыз акы адызбалазшәа сылаԥш надхалеит. Убасҟан амра ашәахәа иалҟьаны акы насҿаҷҷеит. Сылақәагьы снапы нарԥыраскит. Сындәылҵып ҳәа сгәы ишҭаз, сылақәа еиҭа акы аархыҷҷалеит. Уажәоуп иангәасҭа нырцә игылаз аҩнеихагыла аԥенџьырқәа аартуа-иаркуа аӡәы акы дшаҿыз. Убри ианыҷҷалоз амра ашәахәа акәын исҿаҷҷозгьы. Абри акәзар ҟалап ацәа салызхызгьы ҳәа агәҩара соуит.
Дук мырҵыкәа ҳанҭалеит ашкол агәарԥ ҭбаа ду.
Аҵәҵәа аныҟала, еижәыланы, акоридор бжьырҭәаа инеиуаз рыцәқәырԥа саашьҭыхны ахыгәҳәа аҩбатәи аихагылаҿы абжьбатәи «А» ҳәа изныз акласс ауада ашә сныланаргылеит. Сшьапҵыркьакьо ашәхымс схыҵны саныныҩнала, аҩнуҵҟа иҟоу-иану ҳәа акы узеилымкаауа аууҳәа еилан. Ашьшьыҳәа ашьҭахьӡа игылаз апартахь сҿынасхеит.
– Уа иаанкылоуп! – аӡә ибжьы аасықәиргеит.
Сааиџьит. Агәҭахьшәа сҽыназыскит.
– Убраагьы!
Абар сзыцәшәоз ахьыҟалаз. Сгәарҭом сҳәан, аха сара сакәзаарын изызгәамҭоз. Анахьгьы-арахьгьы сеиуамкәа сышгылаз, ҳарҵаҩы сыԥсы даԥшәмахеит. Уи дааҩнамшылар, егьа лафи ччареи ҭарҵарын сара исызкны. Дшааҩнашылаз еиԥшҵәҟьа, зегьы рҭыԥқәа аанкыланы инатәеит. Сара азныказы егьааџьасшьеит ас аминуҭк ала амҵ ԥыруазар иуаҳаратәы иахьааҭынчрахаз.
– Уара узхаҵгылада? – ихы насықәикит арҵаҩы.
– Сароу?.. – убасҟан ауп сышгылаз ангәасҭа.
– Аиеи, аиеи уара! Абар, аԥхьатәи апарта ҭацәуп, утәа!
Фырт-чырт ҳәа ацәыҵаччара бжьқәа слымҳа иааҭасит.
– Ԥшьаала! – ҿааиҭит арҵаҩы. – Дахьтәашаз ҭыԥк алхны изишәмырбазеи? Дсасыми! Абас аума асас ишизныҟәатәу?
Адырҩаҽны ҳакласс даҽаӡәгьы дацлеит, са сзы иҿыцыз, аха акласс азы уи дҿыцмызт. Араатәын, абарҭ аџьџьаҳәа еилаз ирылааӡаз иакәын. Сара сыда зегьы ҩыџьа-ҩыџьала итәан. Иаргьы, уаҳа аҭыԥ аԥшаара даламгаӡакәа, дааины сара даасыдтәалеит. Уи Ҵиҵи ихьӡын.
Убри аҽны инаркны Ҵиҵии сареи ҩызцәас ҳашьҭибахит.
Иҵит абри ашьҭахь хышықәса…
Хәылԥазык, суада аԥенџьыр ахышә садтәаланы ашәҟәы сшаԥхьоз, абни нырцәтәи аҩны еихачаԥаҿы ведрак ҭарцәны ишындәылыргаз мҩашьахуа, ахьеиҩҳәа амаа ахьынахаҳаз абжьы сынхьанарԥшит.
Акыр-кырҳәа ччабжьыла агәарԥ рҭәуа, ани уажәраанӡа зышьҭыбжь саҳаз аведра кны аӡхаҟа лҿаалхеит ҳҩыза ӡӷабк.
Сара иахьа шәсазҵааргьы убасҟан убас ҟасҵартә агәазыҳәара сызҭаз сыздыруам. Абра Аимара ашкол сҭоижьҭеи, ҳәарада, лара иахьадагьы дызбахьеит, хыбрак аҿы аҵара еицаҳҵоит, ҳҩыџьагьы класск аҿы ҳаицтәоуп, амала, сара – «А», лара – «Б».
Ахьышәҭҳәа сҩаҵҟьан, уи дзызнеиуаз аӡха шыҟаз схы рханы сҿынасхеит. Аӡхықә саназааигәаха, слымҳа иааҭасит урҭ ацәаҳәақәа:
«…Иуԥшаауада, иуцәыӡда?
Шарԥы еҵәа, узхылҵыда?!»
Сишь!.. Ачаи рад бжьаратәи «адәыкрын хышәҭқәа!» – сгәы нҭгәырӷьааит. Аԥаҩ сынхықәгылеит, хаҳәк аашьҭысхын, лареи сареи иҳабжьаз аӡыжь хәыҷ инҭасыршәит. Аӡыжь саркьа ԥыххааса ицазшәа, ахаҿԥшра ааилахәеит.
Ашырҳәа лхы дҩахан:
– «Унапы уафозар, издыруада?! – лҳәеит.
– Аӡыхь… аӡыхь цқьазаап… – са истәӡамкәа бжьык ааҭсыргеит.
– Ҿыц аартыроуп! – сааҵәылылхит.
– Ҳыҳ… рацәа иҽыкәабарҭоуп абра!
– Аплиаж ҟоумҵо!
Аҿаԥа насҿалеит. Лведра аашьҭыхны лҿыналхеит. Лцамҭазы, даахьаҳәын, иналымҩатәшәа днасыхәаԥшит…
…Аҭаацәа зегьы шьҭалахьан, аха имыцәацызт. Аԥшәма Тыкәа, чарак аҟынтәи даан, ибжьы гон. Иҩашьомызт дызхатәаз ачара-ҩы аус шауз… Аха ҳамҭак ашьҭахь дҭынчхеит. Уажәы? Уажәы исаҳауа анҭ ацәаҳәақәа роуп: «Иуԥшаауада, иуцәыӡда?..»
Еснагь еиԥш, ишеит адырҩаҽынгьы. Амра иаҳа-иаҳа аҩада ихалацыԥхьаӡа, амшгьы анҵыра кьаҿхон. Шаҟа ԥсҭазаара абри амра иацихьоузеи, шаҟагьы ацҭашәахьоузеи,
аха уи азы адунеи алыра ишахагьежьыц иахагьежьуеит. Саргьы амшеикәшара сацны ашколахь сцон, саауан.
Аӡыхь аҟны сгәаҵа инҭаҷҷаз аблақәа исызцәырыргаз ахьаа есшара маҷ-маҷ сҭыԥ сықәнаҟьо саауан. Ари рызгәамҭо иҟамызт сҩызцәагьы, аха сара сҽеиҭакра инҭкааҵәҟьаны мзызс иамаз рыздыруамызт. Аӡәы ицәгьа иӡап, абри, маҷк акәзаргьы, иснымԥшыр амуит сҵараҿгьы.
– Иухьзеи, абааԥсы, ухьысҳахо уалагама?! – иҳәан, ҿааиҭит ҽнак ҳарҵаҩы Сажьа Миха-иԥа днасыԥхьан… Џьоукы-џьоук реиԥш, цәҳарыла дуабжьауамызт Сажьа Миха-иԥа. Абас дахьыҟаз азы аҵаҩцәа зегьы ҳаицәыԥхашьон. Зны-зынла уи иажәақәа санрызхәыцлак, схы-сҿы ибылбылуа мцабзк нахысуан. Нас, сгәы ҭӡыӡаауа салагон, сымаӡақәа зегьы уи иаартны идыруазшәа збон.
Ҽнак ашкол аҿы ашәаҳәареи акәашареи ркружок иалаз ҳааизырган: «Асасцәа дахьқәак ҳҭоуп, ҳашәмырԥхашьан аҿар!» – рҳәан, урҭ рԥылара ахьыҟаз ахь ҳаргеит.
Ашәа ҳҳәон, ҳкәашон. Ус, абраҟа лаԥшыла сеимдо сшааиуаз, сылаԥш дааҵашәеит Лара! Сныҵыккеит. Ахьышәҭҳәа сылаԥш налҟәызгеит. Сылаԥш шьҭарҟаца ҵаҟа аԥшра салагеит. Аха гәыла издыруан уи лылаԥш сара ишсықәкыз. Ихааӡагьы цәаныррак снаҭон.
Убас шаҟа сгылазаауаз сыздыруамызт, Ҵиҵи иакәымзар. Уи еснагь еиԥш дмыццакӡо, иблақәа чча-ччо даасыдгылеит.
– Иуцәкашәазеи, уара?
– Абаз!
– Иаба, уара?!
– Абра уаԥхьаҵәҟьа!
Схы санҩаха, Лара дыҟаӡамызт, сыԥсгьы ааивызгазшәа збеит, аха уи нҵра амоуит. Ҵиҵии сареи ҳаццакны иахьеинырҟьоз ҳнарылалеит.
Снаҩсҟа аӡәы скылкааны дсыхәаԥшуеит. Саақәҵәиааит – Лара!
Иаҳагьы дыԥшӡан, дыгәкын.
– Уаала, ҳцоит! – сыжәҩа днас-насит Ҵиҵи.
«Уаагыл, Ҵиҵи, уарамыжда, иаасараӡа маҷк, маҷӡак, иаасараӡа ҳаиҩызцәазар!..» – гәаныла сиҳәоит-сичоит.
– Уаала, уара!..
«Ари иуҵәҟьом», – гәаныла сааизаӷьит. Нас, смахәар санкны снарылигеит. Ихароузеи уи, иабеидыруеи сыԥсы ахаара зегьы сышьҭахьҟа ишыҟоу.
Уаҳа сышьҭахьҟа сыԥшӡом. Иааиуеит Ларгьы лҩызцәагьы, иҳашьҭаланы.
Зегь аауеит, аха Лара раԥхьа дгыланы даауеит. Сыԥшӡом, усгьы издыруеит. Уи ашьҭахь дгыланы аныҟәара бзиа илбаӡом. Еснагь лхы шьҭых дныҟәоит. Ус илҟазшьоуп, уахьлыхәаԥшуа, цқьа деилукаанӡа, дԥагьоушәа убоит, аха лԥагьара шьыцгара аҵаӡам.
Сара исҭахуп иҵегь ирласны ҳдәықәлар. Сӷьычрах сыҵхны исышьҭаланы иаауашәа ауп ишызбо.
Абар Ларгьы дҳахьӡеит, аҽаӡәгьы длыцуп. Иццакны ишҳашьҭаз мҩашьахуа, аҩыџьагьы рыблақәа амца рхыҳәҳәыла ицон.
– Ишәаашьоузеи, уара, аԥсӡы шәаҳазшәа?! – лҳәеит лҩыза, лыԥсыԥ ырццакны еивго. – Оҳ, оҳ сышԥааԥсеи! Даҽа маҷк бжьазҭгьы, скаҳауан.
Лара ллакыҵақәа рҿы аӡаӡа еиԥш, ипҟыш-пҟышӡа аԥхӡы цәыкәбар хәыҷқәа рыҵатәоуп. Сгәы даарыцҳанашьеит.
Аҵара ашықәс ахԥатәи аԥшьбарак анҵәамҭахь инеихьан. Уажәшьҭа апрограмма ҳалган, аиҭахысра акәын ҳазҿыз.
Суада аԥенџьыр аартны илархаҩархо шәҟәык кны стәан, аха сзаԥхьомызт, ус аҽраԥшра аҟнытә иааныскылеит акәымзар.
Дабаҟоушь Лара? Џьара агәарԥ дықәызбааӡомеи иахьак? Лурокқәа лҽырзыҟалҵозар акәхап. Ибзианы илҵоит аҵара, еиҳаракгьы аматематика. Занааҭс иалылхырц илҭахыугьы убриоуп.
Сишь!..
– Ҷыра, баадәылҵи, нан, ана аҳәарақәа… – ланду лыбжьы ауп, уи нахыс иацылҵаз сгәалашәом.
Даадәылҵит Ларгьы. Абрахь ҳа ҳашҟа лхы рханы лҿаалхеит. Дышԥеинаалоу! Ус, ани аӡха шыҟоу дналбааит. Абан ҳахкаара шыҟоу дахьааиуа. Сгәы шаҟа ирласны аус ауазеи! Сҳәалаханы сгылоуп. Аҳәарақәа ҳара ҳахь ирзаарын,
иргьежь-ырхынҳәуа илыманы даакҿалт, лымч рықәымхо.
– Тата! – ари Шьакәа лыбжьы ауп. – Уеилахамзар уааишь, нан.
«Еҳ! Сеилахоуп, сеилахоуп!.. Абыржәы еиԥш ахаангьы сеилаханы сҟамлаӡацт…», – сеиси-еисиуа, сналбаан сҿынасхеит.
…Ашкол аҿы ахԥатәи аурок нҵәеит. Адәахьы ицеит сҩызцәа зегьы. Ҵиҵи иахьа ашкол ахь дзымааит, мамзар џьеи ас стәарын.
Сара схала спарта сахатәоуп. Шәҟәык саԥхьошәа саҿуп. Сгәалаҟазаара уамак иҽеимызт.
– Зынӡаск ухы ԥумжәан, амцхә уҟәышхар, ирласны уажәуеит, – еснагь еиԥш, деиқәлафха дааҩналт Сырма.
Сара сҩалхаҵгылашәа зуит.
– Даара аинтерес аҵамкәа иҟам узыԥхьо. Бзиабаратә романхап? – даасыватәеит.
– Баԥхьар – иббап!
– Уара баша Тата ухьӡырҵеит, утатам, аха укьакьоуп.
Сара дџьашьаны, лхаҟынтә лшьапаҟынӡа сылаԥш налхызгеит. Аиашазы, цәгьа деинаалоуп. Лымаха-лышьаха ҭҭәаа-ҭҭәааӡа, лшьаргәацәқәа иашахәҵәа-иашахәҵәаӡа, аҽарҳа даҩызоуп Сырма. Уамак лҽаасыдмырхалацәакәа дындәылҵит. Убри аамҭазы сылаԥш наахеит сывараҿы иқәыз даҽа шәҟәык «Ари ашәҟәы лцәынхазаап убама!» – аасгәахәын, слышьҭаланы ашә аҟынӡагьы снаӡеит, аха дныҵашәкәа дцахьан. Иаасыртын абӷьыцқәа еихыршәшәо сҿынасхеит. Агәҭахьшәа ԥшьбаны ирҽыз бӷьыц хәыҷык аагәылсхт. Азныказы сусс иалоузеи сҳәан, наҟ инагәыласҵеит, аха гәаԥхарак насоун, иаагәылхны иааиҵсыртлеит. Сыбла иабоз агәра сзымго, ашьшьыҳәа ацәаҳәақәа сылаԥш нархызгеит: «Тата! Уаха аклуб аҟны акинофильм «Аибашьреи аҭынчреи» цоит. Саргьы уа сҟалоит! Ҷыра!»…
…Акинокадрқәа аҭӡамц икыдибаҳәала ицон ауп. Сара уаҳа избаз егьыҟам. Сҟәардә сҽысзықәкуамызт, уажәы-уажә сҳәыҵәы-ҳәыҵәуан. Сҟәардә аҿыжбжьы злымҳа ҵнахыз џьоукгьы: «Уаҟа зуардын алыра еибафаз дарбану?» ҳәа, рыбжьқәа ааиларԥсеит. Лара дахьсыватәаз ахь сынцәыҵԥшит, аха акгьы ҟамлаӡазшәа, лҽеиқәырԥшьыхаа дтәаны акино дахәаԥшуашәа збеит азныказы. Аха, цқьа лхы-лҿы еилыскаартә саныналыхәаԥш, сымҩашьахуа избеит ларгьы лгәы шҭынчмыз. Лӡамҩақәа адима ҟаԥшь рҭаршәушәа иҭҵәраа ицон.
Ари ауха нахыс маҷ-маҷ рҽеиҭаркуа иалагеит амшқәа. Есшар ҿыцрак рыҵызбаауан. Абри нахыс Ҷыреи сареи мышкы ахы аҵыхәала, зны машәырла, ҽазных ус инамҩатәшәа, ҳаибабон. Ашкол агәарԥ ҳаннықәлалак, ҳалаԥшқәа неиқәымшәар руамызт, имаӡоушәа иаабоз, ҳҩызцәа зегьы иҳаҵырдыраахьан, алаф ҳалырхуа иалагахьан…
Аҵыхәтәантәи аԥышәарақәа ҭины ҳрылгеит. Ибзиаӡоуп ҳәа изҭиз рсиа санын саргьы. Ҷыра лҩызцәеи лареи аасыдибаҳәалан, исыдырныҳәалеит.
Ахәылбыҽха 10-тәи аклассқәа рыҩбагьы ҳаилаланы ҳалгара иазкны ахәылԥаз мҩаԥаагараны ҳаҟан. Сара исыздыруамызт ҳамҭас Ҷыра илзызгарыз. Аҵыхәтәаны исыӡбеит лареи сареи зны «Анасыԥ» зыхьӡаҳҵаз ашәҭ шьыҵәрак лысҭарц.
«Анасыԥ» ҳәа ҳзышьҭаз ашәҭ ацаҟьақәа рҿы ауп иахьиуа, ааԥынразы зегьы раԥхьа иара гәылҵуеит, аха алԥхынрак ихԥсааӡом, ус ишәҭны ишыҟоу иаанхоит.
Ҽнак зны, ҳҩыџьагьы ҳаицны ашкол ахьтә ҳхала ҳшаауаз, абри ашәҭ амҩа аҿықәан цаҟьак иадиаан избан, иааҵысхын иналсыркит.
– Ҷыра, ари ашәҭ иахьӡу бдыруоу?
– Иахьӡу сыздыруам, аха шаҟа иԥшӡоузеи!
– Ари «Анасыԥ» ахьӡуп!
– Иалудыраауазеи, анасыԥ ахьӡу, анасыԥда ахьӡу?
– Анасыԥда иауазеи, бахәаԥшлеи, – сҳәан, ашәҭ иаакәыршан иахагылаз ашәҭыцқәа акакала иаанкыланы: «Анасыԥ, анасыԥда, анасыԥ, анасыԥда…» ҳәа иҵхуа сҿанаасха, акы аанхеит. Уи «Анасыԥ» иақәшәеит.
– Иббома! – сҳәеит сара сгәырӷьаҵәа.
– Аиашаҵәҟьа!.. О, уара избо аԥшрагьы удыруазаап, – лнапы насымҵалкит, саԥшырц. Сара лнапы ааныскылан,
сгәы инадсырӷәӷәалеит. Убасҟанҵәҟьа ҳакәша-мыкәша иҟаз схаршҭны, лара аӡәызаҵәык лакәын сызхәаԥшуаз. Усҟан ада абасҵәҟьа сааигәаны лыблақәа сырхыԥшыло сҟамлацызт…
Ахәылԥаз ахь ацара сыҽшазсырхиоз, Ҷыра лаб иашьа ихәыҷы дкылҟьа дааит ҳара ҳҿы, шәҟәыкгьы лкын.
– Абри ашәҟәы Ҷыра иузаалҭиит, – лҳәан, инаслыркын, дшааиз еиԥшҵәҟьа, дныҵашәкәа дцеит.
Хыма-ԥсыма ашәҟәбӷьыцқәа еихыршәшәо снагәылалеит. Агәҭахьшәа иаагәылсхит бӷьыц хәыҷык еикәарҽны.
«Сара уаха ахәылԥаз ахь сызнеиӡом. Аҩны сасцәақәак ҳҭааит. Сан аҩны дыҟаӡам. Ҷыра!»
«Избан! Изусҭқәада?..» – абри акәӡан схы иҭагьежьуаз, аха аҭак сзыԥшаауамызт. Сыҩны ауада сныҩнаххит, аха сазымкит. Аԥшьҭӡамцк уажәы ажьаӷьырҩага еиԥш сеиддырӷәӷәалазшәа, сыԥсы ҩнаҟәыкуа салагеит. Ашырҳәа сындәылҟьеит. Али-ԥси рыбжьара ргәашә аԥхьа сгылан. Сылаԥш наахеит ашҭа иҭагылаз амашьына лас «Волга». Иара убраҵәҟьа сышгылаз сгәы иҭаскит уаха, мап абыржәыҵәҟьа саргьы аҩныҟа амҩа сықәлап ҳәа. «Саргьы снеиӡом ахәылԥазахь», – абас сыӡбеит, сеишәара-еиҵараха ргәашә санадҵуаз.
Амра ҵлакашәара илеихьан.
Изыхҟьа-ԥҟьалакгьы аусқәа еиқәыло-еицыло, мызкы инеиҳангьы аҩны сзаԥырымҵит. Аԥырҵрагьы сгәы аҳәомызт. Сахьцалакгьы аара схы иасҭон, закәытә гаӡароузеи, мшәан, иҟасҵаз… иҟамлоз, нас, сасцәа дахьқәак рҭаазаргьы, дзырԥырымҵзар? Сара аӷьырԥҳәа сгәаахт. Аха сара?.. Ҳҩызцәа?.. Ҳаззегьы зымҩа ҳзынлыжьзеи?..
Абарҭқәа ракәын сзызхәыцуаз егьа мшы аашаргьы... Абас сшыҟазгьы, сгәыӷрақәа сыцырхыраан аинститут аҭаларазы иаҭахыз ашәҟәқәа реиқәыршәара салагеит.
Ҽнак ҳҩызак ила исаҳаит уахгьы-ҽынгьы сызхыццакуа сыззыԥшыз ажәабжь: Ҷыра лаб иашьа Аҟәа инхо
иахь дцазаап аԥышәарақәа лҽырзыҟалҵаразы. Исеиҳәеит Ҵиҵигьы Ростовҟа дышцаз.
Саргьы сықәлеит уи сгәыӷрақәа иргәыцәыз амҩа. Аинститут аҿы арзаҳал аласҵеит. Уа сышнеизҵәҟьа еилыскааит Ҷырагьы афизикеи аматематикеи рфакультет аҿы лышәҟәқәа шалалҵахьаз. Аусқәа уаанӡа ишеицаҳаӡбахьаз еиԥш иаауан. Сыгәҭыхақәагьы маҷк иааиқәтәашәа руит. Амала, абра, Аҟәа, сааи уажәи рыбжьара, џьара, харантәыла акәзаргьы, ҳалаԥшқәа еиқәымшәацызт Ҷыреи сареи.
Хәылԥазык, абиблиотека саадәылҵын, агаҿа саваланы сышнеиуаз, арԥыск ԥҳәызбак лыжәҩа даҵагыланы, акинотеатр шыҟоу, абаҳча иҵаланы ишнеиуаз снархьыԥшит. Ус, иааҵәин, атеатр амардуан инаҿалеит. Иаалырҟьан аԥҳәызба лышьҭахьҟа даахьаҳәит. Лара!
«Ҷыра!» ҳәа, сыбжьы нарганы, сыҩны сҿынасхарц инақәыскуан еиԥш, илывагылаз арԥыс длыхәаччо акы налеиҳәан, еиманы иныҩналт. Ацашьагьы сақәымшәо, ахынҳәышьагьы сақәымшәо сышгылаз, еибарганы ихыз аԥҭа ӡлачқәа аӡәы аҵықьҳәа дреихсны шьацмала ирыӷӷаны иныҟаиҵазшәа, ахаҽаҳәа ақәыршҩы аҿаанахеит.
Адырҩаҽынгьы сгәы сарҭынчуамызт. Аҩны схы анысзыҩнамк, ақалақь баҳчақәа снарыҵс-аарыҵсуа сышнеиуаз, Ҷыра лҩызаки лареи снархьыԥшит. Уаанӡа дызбар исҳәаша ҳәа еиқәыршәаны исымаз сажәа хьшәашәақәа ааҟәандахан, адгьыл сықәымкьысӡозшәа иаарццакны снарыхьӡеит.
– Уа бзиа шәҳәеит!
– Ух! Сышԥашәеи! Бзиа убааит, Тата! Ара уабаҟаз? – лҳәеит лара сџьашьашәа.
Ус ҳаицәажәо ҳашнеиуаз, лҩызагьы бзиала ҳәа наҳаҳәаны дцеит. Такәаамҭа ҿымҭӡакәа ҳнеиуан. Сара ҩнуҵҟала акы скыдцаланы саман, ак сҳәарц сҭахын, аха сшалагаша сыздыруамызт. Ҷыра, сара шаҟа гәыла сҽылзааигәастәуаз аҟара, иаҳа-иаҳа хьшәашәарак лыҵызбаауан, хәыҷы-хәыҷы, ҳаицәажәара наскьацыԥхьаӡа уажәраанӡа исырҟәандахьаз сажәақәагьы иаҳа аҵәалаҵара ашҟа исцәиасуама сҳәо салагеит.
– Тата, ҳәарада, адырра зегьы ирыцкуп, аха иахьатәи аамҭаз «абӷа» шаҟа ихәарҭоу удыруандаз! – ҿаалҭит лара.
– Ус бгәы изаанагои?
– Сара аԥышәарақәа исҭихьоугьы сзыҭиуаз џьушьома, абра акыр зылшо аӡә саб иашьа диҩызоуп, убри сыԥсы даԥшәмахеит акәымзар, сара арыцҳа исеиԥшума «ҩбақәа» зџьыба иҭаҵаны ицахьоу.
– Сгәанала уи усҟак нҵыра амамзар ҟалап!
– Анҵыра! Анҵыра! Знык аҭалара ауп ҳәа, нас закәыхзеи. Уинахыстәи…
– Ибҳәо иаанаго бдыруоу?! – сналԥыҩлеит.
– Издыруеит заманалаҵәҟьа!
– Иарбан ибдыруа?!
– ?!
– Иаҳҳәап, убри зыӡбахә бымоу ицхыраарала бҭалт аинститут, аха уи бара бгәанала абзиара бзиуит ҳәа аума ишыбдыруа?
– О, сызҭалан саныҟала, исыздыруам уи иџьабааԥса ахә шысшәара.
– Ҷыра!
– Иууеи?
Убри аамҭазы сназхыԥшылаз лыблақәа, уажәраанӡа избац ракәӡамшәа, тәамбарак нархызбаан, аԥырқьҳәа амца ҩасыхҟьеит.
– Бара бызқәылаз амҩаҿы бхы бақәгәыӷуа быҟазар, нас, иарбану аӡәы ицхыраара бзаҳәо?
– Уи ус баша рылахь иаԥырыркуеит ауп.
– Иарбан рылахь иаԥыраркуа? Адырроу! Мап, ара зынӡаскгьы биашаӡам. Иахьакәызаалакгьы ауаҩы, иидыруала, дзыԥсоуала ауп ахәшьара ширҭо. Ииашоуп, ауаҩи-ауаҩи еицхыраауазароуп, уи иузымдыруа уҵеиҳәааит, узызхьысҳау уаиааиратә уазыҟаиҵааит, аха ари бара бызҿу ауаҩы иҟаиҵо иаанаго, быԥсҭазаара амҩа иҿаҟәеит ауп. – Нас: – Цәгьа ибзиахарын афильм шәызхәаԥшуаз? – ҿаасҭит, анахьгьы иатәымкәа арахьгьы иатәымкәа.
– Афильм-ба? Иарбан фильму?
– Иахатәи!
– Иахоу? Иуазҳәада?!
– Абарҭ исызҭоу сыблақәа! – сналагеит сара. – Базхәыцхьоу иҟабҵо… – сгәи сылаӷырӡи неилаҵәан, сажәақәа ааҿахҵәеит.
– Сазхәыцхьеит! – сажәа ааҿахылҵәеит ларгьы.
– Базхәыцхьеит! Ус акәзар, амҩа бзиа бақәшәааит! Амала, бахьымхәааит уашьҭан! – ашырҳәа саақәҵәиаан, уаҳагьы схьамԥшӡакәа, сҿынасхеит. Такәы снаскьаанӡагьы сгәы ианыруан уи уа дышгылаз.
Ауха аҵхи сареи ҳшеибарххоз, ашара саԥылеит. Схәыцрақәа сахьрабашьуаз акәхап, скараха сыҟан. Уаҳа сиарҭа сҽааламырхаӡакәа, ашара саҵагыланы сааит аинститут аҿы.
Сҩызцәеи сареи ҳаидгылан ҳшеицәажәоз, машьына ласк ицәҳәҳәаӡаны иаанҿасит агәашә аԥхьа. Зегь уахь инаԥшит. Уи ани и-«Волга» акәын. Аԥхьатәи ашә анаат дааҭыҵит Ҷыра.
Исымариашаны иааиуан: лаб иашьа иԥҳәыс, нас, ани, амашьына аԥсҟы зкыз арԥыс, игалстук ду еилыӷрааӡа. Ианаасывала, шьаҿакгьы дара рахь иныҟасҵеит, ҳалаԥшқәагьы неиқәшәеит. Уи аамҭазы зегьы еиханы ашәахь инеиуан. Уаҳа бла еибабарҭак ааҳмоуӡакәа, ауаа ршыкьбжьы дналаӡит Ҷырагьы…
…Аԥышәара зҭиқәаз, џьоукы лаӷырӡыла рыблақәа кәабаны, џьоукых, гәырӷьаҵәа идәылҵуан. Уажәы-уажә сылаԥш дыҵашәон ани «агалстук ӷра».
Иааимҟьеит ашә! Иахьак сыбла ҭырхаха сыззыԥшыз ашә. – Лара!
Сҭыԥ снахҟьан, сналԥыххылеит. Уи лгәалаҟара маҷын. Иаразнак игәасҭеит. Зынӡаск слымбаӡозшәа лҽеиқәырпата, итәырӷаӷо игылаз ани «агалстук ӷра» ишҟа лҿыналхеит.
– Ҷыра! – сыбжьы налықәсыргеит, аха башаӡа исцәыӡыз акакәын уи сыбжьы. Уи нахыс, иҟаз уамак исгәалашәом, амала, амашьына лас «Волга» алҩа ықәырч иахьнеиуаз сылаԥш нақәшәеит.
Акатаҳәа ииасны ицон амшқәа, аҵхқәа. Уи аҽны, убри амашьына даманы инықәхәаша ианца инаркны, уаҳа џьара сылаԥш дыҵамшәацызт Ҷыра. Сыҩнуҵҟа агәаӷгареи, агәхьаагареи хаха еиҿагылон. Акызаҵәык издыруаз, лара уаҳа ақыҭарахь дыхнымҳәит…
…Ҽнак аинститут аҩбатәи аихагыла аҿынтәи ашҭа даақәызбааит Ҵиҵи. Аҟаԥыҳәа амардуан слаҿагьежьын снеиԥыххылеит. Аԥсшәа еибаҳҳәеит, ҳааигәыдибаҳәҳәаланы. Исыдиныҳәалеит, идысныҳәалеит аҵараҿы, аԥсҭазаараҿы аманшәаларақәа. Аха сара абырсааҭк игәасҭеит уи сыблақәа рхыԥшылара шицәыуадаҩыз. Иҩашьомызт акы аҳәара шицәыхьанҭаз…
Лара хаҵа дцеит. Диццеит ани «агалстук ӷра».
Шықәсқәак нҭыкәкәа ицеит уижьҭеи. Ақалақь автобусқәа раагыларҭа аҟны сгылан. Аимара ақыҭахь ицоз автобус ааин иаагылт. Ауаа аҭалара иаҿын. Сынҭалт саргьы.
Ус дааҭалт ԥҳәызбак деишәара-еиҵараха. Лара лоума, мшәан! Сыблақәа рыгәра сзымго слыхәаԥшуан. Лыԥштәы шԥалыхҟьеи, иаразнак дышԥеихәлаҳаи. Лара лоуп ззуҳәаша илзынхаз акы заҵәык абанҭ лыблақәа ракәын, аха урҭгьы ҵыӡәӡәаа иҟан. Лара сышгәалҭаз еиԥшҵәҟьа, дахьааҭалаз даанхеит. Исыдтәалаз аӡәы ихы насыдикылан:
– Уара ари шәҩыза илыхьыз уаҳама? – иҳәеит, дшаагәеиҭаз еиԥшҵәҟьа.
– ?!
– Лхаҵеи лареи еилыҵзаап, мчыбжьык аахыс лыҩны дааны дыҟоуп. Иара уаҩы палҳаҭк иакәзаарын, аҩы иҽаршьны даауазаарын, мчыбжьыла дгәарымлаӡакәа аресторанқәеи асасааирҭақәеи дрыҩназаарын. Лара ашәикка, адунеи схы аԥырызгоит ҳәа дшаҿыз дақәыркзаап. Ицан, шәыда-чгада еилырганы, рыӡӷаб дааргеит, – даҿын уи ацәажәара.
Сара автобус асаркьа сахьналаԥшыз аҭашәара иаҿыз амра ашәаԥшь ҟаԥшьӡа сылаԥш наахеит. Маҷ-маҷ иҿыцәаауан...
Абзиабара ашьҭыбжь слымҳа иҭыҩуан…
Сара сдырҿыхеит ашьыбжьышьҭахь. Сдырҿыхеит сшымгәыӷӡоз, сшазыԥшӡамыз. Сандырҿыха ашьҭахьгьы, акыраамҭа схы ҭууа ицон, исарҳәоз аҵара-амцра ииашаҵәҟьаны еилырганы исымамызт. Аррамаҵура ухугеит, аҩныҟа уца ҳәа сарҳәеит. Нас уи еиҳау гәырӷьа ажәабжь абаҟоу асолдаҭ изы! Аха сара абас иаарласны аҩызцәа зегьы рныжьра сықәшәоит ҳәа сазхәыцуамызт, убри азакәхап маҷк сылахь зеиқәылазгьы. Сыбла ихыҵуам сара уи ажәабжь ансарҳәоз исыкәшаны игылаз асолдаҭ қәыԥшцәа. Урҭгьы сара сеиԥшҵәҟьа игәырӷьон, дара ракәызшәа иоурышьҭуаз.
– Уара насыԥ умоуп, – иҳәеит Андреев, дыԥхашьаԥхаҵо, сыжәҩахыр инапы нықәҵаны. Уи иахантәарак ибжьы ныҵакны, агитара ашәа ациҳәон. Ашәа иҳәон иара ишиҭахӡамыз. Зегьы зхараз Сомов иакәын. Иаха ҵхыбжьон дааизаап автомобилтә парк ахьынтәи. – Ашәада сзыцәом, – иҳәан, асолдаҭ қәыԥш дааирҿыхан, ашәа иирҳәон. Ашәа иҳәон иаԥхьа дықәтәаны, Сомов ацәа дагаанӡа... Уажәы Андреев ацәа дшакуа збоит, иблақәа апырпыл рхылазшәа, иҟаԥшьшьӡа иҟоуп.
Аказарма схы сзыҩнакуам. Кәакьцыԥхьаӡа сынкыдгылоит, атумбочкақәа снапы аархьысшьуеит. Убарҭ асолдаҭцәа қәыԥшцәа реиԥш ауп саргьы аррамаҵура сшалагаз.
...Маи мза. Аказарма анҭыҵ – ааԥынра, зегьы ҿыц аԥсҭазаара ацәа рхалоит, иқашә-қашәо иааит аҳаскьын, иԥсасиит аӡынра иарҵааз аӡҭач хәыҷқәа, ашәа рҳәоит аҵарақәа, инеиааиуеит аҭыԥҳацәа ԥшӡақәа. Араҟа, арра-маҵураҿы, уажәы-уажәы еиқәырццак, аӷьара-ӷьараҳәа улымҳа иҭаҩуеит: «Армарахь!.. Арӷьарахь!.. Уара узышьцылам, даҽа ԥсҭазаарак, аха узышьцылараны иҟоу, уаанӡатәии уажәтәии уԥсҭазареи узеидымкыло агәҭа уаабжьахоит. Уара урҭ зегьы урышьцылоит, избанзар уи уара иууалԥшьоуп, дарбанзаалак иуалԥшьоуп, убриаҟынтә аӡәгьы ҿиҭӡом. Аплац иқәыҩуеит аӷьара-ӷьараҳәа асержант ибжьы, нас, ԥыҭрак ашьҭахь хҭак еицҭадыршәуеит ашьаҿашьҭыбжьқәа. Ҩаԥхьа абжьы: «Ушьапы уҩах!.. Ушьапы 25–30 сантиметр адгьыл иаҟәыҭхазароуп!.. Аҩыза асолдаҭ, аччара уаҟәыҵ, аррамаҵураҿы ацәаҳәа иԥшьоу акеиԥш иԥхьаӡоуп!..» Уара?.. Урҭ зегьы џьоушьоит, ухәыцуеит– сабаанагеи, абри зегьы анбанҵәои ҳәа. Ԥыҭрак ашьҭахь уара ахәыцра уаҟәыҵуеит. Урыхәаԥшуеит уҩызцәа. Урҭгьы уара иуеиԥшуп. Рылахь еиқәуп. Шәзеибамдырцт, аха џьарак шәеиқәшәеит аррамаҵураҿы. Уҩызцәеи уареи ҩы-шықәса шәаԥырҵуеит, иншәыжьуеит шәхәыҷы аахыс шәзышьцылахьоу, шәцәа-шәжьы иалалахьоу ацәаҩақәа, иԥсасины, иҿыбганы зҿыназхаз асымҟәыл еиԥш...
Шәарҭ шәахьтә шәуаӡәк ҩышықәса инижьуеит аус ахьиуаз, дызлашьцылахьаз аколлектив, дзыҿгәыҳәаауа бзиа иибоз иԥҳәыс, аҩбатәи – дацәыԥхашьаны, бзиа бызбоит ҳәа зеимҳәацыз аҭыԥҳа, ахԥатәи – дацклаԥшны мыцхәы изызирҳаз ихцәы. Ааи, зегьы акака аанрыжьуеит рышьҭахьҟа. Аамҭала.
Ҩаԥхьа аплац иқәыҩуеит асержант ибжьы: «Узқәу ацәаҳәа уахымҟьан, узқәу ацәаҳәа!» Аплац зегьы рӷӷаны иалдоуп аметр ԥшьыркцақәа, ацәаҳәа иашақәа. Уара урҭ урхымҟьакәа аныҟәашьа уҵароуп. Угәы иаанагоит абарҭ ацәаҳәа шкәакәақәа, ҵҩа змаӡам аметр ԥшьыркцақәа уԥсҭазаара рҭакушәа. Аҳаҳаи, угәы каумыжьын! Макьана заацәоуп.
...Исыздыруам, иаахҵәаҵәҟьаны исыздыруам сара уи аҩыза ацәанырра ахьынтәи сзааз – аҩныҟа саазгараны иҟаз адәыӷба сагхарызшәа сыбла иныхгылон.
Сазхәыцуан уеизгьы-уеизгьы адәыӷба аӡә дшагхоз, нас аҽеиҵыхны иандәықәлалак, дыҩны, дахьӡаны, ичамаданқәа ыршәны дшахьынҳалоз. Аха избан абри адәыӷба иагхараны иҟаз иҭыԥаҿ схы зсыргылаз? Сыздыруам. Абас
еиԥш иҟаз ахҭысқәа збалон сара авокзал дуқәа рҟны зны-зынла сҩызцәа санырзыԥшуаз.
Ашьҭахьшәоуп сара аҩныҟа аара зынӡаск сшазыхиамыз саназхәыц. Макьана ачамаданҵәҟьа аасымхәацт. Мшәан, исымҳәахьеи, зынӡаск сақәгәыӷӡомызт ари аҩыза, иахьа убриазы акәхап сылахьгьы зеиқәу, азамполит дысзыԥшуп, сдокументқәа ирхиахьеит. Смаар ҟалом. Сызцом сҳәаргьы, сҩызцәа сеилагоу џьыршьап, дабаанагеи ҳәа инеихәаԥшы-ааихәаԥшып. Адәыӷба адәықәлара ҩбаҟа сааҭ агуп. Зегь раԥхьаӡа иргыланы, ачамадан аахәатәуп, нас аусураҿы иҟоу сҩызцәа абзиараз ҳәа раҳәатәуп. Арҭ, хымԥада иҟаҵатәуп.
Ачамадан аасхәарцы сҽеилаҳәа-сҽеилаца санындәылҵ ауп ианаасгәалашәа, иахьа ашьжьымҭан акрыфарҭаҿы Фиодоров ачамадан сзааихәарц азы аԥара шисҭахьаз. «Уи бзианы иҟасҵеит, иахьа амҩа сшықәлоз здыруазшәа», – сгәы аасырӷәӷәеит. Аха ани ацәанырра: сара адәыӷба сагхарызшәа – ҩаԥхьа ахҭҟьареиԥш иаасызцәырҟьеит.
Сыгәгьы нҭыԥсааит, сыхгьы сназаӷьит: «Уажәраанӡа сабаҟаз, сыцәқәа ҵакызар рԥыртлаха соуамызт, ус сара сымсааит, ирҳәоижьҭеи иҵуааз, шәҽырхианы шәыҟаз, ирласны шәоужьра ҳалагоит ҳәа. Аха сара сыццакуамызт». Шаҟа сеиқәшәамыз саназхәыц ауп ани адәыӷба агхара ацәанырра аҽарҵабыргуа ианалага. Изулакгьы Фиодоров дсыԥшааит. Исзааихәаз ачамадан ааимхны, сҩызцәа рахь амҩа снықәлеит.
Уамашәаҵәҟьа иџьоушьаратәы ауп раԥхьаӡа ацәҳәыреи сареи ҳшеибадырыз. Сшьапгьы нықәсыргылеит, нышьк снантәалазшәа саагазҽазит. Ҭынчран уахынла ацәҳәыраҿы. Абас еиԥш иҟоу аҵхқәа раан иухашҭуеит уара адгьыл ушықәгылоу, ӷәӷәалаҵәҟьа ушаларсу. Адгьыл, абарҭ ажәҩан иаҵаԥсоу аеҵәақәа рнаҩс, акырӡа инахараны иҟоушәа угәы иунаҭоит.
Ацәҳәыра акалашәа амшын еиԥшуп. Иҟалап реиԥшра зыхҟьо ацәҳәыраҿгьы, амшын аҿгьы ауаҩы дзаҵәны ихы ахьиԥхьаӡо акәзар... Ацәҳәырагьы амшынгьы дарбанзаалак ишиҭахӡам ихы даздырхәыцуеит.
Ааԥынра абри ацәҳәыраҿгьы мыцхәы иагханы иаауан. Уи зыхҟьоз, инахьхьи иааԥса-икараха, шьыжьы инаркны хәлаанӡа иҵакны идырцәаӷәоз ацәқәа рҟәаҟәақәа неидҵаны инеидтәалазшәа, ишьҭоу ахәқәа ракәызшәа сгәы иаанагон. Насгьы, урҭ ахәқәа рынхыҵ, ааԥынра, амархәац еиԥш, ашьапы еиҵыхны иҩуа адәқәа ирықәызшәа, урҭ рынахыс шәҭыла мацара ихҟьазшәа адәқәа. Амрагьы, убарҭ зыԥсы зшьарцаз инеидтәалаз ацәқәа рызқәақәа ирхыҵны – ацәҳәыра, уаргьы сшәахәақәа уқәысмырԥхар зынӡас ухаҳәхоит, ма уҵааршәха ушьҭахоит ҳәа аҳәозшәа, иҟаԥшьшьӡа, уаҩы иимбаӡоз аӡәы инапы ианҵаны дҩахозшәа, хәыҷы-хәыҷла аҽышьҭнахуан. Ацәҳәыра аҳәиҵәҳәа рыҽнықәрыԥсон ашәахәақәа. Аха урҭ абрахь, адгьыл ахь иааӡаанӡа џьара рыԥхарра рцәыӡуан, ахрақәа, аҿҟьарақәа зыр ззаҿымгаз аԥызаҩ иеиԥш, амра ашәахәақәа џьара аԥсҭҳәа цыԥжәахақәа ирыбжьаԥсылмыткуан, ишаҳә-шаҳәуа, аԥхарра шрымаз, дара зҭахыз ацәҳәыра аҟынӡа иазаагомызт.
Ааԥынра ааира ианалагалак, иҵәаны идәықәлон ацәыкәбарқәа. Аԥхарра, анаџьалбеит, аԥхарра, ацәыкәбарқәа реиԥш, саргьы исныруан, хылԥа схаӡамкәа адәахьы сындәылҵуан. Ахыбра аҩныҵҟа саныныҩналалак, акраамҭа аҵаа зыдшәыланы иҟаз, аха хәыҷы-хәыҷла аԥхарра злысуа аԥенџьыр иҭасаз асаркьа ԥшшәыдақәа срыдгыланы, ацәыкәбарқәа рышьҭыбжь сазыӡырҩуан, музыка бзиак еиԥш. Урҭ исгәаладыршәоз рацәан, исгәаладыршәон сыԥсадгьыл, аҩны, цәа хаак ухазырԥоз амца аԥхарра, ахәышҭаара иныҽҳәаццышә ицо аԥырӷқәа.
Ҽаҩраҭагалангьы (ацәҳәыраҿы иҭаугало ҳәа акрыҟоума, аха...) ирласны ианыруеит ацәҳәыра. Аҳаскьын хкқәа иаразнак рхыцәқәақәа аахҩеижьаахоит. Нас мышкы-ҩымш рышьҭахь, шьжьымҭанла амра ашәахәақәа инахьхьи, ақыдуахәа дуқәа реиԥш, еиважьыз ахәышкәаӷьазақәа аарлаҳәа рыԥсы рыманы рхы анаавҵыргоз аамҭаз, убла зыргәырӷьоз аиаҵәара аԥштәы аԥсахуан, аҽеиҭанакуан, убасҟак иласны, амч аманы аҽанардыруан ҽаҩраҭагалара. Урҭ хыц-ҩыцқәак аҵиаақәа рыԥсахәага ҭакны измаз ацәаакыреи аԥхарреи, ахылҩа-ԥсылҩа еиԥш, адгьыл ааныжьны ажәҩан рҽаҵадырӡхьан. Абас, иҳәаны инрыжьыз аԥҳәызба леиԥш, аиқәканӡара иналагон аҳаскьынқәа. Хымԥада, адгьыл акгьы ахарамызт. Зегьы зхараз аратәи аҳауеи аҭагылазаашьеи ракәын.
Абратәи аҭыԥқәа рахь сықәнамгалазҭгьы, ахаан сгәы иаанагомызт, абас амра убла агәы иаазымчҳауа, икаххаа џьара иԥхоит ҳәа. Амра агәаӷ сыкны сагон: «Ма аҽаҵәахыр, аҽаӡар?.. Арахь ахаҿы лаша-лашо...» Аӡынразы зны-зынла исызгәамҭаӡакәа снапқәа ахьҭа анырҭалалак, сшьнел аџьыба гәаҩа дуқәа иаарҭыганы, амра инаҵаскуан. Азныказы, сара аԥхаррагьы ахьшәашәарагьы сныруамызт. Аха минуҭқәак рышьҭахь снацәкьарақәа убас ахьҭа рныруа иалагон, ихышәшәаны икаԥсартә еиԥш. Убас сара абри амра сашьцылаанӡа акырынтә исыхьхьан. Ахьҭа аныҟоу мыцхәы ихьшәашәацәахоит, ихьанҭахоит автоматгьы...
Сшынаскьаргаз аиҭаҳәара салагом. Уи аррамаҵзура зхыганы иаахьоу иаадыруеит, иеиликаауеит, ихаҿы иааигоит. Адәыӷба аҽеиҵыхуа, аныҟәашәа иацҵо аҿынанахеит. Сҭыԥ аалхны, аԥенџьыр снадтәалоит. Ҩаԥхьа ацәҳәыра, иҟьантазӡа, ахаан шыцламшә зқәымиаац ахаҳә еиԥш... Унықәыԥшыр угәы нҭыԥсаап. Зыжәҩа ҭҟьаз иеиԥш, ладеи-ҩадеи узеилыргом. Хыхь – ажәҩан, ҵаҟа – адгьыл... Ахаан шәҭы ԥшӡак ҟьаланы изқәымгылац адгьыл... Абарҭ зегьы шагугьы, ишьҭоуп ираҳаҭӡа, цәа хаак инҭанагалазшәа.
Сызҭоу адәыӷбагьы ишзалшоз иццакуан. Адәыӷба хыхьтәи ақәиарҭаҿы сышьҭоуп. Сышьнел сшәыхны исыҵаршәуп... акьакьара сылымсырцазы. Аҭуан саҵаԥшуеит. Сзызхәыцуа, сзыргәаҭеиуа рацәоуп. Сыбла ааихмырсыӷьӡакәа аҭуан аҵаԥшра агәҿыӷьра сызцәырнагон, нас сывара снықәианы, адәыӷба аԥенџьыр хәыҷы схы надкыланы, ацәҳәыра сықәыԥшуан. Аха угәы зырҿыхаша, игәцароукша акы џьара иубар ҳәа умгәыӷын. Абри сара гәҭынчымрак, шәаӡыӡарак сызцәырнагон. «Ирласны иқәсындаз, анаџьалбеит, абри ацәҳәыра», – аҳәон сгәы. Аха сара акгьы сымчымызт.
Аҽыҩҷкәын бзиа дзықәтәоу аҽыҩеиԥш, аныҟәашәа иаҳа-иаҳа иацнаҵон адәыӷба. «Аха иара усгьы ахәлара абри ацәҳәыраҿы иахьымӡар амуазаап», – сгәы сҭахәыцуан сара. Ԥшьаала, агаз зҭанҵәо алампеиԥш, ахышә хәыҷ алашара адӡыҭылон. Ацәҳәыра ижәпаӡа аԥсҭҳәеиԥш инахатәон алашьцара. Сара ацәа сынҭанагалеит.
Иҟалап ҩба-хԥа сааҭ рышьҭахь акәзар сара сцәырҳаны санааԥшыз. Адәыӷба аԥенџьыр хәыҷы арацәеиԥш,
еиқәаҵәаӡа иҟалахьан. Ԥхыӡк збазар акәхап, еилаҳанто схы иҭан. Аԥенџьыр хәыҷы сылаԥш надганы, сывара санаақәиа, сылаԥш налықәшәеит рацәак ихарамкәа иқәиаз ӡӷаб ҵәрышкәак. Азныказы иааџьасшьеит. Схы сназҵааит. «Даазгазеи ари ацәҳәыраҿы аԥҳәызба? Ԥыҭрак ашьҭахь схы иасҭаз азҵаара схала аҭак ҟасҵеит. Адәыӷба ацәҳәыра иқәсхьазар акәхарын, иҟалап џьара иааҭгылазҭгьы. Сара сыцәамзи, исызгәамҭеит».
Исҭаххеит уи аӡӷаб ҵәрышкәа уаҩҵас лхы-лҿы снаҿаԥшырц. Лара лхы ҩарханы, иӷраҷкәынӡа иҟаз полтак лыҵаршәны дықәиан деиҵыхәхәа, мыцхәы ирххацәоу агитара рахәыц еиԥш, диашаӡа. Адәыӷба уамашәа иҵысуан, иҭагәҭасуан. Лара уажәы-уажәы дынхынаауан. Уи дынхынаацыԥхьаӡа сгәы нҭыԥсаауан, гәаныла амҩаԥгаҩ ԥҳәызба сылзаӷьуан: «Ишԥыкәу аҭыԥҳа хыхьӡатәи аҭыԥаҿ дшықәлыриаз. Далҟьар?» – ари ажәа али-ԥси рыбжьара сааимнадеит, саруалуашеит. Сара сҽырхианы сықәиоуп. Уеизгьы иҟамло егьыҟам, далҟьан дандәықәло аамҭаз дааныскылап, ма даасырԥшып.
Адәыӷба шыҭагәҭасыц иҭагәҭасуеит. Нас уи аӡӷаб ҵәрышкәа слызгәааит сара: «Ишԥыкәу, иаразнак дынҭаҳәахаа, арҩашьыга лжәызшәа, ацәа дшагаз, илзымдырӡои далҟьар шалшо. Дзыркаразеи, уҳәарауазеи, анаџьалбеит». Аха лара убасҵәҟьа лҽырҭынчны, лгәы раҳаҭны дыцәан, гәаныла сахьылзаӷьыз ааԥхасшьеит. «Мшәан, избан ауадаҩ схы заласҵо?» – сара сааҳәын, сгәы ҩарханы снықәиеит. Аха иамуит, исзымчҳаит. Убри анаҩсангьы, сара ссолдаҭын, макьана исыхьчон Аԥсадгьыл, исыхьчон ахаан исымбацыз адәқәа, аҳәаақәа, ақалақьқәа, ауаа. Уи сара суалԥшьа акәын. Уи дарбанзаалак иуалԥшьоуп. Иҟалап сышьҭахьҟа инсыжьыз ацәҳәыраҿы, џьара дшьабаны, Аԥсадгьыл шихьчоз иқәшәаз ахызаҵә иԥсҭазаара ааҿнаҵәазар аӡәы. Анцәа идырп. Ари адунеи ду иага рыцҳара абахьеит, аха агәынқьыбжьы заҳахьада? Абас ацәҳәырақәа инарыцлоит ацәҳәырақәа.
Сылаԥш лыхмыршәо слыхәаԥшуеит, дсыхьчоит ахаан изымбац аԥҳәызба. Насыԥ сымоушәагьы схы сыԥхьаӡоит, акы сҳаранакуеит, акы сышьҭнахуеит.
Адәыӷба шыҭагәҭасыц иҭагәҭасуеит. Аума рышьҭыбжьуп абарбалқәа, арельсқәа. Лара дынхынаауеит. Сгәы жәҩануп.
Уажәы дахьынӡахынаауа аасҭа данхынаа, хымԥада, далҟьоит. Иԥыххааса, ихәаш-хәаша ицоит схәыцрақәа. Убри азыҳәан еснагь сгәы сҽануп. Минуҭк иадамзаргьы сылаԥш даныҵшәа, иалшоит ахаан риашашьа змам ҟалар. Ҩаԥхьа амҩаԥгаҩ ԥҳәызба сылзаӷьуеит, сгәы лзыԥжәоит, исҭахуп сналбааны абрахь даасыԥхьар. Аха уи даасыԥхьаанӡа, зегь ҟалар алшоит. Мшәан, изакә хәыцроузеи сызлалаз? Иҟалап, абасҟак сгәы сҽанны апост сықәымгылацызҭгьы...
Аӡӷаб ҵәрышкәа лыблақәа нхылтын, даанаԥшы-ааԥшит. Адәыӷба аҩнуҵҟа иҭааӡа иаркыз алашара лыблагәы ахәызшәа, еиҭанхылҩеит. Еиҭах уаҩҵас лхы-лҿы сзаҿамԥшит. Исыздыруам уи сара сгәалҭоу, сгәалымҭоу, избанзар акала иаалнымԥшит. Днаскьан, аган лыҽнадылкылт. Сгәы аасырҭынчит. Ахақәиҭра соуит маҷк. «Абри бзиа илбо џьара аррамаҵзура ихигозар? – абри азҵаара схы инҭагьежьит. – Аха исшәу асолдаҭ форма акымзарак зылгәаланамыршәеи? (Уи сара избон лҿаԥшыларала.) Ма лгәы ԥҵәаны даҽаӡәы диццарц ақәыкны дыҟазар? Ма арра-маҵзура зхызго арԥыск иҟынтәи асалам шәҟәқәа анбасауеи ҳәа дыԥшызар? Ма лгәы былны аӡәы дынижьхьазар?..»
...Асолдаҭцәа рказарма ашәхымс сшьапы шынхызгаҵәҟьа, уи дрылскааит. Илахь еиқәын. Асолдаҭ ахаангьы илахь еиқәны уаҩы димбозароуп. Саргьы исыцәтәымын, сашьцыламызт уажәы сызланагалоз аԥсҭазаара. Уимоу, акаруаҭ арҽеираҵәҟьа ирласны исзымҵеит. Ашьҭахь аҩызцәа сыцхрааны арҽеишьа бзианы ианысҵа – убригь гәахәарак сызцәырнагон. Ус иҟоуп аррамаҵзура. Амаҷӡа угәы ҟанаҵоит, амаҷӡагьы угәы бжьнахуеит. Нас Белови сареи ҳаишьцылеит.
«Уаала, ҳаицәажәап», – иҳәеит иара ҽнак, сыжәҩахыр инапы нықәҵаны. Сара симазҵааӡеит ҳазлацәажәозеи ҳәа. Иҟалоит асолдаҭтә ԥсҭазаараҿы убас еиԥш иҟоу минуҭқәак, секундқәак аӡәы иацәажәара ануҭаххо. Шәызлацәажәозеи? Ҵак змаӡам, ибашаӡоу, аха убарҭ рҟынтәи уара иуоуеит ҵҩа змам агәахәар дуӡӡа.
– Ишԥаҟасҵари, абри аҩыза ашәҟәы соуит, – иҳәан, иџьыба дынҭаланы иааҭыганы иаасиркит.
Абӷьыц шкәакәа ахы инаркны аҵыхәанӡа абас анын: «Уаҳа ашәҟәы сзумҩын».
– Иудыруама, ари ашәҟәы иаанаго?
Сара схы аасырҵысит.
– Ари сара сзыҳәан шәаџьҳәарак, ԥсӡык иаҩызоуп. Избан абас изыҟала мшәан, сара уи бзиа дызбонеи? Абас иҟалар акәызма? Иахьугалакгьы сара исхароуп. Ус ҟасымҵар акәын. Схы аусыжьит. Уӡырҩла.
... Аррамаҵурахьы сыргаанӡа мышқәак сзынханы иҟан. Абарҭ исзынхаз аҵыхәтәантәи амшқәа исҭахын Светеи сареи еицаҳхаагарц. Лареи сареи ҳаиҩызцәан ишԥасҳәари уаҳа. Шьҭа изысымҳәозеи, бзиа дызбон. Ҳаиҩызара идууз, ицқьаз цәаныррак ахь аиасра иаҿын. Сара уи гәасҭон, сеигәырӷьон. Хәылбыҽхак ҿаалҭит: «Аԥшра сықәшәозаап». Сара сналыхәаччеит. Даасгәыдсыҳәҳәалеит.
Акоридор ҭбаа-ҭыцә сыбжьаланы снеиуеит. Издыруеит уажәы Света лымацара аҩны дшыҟоу, лан аусурахьтә асааҭ фба рзы дшаауа. «Ҳазхара ҳаицәажәап, музыка бзиакгьы ҳазыӡырҩып», – схәыцуеит сара.
– Андреи, ари уара уоума? – сзаҩсуаз ауада иҩныҩны исаҳауеит Дуниаша лыбжьы. Уи, Дуниаша рыцҳа, лыҷкәын аӡы дашьиижьҭеи лхы аҭыԥ иқәым. Абас шьаҿашьҭыбжьқәак анлаҳалак, лыбжьы лыргоит. Андреи даауа џьылшьоит. Ашьаҿашьҭыбжьқәа дырзыԥшуп. Изакә гәаҟроузеи?
– Сара Андреи сакәӡам? – сыбжьы сыргоит ишысҭахым, мамзар аҿыҭра даҟәыҵӡом.
– Аа, Андреи уакәыз џьысшьан, саҭамыз, – исаҳауеит ауада иҩныҩны агәырҩа иазымхәаҽыз абжьы.
Сара ԥшьаала Светараа рышә аасыртуеит. Света акаруаҭ дықәиоуп деиҵыхәхәа. Лылацәақәа еиқәыԥсоуп.
– Света шаҟа шықәса ихыҵуаз Андреи? – слазҵаауеит сара.
Аха аҭак ҟалҵаӡом. Зынӡаск ацәа хаа дырҩашьны дамоуп. Лышҟа сҿынасхоит, сналхагылоит. Лара аҭӡамц дадҵны, лыхәдеи лыжәҩахыри маншәаламкәа дықәиоуп, дыцәоуп. Лнапқәа лшьамхы иануп. Исҭахуп маҷк аҟара даасырҳәырц: «Мшәан, ас илзыманшәалам ацәара, ас ишахәҭоу, драҳаҭны лыԥсы лызшьом». Изулакгьы изгәаӷьит лыжәҩахыр снапы наҵаҵаны лаарҳәра. Маҷк даашьҭыхны, ишылзымариоу дықәсыриоит. Аха лара акы
лҳәоит дҟәынд-ҟәындуа, лцәеижь тыр-тыруа снапы дануп. Минуҭк иадамхаргьы исныруеит иласу, ԥхаррак зхылҵуа ахьанҭара. Акаруаҭ днықәсыриоит. Данаасырҳәуаз акәхап, лыҵкы луаҭәақәа инархыст. Ҩаԥхьа ԥшьаала лыҵкы слахоит, ихызҩоит иҟәашӡа зыҽхызтыз луаҭәақәа. Абарҭ зегьы ҟазҵо сара сакәымкәа даҽаӡәушәа, аха дымҩақәызҵо, зегьы иҵазҳәо сара сакәушәа сгәы иаанагоит.
Лара еиҭа исзеилымкаауа ажәақәак лҳәоит, днаҳәы-ааҳәуеит. Сԥынҵа иааҭасуеит ахш фҩы злышәшәо, аԥхарра зхылҵуа лыԥсыԥ. Дрыцҳасшьоит. Ицәоу еснагь ирыцҳасшьоит. Ҷыдала, лымкаала лара. Убасҟан сара оумашәа схы збо салагеит, уи акырӡа, зқьы шықәса, миллион шықәса слеиҳабны, сара сҿаԥхьа – лара дыԥшқаны. Лыԥсыԥ лага-ҩагашьагьы аԥшқа иеиԥш ауп ишыҟоу. Лқьышәқәа ирықәымбацт ахш... Лнапгьы аԥшқа инапы иеиԥшуп – имчыдоуп, иласуп. Сара уаҳа сзымчҳакәа, лқьышәқәа ргәыдкылара салагоит. Игәыдыскылон акраамҭа. Иаалырҟьаны лнапқәа аасыкәлыршеит, лышҟа слыдылхалоит, лхы-лҿы, лыбла ԥшӡақәа срыдылхалоит, сылзааигәалтәуеит.
– Сыхаара, – дҟәынд-ҟәындуеит лара.
– Света!..
Сара сеиԥш акәымкәа, убас ирхааны, ирԥшӡаны сгәыдылкылоит, схы иҭагьежьуа иҭаз ахәыцрақәа зегьы иаразнак инҭыбӷьыжәаа ицоит. Ҩаԥхьа исныруеит шәаӡыӡарак. Сааулыжьуеит. Снапқәа схымхәыцуа лышҟа еихоит, лгәы ԥшқа хәыҷы инадыӷәӷәалеит, ԥыхьеиԥш акәымкәа сгәыдылкылоит... Сара дгәыдыскылоит иахьынӡасылшо ирхааны, акыраамҭа инамцхәынгьы.
Нас, Света имырӷьцәакәа днасыгәҭасуеит, сыхлахаҵ гьежьуеит, исҭахуп лыхәда аҟәашра схы надҵаны сналываиарц. Ҳашԥашоу уҳәарауазеи?..
Ахаҳә еиԥш, адашьма аӷьеҩ аақәнаргоит исышьысхыз сеимаа. Ԥшьаала, сыԥсы ӡаны, акаруаҭ сазааигәахоит. Абас, рацәак иугәамԥхаша, зеиҭаҳәара улымшо, иџьашьахәу цәаныррак самҽханакуеит. Лыжәҩахырқәа ааныскылоит, снапқәа хьшәашәоуп, ԥхаррак рхылҵуам, акгьы рнырӡом. Лара лыҽлырҵысӡом, акы дазԥшушәа, лыԥсы лӡеит. Сара ҩаԥхьа дгәыдыскылоит, аха аҭак ҟалҵаӡом,
насгьы х-минуҭк раԥхьа игәыдыскылоз лԥышә ԥхақәагьы дара ракәымшәа збеит. Рҽырԥсахит. Ихьшәашәахеит. Избоит лара лыҽсымпыҵылжәарц шылҭаху, аха доусыжьуам. Убасҟан... убасҟан аҟамчы схырҟьазшәа, сӡамҩа аҿеҩ ааҿыҵлыргеит.
– Иаразнак уеимаақәа ушьухит акәу? – дгәааны ҿаалҭуеит лара.
Сара ҿымҭкәа акаруаҭ аҵыхәахьшәа снатәоит, лара днеины аԥенџьыр днадгылоит. – Угәы иаанагома уара, сара... Угаӡоуп уара, уаҳа акгьы. Бзиагьы субаӡом.
Лгәыԥжәара маҷ-маҷ илхыԥсаауеит, лҽеиқәылкуеит, асаркьа хьшәашәа лхы адҵаны дыԥшуеит. Дҵәыуома, мшәан? Исзеилкаауам.
– Света, сара ус баша... Ус баша исышьсхит, сшьапқәа рыԥсы ршьарцаз, маҷкгьы исцәхәыҷуп...
Лара аҭак ҟалҵаӡом. Асаркьа лхы адҵаны адәахьы дшыԥшыц дыԥшуеит. Мшәан, аӡәы иааира дазыԥшума? Сара гәаныла схы сшәиуеит, схы сҵәыуоит. Иҟасҵаз шыуаҩымроу зегьы абыржәы еилыкка сҿаԥхьа иаагылоит.
– Света, сбыҳәоит акы еиԥшымкәа, бысзымгәаан, зынӡаск акы сгәы иҭаӡамызт, ихаҵа, сеимаақәа сшьацәкьарақәа сдырхьуеит.
Сара абри иҟасҵаз, схы шымҩаԥызгаз ахьаа цәгьеиԥш, ихьу-хьууа сгәаҵа иныҵалоит, сара исҭахуп ԥыхьеиԥш зегьы шыҟаз иҟазарц, ус баша даашьҭыхны, илзыманшәалахартә данықәсыриаз еиԥш, лқьышә ԥшӡақәа ангәыдыскылоз еиԥш. Уаҳа акгьы. Абас иҟалар акәын, аха иахькылсыз убоит.
Лара асаркьа дадҵны, сара слымбаӡошәа, абри ауадаҿы сыҟаӡамшәа, илырҽеиуеит акаруаҭ, ахыза риашаны иқәлыршәуеит, ахчы шьҭылхуеит. Сҩагылоит, амца исцәаблыша сеимаақәа ршьацҳәақәа еиқәысҳәалоит. Абра аҟазаара сзыхгом, исзычҳауам, аџь мҿы зҭабылуа уаџьаҟк аҽҳәа сыҽҳәатәоушәа сбылуеит, ацәҳәыра сықәхазшәа сҿажәкуеит, схәаҽуеит. Ашә ааимԥааны сындәылҵуеит.
Акоридор сыбжьаланы снеиуеит. Ҩаԥхьа ирыцҳахәха, гәыӷрак алыԥхаауа игоит Дуниаша гәаҟ лыбжьы.
– Андреи уоума?
– Мап, Андреи сакәӡам, – сыбжьы рдуны, сгәааны аҭак ҟасҵоит сара.
Белов иажәабжь далганы дсыхәаԥшуеит. Дсыхәаԥшуеит скылкааны, харарак сыдушәа. Бзиа избаӡагәышьом абас еиԥш иҟоу алаԥшқәа. Аха ҿысҭӡом. Гәаныла схәыцуеит. «Уара ауаҩымра ҟауҵеит, ухы урқьиарц уҭахуп, иҟалап шьҭа ихьшәацәахазар».
Ҩаԥхьа дсыхәаԥшуеит. Абри сара иасҳәо аума аҵанакуашәа, зегьы убри иахьԥшушәа.
– Уара аиакәым ҟауҵеит. Исыздыруам сара иуасҳәаша, сызлауцхрааша исыздыруам сара исымчу.
– Исаҳәа, исаҳәа, сышԥалагари ашәҟәы аҩра, – дӷьаҵәы-ӷьаҵәуа дсыдхалт.
– Илзҩы иҟауҵаз ушахьхәыз...
Абар сааҭк ҵуеит ҳаидтәалоуижьҭеи, ҳшәаԥырҳаԥуа ацәаҳәақәа, аҳәоуқәа ирзыԥшу ақьаад бгьыц ҟәаш ҳҩыгақәа ҳзақәымкуа.
Ҳтәоуп, ҳхәыцуеит. «Исыздыруам, исыздыруам иасҳәара. Иарбан сыԥсы зысҿеиҵо». Ихала дааныжьны, адәахьы сындәылҟьоит. Уф гәышьа ҳәа, инылбааздоит ацәҳәыра аҳауа цқьа.
...Адәыӷба шыҭагәҭасыц иҭагәҭасуеит, мҩа бааԥсык, уардын мҩак ианушәа. Ицәоугьы ицәамгьы ирыҵақь ахы ақәыршәны ицоит. Ани аӡӷабҵәрышкәа ахықәахьы дааскьеит. Сара ахәыцрақәа срыланаҵы дааҳәызар акәхарын, уажәы лҿы са сышҟа ихан. Иаҳа сгәысҽанысҵоит. Иҟамло ҳәа егьыҟам. Макьаназ ссолдаҭуп, асолдаҭ форма сышәнаҵы. Асолдаҭ еснагь дыхиазароуп.
Ҵаҟатәи атәарҭаҿы итәаз ахаҵа далашыҩкӡаны аԥҳәызба акы лаҳәара даҿын. Ларгьы зны-зынла даалҟьаны, ахаҵа ииҳәаз дарччоу, ма ус аччара аҭахны илыԥхьаӡоу сыздыруам – аҟыр-ҟырҳәа лыбжьы ныхҵаны дыччахуан. Урҭ аныччоз адәыӷба иаҳагьы иҭагәаҭасуашәа збо салагеит. Ассир, аџьашьахәы! Сара иаҳагьы сгәысҽанны, аԥҳәызба ҵәрышкәа сылаԥш лхын. Лара ҩаԥхьа лылацәа неиқәылыԥсеит. Лгәы раҳаҭуп. Минуҭқәак рышьҭахь ацәа дынҭанагалазар акәхап. Ԥшьаала аган лыҽнадылҵоит.
...Шьжьымҭан, ҳшазыԥшӡамыз, ҳшақәымгәыӷӡоз, ацәа алҵра ԥсрак ианеиԥшушьало аамҭазы, ушьеикәшара иарԥхаз уиарҭа минуҭқәак уҽылархара уанашьҭалоз, ԥхыӡла иугәыдуҳәҳәалоз аԥҳәызба лыблақәа знык иадамзаргьы рхыԥшылара уанаҳәоз аамҭазы, аӷьеҩҳәа
игоит акоманда – Тревога! Умгылан ухаҵазар. Аҽыԥ-сыԥҳәа аказарма аҵыхәанӡа алашара акуеит. Иуаҳауеит ажәжәа-жәжәаҳәа зҽеилазҳәо рышьҭыбжь. Аус злоу аамҭа аҽҭагӡароуп. Убри аамҭа аҽҭагӡара уахьазхәыцуа ауп изхароу уара уеилахарақәа, иҟауҵо уахьақәымшәо, абасеиԥшқәа раан иаҭахуп аҽыҟажара, угәы уаԥысны имцароуп.
Сиарҭа сҩылҟьеит. Аԥенџьыр икыдсыршәлоит ауарҳал еиқәаҵәа ду, мамзар «аӷа» илаԥш иҵашәар алшоит алашара. Смагәқәа сцәеилаганы, арма иатәу арӷьа ашьаҵара салагоит. Мап! Иццактәым! Ҩаԥхьа еиҭарҿыцны... Сҩызцәа рышьҭахьӡа снымхандаз ҳәа снаԥшы-ааԥшуеит. Шьоукы рҽеиларҳәахьеит, равтоматқәа шьҭырххьеит, рхаҿқәа ирхарҵахьеит апротивогазқәа. Уажәы аус злоу аамҭа аҽҭагӡароуп. Аӡәаӡәала адәахьы ҳдәылыҟьҟьоит, ацәаҳәа ҳақәгылоит. Аӷьеҩ-агьеҩҳәа игоит акомандақәа. Рыбжьы уаҳауеит аусура иаладыргаз атанкқәа. Зегьы аӡәаӡәала адҵақәа роуеит. Саргьы исоуеит адҵа: КПП аҷаԥшьаҩыс дсыԥсахырц. Уи иреиӷьӡоу танкныҟәцаҩын, убри аҟнытә, аҽазыҟаҵарақәа рахь дымцар ауамызт. Минуҭқәак рышьҭахь сҭыԥ ааныскылоит, снапаҵаҟа иҟоуп даҽа ҩыџьа асолдаҭцәа. Ацәҳәыраҿгьы, амшын аҿгьы аҳауа иаразнак аҽаԥсахуеит. Асоура иналагоит. Еимаҷыҩны адгьыли ажәҩани узеилмырго. Ԥштәык еицаахәаны... Аԥенџьыр садгыланы, адәеиужьра сықәыԥшуеит. Асы алеишьа џьасшьоит, сеигәырӷьоит. Анцәа иҟынтә абжьааԥны иқәсуа аԥша асуам. Иахьак аҽаӡеит, мамзар асы зегьы шьҭнаҳәон. Руаӡәк дқәыԥшуп. Ацәа дшакуа ҩашьом, уа уажәы иблақәа неиқәиԥсоит, арахь саргьы избар ҳәа дшәахуеит. Дамышьцылаҵт аррамаҵзура. Асы ауеит уамашәа, иџьашьахәха, иԥшӡаха. Исҭахгәышьоуп адәахьы сындәылҵны саахәмарыр, асԥалақәа сӡамҩа инадӡыҭыла ицар, схахәы иналаӡыҭыр... аха уи зиным. Сара апост сықәгылоуп. Абриоуп ихадоу. Егьырҭ зегьы сара сзы усҟак ҵакы рымаӡам, егьрыҵаркуам. Ихадароу – апост... сыжәҩахыр ихшьу автомат... аамҭала акәзаргьы...
Аԥенџьыр садгылоуп, сыԥшуеит. Иахьа амцхәгьы иҭынчроуп, избанзар, аӡәык-ҩыџьак ракәымзар зегьы аҽазыҟаҵарақәа рахь ицеит. Асы днылызбаауеит аӡәы.
Харан. Сгәысҽанысҵоит. Уи акәаԥ еиқәаҵәа иаҳа-иаҳа иааскьоит, аха цқьа исзеилыргом. Уи акәаԥ еиқәаҵәа шааиуаз ауаҩ ԥшра аанахәеит. Исаҳауеит амардуан дахьхало ашьапышьҭыбжьқәа. Ашә дасуеит. Иаатуеит.
– Сара Белов дысҭахын, – лҳәеит ӡӷаб ԥшӡакы, ахьҭа дшакуаз мҩашьо, лхы-лҿы ҟаԥшьшьӡа.
– Белов иахьа аҽазыҟаҵарақәа рахь дыҟоуп.
– Ианбахынҳәри?
– Иҟалап хәлаанӡа ихынҳәыргьы.
– Еилкаауп, – лҳәоит лара, иласҳәаз лгәы ишамыхәаз аҟара сгәы аазырҩаны.
– Еиҭаҳәатәык шәымазар, сара иасҳәап...
– Мап, еиҭаҳәатә сымаӡам, аҵарахьы сцон, иаасымҩатәны сымҩахыҵит, издыруан араҟа аррамаҵзура шихигоз Белов, абри ауп, уаҳа акгьы. Сара сизыԥшуеит даанӡа.
Адәахьы дындәылҵуеит. Днеины асы дныцәгылоит. Асы ауеит. Ахкәарагьы агәы иҭаӡам. Лыжәҩахырқәа, лгәышԥы ирықәнауеит, ирықәнаҳәоит асы шкәакәа. Лшьапқәа ахьҭа иакуазар акәхап, днеиааиуеит.
«Мап, уи арахь даагатәуп» – сҳәоит гәаныла. Аԥенџьыр снадҵны ашәа аасыртуеит. Сыбжьы лықәсыргоит арахь дааиразы.
– Издыруеит ишзиным, гәыбӷан шәырҭар? – лҳәоит лара.
Сара агәра лсыргоит уи азыҳәан аӡәгьы гәыбӷан шҳаимҭо.
Ларгьы сҳәатәы хаҵаны лҿаалхоит, днеины асқам днықәтәоит. Сҩызцәа иаҳагьы илахҿыххоит, ацәа рхыԥсаауеит. Дтәоуп лара ҿымҭӡо, лнапқәа лкалҭ илаҵаны.
– Белови шәареи шәеибадыруеижьҭеи акрааҵуама? – сҳәеит сара, зынӡаск анҭынчраха.
– Ааи. Ҳхәыҷаахыс.
Сызҵаарақәа зегьы ажәак-ҩажәак рыла рҭак ҟалҵоит. Лгәы лмырҿыӷьырц иҳамаз журналқәак налсыркуеит. Аҭӡамц иадкнаҳалоу асааҭ ду дахәаԥшуеит. Шаҟа ыҟоу еилылкаауеит.
– Сцәыхәлар ҟалап, – лҳәоит лара. Дҩагылоит. Ларҭмаҟ аартны ҳарҭ зегьы ҵәак-ҵәак наҳлыркуеит.
– Арҭ Белов дхынҳәыр ишәҭ, – атумбочка ахы инықәылҵоит аҵәа ҟаԥшьқәа. Ашә ныдҵаны дындәылҵуеит.
Ашьшьыҳәа дналаӡуеит ацәҳәыра. Сылаԥш дыҵшәоит. Атумбочка ахы иқәуп иуаркалеиуа аҵәа ҟаԥшьқәа. Урҭ рыхәаԥшра уҭахӡамзаргьы улаԥш ааныркылон, ирыдырхалон.
Хымԥада, ари Света лоуп. Ишсылшоз, ишсымчыз сыбжьы ҭганы Белов ҳәа ацәҳәыра снахәлаҟаауеит.
Сыбжьы заҳауадаз, адәы сакара инахәлабга ицоит. Сҩызцәа шанханы исыхәаԥшуан.
...Адәыӷба шьҭа иҭагәҭасӡом. Исҭахуп аполка сналбааны саалеиҩеир. Акрыфарагьы цәгьа исымбо сыҟоуп, аха сԥара хәыҷқәа нҵәахьеит, сџьыба амҵ ҭаԥсуеит. Аӡәы узлаиҳәарызеи акрысҿаҵа ҳәа. Уиҳәаргьы усҟак иабаԥхашьароу, аха... иаахҵәаны ус еиԥш ҟазҵаша аӡә сакәым сара. Сҿаԥхьа зҵаарас иқәгылаз џьара какалк ахьыскышаз акәын. Уаҳа даҽакы сазхәыцуамызт.
– Сан, абри асолдаҭ амла дакуазар?.. – лҳәеит ӡӷаб хәыҷык. Уи лани лареи ҵаҟатәи аҭыԥқәа рҿы итәан.
– Аиаша бҳәеит, сыԥҳа, – али-ԥси рыбжьара сумка еиқәаҵәак лнапы нҭалыршьшьын, ҭубар хҵәахаки ча ҽыҭки ааслыркит.
– Иҭабуп, – сҳәеит сара, уи афатә сзыркыз лакәымкәа, лыԥҳа хәыҷы схы налықәкны. Ларгьы, лан афатә ахьсылҭаз деигәырӷьаҵәа, лылаԥш сыхмыршәо сыцламҳәақәа ахьылеиҩеиуаз дрыхәаԥшуан, лыбла ԥшӡақәа ҭраа.
Адәыӷба џьара ҭыԥқәак рҟны инамцхәынгьы, акраамҭа иаагылон, аԥсы ашьон. Хыхьтәи аполка иқәиаз аӡӷаб ҵәрышкәагьы маҷӡак акәзаргьы дысхашҭхьан, аха уи ара дшыҟаз, хыхь дшықәиаз усгьы исныруан, сылаԥш лхын.
Ахьышәҭҳәа, хыхьтәи аполка аҟынтәи, икакәкәа иҿшәаны инҭалаз аҵәа ҟалеиԥш даалбааԥеит уи. Хыма-ԥсыма аҽеибыҭара далагеит, лымаҭәақәа зҭаз ачамаданқәа ҩаԥхьа лылаԥш нархылгеит. Зегьы рҭыԥ аҟны ишыҟаз анеилылкаа акәхап, лҽаалырҭынчит, нас лчамаданқәа рҳәазо аҭыҵырҭахь лҿыналхеит.
Сара руак аашьҭысхын, сналышьҭалеит.
– Узакә солдаҭузеи уара, усыцрыӡаарауазеи! Иахантәарак улаԥш аасыхмыршәо исхын, маҷк уԥхашьа.
Сшазыԥшымыз, сшақәымгәыӷӡоз, агьеҩҳәа рҿаалырхеит лажәақәа.
Баҩ-баҩы сеиҿышәшәо, ачамадан ахы сшықәтәаз, адәыӷба шааҭгылазгьы сымбаӡеит.
Сара уамашәаҵәҟьа исҭаххеит ак ласҳәарц. Адәыӷба дҭыҵны ауаа рыжәпара даналазгьы исыздыруамызт уи иласҳәарц исҭахыз, иага зундазгьы исгәаламшәеит. Иҟалап, сара уи акы ласҳәарц сҭахымызҭгьы, аха абас иаалырҟьаны дахьҭыҵыз саршанханы ак ласҳәарц сҭахызшәа сгәы иснаҭазар?..
Нас ацәҳәырақәа срызхәыцуан. Минуҭк ашьҭахь иаасхәахьаз амаҭәақәа сышәҵаны стәан. Аӡәгьы игәы иаанагомызт сара сышсолдаҭыз, исхашҭхьан сџьыба акапеи кылҵәа шҭаршәымызгьы. Адәыӷба аҭагәҭасра иаҟәыҵхьан.
– Анкьа уажәеиԥш акәымызт, агыгшәыг рацәаны иаман абна. Аԥхасҭагьы ӷәӷәаны иҳарҭон. Хәылбыҽха игәарымлаз арахә иӡызшәа ԥхьаӡа: адырҩаҽны, рыхәдақәа ԥыжәжәаны ҳнархагылон…
Абду акырынтә ииҳәахьаз ажәабжь иахьагьы ԥасеиԥш ихациркит, ҿыцны иалеигалаз ажәак-ҩажәак ракәымзар. Убас, мышқәак раԥхьа алагамҭа маҷк аҽакын: «Ажәытәан уажәеиԥш акәымкәан, абна агыгшәыг аман. Даара аԥхасҭа ҳарҭон, игәарымлакәа уахынла абна илахаз иӡыз иаҩызан: аншалак ифаны иаабон».
Абду ибжьгьы аҽаԥсахызшәа иҟан. Аҽнынтәарак тәамҩахә ахьимамыз акәхап – ааԥсарак аҵан…
Абарҭқәа зегьы – иабду иажәақәеи ибжьи, рацәак акәымзаргьы, рҽахьырыԥсахыз – аҷкәын хәыҷы изыҳәан иаҵанакуаз рацәан. Избанзар, еснагь агәыӷра ирҭон, абарҭ аԥсахрақәа абас маҷ-маҷ еицыланы иабду иажәабжь аҵыхәтәа – ақәыџьма шишьуа – шаԥырырхуа. Иусымызт уи шыҟалоз. Ма ишәақь еибагарым, ма ихымҭа кашәап, ма ахаҭа дахьахаҩоз аҭыԥахь инеирым – ишакәхалакгьы, ақәыџьма шизымшьыз ала инирҵәон иажәа.
Убри аҵыхәала аҷкәын иабду имҩахҟьарақәа азгәеиҭон, иааҭгылашьа, ихы рҵысышьа, дызқәымч, дызқәыӷәӷәаны ииҳәаз ажәақәа – зегь ҳасаб рзиуан, зегь илаԥш иҵакын. Игәы убасшәа инарбон, дара шынеибакәу ақәыџьма аиқәырхара, илаԥшықәызҵаз ахызаҵә ацәыхьчара иашьҭоушәа, уи иацхраауашәа. Иабду ихаҭагьы уахь ирхозшәа ибон иажәа; уи анҵәамҭахь аҽархьанҭон, мышкызны иҟалаз иҽацәигар шиҭахыз, аха ишилымшоз мҩашьо. Ажәақәа драбашьуан иабду – ус игәы инаҭон
аҷкәын, – аха имч мырхакәа, рӡыблара далак аҵыхәтәантәи «исшьит» ахь дкылыргон.
Аха, издыруада, уаха уи алшар, ажәақәа зхьыԥшу, уажәраанӡа высшьа змамыз «исшьит» амԥан иқәнамгалар, ма иаҩнагар.
– Уи ашықәсан даара ӡынра цәгьан, шьамхахьы иауз асы хымз наҟьак иқәҵуамызт, аҵаа анас, еиқәшәы адгьыл иқәжьын. Ахьҭа бааԥс, ҳабнақәа ирымаз анаҩс, аԥсҭантә илбаанацеит агыгшәыг, ԥсцаха ҳарҭом, аҽнышьыбжьон алашәага еицрыхәхәа ҳааҵрақәа ирывоуп, ҳаԥсаса, ҳшьамаҟа нхом. Ҳгәы анкыдгыла инҳарҵәарц ҳаӡбеит. Нырҵәашьас иҟазгьы уи акәын: абнара азганк ашәарыцацәа ԥыҭҩык рҽырмазеины итәон, егьирахь ала ауаа абна илалон, рыбжьқәа цәгьаха, аӷьӷьа-агәгәа рыхга. Ишәаҟьаз агыгшәыг ирзыԥшны итәаз рахь рҽарҭон, уи акәхон раџьалгьы …
Абду аҽҳәа дынхәыҵхан, анду лахь илымҳа нкыдҵаны дааӡырҩит. Аҿаԥара ахьынтә лышьҭыбжь гомызт, уахь ҭынчран. Уахак акҿыҩра дыкҿан лара: асаан, аҵәца, амҳаҵә… Зыӡәӡәара даҿыз ачысмаҭәа реинҟьабжь ааскьанӡа игон, уажә еиқәтәашәа иҟан. Илыӡәӡәан, шьҭа рырбара даҿызар акәхап, ааигәахәт иара.
Аҿаԥара аӡә дшыҩноу аҟара удырыртә, шьҭыбжьқәак илымҳа ианеилнарга, ҩаԥхьа иажәабжь дналагеит:
– Сара схы здыруа саныҟала инаркны ашәарыцара сазгаган, сыԥсы алан. Еимҟьарак шаазбалак, сшәақь аашьҭыхны сныҵыҵуан, иагьсықәҿион, Ажәеиԥшьаа шамаха напҭацәы сырмышьҭыцызт. Абас сышнеиуаз сгәарҭан, ашәарыцаҩ бзиа сыхьӡхеит…
Уи даалаган ишәақь, ихы-ихәшә – зегь рыла иҽирмазеит. Зеиуахк гыгшәыг ихымҭа иланамышьҭыцыз ыҟамызт, аха ақәыџьма макьана иқәашьымхацызт, дахьқәыԥшыз аҟынтә уи иара итәала даара игәнигон. Абыржәы ианизымшь, ласы ицәыригои!..
Ишаашаз ауаа абна илалеит. Ашәарыцара иаманшәалаз, ус шәақьк змаз, хысшьак здыруаз итәеит, амҩақәа кны, егьырҭ рыбжьқәа митәха, абна агәы ҭҟьо, агыгшәыг ррырҳара рҽазыркит.
Иара мҩахәасҭа наӡа-ааӡак зыҵсны инеиуаз аџь ду аимҿаԥарҭа иҽыбжьакны дыԥшын. Ажәҩан с-цырақәак
аҿышәшәон. Уи ашьҭахьгьы иауит асы, иагьыхьҭахеит, аха уи аҽны аҽынкылашәа иҟан. Аҵлақәа изаҵә-заҵәӡа, еицәтәымха еилагылан.
Ԥыҭраамҭак ԥштәыс иоуит. Гәыԥ-гәыԥла зыҽшаны абна илалахьаз аизцаҩцәа есааира иааскьон, аӡынтәи аҳауа хьшәашәа иҵарӡа иалыҩхьан ахысыбжьқәа, аха иара имԥан гыгшәыг зхылаҳәоу – бгоума, аҽакоума – ахабар ыҟамызт. Жьақәак ӡыӡо, илԥа-ылԥо афасара инылашәкәеит, бгахәыҷыкгьы ихьаԥш-кәаԥшуа, нас ахы шьҭацаланы ифҩышәо мҩахәасҭала иниасит...
Иахьазгьы исықәымҿиозаап ааигәахәуан еиԥш, ибеит… ақәыџьма!
Дзықәтәаз аџь иамариашаны, амҩахәасҭа ианыршәланы иаауан уи. Заманак акәын, ԥагьак. Аӡын бааԥс, амлакра иааҭәоумшьартә ианыԥшхьан, иагын, аха зегь дара роуп, уажәтәи амчымхара иалыԥшуан гәашьамхла ишкамҳаз, гәеиҵахарак шазымдыруа.
Ихымҭа деигәыӷыртә ианизааигәаха, атрышә дасит. Ақәыџьма џыхӡа иаагылт, инаԥш-ааԥшит.
Дхысит.
Ақәыџьма шьҭҟьаны иахьынкаҳаз, уаҳагьы изымгылеит.
– Ахыҵәҟьа иҭасыртәеит…
«Адырдха еиԥш иаагьежьы-гьежьын, уаҵәҟа инкаҳа-ит», – абас иҳәеит аҵыхәтәантәи иеиҭаҳәараан. Уи адагьы, аџь дықәтәаны дыԥшуанаҵы, «аԥсҭҳәақәа неилыҵ-ааилыҵын, рыбжьара амра нцәыҵыҷҷеит». Аха зегь раасҭа иџьоушьаша, ԥасатәи иажәабжь абжеиҳараӡак амхын: «Хышықәсан, абар, уи ақәыџьма ҳқыҭа еимнаҵәозижьҭеи. Хар змамкәан иҟаз ашәарыцаҩцәа аӡәырҩы акыр рҽыршәеит, аха егьрылымшеит, абжьааԥны мыц зымҳәоз рхымҭа абри ақәыџьмаҿы ибыруан. Избахьаз зегьы еицҿакны иџьаршьон аԥшра-асахьа, агылара. «Иԥшӡоуп, идууп!» – уаҳа ирҳәара рҿашәомызт, абарҭ ҩажәак аздырхон изыргачамкыз агыгшәыг атәы ианалацәажәоз…
Ахымҩаԥгашьагьы аҭеиҭыԥш иацнанаго иҟан: агәаӷьра иамаз мбатәын, уахынлаз, ҽынлаз аԥшәма ибла ишабоз ирахә мҵанарсуан. Иаргьы иаҳауаз рацәак агәра изымго такәаамҭа дааиуан, аха рыцәкамбашь ду ахәда ԥжәаны ианканажь нахыс, рыбна уажәраанӡа иамбацыз гыгшәыг цәгьаӡак шыланагалаз аргамахеит иара изыҳәан.
Уахык ҵхагәаны бжьыцәгьак дарҿыхеит. Зылашьцара замхацәгьахаз аҵх хәаазҭгьы, абри ақәыџьма еиԥш акәхарын ишыхәаауаз. Ицәа ҟьаланы ииарҭа дахьылаиаз, адунеи аҿы хьаас, гәырҩас иҟоу зегьы еизганы иҭнарҟьозшәа иаҳауан.
Адырҩаҽны ақыҭан еимырҟьо ирымаз иахатәи ақәыџьма абжьы акәын. Изаҳаз зегьы рцәа иҭанарӡыӡеит.
Ишьара дықәнарҟьеит иаргьы. Ишааигәалашәалак аԥхӡы хьшәашәа наилнаҳәон, игәы аҭра иҭамгыло аисра иалагон. Блала ибаанӡагьы, асахьа гәаныла иҭиххьан: блахкыгак, еиҭаҳәатәык, лакҭацәгьак, ҿаасҭак, митәык…
Абас иԥсҭазаара иазбжахаз агыгшәыг хықәкыла ишьырц дашьҭалеит. Уи ақәыџьмеи иареи дунеик изықәеибарӡо иҟамшәа ибон, ма иара дыҟамзар акәын, ма – ақәыџьма…»
Нас амаҵурҭа иҩдәылҵын, рышьҭаларҭа ахьыҟаз акәасқьахь рҿынархеит.
– Иҟам-иным зегь иаҳәо, аԥшқа игәы ҭуҟьеит, игәнаҳа узымгааит!.. – днаӷьит анду.
Амаҵурҭаҿы алашара андырцәа, иаразнак аҵхлашә аарыкәшеит, хыхьи ҵаҟеи еиларҩашьо. Азныказы иамышьҭрашәа ибеит аҷкәын – убасҟак, унацәа узаламҵо, ижәпан. Аха иабду уи хьаас имкыкәа иҿанынеиха, аҵх хьаҵит, амҩа рнаҭеит, даргьы алашьцара рҽагәылахало инеиуан уажәы. Аҷкәын аҵх иалганы инаргоз рышьҭақәа лашаӡа инхозар здыруада ааигәахәын, дхьаԥшит. Аха рышьҭахь аҵх иаразнак еимаҳауан, зегь ырӡуа.
Знапы икыз иабду днаиҵаԥшит аҷкәын. Хараӡа хыхь џьара ӡыркәиҵас еилацәҟәуаз аеҵәақәа дрылаӡуан уи, дхаран. Убри аамҭазы абду инап џьаџьа маҷ-маҷ аҽеиҭакра иаҿын: ахәыԥшқа ақәлон, анапхыцқәа еизҳауан, иҵархон… Аха аҷкәын имаршәа баны, иеиҷаҳаны, гәыблыла акәын инапы шааннакылоз.
Аҷкәын ҩаԥхьа иабду днаиҵаԥшит. Аеҵәақәа рылашара рыҵарӡ, икәицха ицырцыруан ақәыџьма аблақәа – иабду иблақәа.
Аҷкәын иабду иҽынаидирӷәӷәалеит...
Баџьга ҽнак иԥацәа даарыԥхьан, ус реиҳәеит: «Сышьхәа аншәеиасырхалак, сабацәа рыбаҩқәа змадоу ахәахьы сықәшәымгалан, хазы, уаҩы иахьиҿырхасырҭам џьара анышә сашәҭа».
Аԥсреи аҳәсеи рыӡбахә шамаха зҟынтә ирмаҳацыз раб ас данцәажәа, иԥацәа аҩыџьагьы ааиҵанарӷәӷәеит. Уи акәхап изыхҟьазгьы ашьҭахьтәи рыгәхашҭра: аиҳабы «сцәыҵашәыжь» иҳәазшәа иаҳаит, аиҵбы – «сцәыҵашәкәаҳа» иҳәазшәа.
Абри аҿы ишеиқәымшәазгьы, урҭ имҩашьо ирдырит, раб дхьааха уаҩԥсык игәы дыҵамлакәа, анышәаӡа наиқәыжьны инеихыҵыр шиҭаххаз.
Аиҳабы, Арчил, ҷышәрак иҵан, ақалақь дабон. Дабон мчыбжьык ахь хәымш, мчыбжьык ахь хәымш дыбжьарӡын, атәымуаа ирыцихигон иԥсҭазаара. Афымш рыҽны иҭаацәа дырзаауан, чабабак, шьақарк, хаа-мыхаак иҩыҵракны. Сабшак, мҽышак бжьеимыжьыцызт; аха иаби иашьеи уи иаара еснагь ргәы иҭамыз, рхы иҭамыз хҭыск ирзаҩызан. Иззыԥшым итәы. Ихҩежьхааз зҿара аилышәшәара иалагахьаз раҳәшьа Нара заҵәык лакәын, ахәыҷ иеиԥш, иеигәырӷьоз, згәыбылра ҩымш аҩны дыҟанаҵы ицрымшәо ицыз, ихылаԥшуаз.
Ицашьагьы убасҵәҟьа иҟан – имҳәа-мырза, амра иацҭашәаз агага еиԥш, цқьа ишьцылаха дамраӡакәа.
Арчил игәы азцеит раб ус баша ишимҳәаз, акы дышӡааԥшыло, цәалашәарак иоуны дшыҟоу. Ани абжьы иаҳазар? Иааигәахаз иаџьал дахьырԥшуа, идыдраха илымҳақәа ҭнарҭәаазар? Ишакәхалакгьы, Арчил шьҭа есымчыбжьы аатәыс иоуӡом, шьҭа... «Схы сақәиҭуп».
Ардашьыл, аиҵбы, раб ишықәс ашьҭахь хатәҩызак даалыхар шыцәгьамыз дазхәыцит. Ицәгьам акәым, иаамҭоуп. Иҵәҩаншьап аимырсӡакәа дымҩасрыма, нас, илаԥсрыма, нас, ус баша, макьана аӡәгьы лыӷра иҭамҵәыӷьац, уахи-ҽни дызмыртәо-дызмыргыло ижәла-игәаӷь.
Сасариа илхыҵуаз, ишаабац еиԥш, шықәсыла илшәомызт. «Абасҟаҩык саҩысххьеит, нан, рыԥсаҭа шкәакәахааит!» – даақәыԥсычҳауан уи лықәра ианазҵаалак, илаҩылххьоу «ԥсаҭа шкәакәаарагьы» рыӡбахә аацәырылгон. Ҳәарада, лара лхаан адунеиажә зшьап ашҵақәа ирыҵганы имҩасыз зегьы ртәыҵәҟа акәымкәан, лхаҭа лыбла иабаз, ма ихараны, ма иааигәаны илдыруаз, илзыҟаз, зынӡаск илзыҟамыз, аха акала лгәалашәараҿы инхаз.
Лықәра хҭакны ирыман усгьы, аҵарауаа аӡәырҩы лзаахьан, қьаадла иҭәыз рпартфелқәа ирыҵақь, Нарцәынтәи иааԥшуашәа рыбласаркьақәа ирылыԥшуа. Абасҟак ахьнылҵыз џьаршьон, рхы џьаршьартә! Ларгьы лхы ахылбаауан. Адунеи иалылфаахьоу лызхоуп, шьҭа дыԥхьакзар цәгьамызт, аха иааг!
Еиҳабы-еиҵбыла иус ԥкаауа, дзаманахәха дшааиуаз, игәы ақәыԥҵәозу, ма иааԥсара ихьӡозу, деилахәон Аԥсцәаҳа, ицәеиԥхьыттон инапынҵа. Убри аҵыхәалагьы акырынтә изықәнаго рцынхәрас, изықәнамго даарыхалон. Абри еиԥш иеилахәамҭа дақәшәазар лара? Мамзаргьы, дажәны иблақәа дрымбоу лара?
Уигьы ихы иааҭашәо мацара ныҟәиго доуҟаху, дмаҵуҩуп, амаҵуҩцәа зегь реиԥш, зны-зынла ихатәы бжьеигалар цәгьа ишимбогьы. Иаҳхылаԥшхәу имеида имамкәа шьаҿак изыҟаҵом. Ус анакәха, изынаскьаигеи Анцәаду Сасариа лаџьал? Лмыткәмаҳәара азыҳәан акәзар макьаназ Аарцәы дамаҭәахәны дзиԥхьаӡаз?
Ишакәхалакгьы, лыгәаӷьра изыцәгьан Аԥсцәаҳа, лымԥан дықәломызт.
Аамҭаказ дахьынаԥшлакгьы иара усгьы дзышьцылахьаз, илдыруаз лакҭак лымбо дықәхеит. Аха ишнеи-шнеиуаз ицәырҵуа иалагеит џьара лгәалашәара аҵауларахь иҵәахыз, шьҭарнахыс дрықәымшәарашәа, ицаз, ицаӡаз реиԥш илшьоз ахаҿқәа. Лара дызхааныз. Нарцәытәи рымҩа ныхны, ҩаԥхьа адгьыл иқәнагалазшәа. Рхы аахҵәаны ирхагылан – ԥшрала-сахьала адагьы, хымҩаԥгашьала, ҟазшьала, разҟыла. Шамаха, аԥхьатәиқәа рымҩасшьа рымҩасын – ҽазных «еиҭаҳәо» ирышьҭаланы иааиуаз. Иахьатәи аамҭа иақәшәо ахьӡқәа рхын ауп, егьирахь абар
дара рхаҭақәа – Ҭамбеираа, Бардӷәраа, Шьханыҟәараа, Чанҭараа…
Сасариа дрыздырамызт урҭ, дырхашҭхьан. Амала, зны-зынла, цәалашәарак рызҵысызшәа, рылаԥш Сасариа илыдхалацәон. Усҟан рыблақәа ирхын, ргәаҟәышра аҟынӡа изымнеиз, аха рцәа иалаз дыррак. «Абри џьара даабахьеит. Иаба? Ианба?» Аха, лареи дареи ахаҳә еиԥш ирыбжьашәыз агәхашҭра цҟьаны, дыззыԥшыз ажәақәа рқьышә иқәыххаанӡа, имҵарсны ԥшаӷьык ирцәагон, даргьы егьрзымҳәо инкацәаз рылаԥшқәа налҟәыргон.
Уаанӡагьы адгьыл ишықәнагалахьаз дара рзыҳәан имаӡан, даҽа шәынтә, зқьынтә иԥсны игыларгьы, урҭ Сасариа дыргәалашәараны иҟаӡамызт.
Нарцәыҟа ицаз рахьынтә зегьыҵәҟьа хынҳәуамызт, ԥыҭҩак уаҳа рхабар лымбеит Сасариа, инызкылаз ма иахьагаз уара идыр. Лара илызгәакьаз налаҵаны. Рлакҭа лгәалазыршәо лакҭак аҭаԥшыха лмоуит. Убригьы маӡак илзаҩызан. Лашьцәа, лаҳәшьцәа, лан, лаб, ланду, лабду – ирацәаҩын зышьхәа леиазырхахьаз, аха урҭ рсахьа зхылкааша аӡәгьы лылаԥш дыҵамшәеит, рыбжьы еиԥшыз бжьык ллымҳа иҭамсит.
Згәыбылра укхьоу, узышьцылахьоу ахаҿқәа умбо, абжьқәа умаҳауа ибжьахәаша ианца – чарҳәарак иузаҩызахоит. Ачарҳәара адагьы, илцәырӡеит ауаҩы знык мацара ианашьоу аамҭа ссир: лҿара. Здунеи зыԥсахыз дара, ларгьы дрыԥсахит: лқәыԥшра лымҵԥаа хәҭа-хәҭала адамра иҭаргало, иаалымпыҵдырӡааит. Ҵоуп, уи лқәыԥшра нагӡаны лцәа иалымԥсаацызт, уарла-шәарла аҽылнардырлоит, еиҳарак – ихьаа мацараха лгәы ианыҵало. Иаалырҟьаны ахыхь еиԥш илызцәырҵуан, ахыхь еиԥшгьы лыԥсы ҿнакаауан.
Амала, урҭ, лара лтәқәа, ԥхыӡла ианылҭаалоз ыҟан. Убриак лгәы абаауан.
Уахык убас еиԥш илбеит, қәацара змамкәа иҳашҳатәраха еилагылоу аџьар дрылоушәа. Игылоуп ҿымҭ, еихмырсыӷь Сасариа илзыԥшуа. Илдыруаз, дыздыруаз роуп дара, ларгьы аухантәарак, зыжәҩа ҭҟьаз иеиԥш, лхы ахьлырхаша дақәымшәо, днарылс-аарылсуа дрыбжьан. Жәак рыхәлашәом, рыҿқәа еихашәуп, аха ус рҳәошәа лаҳауеит:
«Ҳара ҳазгәалашәо инхаз бара аӡәк боуп, быҟанаҵ ҳаҟоуп, бгәаҵан ҳҵәахыз».
Шамаха ииасхьаз ракәын лыԥхыӡ иалаз. Аха иҟан убарҭ рҩызцәагьы, зхы лцәызҵәахуаз – аԥсра хыхьчагас иҟазҵаз. Аарцәыҟа заҵа ихьамԥшра, ҿааҳәыра рымамкәа ршьапы ахьалырхыз рызгәырӷьаран урҭ. Адгьыл ишаныҵра ианыҵыр рҭахын, уаҩԥсык игәалашәара рышькламҳәуа.
Еиҳараҩык цәала-жьыла инрыжьхьаз Аарцәы иазхьуан, ргәы арахь икыдын. «Мышктәи аԥсҭазаара!..» – рымшын урҭ. Нарцәы ианаалаз маҷҩын.
Аха даазқәылаз лыцәа ҭынчмызт Сасариа: аԥхыӡ лбомызт. Ԥхыӡбара усҟакгьы дашьҭамызт, аха иаалырҟьаны илбар измааноу лдыруан. Аха илбомызт, убри аҟынтәгьы акрааҵуан, ҳаԥсы даҳзырҽеигәышьа, Сасариа, ҳәа аӡәгьы лгәашә дыламгылеижьҭеи.
Ииашахом, Сасариа ауаҩ иԥсра дазыԥшын, дагьеигәырӷьон ҳҳәар, избанзар, ауаҩ иԥсра Сасариа лылахь еиқәнаҵон. Лылахь еиҳагьы еиқәнаҵон, иԥсыз «идунеи иԥсахит» ацынхәрас, «дыԥсгәышьеит» ҳәа, машәыршақә иламхаҳәар ма дазхәыцыр. Данылҵәыуоз лмыткәма иаламшәар залшомызт уи ажәа, аха усҟан иԥхьазырҟәҟәоз жәақәакгьы нацылҵон. Ахала ианҳәаз акәын амч анамаз, иззымдыруаз дарҩашьар аналшоз.
Мап, ауаҩ иԥс... саҭамыз – идунеиԥсахра Сасариа лылахь еиқәнамҵозар еиҵнахуамызт. Аха Аԥсцәаҳагьы иус гәыгәҭаижьыр иашам, ишахәҭоу инаигӡалароуп. «Аԥсра иаҟәыҵыма, мшәан? – лхы дазҵаауан Сасариа, абас ԥхыӡ лымбо данықәхалак. – Иагьа гәаҟра, иагьа џьамыӷәа цәгьа ихигозаргьы ауаҩы, иаԥхьаҟа агәырӷьа лаша, агәырӷьа наӡа изыԥшуп – аԥсра». Убри адагьы игәалҭахьан: ауаҩы иԥсҭазаашьа иԥсышьоуп. Избанзар, иԥсымҭазы дыҟанаҵы ииҵәахуаз зегьы цәырҵуеит, дзакәыҵәҟьаз ааԥшуеит, иаргамахоит. Уԥсымҭаз акгьы узӡаӡом. Имаӡам ауаҩԥсы уаҳа амаӡа: дыԥсит.
Ауаа иҿыцу, иҿыцӡоу иашьҭан усгьы, издыруада, аԥсра аасҭа еиӷьу ак рыԥшаазар? Ус дара мсааит! Инаршә анымхиалак ауп аԥсреи ауаҩшьреи еиҟареитәырц даналаго ауаҩы, Сасариа уи бзианы илдыруан, акымкәа-иҩбамкәа
аибашьрақәа дырхаанын. Аха иаазқәылаз еиқәтәашәа иҟоуп, адгьыл аҵыхәан џьара ицоз нибарҵәарак атәы умҳәозар. Ларгьы дазыԥшын, илахь еиқәышьшьы гәакьак, ҭынхак лгәашә даннылагыло.
Амитә угәаӷьит, Баџьга, амитә! Угәыла-узла, уҳабла, ақыҭа ахьынӡаҟоу излауқәымгәыӷуаз ала уныҟәеит, аҳәатәы руҭеит, аха зеиԥш ҳәатәы – агәра рзымго, иахырҳәааша рзымдыруа, рыхқәа неидкыланы еиҿахәыҭхәыҭуа иаанурхеит ԥыҭраамҭак.
Ҵоуп, уаҩык иҟаимҵац ҟаумҵеит. Уахык, уаџьал ааны аума, ус иугәаԥханы аума – убригьы макьаназ еилырганы ирамам – уԥсит, зегь шыԥсуа еиԥш. Аха урҭ «зегьы» уара – уҳәашьала, ушынагылаз аахыс уҽкынҵа узышьҭаз – урылаҩашьомызт, урылагәаны ахаангьы аӡәгьы уӡбахә имҳәацызт, ухаҭагьы, шьҭа изааӡари, еснагь хазшәа ухы убон, еснагь насҭхашәа угылан, ажәала уԥсы зыхҭнуҵоз гәырӡ-шашәаӡ урылаӡыр уҭахымызт. Аферым, шаҟа уҽанрааланы иныҟәугазеи уи асабрада уԥсы ҭанаҵы!
Аха «зегьы» ирԥеиԥшыз уаргьы уаҵанакит, иааит уи амш.
Аӡәы урыцҳаишьаз ма игәы уалсыз џьумшьан, Баџьга. Аԥхьа уԥсызшәа-егьизшәа алымҳаҭасқәа ироуз хаҵашьа рзамҭеит, аха анаҩсгьы, ҩашьара ақәымкәа удунеи шуԥсахыз – ҽа дунеик умыждаха уазкашәарц азыҳәан – агәра анырга, убасҟангьы рыцҳашьарак мҵысит урҭ ргәаҿы.
Уԥсымҭаз ани иҭуцаз ухәаабжь акәӡам уажә зыӡбахә ҳамоу. Аҳаблаҿы уи змаҳаз, зцәа иҭанамырӡыӡаз уаҩ дыҟаӡам. Инымҵәаӡоз аӡын ҵхы ашара такәы набжьаны игаз, уи зегьы рцәарҭа ԥхақәа ирылнарԥеит, ахәыҷқәа еибархьусууа еиланаҵеит, адуцәа харԥзаҵәы ашәырҵаахь идәылнацеит. Измааноу аӡәгьы издырамызт, аха ас ихәаауаз – дуаҩума, дгыгшәыгума – угәы дрыцҳанамшьар залшомызт.
Уара, Баџьга, акрааҵуан уцәа иалашәахьеижьҭеи ҽынла ишзыҟамлоз уаџьал, уахынла шакәхоз. Алашьцара уалагәаны, ауаа рыцәаԥсымҭа иақәыршәаны, ууасиаҭ зауҳәаша аӡәгьы умԥан дықәыршәымкәа! Иуҭахымызт
уи. Ушьа иалҵыз анҭ аҩыџьа ааԥхьаны ирауҳәеит узқәаҭыԥ ахьыҟарҵашаз. Уаҳа иумадаз. (Аӡӷаб лтәы хазуп, уи лан лцәа ахьылхукаауаз узыхгомызт, дхьаа мацараха дузкашәаз еиԥш дубон.) «Изусҭцәада сыҩны иҩноу, ирусхәузеи?» – анугәахәлоз ыҟан. Иуцәымӷны акәмызт – егьаумҳәан, ушьа иалҵит – аха... Қәрала ишеиҩыргоз еиԥш, еиҩыргон ԥшрала-сахьала, ҟазшьала, уаҩышьала. Зегь рыла еишьцәоуп узрызҳәомызт. Аха иҟазар акәымзи аԥшрагьы, аҟазшьагьы, агәырҵҟәылгьы иреиҳау акы: ашьа! Имбаауа, имԥсуа ашьажә! Аха уигьы мыцусхәуп…
«Сышьхәа аншәеиасырхалак...» Абас уалагеит, Баџьга. Уԥацәа ҿымҭ иԥшын. (Аӡӷаб, зегь раасҭагьы узҭахыз, зегь раасҭагьы иуҭахыз, дааумԥхьеит – илыхәҭамызт.) «Саныԥслак» ацынхәрас. Ас ихтны ацәажәара, ари аҩыза рылажьра ргәы ҭнаҟьар ҳәа уахьшәоз акәӡам. Ухаҭагьы иуцәыуадаҩын уи абла аҭаԥшра. Хырԥашьа змам акәны иаакылсаанӡа, еимгеимцарак иадамзаргьы ҳгәы ҳажьжьалап еиҭарсу хьӡыла.
«Сышьхәа аншәеисырхалак...»
Ашьыжь ацәа уанаалҵ, раԥхьа ухшыҩ зызцаз, хәылбыҽханӡа узнеи-узымнеи ауп. Иқәсхьаз, ихәарҽхахьаз уцәеижь амра иацҭашәарашәа убеит. Иацҭамшәаргьы – акрызхыҵуаз уцәалашәара аус ауит – уаҵәынӡа иузнагом еибганы, аҵх уахәнатәуеит. Убла шааԥшуа, амш аԥсы шҭоу удунеи уԥсахыр еиӷьаушьон: Иара ихаҭа дубараны уҟамзаргьы, ма имаҵуҩы, Аԥсцәаҳа, унеиҿаԥшыр, иблақәа унарҭаԥшыр – гәыӷрак узцәырымҵрызи.
Аха уигьы усҟак хьаас иумаӡамызт, иугәыҵхоз, иуҭахыз – ани абжьы, иахьанӡа иуаҭәашьамхаз. Баџьга, уара ахаангьы ихауҵомызт, уабацәа руахҭа анааигәахалак бжьы ссирк раҳауашәа шәҭаацәараҿы иахӡыӡаауа иааргоз ажәабжь. Ухы удыруа уҟалахьан, уанду раԥхьаӡа акәны ианцәырылгаз уи атәы. Усҟан рацәак уазымхәыцит, аха шьҭа еилукаауеит аламала ишылымҳәаз. Мӡышәак уакәын, иакәымк ҟауҵеит. Лара лҟазшьала, умаршәа кны иӷәӷәацәамкәа дануаӷь, инацылҵеит: «Ас ухы мҩаԥуго уалагар, абжьы уаҳаӡом, иудыруаз». Даныхҭаук, иуалҳәеит, уабацәа рыԥсымҭаз бжьы ссирк шраҳауа.
Уабгьы уи абжьы иаҳауа далагеит, Баџьга, иччаԥшьгьы шиҿықәыз дымҩасит. Ихы цеит, ахәаша, иаанагеит
усҟан уара угәы. Аха уиашамызт уара. Уабацәа шьамхыла акәын ишажәуаз, хыла – мап. Ирхыргаз ашықәсқәа рыхьанҭараз ишамызт урҭ ршьамхы ҟадыџь, ираԥысны икәадахон, аха убригьы ус аламала иӡбамзар акәхарын, ана, зегьы ахьырыӡбо: абжьы раҳарц азы! Ушьапашьҭыбжь улымҳақәа аныҭнарҭәаауа, аџьар ршыкьыбжьы уалхәыдаамхартә еиԥш ушьамхы аныхиоу, уи абжьы уаҳартә изыҟалом, аҽаӡоит.
Аҳаҵла ашәшьыранӡа аарла рыҽнаргон, рлабашьа рҽанҵа, нас ахәлара ирымнахаанӡа уа ирхыргон. Амш аныцәгьаз акәасқьа ду абарҵахь иҩеиуан, итәан, иааигәахаз ахара рылаԥш адырхало; игәныргон ршьамхы абас иахьрыҵыԥсааз. Ани абжьы раҳаанӡа, уи рлымҳа ишааҭасыз, аччаԥшь рхы-рҿы инықәлон, илашаӡа. Нас, Нарцәыҟа рхы дырхаанӡа, ишырҿықәыз ирҿықәын, илашаӡа…
Анцәа уиҳәон, уиҳәон мацарагьы акәындаз – уиашьапкуан, аӡә иҳәара, иашьапкра аҟынӡа ахаангьы ухы шнаумгацызгьы. Аха уаазқәылаз Анцәа ԥаса аасҭа инамыцхәны дугәалашәо уалагеит. Ԥаса... Ԥаса зынӡаскгьы уизхәыцӡомызт, уажәа иалаҵаны иӡбахә уҳәалон, зегьы ишырҳәоз еиԥш, еиҳарак аҵәца анукыз: «Анцәа улыԥха ҳаҭ!.. Анцәа шәиныҳәааит!.. Анцәа дышәхылаԥшааит!..» Аха ухы уаназаанхалак духашҭуан, уи иаха умамызт. Уажәы уаазқәылаз уиҳәон: «Абжьы, сабацәа ираҳауаз абжьы! Уаҳа аказы суҳәом». Иҵуазеи уиҳәоижьҭеи – ани ушьамхы, анкьа ааԥсара ззымдыруаз, геи-шьхеи урҿызгоз, аарла аҳамҵанӡа унанагартә ада, уаҳа акы иаԥсамкәа иануҵаха инаркны. Уабацәагьы убас ианықәхалак акәымзи уи абжьы ссир раҳауа ианалагоз…
Аха Анцәа ихатә ҳасаб имазар акәхап, уажәақәа хырҩы рзимуит, иимырҳаит. Иубон ҵыхла ишыҟалоз уаџьал, ҽа мҩак шузыԥҵәамыз. Ианамуӡа уигьы уанышәеит, иулошзи уанымшәар. Узнымшәоз – ани абжьы ахьумаҳауаз акәын.
Аҵыхәтәанынӡа ихауҵомызт. Уажәы-уашьҭан, иухатәаз алашьцара наԥхьаҳәаны, ихааӡа, игәкаршәгаха улымҳа иҭасышт уи, уахьынӡаҟоу уҭырҭәааны, аӡәымзар-аӡәы иимбацыз уччаԥшьгьы ухы-уҿы инықәнаҵап, илашаӡа. (Издыруада, уи аччаԥшь нас, уанхаҳәхалак, ишуҿықәу иаанхаргьы, илашаӡа.)
Аха зегь башахеит.
Уи шьҭа ишумаҳауаз хьаҳәа-ԥаҳәара амамкәа ианудыр ауп уанхәааз, Баџьга. Ухәааит, аха ишԥа – ухьаа зегьы еизганы…
Уаҵәы ԥсыжраны, иахьа ллаԥина Тигра аҷыӷәҷыӷәбжьы амаҵурҭа ддәылнагеит Сасариа. «Ҿашәа умоуааит, уеилазгеи! Сыԥсымзар, абри хымԥада, алаԥшҵашәара амоуп», – даагәрымит лара. Аиашазы, лшьа артәон уи аԥина мӡышәа.
Мыткәмаҳәара џьа данцоз ма даныргоз, иҵыхәаршәшәо, ишлыцәнымхо абла хәыҷқәа ирхыхәхәала илымҵагылаз Тигра ус алҳәон: «Иахьа аҩны уҟаз, унахылаԥш-аахылаԥш, ахьшьқәа, абгахәыҷқәа ҳчычеит, убоит, аԥшәымас уаансыжьуеит!» Тигра ишҵыхәаршәшәоз иҵыхәаршәшәон, абла хәыҷқәагьы гәыбылрала ишҭәыц иҭәын. «Ма иахьак аҩны уҟаз, скәытқәа, сыкәҷарақәа шеимырҵәаз умбаӡои!» – Тигра ахшыҩ ҭалҵарц даҿын Сасариа, аха Тигра ахшыҩ ҭаломызт. «Аҵыхәа еиԥш ушԥасышьҭоу, абга ирфаша! Аҩны уаанха акәымзар, сыԥсцәа ирымаҿоуп, ухы еиҟәырԥа ишухасҵо!» Ллабҷашьгьы аалырмақаруан, имырӷәӷәацәакәа, иамыхьыртә, иахьа абжьааԥны аасҭа ллеишәа шыцәгьоу, ишыцәгьаӡоу агәаҵәа иалсыртә ахы инықәлыкшазшәагьы ааҟалҵон. Аха Тигра убас гәаҵәажәпак азҭан, акәытқәеи акәҷарақәеи ркәакәылах нҵәозаргьы, Сасариа иааныжьны дцар, аԥсы ахшәарашәа, игәыбзыӷуа илымҵақьақьон. Игәыҭҟьагаха иахагьежьуаз алабҷашьгьы алаԥш иҵнажьуамызт, ишынаҭрысыз еиԥш, иацҭрысны аган аҽанаҭарц, избанзар, изааӡари, аԥсы ҿнакаауа ианахьӡозгьы ҟалалон. Аха даҽакгьы гәанаҭахьан Тигра: иаазқәылаз Сасариа ллабҷашь анахьымӡоз еиҳан. Уи агәы архаҵан, иаҳа-иаҳа лҳәатәы иахыԥо иалагеит.
…Дахьынаԥшыз, лгәашә аӡә дылагылоуп. «Усҭыҳә, уиаҟара уӷәӷәазҭгьы иааигәа умнеиуаз. Абри аҩыза ала шәыргәында сымбац, сан илымаҿоуп… Нан, уааи, уааи, уи ицҳауа акакәӡам…»
Баџьга уажә дылбазма, Баџьга ихаҭаԥсаҭа лаԥхьа дгылан. Дгылан зарԥысымҭа ааигәа иахыҳәҳәаз ахаҵа.
Илақҭа иаб илақҭа еиԥш иџьбаран, тәамбаракгьы анубаалон. Баџьга ихаҭаԥсаҭа иакәын... азнык азыҳәан. Аха улаԥш идурхалар, иубон Баџьга итәы шилоугьы, уи хьазыршшоз иан лтәгьы шацлаз. Ишьа ӡҩоуп.
«Саб… уаҵәы... аԥсыжра», – жәақәак еидирҽаҽалеит Ардашьыл ииулакгьы. Арҭ хымш амитә ихигеит. Арчил иуамызт, аха иаргьы имуит. Ҳәаҭыхла еиҿагылан. Ауаҩы иԥсымҭаз ииҳәаз ажәа зегьы иреиҳауп, иара ус ианиҭахха, абаҳча аҵыхәаны даҳжып, иҳәеит: аҩны иазааигәоуп, атәымуаагьы ирҿырхасырҭам. Ана ахәаны рнышәынҭрақәа шыҟоу, рабацәа, урҭ рабацәа ахьамадоу! Уи ишааилгалак днықәланы дцоит, иара ара дынхоит, акгьы ианарыжьраны иҟаӡам. Дызкәыхшаша Нара дидгылеит. Арчилгьы игәы дасыр лҭахымызт, аха уаҳа ԥсыхәа шыҟам агәра илыргеит.
Иаб иҳәатәы ахаан дахымԥацызт, аха абыржәы дахыԥар акәын Ардашьыл. Иҭахын дахыԥар. Шьҭа иара итәгьы ак ҟалароуп, иаамҭоуп. Сасариа дзылзаазгьы, иаб ишизыҟаз, изырҳәақәоз идыруан, уи дхәыҷы аахыс изыхьанҭаран. Длырԥшӡоит мацара акәымызт, аха иахәҭоу лҳәон, ишыҟаҵәҟьоу, ҳабла иабои ҳабз иаҳәои раасҭа ииашоу. Иабгьы уи аҩыза иашак дышԥаҵанамкри.
Баџьга лаԥхьа дгылан, аха Баџьга иҿы иааҭшәазшәа иҟаз ибжьы анлаҳа, илдырит иҟалаз. Баџьга ишьа убасҟак иӷәӷәаз џьылшьон, ихылҵыз, урҭ ирхылҵыз, инеизакны быжь абиԥарак ирызхарашәа. Быжь абиԥарак аниаслак, Баџьга ицәаҩа аҵыхәтәантәи «Баџьга» инилаӡ ицоит. Аха быжь-абиԥарак ирыхьӡаша ашьа Баџьга имамзаа-рын – ихала иниххьан зегьы. Уажә уи иалшоз имариоу, имариаӡоу акәын – Баџьга исахьа аиқәырхара. Лаԥхьа игылаз ибжьы, Баџьга иҿы иҭшәазшәа ишлаҳазгьы, Баџьга ибжьы аҽеиԥшызтәыз бжьын. Сасариа уи лаҩшәо иоуҟахыз. Лгәы деижьазаап: Баџьга ишьа, аиаша уҭахызар – ишьацәгьа иҵегь алшарашәа баша илбон.
«Нан, сымнеикәа сышԥамнеиуеи... Баџьга рыцҳа дсымҵәыуакәа…»
…Ауаа реиԥш сышәжы иҳәазҭгьы, ухаҵкы сымцарызи. Сцәыҵашәкәаҳа, анышәгьы агәы ылшәымган, еиҟарашәтә,
ахаҳә шәмыргылан схаҿы, гәарала икәышәмыршан, аӡәы имбо еиқәысааит, иӡааит сызқәаҭыԥ… Ани иԥсыжә уамага анихыҵуаз уихагылазшәоуп ушцәажәо… Сихагыламызт, аха ауаа ирҳәоит. Изаҳаз ыҟазар акәхап… Изаҳарыдаз, иԥацәеи иԥҳазаҵәи рыда. Нас урҭ ракәхап изҳәаз. Урҭ идурҳәашт. Еиҳарак ани аиҵбшәа иҟоу, Ардашьыл. Нарагьы иаабац аҳәса дреиԥшым, лыбз лҿы иҭагылоит, ахаан амыцхә лҿыҵшәаны уаҩы имаҳацт. Ҵоуп, аха ас еиԥш аус ҵәахышьас иауҭои… Ардашьыл иашьа дихыԥаны дызҿу убоит усгьы. Изларҳәо ала, ахәгьы-аҿгьы дықәимыргылеит. Изаҳахьада, иани иаби, иашьцәеи ахьжу дымжыкәа, ӡибнаҟа џьара дцәыҵаҳажьуа! Ихаҭа иҭаххама? Уасиаҭны иажәа иалазма? Наныкьара! Зхы цахьоу аҭаҳмада иагьа иҳәашт… Арчилгьы иуамызт. Ҳаб адамра хыла даҳмырсып, иҳәахьа наҳагӡап, уи сабаԥуп иара изыҳәан, ишьҭахь инхо ҳзыҳәангьы гәырдагоуп. Аха изаҳауада! Нара дӷьаҵәыӷьаҵәуа дрыбжьагылан: иҵасым, иԥхашьароуп, ҳаб рыцҳа макьана цқьагьы дмыхьшәашәацт, шәара иакәымла деимашәкуеит. Аха изаҳауада… Аиеи, дижәагәеит: уара ҳқыҭа ушьапы алуххьеит, баша ухы аџьабаа аумырбан, уажәа ак аанаго иҟам. Диашами, ганкахьала… Акыр идырххеит. Нара лоуп акәымызар, рыхәдацәақәа ҵибакаауан. Ардашьыл иҩыза даныҵбыб, ҳаӷеимышхара, дузынкылома. Арчилгьы иаб диԥами, уор-хьи заҳауа иакәӡам. Аха Нара лыҽрыбжьажьны ахьымӡӷ дылмыргеит. Аишьцәа анапы еимырдо ҳаӷоу иаҳааит… Арахь еимаркуа раб иоуп. Раб иоуп, аха знык даныԥсы, дырҽеитәыми, уаҩҵас дымҩаԥгатәыми. Иара ихаҭагьы, џьанаҭ гыларҭас изоуша, иԥацәа имырманшәалеит. Сышьҭахь ҳәа дымхәыцӡози, ахәаша… Уи ахаангьы ихы мацара акәын дзызхәыцуаз. Џьанаҭ егьиҳәа баша иурԥшӡоит, иахьиҭыԥҵәҟьоу џьаҳаным ауп. Уи уаргьы иуздырам, саргьы. Анцәа иоуп издыруа. Иаадыруа абжа еиҭабжа азхоит, дышиашоу џьаҳаным днанагарц. Ани Анцәа ҳәа узҿу зынӡаск длашәымзар, иҭыԥ дықәиҵашт рацәак имгакәан, уажәнатә дықәимҵацзар. Анцәа ихатә ҳасаб имоуп, уареи сареи дҳазҵаауам. Анцәа иус акәым, абратәи аусқәа ҳзеилыргахуам. Уи аасҭа Баџьга иҭоурых ҳзеиҭашәҳәеи инагӡаны, знык шәаналагах. Изхысҳәаауа, имырманшәалеит. Ишаабац, иныҳәа-ныԥхьаны и-Нарцәымҩа дықәлазҭгьы, асҟак аимак ҟалозма. Аха акы дарҩашьеит, дзырҩашьаз уара идыр. Аҩысҭаа, уаҳа дарбану. Ауаҩы иԥсымҭаз диҭаауеит, джьаны џьаҳаным дигарц. Ирҳәоит, Анцәеи Аџьныши ивагыланы днаскьаргоит аԥсы. Анцәа иармарахь дгылоуп, Аџьныш – иарӷьарахь. Иузымҳәеит, Анцәа иарӷьарахь дгылоуп. Мап, иармарахь, игәы дазааигәаны. Нас дарӷьажәҩаны дизыҟалеит анаҳҳәо, Аџьныш дидкыланы аума ишаҳҳәо? Аха, ҽа ганкахьала, Аџьныш ҳгәы дазааигәаны ишԥаҟалои… Уи атәы сыздырам, исзымдыруа сҽалазгалом… Амала, иԥацәагьы аҵамхеит, аиныхра ҳәа иҟарҵаз убоит. Амшгьы роуит, ауаагьы. Урҭ еснагь иманшәалан, аха абри аҵыхәтәаны Баџьга деилазгаз ауп иџьоушьаша… Иумаҳаӡеи: Аҩысҭаа. Илымҳа дынҭахәыҭхәыҭын, иаҭәоумшьаша иирҳәеит, иҭаацәа хыла-гәыла еилеиҵеит. Зегь раасҭа сгәы иалоу Нара лоуп. Дыҩнажәит, акгьы лымбаӡакәа… Иахьанӡа аҩнаҭа аалгон. Ишԥаубеи хҩык аӷьатамахжәақәа рырмашьцара… Шьҭа шәынтә хаҵа дцахьазаарын, лаб иоуп акәымзар. Илышьҭаз аӡәгьы иӡбахә иаҳаны имуит, лара иҳәатәы дзахымԥеит. Уара абри шәызҿу иарбан ԥшоу ишәҿазгалаз, ҵаара ԥхашьарам? Ажәлар ирҳәоит, зегьы здыруа ажәлар. Зегьы здыруа ажәлар изырзымдыри Баџьга ихы зыхирҟьаз? Ирдыруеит, ишԥарзымдыруеи, аха ирҳәом. Изырымҳәои? Шьҭа иуҳәеит ҳәа акраанагоума, шьҭа Ҳазшаз дибоит, ҳабз алаҳҵарым. Ианалаҵатәыз иалашәымҵахит… Усҟан ҽа аамҭан, иахьеиԥш џьеи уцәажәарын, уц хыржәон. Усгьы, цәгьарас иҟаиҵахьази Баџьга, сабацәа ахьжу сшәымжын, ҽаџьара сцәыҵашәкәаҳа иҳәартә еиԥш? Уи атәы аиашаҵәҟьа аӡәгьы издырам. Уҳәан-сҳәануп еиҳарак. Зегь иҟарҵоз ҟаиҵон, уаҩ иимбац митәык импыҵҟьахьаны смаҳац. Ирҳәон, Баџьга председатлс даныҟаз, ииҭахымыз ԥыҭҩык ирӡызшәа. Аха агәра сызгом, игәаӷ змоу аӡәы игәареиҵеит. Сара ишыздыруа усоуп, даныҷкәыназ, азакәан ҿыц анаа, уи иаҿагылаз маӡала раԥыхразы аиҳабыра рхы дадырхәон, ԥыҭҩыкгьы иԥсы иаиҭахьан. Абыржәы иуҳәоит ада, аиҳабыра урҭ рҩызцәа рыдкыланы ирыман ҳәа смаҳацт. Иумаҳацт, аха ус иҟан. Иахьа уи зегь цәырҵит. Аргама индырҵәонеи, маӡала рнырҵәара заҭахызи. Аргама нас ауп ианалага, икылатәаны рышьрала
аплан рзынамыгӡошәа анырба. Уаанӡа Баџьга иҩызцәа рыла иаҿын. Аха џьаргьы иӡбахә аҳәаӡомеи. Ус акыҟазҭгьы, шьҭа шәынтә, зқьынтә иҳаҳахьазаарын. Уи ихаан шәҟәыла акгьы шьҭырхӡомызт. Аиҳабы днаԥхьаны иаиҳәеит, абри-абри иҭыԥ дықәҵатәуп ҳәа. Уи рыбжьара инхеит. Баџьга иакәзар, шьтәыс идырҵаз анышә дыҵазаргьы дыԥшааны иԥсы даиҭон. Исыздырам иахьынӡаиашоу, аха ирҳәо саҳахьеит. Хәыда-ԥсада иаиҭозу, рыхә ыҵихуазу? Уи иара уиазҵаа, ее дахьышьҭоу. Ус ушьҭалааит уаргьы дук имгакәан. Нас агаӡабызшәа зуҳәои! Баџьга амалаҳәа акәтыҵәҟьа ахәда хиҵәомызт, ауаҩ иакәым… Аргама рнырҵәара ианалага, Баџьга дмыцхәхазар акәхап, ԥшьаала иҩны днатәеит, анхара-анҵыра иҽазикит. Нас аибашьра ду ҵысит, иара усҟан председатлс дҟарҵахьан, уи деиқәнархеит. Ԥҳәыс дигеит… Иара иаасҭа ҩажәижәаба шықәса рыла еиҵбыз… Ахшара иоуит. Ҵоуп, Лиқор рыцҳа ианеибага ашьҭахь хәышықәсагьы дзымнеит, чмазарак аалызцәырҵын дшыӡӷабыз лдунеи лыԥсахит. Убриак ада, егьирахь Анцәа ишиҳәара дыҟан… Иахьанӡа. Нас мышкызны зегь ҳаԥсуеит… Аиаша шәҭахызар, абри иԥҳәысаагара аҵыхәалоуп ауҳәан-сҳәан зицрымҵуаз. Уи шԥа? Изгәалашәо аӡәык-ҩыџьак ара шәтәақәоуп. Лҭаацәа ируамызт. Дыԥшқан, иара ԥыҭк дықәсхьан. Аха уахьихәаԥшуаз иӷәӷәамҭа дҭагылоуп уҳәарын, ацәура замана атәыҩа аанкылан ашьапы иқәирҟьон, ажәра-афара дазгаган, цәгьароума, бзиароума атолбашьра иара икын, аӡәы дизмыргылацызт… Абас шықәсык аҟара еимдырххон. Аҵыхәтәаны лани лаби ақәшаҳаҭхеит – данырҟәамҵӡа ргәы ԥҵәазар акәхап. Ргәы ԥымҵәеит аха, аус рыбжьалахьан, лцәа лтәымкәа дыҟан, дирымҭар ада ԥсыхәа рымамкәа иҭаиргылеит. Аҽы ҳәа аҭоуӷан иман, ишәгәаламшәои, Арапка ахьӡын. Дақәтәаны ачаирҭақәа еимдо дрылан, иагхаз, имнеиз еиликаауан, нас ахамышҭыхә иақәиршәарц. Уи аҽны инаԥшны ирбон, Арапка Лиқор лчаирҭа аханы игылаз ахьаца ишадҿаҳәалаз хәлаанӡа. Дара рхабар џьаргьы иҟамызт. Убри ашьҭахь ауп ианеибага… Иахьала ишәызхоит. Уи аасҭа ҳнапқәа ӡык нарықәаҳҭәап, атәарахьы иҳаԥхьоит…
Аԥсыжра аҽны, Сасариа адәылҵха ламраӡакәа, ашҭанҭыҵ, амжәаҵла ашьапаҿы илзыԥшны итәахьан Тигра. Анкьа, иамуӡошәа анылбалак, – «Бзиоуп, нас иахьак уаала. Аха егьыраан, уҽушьуазаргьы, ушызымго удыруаз!» – лҳәозгьы, уажәы – «Рацәа усиааит, қьаафырманцыз!» ҳәа – даагәрымын, лҿыналхеит. Тиграгьы уи акәын иаҭахыз, иҵыхәаршәшәо иналышьҭалеит.
...Сасариа аԥсы иҵәыуара данцоз, ахаангьы дазхәыцуамызт илҳәашаз. Аԥсы иханы днатәеит, днеиҿаԥшит – уи лызхон, иҳәатәыз, ишҳәатәыз иаразнак илзаауан, азаара еиԥш. Уажәыгьы убас: аԥсра иармашьцаз, згәаӷ зыӷранаԥҽыз Баџьга днеиҿаԥшит, иҳәатәыз иаразнак илзааит.
…Абриаҟара ахамышҭыхә, ааӡаб дзырбахьаз Баџьга, хәыҷи-дуи, ажәлар еизаз рхы-ргәы далхны дырҵәыуон, дырҵәыуон ирызгәакьоу аӡә иеиԥш. Ргәы-рыԥсы далхны дырҵәыуон Баџьга рыцҳа, убрахь акрыҟазар иара изыҳәангьы иҟаларц Анцәа иҳәон, иҳәон џьанаҭ гыларҭас ииҭарц. Абжьааԥнытәи аԥсыжрақәа раан еиԥш иҵәыуомызт урҭ – ирцәыԥсхьоу рыцҳашьаны ма даргьы аԥсра шырԥеиԥшу ргәалашәаны. Урҭ Баџьга заҵәык иакәын уажәы хәыцырҭас ирымаз, Баџьга заҵәык иразҟы цәгьа акәын ахацәа ргәы ҭызшьаауаз, аҳәса – лабжышны рӡамҩақәа зырцәаакуаз.
Акәыба ашҭа агәҭаны астол ианықәдыргыла, аԥсы ихцәажәараны иҟаз аҭаҳмада днадгылан, илабашьа наирсит, ихылԥагьы уи инахаиршәит. Нас еиҵаӷәӷәа игылаз аџьар илаԥш нархигеит, иагьидырит ара рацәак аҳәара шаҭахым, ажәа мыцхәы ишыбжьнахуа, ишаркәадо уажәы еидызкылоз – рыцәгьа-мыцәгьа рылабжыш ианрымнаӡәӡәа, илашаӡа рхы-рҿы ақәлара иаҿыз. Жәақәак иҳәан, абырг ҟәыӷа днеины инапы Баџьга игәы инықәишьит (зегьы ирнырит, шаҟа диеиҷаҳаны, ижьы иирхьыр иҭахымкәа, шаҟа бзиа дбаны ихьшәашәахахьаз, ихаҳәхахьаз Баџьга ишԥы иқәишьыз абырг инапы), нас илахь днагәӡит (зегьы ирнырит, шаҟа ирԥшқаны, шаҟа гәыбылрала ихьшәашәахахьаз, ихаҳәхахьаз Баџьга илахь дагәӡыз абырг). «Ухраҭ бзиахааит!» – ихылԥа неихеиҵан, илабашьа аанкыланы наскьа днагылеит, егьырҭ амҩа
рыҭо. Аха цәажәара зҭахыз уаҳа аӡәгьы дҟамлеит. Уажәраанӡа абырг ишыҟаиҵаз еиԥш, аԥсы инеихагыланы рнапы игәы иқәыршьуан, илахь иагәӡуазгьы дубарын.
Аӡын мшы акыр инеихьан. Ажәҩан ҩаԥхьа ԥсҭҳәала ихыбын, алакҭа ҭархәланы адгьыл ахь илбааԥшуан. Асы аҿышәшәо иалагеит.
Арԥарацәа акәыба аашьҭырхит. Ашҭа иҭыҵаанӡа хынтә, шьаҿак-шьаҿак набжьаҵаны, адгьыл инықәдыркьысын, иаҵаланы анышәынҭрахь идәықәыргалеит. Раԥхьа ашәҭқәа каԥсо инеиуан агәыла хәыҷқәа. Ашәҭқәа рацәамызт, ахәыҷқәагьы анышәынҭранӡа амҩа зегьы иахьырыгӡар рҭахын, хара-хара икарԥсон. Аха уи еиҳагьы ицәырнагон ашәҭқәа рыԥшӡара, ахаан ирымбацызшәа зылаԥшқәа зцәадхалоз маҷҩымызт. Амҩа ианыԥсалан ашәҭқәа, еилаҵәа инеиуаз ажәлар инрыжьыз рышьҭақәа реиԥш.
Ус Баџьга изыҳәан анышә ԥҟаны иахьыҟаз инеит.
Акәыба ахҩа нахарҵан ҵәымӷла ирчаԥеит.
Адамра инҭадыргылан, анышә аҭаԥсара иалагеит…
Дышцәырылгаз убеит, аферым. Асыс мҟаа, уаҳа акгьы… Уи азыҳәан илуҭои Сасариа, ахаҳә агәы ҭылымшьаауеи, баша лыхьӡ цаз џьушьоума… Амаҵмаба наганы инаилыркит, иудыруеи ихәар, дахьнеиуа дрыдыркылар. Уа зегь рыдыркылоит – ацәгьагьы, абзиагьы… Уигьы дуаҩын, нас… Ихьаршшала! Умшәан, Сасариа хара ицо лакәӡам, лҭыԥан уара унаагоит, нас зегьы шаҟа уҭаху ахәша рыхьшьла. Уара уанымыцҳауаз аамҭак сымбеит… Сыцҳаӡом, аха аиаша сҳәоит…
Ажәлар еимпуан. Урҭ иахьа излаԥшыз зыбзоураз рахьынтә аӡәы анышә дарҭеит – Баџьга, рацәак имгакәангьы дырхашҭит.
Егьи – Сасариа – лыҩныҟа амҩа дықәын. Нара ԥыҭк днаскьалгеит, Нара бзиа, убри аҩыза жәахаақәак лалҳәеит, убас аҭакәажә лгәы ҟалҵеит, Сасариа дԥеиԥеиуа акәын дышнеиуаз, Тигра лыхьӡомызт, иҳақь-ԥсықьуа илышьҭан.
Уигьы дырхашҭхьан еимпуаз ажәлар, ҽа ԥсрак аҽнынӡа дыргәалашәарангьы иҟаӡам. Аха уи уажә илымбеит Сасариа: амыткәмаҳәаҩы знык ла лтәы аныҟалҵа, нас дмыцхәуп, дыӡроуп. Ҽакын уи дзызхәыцуаз: ллабҷашь лыцәдухо иалагеит. Сажәит, сажәӡеит, лҳәеит уи гәаныла, зегьы ҳзылҵыз, зегьы ҳзырҭынчуа адгьыл сазааигәахоит, убама.
Нас Тигра ашҟа даахьаҳәын, даамақарит:
– Иахьа уҽушьит, иумуит, аха ҽазны усышьҭал, агәы узҭазар, Алышькьынтыр иахәхаша!
Уараӡәк уакәӡам сыԥсы иасҭахьоу, Маџь, ԥыҭҩык ыҟоуп урҭ, макьанагьы иасҭаша маҷҩым – аибашьра шааилгаз аԥаршеиқәа шәыплит, иахьанӡа шәхы шәоужьуп. Аԥсны агәы ҭаҳаҳаны ишәфарц акәушь! Ус шәара шәымсааит! Кьахь Ҳаџьараҭи Наԥҳа Кьагәеи рхыԥша еиқәымтәац, жәлар рҳақ шәызгараны шәыҟаӡам – сара изуам. Ааи, ааи, абри иатәаумбо сара – измам-изыхӡым, изшәым-изхам, зыфа иагу, зыжә иагу, аха… аха аҳәа зыҟәну! Ахәыц еиҩызҵәо аҳәа ццышә – аиашаҵабырг ахаҭа! Зегь раасҭа зылшо, зегь ириааиуа ҳабацәа рҭынха – аиаша.
Аибашьра цқьа еилымгацызт, шәара, алаԥынҵа икылҟьақәаз, ақырҭуа иҷан лаԥшхырԥагас иҟаҵаны, ҳажәлар рмал аимҵәара шәалагахьан. Ишәыҳәҳәеит, ишәыҳәҳәеит, аха имҭәит шәыԥсы. Саб сиԥазар, уи шәыԥсажә арахь иҭсырҵәраашт дук мырҵыкәан.
Гәнаҳала уеиҵапапа уҭәуп. Иуршахьоу зегьы сара иабаздырхуеи, издыруа ԥыҭк-чыҭк ртәы сҳәашт – уи азхоит ухы аҵәы ахаркьакьаразы. Уара уакәӡами ани амшын аҿықәан игылоу аԥсшьарҭа ҩны Хасики уареи ианышәзеимакыраха, Хасик даԥырызхыз? Ауа иуа – кьынтыжә маҟа, аха ишәыбжьамзи, иагьа еимыттахьазаргьы, убри хьаас иумкыз аиуара мыжда. Иахьагьы Хасик хәашабга ибаҩ иарбан нышәу изфаз рыздырӡом иҭаацәа. Усҟан аибашьра еилгеижьҭеи мызкы-ҩымз ракәын иахылахьаз, ашьрақәа рацәан, аҽнышьыбжьон ауаҩы гәырӡ-шашәаӡ дыбжьаӡыр ауан, аха хьаас измадаз уи – зегь рыбла аш хын: атрофеи иашьҭан. Уи ухы иаурхәеит, Хасик ианимуӡа – уигьы уор-хьи заҳауа иакәӡамызт, саамҭа ааит иҳәан, имԥыхьашәаз зегьы, аҵырбел еиԥш, иҽаларԥс икит, – такәы ақалақь иалганы ишәымаз аразборкаҿы ицызи иареи аҟәҟәаҳәа инаргәыдҵаны ишәшьын, ахәҵахь џьара ицәыҵашәкәаҳаит. Ашьҭахь Гал арасеи амандаринеи меигӡарахда иҭызго қыҭақәак уара утәқәа ахаургылар уҭаххеит, аамҭа шуцәцахьазгьы – Аҟәеи Гагреи ушрыбжьаз, мрагыларахь ԥынҵала аӡы зымжәуаз аӡәырҩы иуаԥыргахьан. Уара уи уннакылозма, хаала иахьауз – хаала, иахьамуз – мчыла (убас аҳәатәхамҵақәа ҩыџьа рымҩа шәкын, иахьеиԥш шарԥазык рыгәқәа ҵыблааны ишьҭашәҵеит, амала, аԥхьахә ақырҭуа «партизанцәа» иртәхеит – дара ирықәырҵеит), аха ишакәхалакгьы ушькылкыҩцәа наганы агырқәа инархауртәан, ахҷаҭ угым – иахьагьы агәыжгәыжҳәа рхьара уаҿуп, уаҳә ԥжәеит.
Уи ашьҭахь, еиҳагьы ииашахоит, абарҭқәа инарываргыланы ҳҳәар – унапы злакымыз иарбану, аҟәрышь ахьхьаҳәа уџьыба иҭазыԥсоз акы уацәыԥхамшьеит, уаҩымсит – Ԥсоу инаркны Егрынӡа иааҟоу абазарқәа уҵоукырц уӡбеит. Аха абраҟа унаршә рацәак ихиамхеит – Аҟәатәи абазар заҵәык ауп унацәа алушьыртә еиԥш уахьеиқәшәаз, егьырахь – ахәгьы-аҿгьы уқәдмыргылеит, урҭ ус аламала узрывало иҟаз ҷкәынцәамызт, урывалеит – аминуҭаз ухьӡ ухадыршҭуан. Уаргьы иахьалҵуеи иахьалымҵуеи ибзиахәӡа иумдыруаз, Анцәа исаҭәеишьаз уҳәан, иузырхашәа уаатәагәышьеит. Уажәазы, нас иҟало аабап, ҳабаццакуеи.
Инукылеит убасгьы имаҷымкәан адгьылқәа, арахә-ашәахә ануҵеит, ахьшьцәа рыцҵаны ашьха икыдуҵеит. Ажәакала, удац-уԥашә уҳаит, Аԥсны ахи-аҵыхәеи иахьабалак арахь иалыҳәҳәоит, избарц зҭахым аӡәырҩы ирыхҟьашаны рԥышәқәа ҭаԥырҵәахьеит. Уашҭа-угәара, уҩнра ду – Анцәа ишиҳәара уҟоуп, измам уҵашьыцны иԥсуеит, измоу уацлабуеит. Сара сагьуҵашьыцуам, сагьуацлабуам, сара стәы хазуп, сара – аиаша сашьҭоуп, Маџь. Ҳарҭ аӡәгьы хышла ҳкәабаӡам, саргьы сналаҵаны, аха иҟоуп, уара уеиԥш, рыла ахьҭоу умбо ашәытарақәа ибаҳҭбаҳҭӡа изну. Ҳадгьыл оф-гәышьа ҳәа аԥсы еивнагарц азыҳәан анҭ иуҳаз удацқәа арахь иҵжәатәуп, Маџь. Угәы иалумырсын, узықәшәаз ауп, адунеи аӡәгьы ихимфаац, уаргьы иузхыфаараны уҟаӡам, иазхоуп, џьаҳаным уамбар иԥсуеит, иузыԥшуп.
Анҭ, анышәаӡа згәы иқәжьу, зшьала ҳадгьыл зкәабаз, ҳажәлар еибганы ахлымӡаах иалызгаз – убарҭгьы урзымхәыцит, Маџь. Анышә иамазааит, рықә-рҵас ҟаҳҵеит усгьы, шьҭа зыла ааԥшуа ҳхы ҳахәап. Иҟаларын, сгәы хьаԥссаны сувсыргьы, аибашьра иаблыз агәаҟқәа, ахымхәацәа урыцхрааит, ахәшә-абыӷьшәы зҭаххаз урывымсит, амла иакыз уҿаҵа рыцеиҩушеит егьиҳәа, ауаҩ ирыцҳашьара шулоу атәы зҳәоз лымҳаҭасқәак сымазҭгьы. Аха уаҳа умԥсит, уи аганахь ала – ҿымҭ-ԥсымшьароуп, уҿызхшаз ажәакгьы мааҩит. Аԥсреи абзареи урыгхомызт, урҭ рҿы инамыцхәынгьы ахаршә ушәон – ауаа иахьырбоз, иахьырымбоз капеикылҵәак умпыҵшәара акәым, арахь ирҿуԥаауан. Уџьип еиқәызза ашҭа иааҭалон, уаргьы уеиқәызза уааҭыҵуан, фҩы бааԥсык уԥынҵа иҭасызшәа, ухы-уҿы еицакуан иаразнак: сахьынӡаҟоу жәбоит, шәа шәҟынӡагьы схы шназгаз жәбоит. Аџьар еизыҩны аԥсшәа уарҳәон, иалаҟазгьы, иалаҟамызгьы унап кырҭа рибаҭомызт – Аԥсуара ус иахәҭоуп. Уаргьы аԥсшәа уҳәон – Аԥсуара ус иахәҭоуп. Арахь – уаргьы дара уҭахымызт, даргьы уара урҭахымызт, ушрылагылоу уԥсы ааухшәар – рымгәа ҟәырт аҳәомызт, амала, сыгәра га, иҟалон, Анцәа зегь ибоит, ихәҭаа дақәиршәеит зҳәоз. Уаргьы иудыруан уи – иуцәнымхошәа иумҵақьақьоз реиҳараҩык ушырцәымӷу, умариа шаарбаз ушьаҽны ишухысуа. Аха изашьҭази – аԥсшәа агәы ахьуам, ахы ахьуам. Уи шудыруазгьы, рнапқәа рымухуан – Аԥсуара ус иахәҭоуп, арахь гәаныла: амаа сара искуп, ирылшои арҭ арыцҳақәа, исҭаххар саанда иаласшышуеит. (Ус сҳәеит ҳәа, уара ухи-уԥси, нас ухшареи раамҷыдаха аӡәгьы шамахаӡак ухәыцра далауршәуам, абас уанақәшәо ада.) Аҵәцагьы ануку Аԥсуара иахәҭоу агужьуам – ҳажәлар урмаҵуҩуп, иҭахаз зегьы уашьцәа роуп, аӡәаӡәала зегь рыхьӡқәа хьы нбанла ҳҭоурых ишаныло агәра угоит. Иреиӷьқәаз, мыцла еибарку Аарцәы ныжьны, аҵабырг ахьыҟоу Нарцәыҟа ицеит. Анцәа ихаҭа игеит урҭ – уигьы абзиақәа
дрышьҭоуп, ҳара ҳҩызцәа асса-мыссақәа иҭахӡам, убри азоуп иахьанӡагьы ҳаԥс хәыҷқәа зҭакьакьоу. Уззымдыруа аӡәы игәы урԥшаар ауан – убасҟак ухы рыҵаҵаны, угәы иалырсны урыхцәажәон. Уззымдыруаз ужьон, сара – мап, угәы сҭаԥшхьан, избазгьы иахьанӡа ауааи адгьыли иахьырычҳауаз схаҿы исзаагомызт. Аха маҷк ауп инхаз, маҷк… Ашара адунеи иқәлахьеит, уажәааноуп уаргьы уанҭыҵуа, уахьиз-уахьааӡаз уқыҭа гәакьа уԥсы алоуп, уԥсы алоуп уҩны, зны иаабац аԥсуа кәасқьа, уажәы – аҩнеихагыла ду замана, хымз рыла ишьҭухыз, ак агымкәа еибуҭаз ахан хьыҵәцара. Хымз рыла! Аҟәагьы, Гаграгьы, иара Шәача ахаҭагьы – ҩаԥхьа иаацәгьарахар уҵакыреи уареи шәызбаша аҩнқәа умоуп, аха абратәи зегьы ирылукаауеит – уабацәа рхәышҭаара аброуп иахьыҟаз, аброуп дара анышә иахьамадоу, аброуп уаргьы уҵәҩаншьап арсзарц ахьуҭаху (ус уҳәалоит агәыла-азла ианраҳауа, уахыҽхәаны, уазԥагьаны). Уи уџьыршьеит уҳабла, уқыҭа, ууаажәлар – уабацәа рџьынџь ахьумырӡыз, аихаҳара уахьаҿу. Ус рҳәалоит уара иануаҳауа, шаҟа гәыкала ирҳәо – уи уара иудырып.
Аха зегь зыхҟьо зынӡаск аҽакуп. Имлашьуа игәароу алашьапыфацәа узларықәгәыӷуеи, еснагь угәуҽанызароуп, иуҵаргало сеидроу, ара, егьаумҳәан, иааукәыршан инхоит уеиашьара (урҭ рахьынтәгьы алашьапыфацәа маҷҩым, аха…), «ҳаит!» рҳәаргьы, рыҽхаршаланы иааувагылоит – Аԥсуара ус иахәҭоуп. Уаргьы урҭ рыжәҩа макьана – асҵәҟа ицарым, нас, мышкызны еиқәтәашт – иуҭахуп аҟынтә, иналаршә-ҩаларшә ԥсымышьҭыгак рҿушьлоит, ԥхьаҟа ихуртәаларц угәы ишҭоу ала еижьагоу гәыӷрақәак инархьырԥшуа. Аха абраҟагьы угәы каршәны уахык иумыршац, иумырхәлац – уашьцәа бџьарла еиқәных ишувагылоугьы.
Еимыггоит. Шьҭа угылахьеит, Маџь, шьыжьхьагьы умфацкәа уҟам, ус анакәха – иаарласны амҩа уқәлоит, шамахамзар есҽны ишыҟауҵало еиԥш, уаҳра ахи-аҵыхәеи еимдатәуп, уусқәа шцо гәаҭатәуп – улаԥш агурхар уҭахым. Аха иахьазы уи улымшар ҟалап, Маџь, избанзар – усымшьыр ада ԥсыхәа сымам.
Азин узҭада сара абас сатәамбаӡакәа сыхцәажәара! Уара аицаҟьажә, уабацәа ракәын цәгьарамзар бзиа зымуцыз, иахьа, уԥсы уаҳәахь ианца, уқьышәгьы сықәыуҵар цәгьа иубом. Уаангыл, уаангыл, Маџь, хәыҷык ауп исыгу, са иусырбап ус ацәажәарақәа зеиԥшроу, ухы акәамаҷиара ианҭасыртәалак ани уԥсы еиҩызҵәо ацаҳәцаҳә, ахааназ уаҳа ацаҳәцаҳә уамеилаҳауа!.. Уамеилаҳуаз зны, зегь ануеигәырӷьоз, маҟаҿамҳәа-бажәгәалам, – уан, уаб, уанду, уабду, акыр иуеиҳабыз, хаҵацара иазхьаауаз уаҳәшьцәа. Зегь улахәмаруан, укуа-ушьҭуа, ҭаха урҭомызт, арахь уара уан лахь акәын иахьуҭахыз – аиҵарҟәаҟәа бзиа иубон. Абысҭа цеи ахш цеи еиҵарҟәаҟәаны. Ашьақаргьы ацзар акәын, мҳаҵә заманак азна ашьақар – ааигәоуп уанкашәаз, аха аԥсҭазаараҿ зегь раасҭа еиӷьу уцәа иалашәахьан: ахаа. Уаныҩеидас уи уашьҭалеит, умаҟахы ԥмыртлаӡакәа, акырқәагьы урыхьӡеит, аха аҵыхәтәаны сшәақь аԥынҵаҿ уаанагеит. Аҟырҟырҳәа иччон, уԥси-уԥси еихьымӡо уи аиҵарҟәаҟәа шуфоз збоз, ркьатеиах ԥыҵәҵәо иччон, рыбжьқәа хацаланы иччон, рылабжышқәа рызнымкыло иччон, уара уи хьаас иукызма, ар ушьҭоушәа, уан иуҿалкуаз амҳаҵә уазыҩуан. Амҳаҵә ацимфондаз, сқамфафыл, лымшын гәыблыла иухәаԥшуаз лара. Уи ацаҳәцаҳә иаҩызам уажәы иузырхианы исымоу, сбажәгәалам, уи узырсарым, убас ихьанҭаӡа иуӷратәарц иҟоуп, уаҳа шьаҿак узыҟамҵо. Изхарада, аԥсымҭәра уҳәеит ҳәа, асеиԥш аԥсымҭәра уаҩы ибахьоума, ухы уаиааины уҽаанукылар еиӷьымзи, Маџь, знык иуарҳәеит, ҩынтә иуарҳәеит, хынтә, аха иуумырҳаит, ҽырдагәа ҟауҵеит, исылакьысуада, сызгәаӷьуада уҳәеит, забџьар харшала иудгылоу умаҵуарқәа уеиқәдырхоз џьушьеит. Уара уакәым, ианаҭахха Кеннедиҵәҟьа дыршьит. Иумбахьеи даныршьыз аҽны иҟарҵаз аҭыхымҭа, Жаклини иареи машьынала ианнеиуа. Иара дгыланы инапы ҟьо салам риҭоит иԥыло ажәлар. Ус игоит ахысыбжьқәа. Ахызаҵә ихы ианҭашәа, ихы шԥаиҟьеи, анаџьалбеит – дыхҭазкыз мҵык иҟәицозшәа. Иудыруаз, уаргьы убасҵәҟа иуҟьарц уҟоуп ухы – ухы иҭасыртәар (аха уи алымҵыр ҟалап – умашьына уҭганы сара усызҭода, уа ушҭажьу усрыԥхуазар акәхап). Сабду рыцҳа иҳәалон: аӡи амцеи урмеисан. Сабду рыцҳа дуаҩҟәыӷан, аха, сара усазҵаауазар, иажәа ироуцәеит – «ахы уамеисан» иҳәар азхон. Уи уаԥыҩланы иузынкылом, аԥсы ҭанаҵы иаратәы ҟанаҵоит. Умаҵуарқәа ахысыбжь раҳаны иахьынтәигаз
еилыркаанӡа, еилкааны исгәыдырҵаанӡа, мамзаргьы исышьҭалаанӡа, сара абна снылашәкәа сцоит, сышьҭа сырӡуеит, насгьы ари аҩыза амшха – иумбои ашьа шаҿыҵуа – изықәкны изеихсыша аӡәымзар-аӡәы дырбараны иҟоума, сышьҭаларагьы згәаӷьуа дарбану, зегьы уцәнымхошәа инаухагьежьуеит, уԥсы шухыҵхьоу шырбогьы, ахәышәтәырҭахь амҩа уқәыргалоит – ахырқьиараз. Башагьы умгәыӷын – знык ианҭсырҟьа, мыц аҳәаӡом. Аиашазы, уареи сареи иузеилмырго еимак ҳаманы ҳаҟаӡам, сымҩа хумҵәеит, умҩа хысымҵәеит. Ҵоуп, аибашьраан зхы аџьыка ықәызхыз уреиуам, аштаб уадын, ахсаалақәеи ақьаадқәеи ухы шрынкылаз ирынкылан, аха уи сара иаба сусу. Сара схәызар, сыбжазар, уи уара иухарам – абџьар скын, ахы саҿагылан. Амала, искыз абџьар убас исҵеит, аҵыс мҩас абла ҭысхуеит. Ишԥааури, иагьарааны иузкаԥхахьазаргьы, абраҵәҟьа уразҟы иамкит. Са сеиԥш инагоу хысҩык иакәымкәа, башак дуқәшәазҭгьы, иауан уԥсы узгаргьы, ахҭыԥ анпыҟҟала, икәалаауа уназго умашьына амҩан угәы ҭҟьаны уҭамԥсыр. Аха абри аамҭазы абри аҭыԥан сшәақь аԥынҵаҿ уҟаларц улахь ианын, ҳалахь иану аӡәгьы ҳзацәцом усгьы, Маџь.
Ишьҭысымхыз-ишьҭасымҵаз џьумшьан, саргьы ауаҩ игәы сызҭоуп, саргьы патула зхы ныҟәызго сизыразуп, улахь уџьымшь ыҟоуп ҳәа, ахаангьы иҽԥнысҳәараны сыҟаӡам, имҩа кны ишьра акәым. Уаргьы закәазы сулакьысран сыҟази, цәгьарас акгьы сзумуит, сан думшьит, саб думшьит, саҳәшьа улақәымԥеит, уԥс хәыҷы уҩыҵрак ҩаԥхьа уқәындаз адгьыл, аха… аха убас усхымцәажәар акәын, Маџь, уаҵәҟьа ужәҩа кшеит. Ҳабацәагьы ахаан ажәаҭынха уаҩы ианарыжьуамызт, ажәаҭынха аҵыхәалоуп ашьа зрыбжьалозгьы, иумдыруеи – Аԥсуара ус иахәҭоуп. Сара уа сыҟамызт, сыҟазҭгьы ус уҳәарымызт – иаразнак ухы ишҭаԥоз удыруан, усзымшьыргьы блак узцәырымго, ӡык уамыӡәӡәо уҟасҵарын. Аха иуҳәеит, изаҳаз саргьы слымҳа аҟынӡа инаргеит, шьҭа ҽмырҳа ҟаҵаны тәашьа сымаӡам: Аԥсуара! Аҳәынҵәа улазкәаҳаз дуаӷоуп, имариа шааубаз еиԥш уԥсы данаумҭа, аӡәгьы уизеилкааӡом. Иџьаушьаша, иара уаӷа ихаҭагьы уизеилкааӡом, ма шәыргәындас, ма гаӡас, ма зегьы ззеиԥшу, зых пату ззақәым аӡәыс уиԥхьаӡоит. Узшьыз дзусҭоу уаҩы изымдыруа иаанхоит,
Маџь, аха сара уи хьаас исымаӡам, ихадоу – сара стәы ҟасҵеит, сара иакәымла исызхәыцуаз, исыхцәажәоз, сатәазымбоз, уаҩыс сзымшьоз аҽаӡәы адунеи данысхит. Аӡәгьы изымдыруа сҳәеит ҳәа, ацәгьа, мап – аиаша ҳабжьазҳәаз гәҩарак рмоукәа иҟаларым, уи азхоит. Нап сылакра шамуа еиҭах агәра ргашт, иахьанӡа ишсызныҟәо еиԥш исызныҟәалоит ԥхьаҟагьы, уи збо егьырҭгьы архәыцышт, рхаԥыцқәа рыбзқәа инарықәдырӷәӷәашт. Исыцәнымхо акәӡам аиаша шҳабжьарҳәаз, дара ртәала сԥыршәоит, уи адагьы, Маџь, уареи сареи ҳахқәа ҭеибаҽҽыр рзыфеидоуп, избанзар, иаанхаз реизцара, рмагәшьхәа аҭацалара еиҳа ирзымариахоит, аҽҟьарҭақәа еиҳа ироуеит. Уқьышә иқәуҵаз дзакә шҳаму зузымдыри, Маџь, анкьа иубац шиакәым ухы изыԥнамҟеи – иԥнаҟазҭгьы, еибганы ишухагылоу унсаҩрны уцарын, умаҵуарқәагьы рқьаф ҭазза, ихаппала инсаҩрны ицарын. Иԥнаҟазҭгьы – саргьы ара сҟалаӡомызт, аҵх салыхәхәа, ақәа схыкәласуа, аҟәара сеиҵасуа, уаҩы симбо абна сҽаҭаны, ақыҭа сахыкәшаны аатәыс исоуӡомызт, уаргьы сыҽзымаздаз ахәы иаҵгоу мҩала зегьы-зегьы ураҩрны уцашан, уеибга-уеизҩыда.
Хыхәҭак рахьынтә хәҭак сиҭахьеит, иаанхазгьы ансиҭалак – ԥыҭрак снанагоит. Егрынтәи иаарго ҽеим, аҷкәынцәа кадды анҵәара иаҿуп, Ԥсоутәи иашьҭалатәуп. Анҭ акгьы зымбц агаӡақәа реиԥш сҽасҭом усгьы, исылшо здыруеит, мызкахьы ҩынтә-хынтә – аха абзиа! – хәдацәахьы исызхоит. Уи ада ԥсыхәа сымам, аха сҽадысцалацәар сахькылнаго здыруеит – агаӡҳәыҭқәа ирыхьуа сыхьуеит, рацәак сызнеиуам. Уи иаанаго – схәыҷқәа еиҭымхеит ауп, ран лхала ишахәҭоу – аӡәы иеицәамкәа, ак рыгымкәа – илзааӡараны дыҟаӡам: илылуршои аԥҳәыс заҵә, зҭынхацәа баӷьаӡа извагылам... Ирыцҳахоит…
Амала, сгәы сҽанызароуп – уи амахәалахьа ашьтәыцқьақәа дреиуоуп, «иршәхьоу» рацәаҩуп, саргьы «сиршәырц» ма саԥырихырц уажәнатә имыхәшьадкәа дыҟам. Зегь иреиӷьу – стәы шсоулак еиԥш иахәтәра: иаргьы дҭынчхоит, саргьы сҭынчхоит. Ани, зуац рҩаны арашы алызхуа, изыхгараны дыҟоума иоуз ахарџь – шаҟа дизтәаз иахьауажәраанӡа ивагылаз, ҩыза гәакьак иеиԥш
иибоз – ма «сиршәырц», ма шьаӡагәаӡаны исҿихырц далагоит. Убри аҟынтә – иахгатәым, сԥарақәа снапаҿы ишсоуз еиԥш иҭыԥ дықәҵатәуп.
Уи ари иаасҭагьы дыцәгьоуп – аҳәагыла даҩызоуп, шаҭара издырӡом, иааикәыршаны иргылаз зегьы иара итәқәа роуп – иашьеи иаҳәшьеи рԥацәа, иацы иҵшәаз, аха абга шьа шрылоу аазырԥшхьоу иабхәындцәа, ицеибашьуаз аӡәык-ҩыџьак, урҭ рзы акы деигӡом – илауҵаз шааурыхуа имдыруеи, даргьы нцәак иеиԥш дырбоит, ихаҵкы кадыршәуам, ихьӡ мҳәакәа ӡы ржәуам. Ак анихь – изхароу адгьыл дыҵазаргьы дыҵхны иқәнага дақәдыршәоит. Импыҵаку рацәоуп, аибашьра иара изыҳәан акәын изыҟалоз. Иаргьы амҵқәа ԥхьаӡо дтәамызт, ишалагаз аҽны инаркны абџьар даҵагылеит, ашьагьы каиҭәеит – даара ӷәӷәала дхәын. Ишааилгаз иџьабаақәа зегьы бзабааны иԥылартә еиԥш дныҟәеит, гәыбӷан злаиуҭои, аҩнқәеи, адгьылқәеи, аԥсшьарҭақәеи дзыхьӡаз зегь импыҵеикит, унеины имх, ухаҵазар, азакәанԥшра аиҭахьеит, шьҭа узивалом. Са сеиԥш зхы изамыхәаз баша ҳгәы ҳахаԥжәоит акәымзар… Шәмыццакын, шәмыццакын, саргьы скәакәар мбылыц макьана, саргьы сыхәҭаа шәҿысхырц сыҟоуп, ишеибгоу илбааҳдахьеит, арсароуп иаҳзынхаз ҳәа, шәыблақәа шҳазӡа шәҽырҭынч шәыштәоу! Уажә схаԥыц аҿҿа ыҵгоит, аха сгәыԥжәара саиааироуп, абри аус знык инасыгӡап, настәи нас иаабап.
Ирыбжьалаз ауп исзымдыруа, рыжәҩахырқәа еибыҭаны амитә дырҿиахьан, иаркы-иаркы, ирцә-ирцә ҳәа иҟан. Аԥара акәхап, уаҳа ирыбжьалози. Еимаркит, утәы-стәы рзеилмыргеит. Ма руаӡәы егьи диҵаӷьычит. Ма ацәгьа рыбжьарҳәеит, ириааиз – ирыбжьарҳәаз ацәгьа шыкшоз, уинахыс арҭ аҩыџьа дгьылк ықәеибаӡашьа шрымамыз рымдыруаз ацәгьа рыбжьазҳәаз – ҳҽаидаҳкылап ҳәа ӡбаны. Урҭгьы рхатә ҳасаб рыман – еиҳа зымчу уҽиԥушьыр еснагь ишеиӷьу рымдыруаз. Ишакәхалакгьы, сара сҿы даанагеит, иаразнак абжа саҳәеит, аха ирымуит – сыгәра рымгазар акәхап. Са сеибгазар, уигьы шәҿысхышт.
Мап, иӡбоуп, уи имацара иҿы иаангылатәым, егьырҭгьы ԥыҭҩык шьҭаҵатәхоит. Зегьы иреиӷьын аханатә мап скызҭгьы – урҭ рҿы ҳаӷоу аус имоуп, уи сзымдыруа сыҟамызт, аха даргьы ирзымдыруа иҟамызт аҭшәараҿы
сшааиз, мап акышьа шсымам. Уи рхы иадырхәеит, исыдыргалазгьы маҷушьо иҟамызт, сақәшаҳаҭхагәышьеит.
Сшашьцылахьоугьы, еснагь иҿыцуп абри аус мыжда сара сзы. Еснагь сгәи-сгәи еилаԥшуеит. Абыржәгьы… Сшаалгаз еиԥш ак нҩыҵалахуеит сгәы... Абри аҩыза ассир… Идыр уара шьҭа – измааноу. Анкьа ҽакала иҟан, «сҿахәы» сылаԥш шынеихьысыз схысганацәа ахала иаақәацон, аҵаҳәара аҭахӡамызт. Анкьа сҳәеит ҳәа, иҵ-уеи уи аахыс… митә ҵуашәа убоит. Жәохә-жәаф шықәса ирыҵаркыз маҷума, аха шаҟа ирлас ицазеи! Рыбла аҭаԥшыхагьы самраӡакәа ииаҟьеит аибашьра ашьҭахьтәи ашықәсқәа. Саргьы шьҭа схәыҷым-сҳасым. Уи азы акәхап зны-зынла… иԥшаауеит сҳәом, аха... сгәы... сааԥсарақәа схьымӡакәа сыҟам, сықәсит, анаарахь исыгәоит шьҭа…
Нахьхьи архәара иаавҵит аџьип, еиқәыззак, еиқәаҵәасамсалк, даара ӷәӷәала ахы иақәгәыӷуа инеиуан, аҽырԥагьа. Уи инашьҭархх иаавҵит убри аҩызаҵәҟьа аҽа џьипк. Убригьы даара ахы иақәгәыӷуа инеиуан, аҽырԥагьа.
Рыуа дызҭатәоу сеидру. Рномерқәа арантәи исбарҭаӡам, исбарҭазаргьы иснаҭои – урҭ еиԥшуп, дара аџьипқәа реиԥш, еиҩдыраашьа узрыҭом.
Инарықәкны, схысганацәа... Аха... Аха ак нҩыҵалахуеит сгәы...
Уи ақыҭа дырҳәхьан, ихдырҵәахьан, иаланхоз аԥсуаа ԥыҭҩык, уа иаларбылхьан, ԥыҭҩык зыԥсы згаз ашьха қыҭа кҿахақәа рахь ицахьан, ԥыҭҩык, усгьы абџьар зкыртә иҟаз, уахынла-ҽынла ицәырҵуан амҩахь. Ақырҭуа гвардееццәа аҟанҷ ицәыркәыкәыз амжәабаӷь еиԥш, ақыҭа ариаҟара иандырҳәы, дара акгьы анырзаанымха, шьҭа иҟарҵооз, даҽа қыҭак игәаӷьны изалаломызт, уахь аԥсуаа аҭабиақәа жны иҭатәан. Урҭ убриаҟара ирзынхаз рқыҭақәа рнапқәа рыларԥсны иркын, рҭабиақәа унарҭалан аӡәаӡәала ишьны иҭумгозар, шьҭахьҟа ихьаҵуаз ракәӡамызт. Шьҭа ишԥаҟарҵоз агвардееццәа, Жәыргьыҭынтәи, Қәҭешьынтәи, Қарҭынтәи иахан ианаа, џьара ԥгалак роур акәын, акәымзар, мала-ца, мала-аа ҳәа ихынҳәуан. Ганкахьала, ус ахынҳәрагь разҟын шьоук рзыҳәан, акәымзар, ара ианыршьлак, ирхынҳәны Қырҭтәылаҟа ирымгозгьы рацәаҩӡан, амшын иаларыжьуан дара ртәқәа. Уахь инаргар, нас ирылаҩыр ҳәа ишәон, ҳаҷкәынцәа шьны аттаҳәа раагара иаҿуп, иаанхазгьы иабыкәу иахьыҳашьҭуа ҳәа. Амшын иарҭаз рхабар усгьы уаҩы издырӡомызт, рҭаацәа, хаҵарыла аибашьра иаҿуп шәыҷкәынцәа ҳәа рарҳәон, уимоу, ргәы аладырӷәӷәаларц Аҟәа иреиӷьу аԥсуаа рҩнқәеи руадақәеи рыхьыӡқәа ҿаҿаӡа ирнуп, рмалгьы уаҩы даламкьысыртә уаҟа аизгара иаҿуп рҳәон. Урҭ рабацәагь аигәырӷьозар акәхарын, Бериа инапы зиркхьаз аус наӡеит ҳала ишабоз ҳәа. Усҟан дара раҩысҭаа хыхь дықәтәан дырхыччон, арахь дара рхаҭақәа убриаҟара иаҩысҭааушәа рбон, атәым аҩысҭаа дырхыччоит ҳәа ахаангьы ргәы иҭашәомызт...
Ажәакала, уажәтәи агвардееццәа ақыҭа цәҳәы иалахеит.
Џьара ак рыӡбар акәын, акыр зладырҳашаз, мышкы зны рнапы ыркало рыҩныҟақәа ихнымҳәырц.
Руаӡәк, уи иаҳа дҟәышзар акәхарын, дҟәышымзаргь дгызмалын, насгьы иара цәгьала дагьшәаҩын, хәҩык-фҩык еидикылеит, иаҳа зыбаҩ иацәымаашьоз, ианаҭаххоз, уахынлагь аус зушаз. Уи диԥшааит агыруак, уи аԥсуа қыҭа авара иҟаз, Ахалдаба инхоз аӡәы, ари ақыҭа иаланхоз аԥсуаа бзиан издыруаз. Ибзиан ахьӡми, уажә ари аибашьра иалагеижьҭеи иԥсхьази, иқәҵны ицази ракәым, уаанӡа еихбаала инхоз, змалгьы ԥыҭк наҟ изыцҭарҵаз. Аԥсы усгьы даныржуаз ихьтәы сааҭ, ихьтәы мацәаз, ма дыԥҳәысзар – лыхьтәы лымҳарыҩқәа, лыхьтәы хәдахаҵа дахырбааӡомызт. Ус иҟаз анышәынҭрақәа ара имаҷӡамызт, аха уи азы урҭ мҩашьо издыруаз агыруа данырыԥшаа, даргьы хәҩык аныҟала, ҽынла ақыҭа аԥсуа ишьапы аламгыларц ирыхьчошәа ҟарҵон, уахынла русахь иныҵашәа ицон.
Уахык, реиҳа ахысрақәа анааиқәтәа, иалагеит рус. Аԥсыбаҩқәа ирмеигӡакәа ломла, баҳала иҵырхуан, ироуазгьы макьаназ ииашан иеиҩшо иааиуан.
– Ари џьанаҭ дыҟаҵәҟьан! – иԥаҵақәа агәам рылатата аӡә ихыбаҩ ааҵихит ақырҭуа гвардееццәа руаӡәк. – Имацәаз, ихәдахаҵа, ихьтәы сааҭ. Џьара акы аарзынимыжьит иҭаацәа!
– Ишнимыжьыз ауп, – иҩызцәа инархыкны аӡәы иаҳар ҳәа дшәаны дыччашәа ҿааиҭит Ахалдабатәи агыруа, – акәымзар, урҭ иҭины шьҭа автоматқәа аархәахьазаарын!
– Аиашаҵәҟьа уҳәеит! – ани зԥаҵа агәам алататаз инапы ҟьашьқәа иеиқәа инахьишьын, аԥсыбаҩ ааимирттеит, – дасу абри ахаҵа иеиԥш дара рыхьқәа наҟ иргозҭгьы, аԥсуаа акрырзыҟаҵаран иҟахызма?!
– Гәы мыждақәак рызҭоуп, урҭ автомат аҵкысгьы иеицәоуп, шәара рықәӡам, – ани знык ахы зӡывасхьаз Қәҭешьтәи агыруа, дахьцәажәозгьы аԥсуаа дышрыцәцаз анааигәалашәа, дааилыбзааит. – Савтоматгьы касыжьит, ааҵәак азна сџьаԥҳангьы џьара исхьыҩрны илеит. Амала исаахаз ахы сжьышә акәымкәа, суаҭәа абаҩ илақәшәазҭгьы, иахьа ас абаҳа кны сызшәыдгыломызт.
– Ацәажәарагь бзиоуп, аха шәаанаԥшы-ааԥшла, аԥсуаа абжьасқәа ирҩызцәоуп, абна иахьылҟьо уздырӡом...
Азныказ зегьы еиқәлымҳаха иааӡырҩит, рбаҳақәагь нышьҭарҵан равтоматқәа аашьҭырхит. Аха уаҳа изыцәшәашаз шьҭыбжьы анырмаҳа, еиҭах дара рыда ԥсы зхоу изымгәаӷьышаз аус ҟьашь иналагеит.
– Ари еимаа ҿыцқәакгьы ишьан, аха дрылгахьазаап!
– Ееи, џьымхеит, ари аратәи аколнхара деиҳабын, нырцәыҟа дцеит ҳәа аныҳәара даҟәыҵуазма?!
– Даҽа ԥыҭрак аԥхьа ҳихьӡазҭгьы иеимаақәагьы ҳахәон, Иосилиани иҿаԥхьа ицыр-цыруа исышьаҵан сышгылаз убарын!
– Иеихашәк! – иҳәеит урҭ рҟынтәи есымша згәы зҽаныз, есымша згәы адаӷь аӡмах ишҭымԥара иҭыԥоз агвардеец. – Ҳара ҳқьырсианцәоуп, ма абри аҩыза аус ҳанаҿу анцәагьы игәы даҳмыргалап!
– Уеилагама?! – зылақәа аарла зхы-зҿы еимассы амаҭқәа икылырҵәахьоу адгьыл еиԥш икылыҳәҳәоз агвардеец уи днеиҿаԥшит, – ҳара фҩык ҳаҟоуп, ара Анцәа ихәҭаз ҳәа егьҳазныжьӡом!..
Ани ашәаҩ ида зегьы ааибарччар рҭаххеит, урҭ изхагылаз абаҩқәа рыфыҩгьы усс ирымамызт, аха нас рыччабжь рызнымкылар, аӡәы иаҳаны, иреиӷьу ақырҭуа гвардееццәа ҳәа шәызхәаԥшуа, аԥсуаа зегьы шьны иалгахьоушәа, анышәынҭрақәа рҿы ҵыԥх иԥсыз рхьымаҭәа иашьҭан ҳәа ирыларҵон азы. Ар рҿы ицәырыргоз рыламыс рцәыҟьашьыр ҳәа ишәеит... Уи аламыс иахьынӡауаз адәахьала иеиқәырхатәын, избанзар, уи Қырҭтәылатәи ар зегьы рзы иуашәшәырахон, шәыта еиқәаҵәан ианхалон. Ус ҟалар шалшоз зны-зынла акәын рхаҿы амацәыс еимҟьареиԥш ианаацәырҵуаз, абжьааԥны амалырҳареи аԥсыцәгьареи анаҟә еиԥш, ижәагәаны иаман уи ацәырҵырҭа...
– Ари иԥсы ҭазаргь уаҳа ҳазицәгомызт! – ибаҩқәа наҟ аҳаҭгәын инҭарԥсан, анышә аимаԥсара иналагеит.
– Абри еиԥш зегь беиазҭгьы, аԥсуаа абзақәа ирылакьысуадаз, рыԥсцәеи ҳареи ҳаиурыжьыр, мызкала ҳааилгон!..
Еиҭах инеиҿаԥшы-ааиҿаԥшит, еиҭах ишқьырсианцәаз, анцәа игәы иамыхәоз шыҟарҵоз, аӡәы игәалашәазар
убриаҟара ифеит, убриаҟара игеит, даныржуазгьы, урҭ аныԥслак Гыртәылаҟа иргалон аха, ари ара Аԥсны иԥсы акалашәа иқәын, акалашәа бзиа ибон рҳәан, Аӡҩыбжьаа шәыдгьыл ҽыҭк ҳахыжәымбаан, абра даҳжуеит ҳәа ианрыҳәа, даргьы мап рзымкит. Ари иԥсы анҭаз акәын адгьыл анизымхоз, уажә метраки бжаки рыда иҭахымзар акәхап, убриак иаҳҭап рҳәан, иақәшаҳаҭхеит. Анҭ иҭынхацәагьы урҭ знык рақәыршаҳаҭра акәын ирҭахыз, даныԥсуаз имаз иҩнқәа руак иаҟараз анышәынҭра издыргылеит, даргьы хара имхәыцуази, ари ауаҩ амал ара абриаҟара зырҳахьаз, мышкызны ҳиваржыргьы, ҳаргьы акгьы ҳагирхарым рҳәазар акәхап!
– Акры ахьыҵоу здыруеит аха, дагыруагәышьоуп!... – Елгәыџьа абри аниҳәа, иара шаҟа деиҵанарӷәӷәаз аҟара, даргьы еиҵанарӷәӷәоз џьишьон, аха уаҳа умԥсит.
– Уи данагыруаз иԥсы анҭаз акәын, дааины аԥсуаа «дрыванхазар» иаргьы даԥсыуоуп. Дҳарба, дахьынӡа агыруоу, ма дахьынӡаԥсыуоу ибаҩқәа, имаха-шьаха рыла ҳара иуаҳҳәоит. Ҳарҭ антропологиа ҳәа изышьҭоу анаукаҿгьы ԥыҭк еилаҳкаауеит!.. Насгьы, Аԥснытәи агыруа гыруа бжатоуп, уи аԥсуаа нмырҵәакәа заа дцеит, урҭ рыпроблема ҳара ҳахәда иқәижьит!
– Абни анышәынҭроуп... – Елгәыџьа инапы нақәикит. Азныказгьы иааицәымыӷхеит инапы ахьнақәикыз, избанзар, аԥсуаа ирҳәо иаҳахьан, анышәынҭра унапы ақәукыр ҵасым ҳәа.
Агвардееццәа уаҳагь имыԥшӡакәа анышәынҭра ашә ааимыржәан, аҳәақәа ажьаӷь ахькажьу ианақәпапо еиԥш, шьоук баҳала, шьоук наԥхыцла, шьуок ломла ажра иналагеит.
«Угәнаҳа анцәа исықәумҵан, Боча, – иҳәеит гәаныла Елгәыџьа, – уара уеиԥш иҟаз агырцәа аныԥсуаз, зегь ҳуцыԥсызҭгьы. Абри аҩыза ҳала иабаӡомызт. Рыҷкәынцәагь ҳшьуа, рыдгьылгьы иахаҳцо, рыԥсыбаҩқәа ҳарҳәуа... Ҳара еигәышәԥынҵала амаӷ кылырхаан, ҳааган ҳанзырхаз ргәы ҳақәыхәмаруеит. Анцәа ҳәа аӡәыр уҟазар ҳумшаҭан...»
– Ари иахьынӡахәҭаз аҵкыс дласкьаргеит! – иџьашьаны еиҿаԥшуан агвардееццәа, – ҳнапқәа ахьзымнаӡо дыргарц рҭаххазар?..
– Имал хьанҭацәаны дыҵанацалазар?!
– Ҳара уаҳтәуп, уиаҟара џьабаа ҳаумырбан, иумоу арахь уаах!
– Абас абарҭ ҭаҵәахык-ҭаҵәахык рымамызҭгьы, ҳнапы ыркало Қырҭтәылаҟа агьежьра ҳақәшәон.
– Еихашәк! – урҭ реиҳаб илом убас иҵаиқшеит, рызегь ахьгылаз ргәаҵәа иалҟьан, анышә еиҩыжааны иҵалазшәа рбеит, – аус ҟаҵаны зыҩны ахәшҭаараҿы итәоу роуп ас згәы рҭынчны ицәажәо!..
Даргьы ааиқәышьшьит, аҵхгьы иналаԥшит, аха аҵх убас илашәын, анышәынҭрақәагьы рҿымҭра анацла, зынӡа рыгәқәа ааҭыԥсааит агвардееццәа.
«Аԥсуаа рԥеиԥш еицәа ҳаргьы иаҳԥеиԥшуп...» – Елгәыџьа ихы изыҟажомызт, аха шьҭа хьаҵшьа имамызт, уимоу, иҟарҵоз џьара акала ишигәамԥхоз аадирдырыр, анҭ еиҩыржаауаз анышә дынҭажьны иааимарыԥсон. Аԥснытәи агыруа гыруабжоуп рҳәахьан усгьы!..
– Уара Жәыргьыҭ арҭ зегьы уцҵан унаргазҭгьы, шьҭа удырҳәхьазаарын! – инаиҿыҵҟьеит руаӡәк уи ицҭаз ахьымаҭәа даннахәаԥш.
«Ҳара ҳакәым, аха шәара шәоуп агыруа бжақәа, – игәы дҭаӷызуан Елгәыџьа, – ара ҳара ҳаԥсцәагьы ҳаргьы пату ҳақәын шәара шәаанӡа...»
– Абра зегь иашан иаҳшароуп!.. – руаӡәк изычҳауамызт шьҭа иара иаҵкыс егьырҭ иахьроухьаз.
– Шәааԥши! – аԥсы ихыбаҩ шьҭыхны иааникылт ани зегь раҵкыс зыла уҭазмырԥшуаз, зызхара ҟамлоз, ақәыџьма ажьышә ишазымыҩра иазыҩуаз агвардеец, – ари еиварыԥхаа ахьы-хаԥыцқәа изыҵагылан. Уажәшьҭа ҳара гәыбӷанс иҳамои, уи урҭ ирылаифаша рылаифахьеит, ҳаргь шьҭа ԥыҭк рылаҳфап, – иҳәан, даахан, акакан ацәа анеиҟәдыршьо еиԥш, ицламҳәа аамиршәеит. – Арҭ, аӡәгьы шәгәы иалымсын, са исыԥшааит, са истәуп!..
Егьырҭгьы неиҿаԥшы-ааиҿаԥшит, аха акы иҿадырхьыр, ишхьы-хаԥыцқәамызгьы, дара ртәқәагьы ааҵирышәшәон.
– Егьырҭ еиҩаҳшоит, – акакала аԥс ицҭаз ахьымаҭәақәа ааиҩыршеит. – Уара, Елгәыџьа, уаԥшәымоуп, ас егьа ҭаҵәах умоуп, иудаҳгаларгьы асасцәа иҳампыҵкәкәаан иумгозар акәхап. Насгьы уареи, уара уҩызцәа агырцәеи
ҳара шәаҳмыхьчазҭгьы, Аԥсны шәнышәынҭрақәа убас ирацәахарын, ҳрыхҟьашаны, ҳԥынҵақәа хыжәжәахьазаарын!
«Ах, шаҟа шәҳәақәоузеи, – Елгәыџьа ибз иқәххқәаз иажәақәа арахь ианизымҳәалак, илбааидарц далагон, ихәлымшәы – хәаҽны иркуан. – Шәара шәшьапқәа Аԥсны ианналагыла инаркны, ҳара ҽеи шаҳԥеиԥшымыз ҩашьомызт.»
– Елгәыџьа! – ибжьы ныҵакны ҿааиҭит еиҭах урҭ реиҳабы, аха уажә еиҳа уи ибжьы амаӷ алыҳәҳәон, – даҽа ҳаԥшьа бзиак ҳақәуршәароуп! Нас уаргьы аҩныҟа уцаны ҭынч уцәап, ҳара усгьы уи лахьынҵас иҳаут, Аԥснытәи агырцәа шәыцәа-хаа ҳара иҳахьчоит! Амала амаҷ-саҷаз шьҭа ари аҩыза аџьабаа ҳазбом, хьыҭрак ҳҭаужьроуп!
«Шәара шәызҭажьтәыз ҽакын, аха... – еиҭах изымҳәоз иажәақәа ибз иқәххуан, дырхәаҽуан, – аԥсцәаҳа дышәцәыӡит... Саргьы шьҭа шәара сышәҩызахт, аҳәақәа урыларкыр – уҳәахоит...»
– Абни жәбома, абна, шәгәы ҭәыр ҟалап... – уи идирбеит жәаа шықәса шылхыҵуаз машәырла амашьына иашьыз ӡӷабк лнышәынҭра. – Лара дқәыԥшӡан, даԥсыуа ԥҳәызбан, дышәҭыцны дҩаҵхахан, шәгәы иауазар, шәыламыс иауазар…
– Аламыси анцәеи уаха рыӡбахә уҿахацәеит! – аӷьырԥ ааихиргеит ани аҳәагыла иазыҵҟьоз реиҳабы. – Уи амыцхә ирылаҽцәан иҟоуп азы ауп аԥсуаа рнырҵәара ҳзаҿу. Уаргьы мчыла ухы ҳҿоумыжьын, нас!
Агвардееццәа агәгәаҳәа аӡӷаб лнышәынҭра инҭалеит. Урҭ рыцҳашьарак, ма ламыск мчыла ргәы ирыцәҭамларц азы иржәхьаз арыжәтәгьы шьҭа даара иаарылсуан. Раԥхьа абаҟа иалачаԥан иҟаз апатреҭ рылаԥш нақәшәеит. Ани рлашырбага фонар цқьа инаддырҷҷалеит, цқьа иналыхәаԥшит.
– Бара бҩыза аԥшӡа ҳнапаҿ акәын аԥсра ахьлыхәҭаз! – зынӡа апатреҭ ихы надикылеит ани еимассы иҟаз, зегь раҵкысгьы уаха ахьы еидызкылахьаз агвардеец.
– Арҭ зегьы данеимаҳдалак, илылымшо акәмызт, дгәырӷьан даҳхыԥсаауан! – руаӡәк абаҟагь инапы накәиршеит, апатреҭгьы иқьышә хәымгақәа нахьирсит.
– Шәара аҽадақәа! – урҭ аҩыџьегь шьапыла днарыгәҭасын анышәынҭра агәы инықәижьит ани злакҭа аламала уҭазмырԥшуаз агвардеец, аҟәақҳәагьы автомат шьхәала апатреҭ дласын, иԥыххааса илықәиҵеит, – арҭ аҩсҭаацәа зықәтәоу, ианыԥсугьы ианыбзоугьы изгәаԥхаз – Қырҭтәыла даӷоуп!
– Аиаша ҟауҵеит, аԥсуаа ҭацас аҩнаҭа ҿыц ианҩнаргалогьы асаан абас иԥыххаа иԥырҽуеит, рҳәеит! – ани ала ҵышәшәаа уаха акы ицәа иалашәазшәа деиҭаарықәҟааит, – ирласны ажра шәалага, лыбаҩқәа хь-цырак рыцәмырӡкәа арахь иқәшәыԥса. Ари дшыԥшӡаз ала, лыбаҩи лхьи еиҟараны иҵазароуп ара!..
– Аиаша уҳәеит! – ҿааиҭит дгәырӷьан руаӡәк, иикыз иломгьы убас иӷәӷәаны иҟьеит, иҟалап акәыба ахаҟынӡа илеизар знык ала. Егьырҭгьы знык анышә ԥыҽҽны ианроу, рнацәкьарақәа аҳәҳәагақәа реиԥш ишьҭшьны анышә аҭыгара иалагеит.
– Қырҭтәыла иагьаџьара ахьы ыҵоуп иахьаҳзымдыруа! – руаӡәк зынӡа қьышәла дыҵаларц егьигмызт анышәыргәы. Егьигь уи инапқәа ахьиҟьозгьы дихәаԥшуан, иара инапқәа рахьгьы дыԥшуан, издыруада ак имԥыхьашәан маӡала иџьыба ицәҭеиҵар ҳәа дшәон.
– Ара ахьы зегь аныҵаҳхлак, нас ахьчара заҭахи ари адгьыл-аӡа, изҭаху игааит!
– Еихашәк шәҿыжәқәа! – даҽазнык дхәааит ани реиҳабы, руаӡәкгьы иҟәаҟәа убас дықәсит, ани иижхьаз анышә ихаҭа длеины дҭаҳаит. Аха ираӷьны аҭак иҳәар иеицәаз шиқәшәоз идыруан, зынӡа ак имҳәаӡаргьы егьи маӡала игәаӷ икуазшәа ибон азы, алафахь ииагатәын.
– Ари леиԥш аԥшӡа лыԥсы ҭазҭгьы раԥхьа џьеи слываужьрын!
Убасҟан уаха зныкгьы изгәарԥханы имччацыз убас игәарԥханы дыччеит, уи дыччазшәа анырба, егьырҭгьы зынӡа ихҵаӡаны аччара иалагеит. Урҭ ирхашҭит изықәгылаз адгьыл штәымыз, урҭ рыччабжьқәа зегьы ахеиԥш агәы шкылнажәоз, арҭ зыбаҩқәа ыҵхны икарыжьуаз аԥсцәа зегь шрыцымԥсхьаз, арахь ршьа зушаз аҷкәынцәа нханы адәы ишықәу…
– Шәызегь шәнапқәа шәырҩах! – иаарыкәшеит иахьцәырҟьаз рымбаӡакәа алымқәа реиԥш, ԥшьҩык аԥсуа ҷкәынцәа, – зыҽзырҵысыз итәы егьыҟам!
Агвардееццәа иаразнак рцәа иалашәеит иҟалаз, аха равтоматқәа рышьҭыхха иахьӡомызт, ани анкьа зны рабацәа Аԥсныҟа излааз рҽагақәеи рбаҳақәеи ракәын иркыз, урҭгьы нышьҭарҵеит. Аха руаӡәк кыр ҳаиқәнархозар абри ҳаиқәнархоит иҳәан, ус ҿааиҭит.
– Иаҳаԥшааз ахьы абжа шәаҳҭоит, ҳаушәышьҭ!..
– Ишәыԥшааз ахьы изтәу рҭынхацәа ироуеит, шәара уи ахьыҵаз аҵкыс иахьыҵаулоу шәцоит! – рҳәан, инараԥырцан, рабџьарқәа аашьҭырхын, ахықәахь ирыман рҿынархеит, – уахь аҟара ахьы абаҟоу, ҭынч шәеимдалап!..
Урҭ наҟ ахықәахь инаскьаган, хысыбжь мыргакәан ианаарылга, Асида дахьжыз анышәынҭраҿ иааин, анышә агәы ааиҟарартәит, асаркьаԥҽыхақәа ааизырган, ганкахьы инышьҭарҵеит.
– Ҳара аӡәаӡәала зегь шәшьа аауеит, – иҳәеит руаӡәк Асида лҳаҭгәын агәы инапы нықәшьуа, – ҳаҳәшьцәагьы, ҳашьцәагьы, ҳадгьылгьы...
Ажәҩан иаҳа-иаҳа аԥсҭҳәақәа хыҵуан, аха убарҭ убас имыццакӡакәа ихыҵуан, угәы ԥжәарын ҵаҟа адгьыл аҟынтәи уахьыԥшуаз, абри адгьыл ԥшӡа, абриаҟара ԥсҭҳәа-ӡлач иаразнак излахачи ҳәа... Урҭ ус ԥша-шәышәык иазыхцо иҟамызт. Издыруада, издыруада, урҭк шԥамысри...
Христо иаб Анастас ианиаамҭаз зыԥсы злаз анхаҩы ҳәы дыԥхьаӡан. Уи ахаҵа иҭынханы Иашҭхәа ақыҭан Христо изынхеит напы цқьала еибыҭаз, зыԥсы злаз анхамҩа бзиа.
Христо иаб иҿиҵаақәаз рацәан аҟнытә иаб инхамҩа иаҳагьы ирҭбааит, алаԥшцәгьа илаԥш ацәиӡартә иҟаиҵеит. Иқәлацәа зегьы реиԥш, иаргьы иарԥысра данынҭагылоз аҭаацәара аԥиҵеит. Аибашьра мыжда усҟантәи асовет жәлар зегьы ирыннаҵаз ахәрақәа ртәы умҳәозар, Христо иҭаацәеи иареи гәырӷьаҵәа аибашьрашьҭахьтәи аҿыц нхамҩа ишалагылаз иаацәырҵит Аԥсны инхоз абырзенцәа рзы 1949-тәи ашықәс хьанҭа. Ҭаацәала Аԥсны иахганы ирго иалагеит абырзенцәа.
Христо идыруан имилаҭ жәлар рлахьынҵа иара иҩнаҭагьы ишалахьынҵахоз, аха агәыӷрақәа харами, ҩыџьа имаҟаҿамҳәараа игәыҵаршә, рлахьынҵа дахӡыӡаауа дааиуан.
Имҩахыҵит дыззыԥшыз уи амш еиқәаҵәагьы Христо иҭаацәараҟны. Уи ауха Христо цәыкьа аҩныҟа дхынҳәуамызт. Аԥшәмаԥҳәыс Софа дыццакы-ццакуа арахә реилыргара даҿын. Алақәа ҩаҵеибарҟьаны ишуа агәашәахь рҿанынарха, уи дызҿыз лусқәа даарҟәаҵын, ларгьы алақәа дрықәымчуа днарышьҭалеит.
Алақәа дрыцәшәаны, агәашә аартра изымгәаӷьуа дылагылан, аҵыхәтәантәи аамҭақәа рзы иашҭхәаа аӡәырҩы аԥсцәаҳа иеиԥш изхәаԥшуаз уи ахаҵа шәпа-жәпа. Ижакьа иҿачы, ижакьеи ицәаԥшҭәхәи еиԥшны шәыга еиқәаҵәала еицыршәызшәа деиқәаҵәа-самсалӡа.
Софа уи ахаҵа данынеиҿаԥш, адыд лысызшәа, лцәа-лжьы еиладысӡа, шьаҿак лзыҟамҵо ашҭа агәҭа даақәхеит. Днахьаҳәын, араҵла амҵан ихәмаруаз лхәыҷқәа лаԥшыла иааимылдеит. Урҭ уажәы зегьы рзеиԥшын. Ажәҵарақәа реиԥш еибарҷырҷыруа акы иалахәмаруан.
«Уажәыҵәҟьа рбызшәала рыбжьы рдуны акгьы рымҳәанда», – лгәы инҭылҳәаан, лхаҭа илызгәамҭаӡакәа лӡамҩақәа ирхьынҳалаз лылаӷырӡ цәыкәбарқәа лԥыраҳәа аҿацәала иаалрыцқьан «асас еиқәаҵәа» днеиԥылеит.
– Иаама ҳаргьы ҳаамҭа? – дҵааит Софа, ичны лыхәда иҩкылагылахьаз лгәы аарла лажәақәа рывго.
– Уаҵәы ашьыжь азы шәҽеидкыланы шәыҟазароуп! – иҳәеит «асас» дшашьцылахьаз еиԥш аӷьара-ӷьараҳәа, иаԥхьа игылаз аԥҳәыс дылбааидарц иҭахызшәа, иблақәа кылцаны.
Софа ажәак уаҳа илзымҳәаӡеит.
«Асасгьы» иажәақәа хыԥашьа шрымам лырдыруа акраамҭа дгыланы длыхәаԥшуан. Нас, иҿаԥхьа афы шьҭасызшәа, ашырҳәа даақәҵәин, амшә еиԥш дқрамҽо амҩаду днанылеит.
Лышьҭахьҟа даахынҳәит Софа.
Лнапқәа шҵысуаз ажәқәа хьаны даалган, хшыла ихыхәхәо иҭәыз луедра акәапа-кәапаҳәа лылаӷырӡқәа нҭаԥсо, аҩныҟа лҿаалхеит.
«Ҳагәнаҳа хгарҭа шәнамҭааит, аџьнышцәа», – лхала лхы дацәажәон, илуа-илкуа дамышьҭуа ахәыҟаҵарҭа дахьҩназ, Софа. «Ҳазхдырҟьозеи уҳәарауеи? Ҳазԥырхагада? Ҳабацои, ҳахҵәаны? Уа ҳахьнеиуа иаҳзыԥшыда? Ҳхы зланыҟәаагарызеи ҳзышьцылам адгьыл аҿы, ауаа рҿы? Аӡәык-ҩыџьак ҳада ҳмилаҭ иеиуоу зегьы ықәырцахьан, лассы ҳҵыхәтәагьы ааидыркылашт. Жәларык арыцҳара ҳҭаргыла, даҽа жәларык мчыла атәым дгьыл агара иаҿуп. Адгьыл зтәу аԥсуаа ҳарҭаху-ҳарҭахыму ҳәа иаҳмазҵааӡакәа, атәымуаа аимакра ҳаҿуп. Аха аԥсуаа ҳара ҳрыдрымкылахьеи. Амцажәла еимаҳамдои. Аҵыхәтәантәи аамҭазы Бериа зынӡа даапкӡеит. Уи ихықәкқәа зеиԥшроу ала, дара аԥсуаагьы рыԥсадгьыл иацәырӡны, агырцәа ирыԥсадгьылитәыр ҟалап...»
Софа лхәыҷқәа уаха заа ишьҭаҵаны илырцәеит. Аҩны лхы лзыҩнакуамызт. Гәыӷрак лызҭашаз ажәабжьк иара иҟынтә дазыԥшызшәа, Христо иаара дахыццакуан.
Аҵх мгацәакәа дхынҳәит Христогьы.
– Дыҟан ани, ҳара ҳҿгьы, – лҳәеит Софа, лхаҵа дшынеиҿаԥшыз.
– Уи бизыԥшызар акәын. Ҳара дҳавсуазма, нас? Жәларык иаҳлахьынҵоу акоуп. 37 азы саб рыԥсы дарҭахьан, уажә сҭаацәеи сареи иааҳадгылеит.
– Ишԥаҟаҳҵари, нас? – Софа лылақәа ҭырхаха лхаҵа днеиҿаԥшит.
– Урҭ даҽа знык иааӡом. Уаҵәы ма уаҵәашьҵахь ҳаҩны абаҟоу ҳәа иааиуа агырцәа роуп. Ма ҳанхамҩақәа ргәаԥхондаз, аԥсра ада зегьы зцәыӡхьоу урҭ анымха-хымҵәақәа. Урҭ шьҭа ираҳҳәои. Иаҳзышьҭыхуа аҽыԥсахга маҭәақәа еидыбкылароуп, амарџьа. Афатә, афатә ауп имаҷымкәа ибырхиаша. Амҩахь ахәыҷқәа ак анҳацәрыхь, нас бареи сареи аԥсҭазаара заҳҭахузеи.
– Ҳанхара, ҳарахә?
– Урҭ роуп ҳазхдырҟьо, бара мыжда, ҳара ҳахьбырзенцәоу, ҳаԥсы ахьҭоу рцәымӷу џьыбшьо?! Гыртәылантәи ихырҵәаны иаарго агырцәа заҟа ирацәаны анхамҩақәа рызрыҭо аҟара ирхьыԥшуа рацәамхои.
– Ҳрыцҳара бӷеиҵыхра рнамҭааит, Аԥсны ишааз еиԥш рцара аамҭа анцәа ҳахаантәы, ҳҭаацәа. Гәнаҳа рыгымхааит, ҳаҩны иахылараны иҟоу ауаа. Аха ус сҳәеит ҳәа, агәнаҳа рықәзыршәода анцәа ицәымыӷхахьоу ауаа, – Софа лҽылзеиқәкуамызт, лгәыԥжәарақәа шәирала ихылҽырц даҿын, аха уи ашәира ахьлыхәоз ҳәа акгьы лбомызт.
– Бышәирақәа бырҟәаҵ. Урҭ анцәа дрымаӡам.
– Анцәа дышԥарымагәышьам, игәы рыхшәахьеит умҳәозар. Ишаны адгьыл иқәу ауаатәыҩса зегьы анцәа дрымами.
– Анцәа дрымазар, ҭаацәарак лаӷырӡышо рыҩны индәылцаны, дара гәырӷьаҵәа иахылозма. Амала, ҳаԥсы ҭаны ҳзеиқәхар, урҭ агырцәа, аԥсуаагьы зҵадыргылараны иҟоу арыцҳарақәа ртәгьы баҳап.
– Аԥсуаа рыԥсадгьыл аҿы иҟоупеи?!
– Уи иашагәышьоуп, аха иахьа ҳаҩны ҳахызцо амилаҭ ус ирҟазшьоуп. Аӡә дахьыҩагыло аҭыԥ аҟны имҵасны дара латәоит, нас, ари аҭыԥ ҳара иаҳтәын ҳәа иаауҿагылоит.
– Сыздыруам. Аӡәы итәы имазкуа, анцәа дбаны, иара итәы дахыбаахароуп.
– Биҟәаҵ уи бынцәагьы, ара дахьбыхәо ҳәа акгьы збом. Амҩан ҳхәыҷқәа ҳцәимшьааитеи. Иаҳбаз еицәа ҳбар ауп анеиҭамҳәара, – бзанҵык зылаӷырӡқәа зыԥҳәыс илзмырбацыз Христо, ақәа зызнымкылаз ахыб аиԥш, илагәқәа акырынтә ихыҵны икаҭәахьаз, еиҭа рҿанаарха, иԥҳәыс илцәиҵәахырц адәахьы дындәылҵит.
Ауха шаанӡа, хаҵеи ԥҳәыси афатә рацәа рырхиара иаҿын.
Ашьыжьымҭан, алаҳәахӡы еиԥш исамсалха, маҟҿаҳәара инахысуаз имхы ирахә ԥыртланы иналеиҵеит Христо. Илақәа, ицгәы, иԥсаатә зегьы рхәы нарыҭаны, иаха шаанӡа зеидкылара иаҿыз рымаҭәақәа аашьҭыхны, рхәыҷқәа раԥхьа инаргыланы ашҭа инҭыҵит.
– Агәашә аҳаркып, уара, – лҳәан, Софа леидарақәа налыргылеит.
– Уи азыркыша ауаа ашьыбжьышьҭахь иааргоит, бгәы рҭынч, – иҳәан, ишьҭахьҟа ахьаԥшра, ашҭа даҽа знык ақәыԥшра шиҭахымыз лырдыруа ԥхьаҟа днеихеит Христо.
Софа лшьапқәа деиҭаргомызт.
Ахәыҷқәа сасра ҳцоит ҳәа игәырӷьаҵәа иҟан.
Хыхьынтә иқәыӷәӷәоз ажәҩан изышьҭымхуазшәа, деиҵаӷәӷәа, шьаҿақәак ааҟаиҵан дааҭгылеит Христо. Софа дахьгылац дгылан. Нас, дызҵаз иеидарақәа наиргылан. Даагьежьны, игәашә иҽыхшьны, иашҭа дықәԥшуа днагылеит.
Акраамҭа снышәмыжьын, шәара ишәзаасыртуаз сгәы ҭашәымшьын ҳәа ирыдӷьаҵәыӷьаҵәуа ирыцрыхоз агәашә изадымҵуа иадгылан ихдырҵәоз ауаа.
Ашьҭахь дара иабарбоз акәымзар, хаҵеи ԥҳәыси уи агәашә иларыԥсаз алаӷырӡқәа шьац шьаҭак ыҟамкәа иқәырблааит.
– Шәаалагәышьа, – иҳәеит Христо, иеидарақәа ахьышьҭаз ахь иҿынахо.
Ақыҭа мҩа ианыланы инеиуан, зыԥсы ада уажәазы акы иақәиҭымыз, хықәкыла изызцараны иҟаз адгьыл
ахьышьҭоу ззымдыруаз Христо Чилиди иҭаацәара. Шамахамзар, изнысуаз абырзен шҭақәа ҭацәын, ма атәым шҭа иҭанагалаз ала еиԥш, ируа-ирҳәо иақәымшәо аҿыцынхацәа нцәыҵакьакьо, имазеины ироуз атәым уҭрақәа ирҭан.
Амҩа иахьынӡықәыз ирхыргаз агәаҟрақәа зызхымгаз рԥа еиҵба хәыҷы дәыӷба аанҿасырҭак аҟны дыжны, егьи инхаз иԥсахәага рыманы Ҟазахсҭан инанагеит. Уаҟа урҭ ирықәшәеит уаанӡа ихдырҵәахьаз, Иашҭхәантәи абырзенцәа аӡәырҩы.
Анхара ҿыц нападыркит. Зхы иахәоз, уаҟагьы анцәа дихәон.
Ҩажәижәаба шықәса ҵит Христо иҭаацәа Ҟазахсҭан инхоижьҭеи. Анхараз «зыԥсы цәгьаз» Христои Софеи акыр рҽеибырҭеит. Уаҟа иит, рызҳаит даҽа хҩык рыхшара. Уажәшьҭа, рыхныҟәгара анаҩс нхарҭа ҭыԥкгьы рыхәҳартә рҽанеибырҭа, зынтәи, ашәшьы зхаԥаз раамҭа еиҳа аҽанарыцқьа, аҭаацәарақәа ирылалахьаз уа ишаанхозгьы, иҭаацәарамхацыз иԥа аиҵби иԥҳа аиҳаби иманы Аԥсныҟа дхынҳәырц иӡбеит Христо. Аха зны иаатәын, ирхиатәын хыҵакырҭак. Аԥсныҟа даазгоз адәыӷба иҭаламҭаз: – Уныдгыланы ҳанхарҭа гәаҭ, абааԥсы иуцәыхьанҭамзар, – лҳәеит Софа, лыбжьы аӡәы иаҳар дақәирӡуазшәа аҟара дацәшәаны, лыбжьы ҩҭымгацәакәа.
– Мап, – иҳәеит Христо, – ҳанхарҭа слықәԥшыр, абриаҟара бареи сареи ҳгәаҵаҿы зыҽзмырцәоз агәхьаагара акәиц нҿыцәаар ҳәа сшәоит. Еибгала уахь ҳазнеигәышьар, иаҳцәызгода ҳалаԥш, лассы-лассы ҳаиццаны иаабалап.
Софа уаҳа уи аҵыхәала ажәакгьы иалымҳәаӡеит. Акыс, уи илдыруан иқәреи игәабзиареи дшынкыдырцалахьаз.
«Ахымҩасҵәҟьа дагап ҳәа сыҟамызт, дышԥеилаҳаи сыҭаҳмада мыжда...» – абри ауп уажәы уи лгәы инҭылҳәааӡагьы.
– Аԥсны снышәнап ҟалартә иҟасҵеит! – иҳәеит Христо, амыргәырӷьара ихы иҭаны, Аԥснынтәи Ҟазахсҭанҟа дшыхынҳәыз. – Ажәытә ҳанхарҭа рацәаӡак иацәыхарамкәа аҩны аасхәеит. Аҭыԥгьы уамашәа иԥшӡоуп. Уажәгьы
ахаҵара сцәуадаҩуп Аԥсныҟа ҳцоит ҳәа. Схәыҷра алакәқәа срылоушәа ауп схы шызбо.
Агәырҩа иареиқәахьаз Софа ллакҭа ааԥшӡахеит. Ҿыц деиҭаизшәа лбон. Аха иаразнак лгәырӷьара аӡшәахеиԥш иаалҿабеит, лыбжа Ҟазахсҭан иныжьны ацара шлықәшәоз даназхәыц. Уи аҵкыс еицәаны илыԥхьаӡон лыԥшәма ажәытә рынхарҭа иацәыхарамкәа аҩны ахьааихәаз. Уи уажәнатә илнырхьан, згәабзиара уашәшәырахахьаз лхаҵа, лассы-лассы дцаны инхарҭа анықәԥшра дшалагоз, иԥсра аанӡагьы дашьыр шалшоз.
– Рацәак бамеигәырӷьазшәа збоитеи? – Христо иԥҳәыс лыԥштәы игәамԥхазар акәхап, ианҿазтәи аамҭқәа раан еиԥш, лхаҿы ааиԥхьеишьшьааит.
– Сышԥамгәырӷьеи. Ари аҩыза ажәабжь бзиа сақәгәыӷуамызт. Аҭыԥ аума аус злоу, ихадароу Аԥсныҟа ҳамхынҳәуеи. Арахь инҳажьуа сгәы рызхьаагәышьоит, аха...
– Сара издыруеит быԥштәы бзырԥсахыз, аха сара ус иаҳа еиӷьысшьеит. Сахьиз-сахьааӡаз, саб иҿы сыҟоушәа збоит. Арахь инбыжьуа ракәзар, урҭ ара ирыԥсадгьылхеит. Аԥсны агәбылра рымаӡам. Иҭаацәароуп. Рхы иахәартә иҟоуп. Аҭаацәара анрызҳалак еиҿыҵыр ами.
– Уигьы сымдыруеи, аха ан дахьугалак дануп. Ахҵәарақәеи ашәарақәеи маҷымкәа срықәшәахьеит. Сгәы ҭынчымзар, гәыбӷан суҭартә сыҟаӡам ҳәа сгәы иаанагоит.
– Зегьы здыргәышьоит, Софа. Аха ҳахшара ҳрықәгәыӷыртә ҳаныҟала, хахьиз-ҳахьааӡаз аҭыԥахь ахынҳәра анҳаҭәашьаха, уи насыԥны иԥхьаӡатәыми. Убри аҟнытә, уажәы бара бгәы хьаауа, саргьы сгәы сыхьуа сҟабымҵан.
Иаҳыӡбаз наҳагӡап.
– Христо, сара сахьхәӡам. Ҳаҩныҟа ҳамхынҳәуеи. Ари аус уаҳа ҳалацәажәаӡом. Ҳаамҭа ааит, ҳцеит. Анцәа иџьшьаны, уажә ҳахҵәаӡом.
Христо ихааӡа иԥҳәыс дналҿаԥшит. Иблаҿы уажәы, раԥхьаӡа данибаз амш, раԥхьаӡа акәны иҩны даныҩнагылоз еиԥш, дҿаны дыхгылан, игәыӷрақәа зегьы еизганы лгәы инҭеиџьгәеит. Иара ихаҭагьы, асышәаб иааҵыҵыз аԥсаҵла еиԥш дласӡа дааҟалеит.
Дхынҳәит Христо Аԥсныҟа, иҭаацәа иманы. Уа, Ҟазахсҭан, инхеит аҭаацәара иалалахьаз ихшарагьы.
Аԥхьатәи амшқәа рзы, ашьыжь инаркны, амш ахәлара иааимнахаанӡа, зыхьшь зцәыӡыз ашәарыцаҩ иеиԥш, дынкыдԥшыла-аакыдԥшыло ақалақь далан. Заҟа аҽеиҭанакызеи уи иблақәа рҿы Аҟәа. Заҟа рҽеиҭаркызеи ауаагьы. Хаҭала иидыруаз ауаагьы маҷхеит. Иидыруаз аҩнқәа раԥхьа дааҭгыланы, уа инхоз, зыхьӡ ихамшҭыцыз анкьатәи иҩызцәа рызҿиҭлон. Дыҟан ицәырҵуаз. Аха уи аҩны иахымызгьы анкьатәи аԥшәмацәа рацәан. Иҟан еимгәашлаҳәа аамҭа иаражәызгьы. Иҟан, мшыҽнеиԥш, зыҷкәынра ацәа хаа казмыжьцызгьы. Адунеи зыԥсаххьаз рацәан. Урҭ адунеи шырԥсахыз аниаҳалак, «анаџьалбеит, абри аҩыза џьанаҭ дгьыл аҿы инхо ауаҩы дышԥаԥсуаз, сара, иара иқәла, мбатә зхызгахьоу, иахьа уажәраанӡа сыԥсы злаҭоузеи» ҳәа, агәҭахәыцрақәа ааизцәырҵуан.
Зыԥсы ҭаз Христо иҩызцәа изхара избомызт, даргьы нырцәынтә иааз аӡә иеиԥш ихәаԥшуан.
– Ари, Христо уоума?..
– Сара соуп, Гьаргь. Сыԥсыгага аазгеит. Аԥхьақәа абас еиқәҿырҭуан, акраамҭа еибамбацыз ани аԥҳаи шгәыдеибымҳәҳәалара, зҽынеигәыдзыжьлоз ахацәа.
Христо абас мацара ақалақь акырынтә дшакәшахьазгьы, игәаӷьны ажәытә инхарҭахь дзымҩахыҵуамызт. Заҟантә иақәикхьаз дцаны ибарц, уаҟа уажәы инхо аҭаацәара днарыдтәаланы изакә уаау, изакә милаҭу еиликаарц. Аха уахь иԥхьоз игәы аҩныҟа дазмырхынҳәыр ҳәа дшәон. Аиаша акәзар, лара Софа лхаҭагьы илҭахымызт, уахь ацара.
– Бгәы ишԥаанагои, уаҟа инходашь, иарбан милаҭу? – Хәылбыҽхак, аҭаацәара рҽанааиларк, Христо иԥҳәыс длызҵааит.
– Сеидру, егьырҭ ихдырҵәаз абырзенцәа рыҩнқәа ирыҩноу ауаа рыжәлар иреиуоу ракәхап, аԥсуак усгьы ихы иаҭәашьаны ҳаҩны дыҩналап ҳәа сыҟам.
– Ҳаи, џьабышьт. Аԥсуа аҵла амҵан дтәазаргьы уи аҩыза ихы иаҭәеимшьацызт, иагьаҭәеишьом. Аха ус ега иҟазаргьы, ма даԥсуандаз ҳаҩны иахылаз, уаҳа акгьы сҭахымызт. Зыдгьыл аҿы инхо аӡәы игеит ҳамҳәарыз. Уахь сымҩахыҵыр, сыҩныҟа снеимԥхьарыз, ма...
Мраҭашәарҭа ҵыблаауа амшын инхықәгылахьаз амра уахык шаанӡа зхабар днамырбоз ауаа иаҳагьы агәыблра днаркыр аҭахызшәа, игәыбзыӷуа ашәахәақәа аршәуан.
Христо аԥхьатәи иашҭаҿы ихәмаруаз ахәыҷқәа руаӡәк данынаԥш, ҿыц иҟаҵаз аихатә гәараанда хаҵак иҽахшьны дышгылаз илаԥш наиқәшәеит.
– Сан! Сан! – Агыршәала ҿыҭуа, ахәыҟаҵарҭа иҩназ иан дналыдххылеит. – Абна ҳгәараанда хаҵак иҽахшьны дгылоуп.
Аԥҳәыс лԥыраҳәала лнапқәа рбо даадәылҵит.
– Ҩыжәҩык иакәхап. Ишԥарацәахеи урҭ аҩыжәцәа, ршәаџьҳәаҩык дыҟамкәа адунеи ианыӡааит, – лҳәан, лышьҭахьҟа даагьежьит.
– Иҟалазеи, уа? – ҿааиҭит аб, ауҭра дахьҭаз.
– Иҟалахзеи, даҽа ҩыжәҩык дыбжьанагалахит ҳгәарабжьара. Унеины наҟ дадца, ахәыҷқәа ицәшәоит, – лыбжьы гон аҩны аҩнуҵҟантәи аԥҳәыс.
Ахаҵа ауҭра дааҭыҵын, иҿашыз аԥхӡы амаӷраҿацә ала ирбо, агәараандахь иҿынеихеит.
– Ее, нцәыҵагәагәа – аҳаԥшьа дҭаҟаауазшәа игәаҩаз ибжьы лымҳаҵхыга ааиргеит.
Агәараанда ихшьыз иҽирҵысуамызт.
– Уара уакәын иҳагыз. Ҳадгьыл иқәнамгало дубахьоу, нҵәара шәылалааит. Уҳ, ақырҭуа дгьыл рыцҳа, иааухугахьоузеи, заҟаҩ учҳахьада, аха зхы здыруа дабаҟоу?
Убасҟан, уаанӡа ҽырҵасы змамыз ахаҵа, адгьыл ааиҵагазҽазызшәа хаҳәҵас дшынеизакыз маҷӡак дылхынааит. Аха амхалдыз дакызшәа уа даанхахт.
– Оо, Маҟвала, арахь баадәылҵи бара, аӡәы иԥсра ҳашҭаҿы иааигеит ҳәа сыҟоуп! – Ахаҵа ԥхьаҟа деихарызу, ишьҭахьҟа дхынҳәрызу изымдыруа, игәы аҭҳара-аҭҳара ҳәа еисуа дгылан. – Исҳәо бмаҳаӡои, бара! – Уажәы амшә дакызшәа дхәааит.
Иԥҳәысгьы лхаҵа ихәаабжьы бзиарак ишазҳәамыз дырны аҩны дындәылҟьеит. Ахәыҷқәа иҟалаз ҳәа акгьы рзымдырӡо, иҿабыӷҿабыӷӡа раб ишьҭахь игылан.
– Ари ахаҵа ҳгәараанда дадԥсыланы дгылоуп.
Сымԥахь шәмааин, иску абомба шәылаԥызжәоит ҳәа иҳәозшәа, агәараанда еиԥш еиқәыхьшәашәа уа иадгылаз ахаҵа ицәшәаны, хаҵеи ԥҳәыси рееидырӷәӷәала ԥхьаҟа рҿынархеит дызусҭоу еилыркаарц.
– Ари дышәхьеит, уара. Дазусҭада зыԥсра ара иаазгаз?
– Иахьадагьы дсымбацт ари ахаҵа.
– Саргьы. Ишԥаҟаҳҵари, нас?
– Амилициа адырра рыҭатәуп. Бышзахәо беиха.
– Уаргьы уԥсра ҳара ҳҟны иааумгар ҟамло уабаҳҭахыз, унеиҭаргааит, – аԥҳәыс дмыр-мыруа, дшәи-ԥшьиуа ашҭа дынҭҟьеит.
Аԥшәма, иҳашҳатәарахахьаз ахаҵа дихәаԥшуа дгылан. Агәараанда еихаӡаҵәҟьагьы, адунеи лашара зцәыӡхьаз, Христо дызҭиааз иашҭа гәакьаҿы аҳаскьын татара ихы анылаҵара иаԥырхагахар аҭахызшәа, еилаҟацаӡа, ицәеиқәараӡа иҵагылан.
