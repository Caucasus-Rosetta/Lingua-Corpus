
Иахьатәи ҳаизара еиԥш аизара, шамахаӡак акәымзар
аԥсҭазаараҿы уаҩы иԥылом. Угәырӷьозаргьы, узыргәырӷьо
ыҟаны, уџьабозаргьы, узырџьабо ыҟаны, убас
ауп ишаҳԥылаз, кыраамҭа ҳаззыԥшыз амш.
Агәырӷьара мацара ианатәхоз убасҟан акәхон,
ҳсахьаҭыхҩы ду, Алықьсандр Чачба-Шервашиӡе, жәа-шықәсала зыԥсадгьыл иаԥыргаз, иԥсы ҭаны иҩныҟа
дхынҳәыр. Илабҷашь кны, днаԥшы-ааԥшуа, дгәырӷьаҵәа,
Аҟәа асқьала даақәгылахыр. Агәырқьҳәа
иааиԥылаз ажәлар дреигәырӷьарын, икәаӷӷа иаагыларын
ҳсахьаҭыхыҩцәа, иара Аԥсны данықәҵуаз
урҭ аӡәызаҵәыкгьы дыҟамызт, иахьа жәаҩыла;
днарылаԥшрын аԥсуа шәҟәыҩҩцәагьы, иара Аԥсны
данықәҵуаз Д. Гәлиеи С. Ҷанбеи заҵәык ракәӡан
алитература знап алакыз, иахьа урҭ аӡәым-ҩыџьам,
рҩымҭақәагьы бызшәа рацәала ицәажәахьеит. Имбакәа
драҩсуамызт ҳнаука аусзусҩцәа, аԥсуа сцена азҟазацәа,
ҳкомпозиторцәа, ҳуниверситет аусзуҩцәа уҳәа убас егьырҭгьы...
«...Ҳаи, шәанаџьалбеит, абарҭ зегьы сыблақәа рыла
исымбар, аӡәы исеиҳәеит ҳәагьы ихасҵомызт!» ус
дцәажәозар акәхарын ҳсахьаҭыхҩы, иибаз ахаҵара
ицәуадаҩны дахьгылаз.
Аха иахьатәи Аԥсни, анкьа зны иара дызԥырҵыз
Аԥсни еидкылашьа шрымам, иахьатәи Аԥсны економикалеи
культуралеи ишеизҳа-еизыгьаз, иалкааны
ҳахәаԥшуазар, арҿиаратә интеллигенциа шеиҵагылаз
уҳәа, урҭ зхаҵара ицәуадаҩхоз аус ҟаимаҭқәа иблақәа
рыла ибартә дзахьымӡеит Алықьсандр Чачба.
Ишдыру еиԥш, ҳсахьаҭыхҩы ихәыҷреи, иҷкәынреи,
нас дышнеи-шнеиуаз иажәрагьы Аԥсынтәыла анҭыҵ
ауп иахьымҩаԥысыз. Иԥсадгьыл ахь данаақәлозгьы,
уарла-шәарла акәын, ҳамҭак даангыларц аниҭаххозгьы,
хыдкыларҭа имамызт. Асахьаҭыхҩы иаб Константин Чачба,
аҳәынҭқар имчра иамаабыз рахь дыԥхьаӡаны, арахь
ааира азин имамкәа Аԥсны далырцахьан.
Ус ишаауаз, аҳәынҭқар дахыргеит, имчра еилаҳаит.
Ари Алықьсандр Чачба деигәырӷьеит. Дук мырҵыкәангьы
иҟалеит Октиабртәи асоциалисттә револиуциа
Дуӡӡа, ҳсахьаҭыхҩы уи дацԥыҳәаны даԥылеит. Ареакциа
ишьҭнахыз аинтеллигенциа дырҿагыланы иҩуан:
иазкыз амитинг аҿы Аԥсны жәлар рпоет Баграт
Шьынқәба ииҳәаз ажәа.
«...Ҳарҭ урҭ ҳрыдгылом, ҳарҭ ажәлар ахьыҟоу ҳаҟоуп...,
ҳарҭ аԥсҭазаара ахьеилашуа ҳаҟоуп».
Асахьаҭыхҩы агәыӷра ҟаимаҭқәа игәы иҭакны лассы
Аԥсныҟа дхынҳәуеит. Имчи идырра ҭбааи азикырц
дашьҭалоит амилаҭ ашьҭыхра. Уи Д. Гәлиа ихьӡала
акырынтә академик Николаи Марр диацәажәахьан,
аԥсуа бызшәа аграмматика алгара ирццакырц. Уи
иҩны ишьҭиххьан, егьырҭ абызшәақәа рахьтә раԥхьаӡа
аԥсшәахь еиҭагатәуп ҳәа ииԥхьаӡоз ашәҟәқәа рсиа;
уи иҭахын, дагьашьҭан анаукеи акультуреи рырҿиараҿы
кыр зылшараны иҟаз ауаа реидкылара,
рымч аиларҵәара. Абарҭ ирҷыданы иҟаҵамзар ԥсыхәа
змам рахь иԥхьаӡон, иаҳҳәап: Аԥсны аҭоурых аԥҵара;
аҭыԥантәи акьыԥхь аиҿкаара; уи ибарц иҭахын Аҟәа
абаа аҩныҵҟа амилаҭтә музеи; ақалақь аҿы иаартызар
иҭахын амилаҭ библиотекеи асахьатә галереиеи; уи
иҽазҵәылхны дашьҭан жәлар ртеатр аартра; уи еиԥш
атеатр ахыбра аҩныҵҟа адагьы, ибарц иҭахын адәқәа
рҿы, ашҭақәа рҿы, зегь раԥхьаӡагьы Лыхны ашҭаҿы.
Аха абарҭ реиԥш амилаҭ культура ашьҭыхраҿы
зда ԥсыхәа ыҟамыз аусқәа рынагӡара залшомызт
усҟантәи аамҭазы. Ишьақәымгылацызт Асовет Мчра,
Аԥсны иԥсҭҳәа еиқәаҵәаха ажәытә лашьцара шахатәац
иахатәан. Алықьсандр Чачба ихаҭа изыҳәангьы
аҭагылазаашьа уадаҩхеит. Иашьеиҵбы Владимир Константин-иԥа профессионалтә револиуционерын, Аԥсны
Асовет Мчра ашьақәгылара хацәнамырха дашьҭан.
Абри афақтгьы, ҳәарада, рхы иадырхәеит Алықьсандр
Чачба длаԥшықәҵан дызмаз. Ишакәхалак, асахьаҭыхҩы
Аԥсны далымҵыр амуа дааҭагылт. Ихы ирхеит Баҭымҟа.
Уи днаскьеигарц амҩа дицықәлоит ҳтәылаҿы еицырдыруа
ареволиуционер, Аԥсны Асовет мчра анышьақәгыла
ашьҭахь, аиҳабыра хадас иамаз Н. Лакоба. Машәырны
иҟаларымызт уеизгьы, жәлар рлахьынҵа азықәԥаҩ Н.
Лакоба, асахьаҭыхҩы иаҳаҭыр баны Баҭымынӡа дахьицнаскьаз.
«Лассы амра кажжы иԥхараны иҟоуп, нас
инеиԥынкыланы амилаҭ культура ашьҭыхра ҳалагоит,
усҟан уахьаҳҭаххаша рацәахоит!» ҳәа дцәажәазаргьы
ҟамлои Н. Лакоба?
Мышқәак рышьҭахь Алықьсандр Чачба ибаҩ ахьыӡхыргаз
Баҭым асқьала, абрантәи уи ихы ирхеит Европаҟа,
уаҳа хынҳәышьагьы изыҟамҵеит иԥсы ахьынӡаҭаз.
Иԥсҭазаара ихигар акәхеит атәым тәылаҿы, уи имшқәа
зырлашодаз гәырҩа хьанҭан: иахьеи-уахеи игәы иҵхон
иԥсадгьыл, игәхьааигон арахь иаанханы иҟаз иԥеи иԥҳаи.
Аха агәырҩа мацара иҽаимҭеит, ҭауадцәақәак реиԥш
аҩыжәреи, амшгареи, амацасреи имч рықәимырӡит,
уи иман меигӡарах игәи иԥси зыхҭниҵашаз алагамҭа;
уи дырҿиаҩын, абаҩхатәра ԥшаах змаз сахьаҭыхҩын,
иҽеиҭеит, иара дшаны адәы дыззықәыз аҟазара. Европа
атәыла ԥхьагылақәа раҳҭнықалақьқәа рахь лассы-лассы
днарыԥхьон, иреиӷьыз атеатрқәа рҿы декараторс дыҟан.
Лассы ибаҩхатәра ду еицгәарҭеит, ихьыӡ нагахеит. Ажәа
мыцхәы цәырымгакәа, иааркьаҿӡан иаҳҳәар ҳалшоит:
Зыԥсҭазаара атәым тәылаҿы изхызгоз уи аԥсуа, ибжьы
ҭганы дцәажәеит ауаатәыҩса ирзеиԥшу бызшәала шәыга
хкыла инап ҟаза ицәырнагеит адунеи абеиарақәа
жәпакы, ирҿиамҭақәа рымҽхак убри аҟынӡа иҭбаахеит,
ирыҵарымкыр зыҟамлеит азеиԥштә проблема дуқәа,
убарҭ ирыбзоураны, Алықьсандр Чачба иҟазара шьҭыҵуеит
Европатәи аҟазара аҟынӡа.
Асахьаҭыхҩы есқьынгьы игәы иҵхон иԥсадгьыл ахь
ахынҳәра, аха имч ишәо даналага, иаҳагьы иҵархеит
ари игәҭыха.
1980 шықәса рзы Аԥсны АССР Иреиҳаӡоу Асовет
Апрезидиум аҟны иааит, сыхьӡала Алықьсандр Константин-иԥа ииҩыз ашәҟәы. Ԥшьынсҩажәи жәаҩа
шықәса ирҭагылаз аҭаҳмада инапала ианҵаз ацәаҳәақәа
ирылыжжуан иԥсадгьыл азгәыкра, иара ашҟа
ахынҳәра. Нхарҭасгьы уи даҳәон Аҟәа ақалақь, изаанхаз
ишықәсқәа ихигарц иҭахын абра инхоз иԥҳа
лҟны. Аҵыхәтәаны Аҟәа данынхоз ашыӡ шихьыз, нас
Европаҟа данцагьы, кыраамҭа уи ачымазара шихымгаз
игәалаиршәон асахьаҭыхҩы. Ашыӡ аӡбахә зҳәахуада
уажәы. Апықьсандр Чачба иага деигәырӷьон, 65 шықәса
рышьҭахь дызԥырҵыз, иахьа шьаҭанкыла зҽызыԥсахыз
Аԥсны Ареспублика аҳҭнықалақь Аҟәа ԥшӡа дналаԥшыр.
Аха, ишыжәбо еиԥш, даҽа лахьынҵак изыԥшызаарын иара.
«...Хаҭала сыԥсадгьыл сацәыӡзаргьы, иара иамазааит
сыԥсҭазаара зықәсырӡыз, сыԥсы ахаара иалсхыз
сырҿиамҭақәа!» абри дазкылсит 100 ирҭагылаз
асахьаҭыхҩы. 500 инареиҳаны исахьақәа еидикылт,
адәықәҵара иазбзиахартә еиԥшгьы инапала иҿеиҳәеит,
рацәак мырҵыкәангьы иԥсадгьыл ахь амҩа иқәиҵеит.
Иахәҭоуп иазгәаҭазарц: ахныҟәгаразы уи ауадаҩра ӷәӷәа
дҭагылан, аха агәхьаа мкыкәа,ишырҳәо еиԥш,аӷәыцәҳәы
иҽықәыртәан ауп исахьақәа ҳамҭас иԥсадгьыл ишеиҭаз!
Иахьа урҭ асахьақәа рыхәҭак Аҟәа иҟоуп, уаҩы ибартә
еиԥшгьы ицәыргақәҵоуп, урҭ хәызмаӡам малуп ҳажәлар
рдоуҳатә культуразы.
Иахьа уажәраанӡа урҭ арҿиамҭа ссирқәеи дара
аԥызҵази џьарак еицыҟамызт, еиԥырган, еицәыхаран,
иахьа ишыжәбо еиԥш, иаԥызҵазгьы дхынҳәит аҩныҟа.
Рацәак мырҵыкәангьы, абра ҿыц иԥырҟаз адамра иахагыларан
иҟоуп баҟак. Аԥсуа литература ашьаҭаркҩы,
аԥсуа жәлар рҵеи ду Д. Гәлиа ибаҟа шаҳҳәоз, аҽыҳаракны
иҩагылашт даҽа баҟакгьы, уи аԥсуа ҿыханҵа
ашьаҭаркҩы, ҳсахьаҭыхҩы ду ибаҟа акәхоит!
Аԥснытәи аинтеллигенциа рыхьӡ ала иҭабуп ҳәа
расҳәоит ҳсахьаҭыхыҩ ду ихынҳәра иахаҵгылаз, еиҵызхыз.
Абри аус аҿы даҽазныкгы иааԥшит амилаҭ
культура аҿиараҿы иааиԥмырҟьаӡакәа ҳкоммунист партиа
иҟанаҵо агәцаракра.
Алықьсандр Чачба иаԥҵамҭақәа, ажәҩан иаҵәа иалалан
инеиуа аҳәыҳәқәа реиԥш, хара-хара инаргалашт
ибаҩхатәра ду аӡбахә, урҭ асахьа ссирқәа иаҳа-иаҳа
ирыдрыԥхьалашт жәпаҩыла ҳақалақь ԥшӡа иаҭаауа асасцәа.
«...Шәыга рацәала еилыџьџьаауа-еилыԥхаауа абри
амра тәыла дахымшар ҟалозма асахьаҭыхҩы ду!» рҳәалап урҭ асасцәа, Алықьсандр Чачба ирҿиамҭақәа
ирыхәаԥшны азал иандәылҵуа.
Ирҳәо иашоуп, иагьыҟалеит лабҿаба: аҟазара ажәлар иртәуп!
«Ахьы хәыҷуп аха шәкы ицоит» ҳәа аԥсуаа ражәа
ишалоу еиԥш, ҳаԥсадгьыл хәыҷуп, аха аҭоурых ду
змоу аҳәынҭқарра дуқәа зқәыӷәӷәоз, абӷа еиҵыхха
азымҭоз, шәышықәсала, зқьышықәсала ауадаҩра дуқәа
шырхыргозгьы, ргәы камыжькәа рыԥсадгьыл иамаз
ахаарақәа, абеиарақәа, аԥшӡарақәа рқьабз, руаҩра,
реихаҵгылара, рҟазара, рашәақәа, рыкәашарақәа,
рлаф уҳәа ҳажәлар ирыхьчон. Ҳажәлар ирылиаауан
аԥызацәа, агәымшәақәа, аиҿамсқәа, алафҳәацәа. Убарҭ
зегьы ирыбзоуроуп иахьа абиԥарала имырӡӡакәа иааҳго
ҳбызшәа, ҳаԥсуара, ҳауаҩра.
Ҳара иахьа иҳамоуп ҳхатәы ҳәынҭқарра, ҳбызшәа.
Сара сыззааҭгыларц исҭаху, ҳаԥхьаҟа аԥеиԥш бзиа зоураны
иҟоу, аҟазара знапы алаку аҿар уаареигәырӷьартә
иҟоуп, есымшааира ицәырҵуеит абаҩхатәра злоу
ашәаҳәаҩцәа, аҿыц аԥшьгаҩцәа.
Сынтәа ҩышықәсоуп Аҟәа Аԥсуа Ҳәынҭқарратә театр
аҿы имҩаԥысуеижьҭеи аԥсуа оператә шәаҳәаҩцәа
ҿарацәа рықәгыларақәа  захьӡу. Уи
аԥшьгара, аиҿкаара ибзоуроуп аоператә шәаҳәаҩқәыԥш
Саид Гобечиа. Ари аҩыза аус аиҿкаара даара
имариам усуп, аха илиршеит иҩызцәа ашәаҳәаҩцәа
қәыԥшцәа идкыланы аконцерт амҩаԥгара.
Ашәаҳәаҩцәа қәыԥшцәа аӡәаӡәала урыхцәажәозар,
ирымоуп рхатә ҭоурых. Иаҳҳәап, Нана Черқьезиа (асопрано),
Аҟәатәи Аҳәынҭқарратә музыкатә ҵараиурҭаҿы
афортепиано аҟәша далганы дҭалеит С. В. Рахманинов
ихьӡ зху Ростовтәи Аҳәынҭқарратә консерваториа, уи
даналга ҩышықәса Москва астажировка дахысуан, Галина
Вишневскаиа напхгара зылҭо аоператә шәаҳәара
Ацентр аҟны. Санкт-Петербург, Москва, Венгриа, Германиа
имҩаԥысуаз афестивальқәа, аконкурсқәа дырлауреатуп.
2010 ш. “Хьыбла Гьерзмаа шәаалыԥхьоит” афестиваль
далахәын. Аус луеит Р. Гәымба ихьӡ зху Аԥсны
Аҳәынҭқарратә Филармониаҿы, “Аԥсуа Ҳәынҭқарра акамертә
оркестр” аҿы хкынагӡаҩыс.
Альдона Цкәуа (асопрано) Аҟәатәи амузыкатә
ҵараиурҭа даналга дҭалеит Москва Гнесинаа рыхьӡ зху
амузыкатә институт, аопера аҟәша. Москва имҩаԥысуаз
Жәларбжьаратәи аконкурсқәа, афестивальқәа дырлауреатуп.
Асида Шьакаиа (асопрано) Аҟәатәи амузыкатә
ҵараиурҭа даналга дҭалеит Ростовтәи аконсерваториа
аоператә ҟәша, уи даналга Аԥсныҟа дхынҳәит.
Аԥсуа Ҳәынҭқарратә хортә капеллаҿы аус луеижьҭеи
20 шықәса ҵуеит, хҩык ахшара дрануп, лусуреи
лхәыҷқәа рааӡареи еилалыгӡоит.
Асҭамыр Кәыҵниа (атенор) 2005 ш. Аԥсуа ҳәынҭқарратә
Университет аҿыханҵатә ҟазара аҟәша дҭалеит,
иара убас еилеигӡон амузыкатә ҵараиурҭеи авокал
аҟәшеи. Уи ашьҭахь Краснодартәи ауниверситет
аоператә ҟәша дҭалеит. 2007 ш. рзы Италиа имсҩаԥысуаз
аконкурс  далауреатхеит. Аус иуан
Краснодар аоператә театр аҟны хкынагӡаҩыс. Иҵара
даналга дхынҳәит Аԥсныҟа. 2013 ш. инаркны аус иуеит
Аԥсуа Ҳәынҭқарратә камертә оркестри атәылахьчара
аминистрра иатәу аоркестри рыҟны. Асахьаҭыхра аганахьала
16 шәҟәы инареиҳаны аиллиустрациа азиухьеит,
реиҳарак аԥсуа бызшәа аҿиара афонд иҭнажьуа.
Армен Хачатуриан (абаритон) Аҟәатәи Аҳәынҭқарратә
музыкатә ҵараиурҭа даналга, Москва П. И. Чаиковскии
ихьӡ зху аконсерваториа анапаҵаҟа иҟоу амузыкатә
коллеџь дҭалеит, уи ашьҭахь Гнесинаа рыхьӡ зху
амузыкатэ академиа авокал-аоператә ҟәша дҭалеит,
дагьалгоит 2015 ш. рзы. Жәларбжьаратәи аконкурсқәа
иҽрылаирхәхьеит, иара убас Аԥсни Урыстәылеи ркультуратә
еиҿкаарақәа рымҩаԥгара далахәын.
Алхас Ферзба (абас) Аҟәатәи Аҳәынҭқарратә музыкатә
ҵараиурҭа авиолончель акласс (арҵаҩы-Аԥсны
зҽаԥсазтәыз артист Г. Татевосиан) дҭан, иара убас
еилеигӡон иҵара Аҟәатәи асахьаҭыхратә ҵараиурҭаҿы
(аҿыханҵа аҟәша). Аҵараиурҭа диплом ҟаԥшьыла
далганы дҭалеит П. И. Чаиковски ихьӡ зху Москватәи
Аҳәынҭқарратә консерваториа аоператә ҟәша. Дагьалгеит
диплом ҟаԥшьыла, уи ашьҭахь аспирантура дҭалоит.
Рҵаҩыс диман Урыстәыла жәлар рартист, апрофессор,
ахкынагӡаҩ Глубоки П. С.
И. Архипова лыхьӡ зху афонд апроеқт далахәын. Ашәа
иҳәон Н. Соц лыхьӡ зху атеатр аҿы хкынагӡаҩыс. Иара
убас П. Чаиковски ихьӡ зху аоператә театр аҟны,“Хьыбла
Гьерзмаа шәаалыԥхьоит” апроеқт иҽалаирхәит.
Ԥымкрада имҩаԥигоит аконцертқәа Урыстәылеи
атәым ҳәынҭқаррақәеи рҿы.Аус рыциуан адирижиорцәа
дуқәа: Диего Кроветт, Н. Некрасов, В. Минин, А. Петухов,
Ф. Коробов, Е. Бажнин, А. Иоффе... Дықәгылахьеит еицырдыруа
аконцерттә залқәа рҿы: П. Чаиковски ихьӡ зху,
уҳәа рзалқәа рҿы. Жәларбжьаратәи
аконкурсқәа жәпакы иҽрылаирхәхьеит. Акырџьара аԥхьахәқәа
ааникылахьеит.
Ирепертуар даара ирацәоуп, иаҳҳәозар:  Эскамильо,
Цуника (Кармен-Бизе), Колин (Богема Пуччини), книазь
Гремин, Зарецки (Евгени Онегин Чаиковски), Король
Рене, Бергран (Иоланта Чаиковский) уҳәа ирацәаӡоуп
ашәақәа инаигӡо. Аконцерт    аҟны
инаигӡон ашәақәа Ескамильо аҟнытә акуплетқәа, Тореадора
аопера “Кармен” аҟнытә Бизе иаԥҵамҭа. Ариа
Дон Базилио аопера “Севильски Цириульник” Рассини
иаԥҵамҭа аҟнытә ариақәа.
Саид Гобечиа (абаритон) 2009 ш. рзы дҭалеит Гнесинаа
рыхьӡ зху аколлеџь, уи ашьҭахь дҭалеит Гнесинаа
рыхьӡ зху аинститут авокал аҟәша (арҵаҩы Урыстәыла
жәлар рартистка И. И. Долженко).
Жәларбжьаратәи аконкурсқәа дырлауреатуп.
Гнесинаа РАМ астудиаҟны иҳәон апартиақәа: Шонар,
аопера “Богема”, (Пуччини иаԥҵамҭа), Евгени
Онегин аопера “Евгени Онегин” (П. Чаиковски иаԥҵамҭа).
Август мза 9, 2016 ш. Аԥсуа Ҳәынҭқарратә драматә
театр азал ҭәын ахәаԥшцәа рыла, аконцерт алагара
иазыԥшын зегьы. Дук мырҵыкәа асценахь ицәырҵит
Аԥсны зҽаԥсазтәыз артист Давид Терзиан напхгара зиҭо
аоркестр. Дыдраҵас анапеинҟьабжьқәа гон ԥыҭраамҭак.
Ус аконцерт иалагеит, аоркестр инанагӡон Д. Верди
ииувертиура , иқәгылон ҳашәаҳәаҩцәа
ҿарацәа: Асида Шьакаиа, Нана Черқьезиа, Альдона
Цкәуа, Асҭамыр Кәыҵниа, Алхас Ферзба, Саид Гобечиа.
Рыпрограмма даара аинтерес аман. Инарыгӡон
адунеи иахыҵәахьоу акомпозиторцәа П. Чаиковски,
Ш. Гуно, П. И. , Ж. Массне, Ж. Бизе, Россини,
Дж. Верди раԥҵамҭақәа, иара убас аԥсуа жәлар
рашәақәа «Гәдиса», «Ахрашәа», И. Лакрба «Шьышь
нани». Даара гәыкалагьы ҳахәаԥшцәа ирыдыркылеит,
рнапеинҟьабжьқәа еиқәтәара рықәмызт. Даара угәы
шьҭнахыртә иҟоуп ҳаԥсуа оператә шәаҳәаҩцәа
ахәаԥшцәа ахьдыршанхоз, аконцерт анынҵәагьы
ажәлар аҩныҟа ацара рҭахӡамызт, атеатр иандәылҵгьы
рызхара ирзеибыҳәомызт аконцерт иалахәыз рашәаҳәашьа,
асценаҟны рхымҩаԥгашьа. Ииашоуп, зегьы
еиԥшны ирзымҳәазаргьы, арҭ ҿарацәоуп, академикцәагьы
зегь еиԥшума, анацәкьарақәа зегьы шеиҟарам
еиԥш, ашәаҳәаҩцәагьы зегьы еиԥшӡам. Сара
сыззааҭгыло, Саид Гобечиа саниҿцәажәоз иҳәеит, ацхыраара
ду шыҟарҵаз акультура аминистрра, хаҭала
Ельвира Арсалиаԥҳа, аимадара «Аҟәафон», иара убас
Аԥсуа театр анапхгаҩы Адгәыр Џьениа. Лымкаала ахцәажәара
ихәҭоуп аконцерт ахы инаркны аҵыхәанӡа
апрограмма зегьы знапы иҵызхыз, аџьабаа ду збаз
Аԥсны зҽаԥсазтәыз артист, аоркестр анапхгаҩы Давид Терзиан.
Аконцерт ахь иааит ааԥхьара змаз Адыгьеиа, Шәача,
Краснодар рҟынтә аоркестрқәа рколлеқтивқәа.
Агәаанагара сымоуп, акрызҵазкуа ари аус Аԥсны
анапхгара иҵегьы ахылаԥшра арҭап ҳәа. Агәыӷрагьы
сымоуп, аоператә студиа аартызар, иԥсаҟьаны атәым
ҳәынҭқаррақәа рҟны иҟоу аҿар Аԥсныҟа ихьарԥшзар,
иаҳа ҳҟазара даҽакала иҟалап ҳәа, ари ажанр ҳаԥсуа
ҟазара иаҳагьы иарбеиоит. Аҟазара ари ажәлар ирхаҿроуп.
Аоператә шәаҳәаҩцәа ҿарацәа ирзеиӷьаҳшьап
раԥхьаҟа ақәҿиара дуқәа, ҳажәлар дыргәырӷьалааит,
аԥеиԥш лаша рзыԥшызааит!
Ишдыру еиԥш, Аԥсны адунеи аҿы зегь рыла ибеиоу,
иссиру тәылоуп: аԥсабара ԥшӡа, ашәаԥыџьаԥ
иаҵәҟаҟара, аҳауа зҩыда, амшын иаҵәа, ҩадаҟа
улаԥшҳәааҿ иаацәырҵуа ашьха ԥагьақәа, ишәахԥсарраха,
иҿҟьаса илеиуа арҩаш ҭрысқәа; аӡыхьқәа,
аӡиасқәа, адгьыл чашәра, акаршәрақәа, абна
еиужьқәа... Урҭ зегьы ирыҵаҵәахуп маӡак-маӡак.
Башаӡа ирымҳәеит нас аҟәыӷацәа ари адгьыл
Анцәа ихазы иалхны имаз дгьылуп. Ус анакәха,
иԥшьоуп Аԥсынра.
Жәытәнатә аахыс ари адгьыл иқәиаауан ахацәа
гәымшәақәа, аҟыбаҩ ҷыда злаз ауаа, ахаҵаразы
шьҭахьҟа ихьамҵуаз, заԥсуара бираҟҵас иныҟәызгоз.
Ижәытәӡатәиу аԥсуа жәлар рфырхаҵара атәы ҳанаҳәоит
аҭоурых. Уи ус шакәу даҽазныкгьы иарҵабыргуеит
аԥсуаа рфольклор, рфырхаҵаратә епос,
Нарҭаа дуқәа рхыԥша, Абрыскьыл...
 еиԥш иссиру Аԥсуа дгьыл акны ииз, иааӡаз
ԥсабарала аҟәышра ду ныҟәыргон, ахаҵара ршьарда
иалан, адәы изықәызгьы акрыфаразы мацара
акәмызт. Зегьы ирхадараны ирыԥхьаӡон ахьӡи
ахьымӡӷи. Аԥсуаа ирҳәоит «ҵарада ахшыҩ» ҳәа.
Иагьҵабыргуп. Ауаа аҵара рымамызт, аха рыхшыҩ
акыр ԥнаҟон. Акырӡа аҵанакуан ахәыҷы иааӡара, аиҳабы-аиҵбы, ани-аби ахшареи реизыҟазаашьа. Аиҳабы
иакәзар, пату ду иқәын. Уи Анцәа дидкыланы
ихәаԥшуан. Иажәаԥҟаны ирҳәоит: «Аиҳабы дызмам
Анцәагьы димам» ҳәа.
Ажәытәан зны, абырг дышцәажәоз, илабашьа
аныҵаирс, иааигәа игылаз ахәыҷы ишьапы иналашьшьызаап.
Аха абырг иажәа далгаанӡа, ахәыҷы
имаз ахьаа ӷәӷәа ичҳаит, ҿимҭит. Избанзар аиҳабы
иԥыҩломызт, иажәа хырҵәомызт. Уимоу, еиқәлацәаз
анеицәажәозгьы, ажәак аӡәы ибжьаиргыларц аниҭахыз,
«уажәа хьыла иԥысҟоит» иҳәон. Ари ҳмилаҭ
рҟазшьа аҷыдарақәа ируакын, иламысын, ипатуун...
Ҳара иаадыруеит аԥсуаа рахьтә ақәра рацәа нызҵыз
ауаа маҷҩымкәа. Иаҳгәалаҳаршәап урҭ рахьтә
(зегьыҵәҟьа ара реиқәыԥхьаӡара залшом) иахьа
уажәраанӡа ажәлар рҿы зыхьӡ бзианы иргәалашәо
аӡәык-ҩыџьак: Ԥлиа Антон, Џьниа Осман (Лыхны),
Едгьи Сеилаҳи Быҭәаа, Кәыҵниа Кьакьала (Аҭара),
Ҭаркьыл Маҳҭы (Дәрыԥшь), Хыш Дарафеи (Лӡаа),
Бжьаниа Ашҳангьери, Занҭариа Қәыҭа (Тамшь),
Лашәриа Дадын, Лашәриа Хьфаф (Кәтол), Адлеи
Маҷкәыкә, Џьапуа Франкьыл (Ҷлоу), Шлар Асҭана
(Џьгьарда), Смыр Хабыгә (Анхәа), Мамсыри Михеи
Киутаа (Кындыӷ), Гәарамиа Кьамшьышь (Гәыԥ) уҳәа
убас егьырҭгьы.
Избахә шәасҳәарц сҭахуп ақәра ду нҵны ааигәа
зыԥсҭазаара иалҵыз Очамчыра араион Ҭхьына
ақыҭа анхаҩы, аҽыбӷаҟаза, зыхьӡ-зыԥша ахарагьы
инаҩхьаз Гәарамиа Кәыҷыр Ҟаҭнас-иԥа.
Ҳжурнал азы астатиа аҩра напы анасыркуаз сара
сымҩахыҵит ари абырг бзиа иҭаацәарахьы.
Аԥсуа қыҭа, атрадициа бзиақәа змоу, жәытәаахыс
аҵеицәа бзиақәа ахьалиаауаз Ҭхьына ақыҭа. Аҩада
ақыҭа иазымариашаны урҿаԥшуеит ашьхақәа: Уаҳәҵҟьы,
Аҳаԥы цәгьа, Ҳампалфарҭа, Фаҭқьери... Кәыниашҭа
ашьха зхы ыҵызхуа Мықә аӡиас аԥшаҳәа
ааигәара, маҷк иҩаҳаракшәа ашҭа ҭбаа иҭагылоуп
ахьатә ӷәеихаса зхагылоу аҩн ду. Уи иазымариашаны
аладахьала иаабац аԥсуа ԥацха. Наҟ аҭахарахьшәа
улаԥш рықәшәоит: ажәгәара, аџьмаҭра,
аӡарҭра уҳәа.
Бзиала уаабеит! днасԥылеит Кәыҷыр иԥҳа
еиҵбы Сулико (хәыҷы хьӡны Гыд ҳәа ларҳәоит).
Улеи арахь, абырг дыҟагәышьам, аха умҩахыҵ
аҩныҟа, лҳәеит лара дгәыкы-ҵәыкуа. Аҽны аҩны
уаҳа уаҩ дыҟамызт. Сулико уажә дызбазма, схәыҷаахыс
дыздыруан, ашьха ҳаиццалон. Ҳаицны аҩныҟа
ҳҿынаҳхеит.
Раԥхьа ишахәҭоу еиԥш, аншьан ахьыгҿаз схалт.
Минуҭқәак ҭынч сааҭгылан зыԥсҭаазара иалҵыз
абырг дысгәаласыршәеит. Иқәгылаз ажәытәтәи
афотосахьақәа лаԥшыла иааиԥхьысышьшьааит...
Даанӡа умнеиааит! Иниҵыз аҟара ҩынтә еиҳаны
инуҵааит, лҳәеит Сулико. Анаҩс ҵаҟа азалахь
ҳналбааит.
Сара издыруан аԥсуа бырг иҩны анапҟазара иадҳәалоу
ажәытә маҭәарқәа шыҟаз. Хаҭала Кәыҷыр
иалкааны анапҟазара инапы алакымызт, аха аԥсуа
нхаҩык иеиԥш аԥсуа иашҭа-игәара иахәҭоу, аҩны,
анхамҩаҿы, абзазараҿы рхы иадырхәоз амаҭәарқәа
уҳәа рыҟаҵара, аус рыдулара далхәданы дыҟамызт.
Аха, еиҭасҳәахуеит, иара занааҭла днапҟазамызт.
Сулико слыҳәеит Кәыҷыр иҟаҵамҭоу ажәытәра
иадҳәалоу амаҭәахәқәа, акҿаҩратә маҭәарқәа уҳәа
слырбарц.
Урҭ рыбжак ажәхьеит, раамҭа цахьеит... акык-ҩбак аанханы иҟақәоуп. Аха сара саб еиҳарак урҭ
дрышьҭаӡамызт. Иара дзышьҭаз ауаҩреи ахаҵареи
ракәын, ҳәа ҿаалҭит. Сара урҭ лажәақәа рҵакы иаразнак
еилыскааит. Иагьаасгәалашәеит аҵарауаҩ
Гьаргь Амҷба иусумҭақәа руак аҟны ииҩуаз. Абраҟа
иаазгоит уантәи ацыԥҵәаха:
«1969 шықәсазы Ҟәланырхәатәи абырг, усҟан
90-ҟа шықәса зхыҵуаз Кәтат Агрба хаиҭааит. Ажәабжьқәак
ҳашрышьҭаз аниаҳа, «Дадраа, ауаҩракәу,
ахаҵаракәу зыӡбахә шәасҳәар еиӷьашәшьо?» ҳәа
дҵааит иара.
Ҳара аԥсуа ҽыбӷаҟазара атәы ҳшазҽлымҳаз иаҳҳәеит.
Ари заҳаз абырг, ишаабоз, ила-иҿы ааихаччан,
«Аҽыбӷаҟазара даара аԥсуараҽы ауаҩарагьы
ахаҵарагьы ирзеиԥшу усуп», иҳәеит. Нас Кәтат
аԥсуареи ахаҵареи ртәы зҳәоз акыр ажәабжьқәа
ҳзеиҭеиҳәеит».
Аԥсуаа рҟны жәытәаахыс аҽыжәлара, аҽықәтәара,
аҽыбӷаҟазара хьӡын, уаҩран, хаҵаран. Кәыҷыр
Гәарамиа данқәыԥшӡаз инаркны дҽыбӷаҟазан. Аҽыбӷаҟазара
атәы анаҳҳәа, уи баша аҽқәа бзиа ибон,
дрықәтәон ҳәа акәым иаҳҳәарц иаҳҭаху. Кәыҷыр данҽыжәлоз
баша дҽыжәломызт, аламалагьы иибалак
аҽқәа дрықәтәомызт. Насгьы иҽы ишахәҭоу еибыҭазар
акәын. Иара ихаҭагьы данҭыҵуаз аԥсуа маҭәала
деилаҳәан.
Кәыҷыр Ҟаҭнас-иԥа Гәарамиа диит 1917 шықәсазы.
Иԥсҭазаара даналҵуаз 100 шықәса рзы мызқәак
ракәын игыз. Иара ешьаки еҳәшьаки иман. Иашьа Чамахь
Аџьынџьтәылатә еибашьра Ду аан дыбжьаӡит.
Аԥсҭазаараҿы Кәыҷыр динасыԥхеит Била Шәлиман-иԥҳа Шам-ԥҳа. Дара ирхылҵит ахшара бзиа.
Кәыҷыр, иара ихаҭа иеиԥш, ихәыҷқәагьы ирылаиааӡон
аҽыбӷаҟазара, агәыбылра диркуан. Иҷкәын
заҵәы Владимир иакәзар, ҽыла аицлабрақәа акыр
иҽрылаирхәхьан, аԥхьахәқәа маҷымкәа игахьан
(ашьҭахь иара амҩатә машәыр аҟны дҭахоит). Иара
убасгьы Кәыҷыр иԥҳацәа Суликои Ҭинеи еицҽыжәлон.
Урҭ рхы рыладырхәхьан аицлабрақәа Қарҭ,
Очамчыра, Гәдоуҭа уҳәа имҩаԥысуаз. Араион ахьӡ
ҭызгоз ракәын.
Кәыҷыр еснагь аҽы бзиақәа ныҟәигон. Урҭ иреиуан
ахьӡ ҷыдақәа змаз аҽқәа: Абрикос, Тигран,
Дракон, Алмас уҳәа. Урҭ дрықәтәаны акырынтә аицлабрақәа
рҟны аԥхьахәқәа игахьан. Уи адагьы, ирҳәоит,
аныҳәақәа раан Кәыҷыр дҽыжәланы аԥсуала
аҽы анирхәмаруаз, ауаа ршьапԥынҵа иқәгыланы
изыԥшуан ҳәа. Иагьырҳәон: «Кәыҷыр ахаҵа!».
Аҽыбӷаҟаза аҽқәа рҵыхәала акырынтә Аԥсны
анҭыҵгьы дцахьан. Уи атәы аршаҳаҭуеит Кәыҷыр
иҭаацәаратә архив аҟны ирымоу апартреҭгьы. Абар
уи иазкны Аԥсны жәлар рпоет Мушьни Лашәриа агазеҭ
«Еҵәаџьаа» аҟны ииҩуа:
«Ҩбаҟа шықәса раԥхьа Кәтолтәи аҽыбӷаҟаза Ваниа
Тапаӷәуа иԥсыжраан Кәыҷыр ҳамҭас, гәаларшәагас
исҭеит асовет аамҭазы аредақциаҿы исыднагалахьаз,
1957 ш. азы иҭихыз фотосахьак. Уаҟа
ианын Баграт Тапаӷәуа, Ӷәапа Коӷониа, Кәыҷыр
ихаҭа, усҟан араиком аҿы аус зуаз, иқәыԥшӡаз Борис Адлеиба, убас урҭ ирывагылоу даҽаӡәы. Асахьа
иану, еицыз аиҩызцәа, аҽыбӷаҟазацәа, убри ашықәсан
Ҭырқәментәыла, Ашхабад ҽааҳәара ианыҟазтәи
ахҭыс ҳанаҳәоит. Кәыҷыр ари афотосахьа имамызт,
уамашәа деигәырӷьеит, игәалаиршәеит иаархәоз,
излаԥшуаз аҽқәа рахьтә аԥшәмацәа ҽы ссирк рырымҭо
ишалагаз, «ари қәтәашьа, нкылашьа змам акауп»
ҳәа раҳәаны. Кәыҷыр еилагылаз иаҳзеиҭеиҳәеит
уи аҽы дақәымтәар шимуз. Кәадыр зымбацыз аҽы
ӡыӡымк, аҽы ццышә аапкит, ихагахеит, ҵәҩанҵәы
ажәҩан иалалт, иақәтәаз дахнарҟьаразы. Аха Кәыҷыр
Кәыҷыр иакәын, арҵәаа ҭырҟьа, агәы амҟьа
аҿылаирхан, ахаан иимбацыз, изымдыруаз асакара
еиужьра дакәшаны, иалаз алхны, ихәжәаны иааигоит,
убри иабзоураны ари зегьы Аԥсныҟа ирыма иаауеит».
Кәыҷыр ихаҵарақәа ртәы ҳазҳәо даҽа хҭыскгьы.
1976 шықәсазы Кәыҷыр иԥазаҵә Владимир машәырла
дҭахоит. Мызқәак ракәын иара аҭаацәара далалеижьҭеи
иҵуаз, ичарагьы рухьан. Кәыҷыр ари
аҩыза ахлымӡаах данақәшәа, сылахь акгьы анымзаарын,
сыҵәҩаншьап ыҵыҵит, иҳәан, аԥсы иашҭаҿы
дижырц иақәикит. Убри аамҭазы, ас еиԥш ацәажәарақәа
аныҟала иаулмаҳахуаз иҭаца Ӡабули Џьулиа-иԥха Салаҟаиа-ԥҳа. Уи агәыла ԥҳәыс лыла адырра
ҟалҵеит, аҩнаҭа схы зладыскылара ала сыҟоуп,
аԥсыжра ашҭаҿы ишәмырҟаҵан ҳәа (илҳәаз иаанагоз
лцәалтәым ҳәа акәын). Ари аҩыза ажәабжь Кәыҷыр
илымҳа аҟынӡа ианнарга, арҵәааҳәа дыҳәҳәеит,
аԥсра смыхьӡеит, ус анакәха, шәара иахьышәҳәо
инышәынҭра ҟахҵап ҳәа аиашьара иреиҳәеит. Иҷкәынгьы
агәашә анҭыҵ, аҩны иацәыхарамкәа анышә дамардеит.
Абри атәы ишәҟәаҿы иҩуеит Ҭхьына ақыҭа ииз,
иааӡас, араион аҟны ажәлар рымаҵ аураҿы даара
аџьабаа збахьоу Аполлон Думаа.
Абраҟа имҳәакәа сзавсуам даҽакгьы. Кәыҷыр
Гәарамиа дышҽыбӷаҟаза бзиаз еиԥш дышьхауаҩын.
Арахә-ашәахә, ашьамаҟа, аԥсаса уҳәа рацәаны
изанын. Ес-ԥхынра ихшареи, иқыҭауааи, иҩызцәеи
ицны, ирахә-ишәахә иманы ашьха дцон. Иара ҭыԥс
иалхны имаз, жәытә-натә аахыс дахьцалоз ашьха
иахьӡуп Адәыҩада. Уи адагьы иара шьхас дахьымцацыз
арбан, ашьха мҩахәасҭас иааҟоу изымдыруа ыҟамызт.
Ашьхагьы Кәыҷыр даара иҽеиҿкааны дыҟан. Хазхазы
изгылан (иахьагьы игылоуп) ашьҭаларҭа, амцеиқәҵарҭа,
ажәҭра уҳәа. Урҭ ҟауарла ихыбын. Имҿыимца
зегь рыла деибыҭан. Шаҟантәы схаҭагьы ирҳәо
исаҳахьази: «Кәыҷыр арха инхо аӡәырҩы дреиӷьны
ашьха дынхоит» ҳәа. Сара иахьынӡаздыруа, Кәыҷыр
ихаҭа дшәарыцаҩымызт, аха аҭыԥ еснагь ашәарах
жьы агмызт, ишырҳәо еиԥш, иҭамҳа иҿажьын.
Исгәалашәоит, 2009 шықәсазы Кәыҷыр ашьха
«ачара» иуит. Очамчыра араион ашьха иқәыз ауаа
зегьы адгаланы ацә ду лкажьны ишьит. Ашьҭахь
дныҳәа-ныԥхьаны, иара дахьгыло аҭыԥ, иахьынӡаиҵанакуа,
иҳәаақәа ахьынӡаҟоу уҳәа азгәаҭаны,
имаҭа Асҭамыр Гәарамиа инапы ианиҵеит. Иагьиеиҳәеит:
«Сара уажәшьҭа сықәрахь снеихьеит (усҟан
90 шықәса дырҭысхьан), зеиԥш ҟамло акгьы ыҟам,
иудыруазеи... Убри аҟынтә, иахьарнахыс уара суқәныҳәоит,
смаҭа заҵәы. Иумырӡын ашьха атрадициақәа.
Ашьха алԥха умазааит!».
Очамчыра араион аҟны иззымдыруа дмаҷуп Аԥсны
Аџьынџьтәылатә еибашьра анцоз Кәыҷыр иҭаацәеи
иареи ирбаз аџьабаа. Изларылшоз ала ахҵәацәа
ирыцхраауан, фатәыла-жәтәыла, шәҵатәыла
уҳәа. Кәыҷыр ирахә-ишәахә акы дамеигӡеит.
Абраҟа иаазгарц сҭахуп сыблала избаз фақтк.
Кәыҷыр дахьынхоз рацәак иацәыхарамкәан, Гәыԥ
ҳанхоит. Аибашьраан смаҷын. Ӡынроуп. Шьамхышәара
иҩахыҳәҳәо асы шьҭоуп. Ҳааигәара, Цаҟьакәара
ҳәа иахьашьҭоу, сыԥшызар, уардынк ацәқәа аҵакны
игылоуп. Ауардын аԥсы дануп, хыхь акы иқәыршәуп.
Ԥыҭҩык ауардын иацуп. Ацәқәа рыԥсы ддыршьарц ҳамҭак иааҭгылазаап. Азныказы сшәеит, аха
сышьҭахьҟа сымцакәа сҽааныскылан, реицәажәара
сназыӡыроит. Абыржәгьы слымҳа иҭаҩуашәа
исаҳауеит исзымдыруаз ахацәа рыбжьқәа: «Анцәа
диныҳәааит Кәыҷыр Гәарамиа! Иара иакәымзар,
уажәы... ишԥаҳԥсыхәоз?». Сара раԥхьа урҭ ражәақәа
рҵакы сзеилымкааит, ашьҭахь ауп сгәы аназҩа
Кәыҷыр ицәқәеи иуардыни рыла афронт аҿы иҭахаз
аԥсы дыргозаарын. Амашьынақәа абаҟахыз!
Кәыҷыр Гәарамиа ацәгьа-абзиа акы ихы агирхомызт,
еснагь иахьихәҭаз днеир акәын, иқәра акыр
ишнеихьазгьы. Абар уи исахьа шҭихуа Аԥсны жәлар
рпоет Мушьни Лашәриа:
«Аԥсуаҵас уи иеилаҳәашьа, ицәырҵшьа, аԥхьахә
згоз иҽы ццышәқәа, иҟама чаԥа, икәадыр чаԥа,
иҟамчы лыԥшаах, азар ашәа иазшаз ибжьы ҵар,
иарҵәаа абарҭ зегь рыла уи аханатә иуаажәлар
рылаԥшаҿ, ргәалашәараҿ даанхартә, далыркаартә
иҽыҟаиҵеит. Ҳарҭ зегь ҳабла ихгылоуп телехәаԥшрала
изныкымкәа иаабахьоу Владислав Арӡынба
инаскьагараан Кәыҷыр игылашьа, игәырҩашьа,
иџьабашьа, алахьеиқәҵара ду иатәыз иеилаҳәашьа
ихҭырԥа рқьақьа, ихҭырԥеиқәаҵәа, икәымжәеиқәаҵәа,
иҿаԥхьа иарсны иикыз, ицџьабоз ишьанҵа
лабашьа. Иара убасҵәҟьа Џьгьарда, Сергеи Багаԥшь
иԥсыжра аангьы».
Ирацәоуп аԥсуа хаҵа ҳәа ззырҳәоз, ашьхауаҩ,
аҽыбӷаҟаза Кәыҷыр Гәарамиа изы иуҳәаша, иуҩыша.
Аха уи атәы нҭырҳәыцааны аҩра ҳара иҳалшом.
Избан акәзар ҳара ҳзыхьӡаз иажәра мацара ауп.
Акызаҵәык, иахҳәарц ҳалшоит: Кәыҷыр Гәарамиа
дыҟанаҵ дыҟан, дхаҵа ӷьеҩын. Идунеи иԥсахзаргьы,
уи иӡбахә, игәалашәара лаша наунагӡа абиԥарақәа
ирзаанхоит.
Аибашьра ашьҭахьтәи аамҭа хьанҭақәа раан акәын.
Усҟан арҿиара знапы алакыз аҿар аиԥыларақәа
мҩаԥырго иалагеит Аҟәатәи ахатәы галереиаҿы. Араҟа
еиқәшәон асахьаҭыхыҩцәа, апоетцәа, ажурналистцәа,
аҵарауаа. Акаҳуа рымҵаргылан инаҿыхәо, еицәажәон,
еибадыруан, ргәаанагарақәа еибырҳәон, ажәабжь
ҿыцқәа еимырдон... Рыцҳарас иҟалаз, ...иҟоуп урҭ
рахьтә иахьа иҳалагылам. Сара акы еиԥшымкәа сылахь
еиқәылоит аҵарауаҩы аҭоурыхдырҩы Анзор
Агәмаа данаасгәалашәо. Уи лассы-лассы ажурналистцәа
Инна Ҳаџьымба, Заира Ҵәыџьба, Рада Агрба (убригьы
дышқәыԥшӡаз лыԥсҭазаара далҵит) асахьаҭыхҩы
Баҭал Џьапуа уҳәа ҳазхатәаз астол аҿы дҳадтәалан.
Сара лассы-лассы сыбла иаахгылоит, нас акинокадрқәа
ирнызшәа схы-сыԥсы иагәылсны ицоит арҭ аиԥыларақәа
исзынрыжьыз, хашҭра зқәым агәалашәарақәа.
Абраҟа ауп раԥхьаӡа сара дахьызбаз асахьаҭыхҩы
Ҭемыр Ҟаитан. Ҳаибадырит иара убасгьы бзиа иибоз,
иарӷьажәҩаны иҟалаз Фатима Гәынбеи сареи. Урҭ аҭаацәара
ианалала нахысгьы, Инна Ҳаџьымԥҳаи сареи
лассы-лассы рыҩныҟа ҳнымҩахыҵлон. Иахьа урҭ ҩыџьа
ахшара рымоуп. Мира илхыҵуеит 16 шықәса, Алан
иакәзар, 12 шықәса. Мира, лаб иеиԥш, даара бзиа
илбоит аҿыханҵа. Уи аҵара лҵоит асахьаҭыхратә школ
аҿы. Алан итәы ҳҳәозар ашахматқәа дрыҿҳәароуп.
«Асахьаҭыхҩы ианакәзаалакгьы деилахоуп, ихы
дақәиҭӡам,-иҳәеит Ҭемыр иареи сареи ҳанеицәажәоз.
Ауаҩы аҭаацәа имазар, иҭаацәа аԥхьа игылазароуп.
Аҭаацәа рзы иҟаҵатәу, иҳәатәу аԥшәма идыруазароуп.
Егьырҭ зегьы, ԥсыхәа змам усзаргьы даҽазны
инаигӡар илшоит. Изааӡарызеи, аибашьра ашьҭахь ҳара
ҳаԥхьаҟа иҟаҳҵаша ҳәа уамак ҳхәыцӡомызт, аҭаацәара
алалара ҳацәшәон. Ҳара ҳаԥхьа ишьҭаз аус хадақәа
ируакын аҿыханҵа, аха иаҭахханы иҟалозар, абџьар
ашьҭыхрагьы ҳазыҟаҵан. Аӷа хьымӡӷыс ишьҭихит
аибашьраҿ дахьаҵахаз, исцәыӡыз сзырхынҳәуазар ҳәа
дыԥшын. Гал араион аҟны еиҿкаан ақырҭуа террористцәа
еидызкылоз агәыԥқәа. Урҭ ахьыҟаз заа еилкаатәын,
ажәылара иалагозар ирҿагылатәын».
1992-93 шықәсазы иҟаз ақырҭуа-аԥсуа еибашьраан
Ҭемыр Пицундатәи абаталион далагыланы аӷацәа
драбашьуан. Уи ажәыларақәа зегьы дрылахәын, урҭ
рхыԥхьаӡараҿ Аҟәа ақалақь аӷа иалцара хықәкыс измаз
сентиабртәи ажәыларагьы. Убри иаҷыданы, иабџьар
шьҭыхны ихьчон ақырҭуа террористцәа лаԥшықәҵан
измаз аԥсуа қыҭақәеи ақалақьқәеи. Аԥсадгьыл ахь
Ҭемыр имоу абзиабара ааԥшуеит ацәажәараҿгьы, ихымҩаԥгашьаҿгьы,
апатриоттә мотивқәа змоу ирҿиараҿгьы.
Ҭемыр дцәажәон: «Ҳара арҿиаратә сахьаркыратә
еидгыла «Агава» иаҳнаҭаз акырӡа ирацәоуп, ҳара
иаԥшьаагаз аусгьы башак акәӡамызт: иаҳрыцқьон
Аҟәатәи абаа, еиҿаҳкаауан ацәыргақәҵақәа, аҿыханҵа
иаҵанакуа аусқәа зегьы рынагӡара ҳалахәын, иҳалшоз
ҟаҳҵон хаз-хазы еиԥш коллеқтивлагьы. Аԥсны жәлар
Аџьынџьтәылатә еибашьраҿы иргаз Аиааира хәышықәса
ахыҵра аламҭалазы ҳара Аҟәа ақалақь сахьала еиқәҳаршәеит,
Аҟәатәи ахатәы галереиаҿы еиҿаҳкааит
аплакатқәа рцәыргақәҵа, Афон-Ҿыцтәи амузеи амакет
еибаҳҭеит. Иара убри ашықәсан иқәыргылан сара
иҟасҵаз аскульптура «Ӡызлан». Ари аусумҭагьы аиааира
амш иадҳәалан. Даҽаганкахьала, сҩызцәагьы саргьы
иааиԥмырҟьаӡакәа ҳарҿын аиҭашьақәыргыларатә
(арестоврациатә) усурақәа. Ҿырԥшыгас иаагозар,
ишьақәҳаргылеит Андреи Ҷоҷуа, Надежда Курченко
рбаҟақәа, иадулатәыз аусқәа акыр ишырацәазгьы,
иҳалшеит «Ривиера», асасааирҭа «Риҵа» иахагылоу
ақәцәа аиҭашьақәыргылара».
Шәара излашәҳәо ала арҿиаратә ҵакы змоу
аусурақәа акыр шәҩызцәеи шәареи еицыҟашәҵеит. Имариоума
уи? Мшәан, дарбанзаалакгьы арҿиаратә усзуҩ
ихатә гәаанагарақәа имоуп, азҵаарақәа рыӡбараан
ииԥшаауа аформақәа егьырҭ аҟазацәа рхаҿы имнеир
ҟалоит.
Сара даара бзиа избоит ҳаидгылан аус анеицааиуа.
Араҟа ицәырҵуеит, абас уҳәар ауазар, узқәымгәыӷуа
аколлеқтивтә хәмарра, аинтерес зҵоу агәаанагарақәа,
аидеиақәа, иааԥшуеит апластика, угәы иаанагап азҵаарақәа
зегьы рҿиаратәла изыӡбауа алабараториа еиҿкаахеит ҳәа. Убарҭ зегьы ирыбзоураны инагӡахо
арҿиамҭаҿы игәаумҭар ауӡом уара уеиԥш уҩыза инапгьы.
Абри амҩала иаԥҵоу аԥҵамҭа иаҳа анарха амоушәа
сгәы иснарбоит.
Иалахәыдаз шәара ишәзеиԥшу арҿиамҭақәа раԥҵара?
Сара аус рыцызуан, иахьагьы ирыцызуеит Баҭал
Џьапуа, Елизбар Кикаа, Беслан Жанаа, Алик Ҭаркьыл,
ҿырԥштәыс иаагозар, Аҟәатәи аеропорт аҳаирплан
ацныҟәаҩ Надежда Курченко лбаҟа еиҭашьақәҳаргылеит
Елизбар Кикааи сареи. Зыӡбахә ҳамоу абҩа
иалхыз абаҟа, Аԥсны иҟаз аибашьраан ақырҭуа мпыҵахалаҩцәа
ахҭып, иарганы иҟәыбаса иқәырҵеит.
Ари абаҟа џьара иқәҳаршәит, адырҭәала ахьаҭахыз
еидҳарҭәалеит, иахьҭаҽылаз еиҵаҳхит. Аҵыхәтәаны
иаҳшәит. Уи ианыҵит аибашьра иазыннажьыз ашьҭақәа,
ахәрақәа.
Аха даҽазныкгьы амш бааԥс азы иҟалаз аԥшасра
ӷәӷәа иахҟьаны иҵыҩрыз аҵла ду абаҟа иақәҳан, аԥхасҭа
ду анаҭеит. Аиҭарҽеира ӷәӷәа аҭахуп. Иахьа Надежда
Курченко лыхьӡ зху апарк, атеррористцәа рҿагылараан
иҭахаз алегендартә ҭыԥҳа лбаҟада иаанхеит.
Дарбан шәара ишәыцҟазҵаз, зхатә гәаԥхарала
абџьар шьҭыхны аԥсадгьыл ахьчараҿы иҳавагылаз
Гәдоуҭа ирызшәыргылаз абаҟа?
Баҭал Џьапуа, Беслан Багаҭелиа. Ҳара ари абаҟа збо
зегьы иранаҳәарц ҳҭахын ҳажәлар ахақәиҭра шырҭаху,
зхатә гәаԥхарала Аԥсны ахьчара иааз аҷкәынцәеи дареи
рыжәҩа еибырҭар, аиааира шыргоз.Убри азын ауп абаҟа
ақәцәан ашьауардын асахьа зану ахақәиҭра, аиааира
символс ирымоу. Уи армарахьтәи амҵәыжәҩа аҵаҟа
иаарԥшуп Аԥсуа бираҟ, арыӷьарахьтәи амҵәыжәҩа
аҵаҟа Аконфедерациа Абираҟ.
Ҭемыр Ҟаитан хаҭалатәи иусумҭақәа рхыԥхьаӡараҿы
хадара злоу аҭыԥ ааннакылоит Аҟәа ақалақь агерб. Уи
анаԥҵаз аус иуан Аҟәа ақалақь асахьаҭыхҩы хадас.
Сара сгәанала уи даараӡа аинтерес зҵоу, зҵакы ҭбаау,
даараӡагьы иԥшӡоу усумҭоуп. Уи иаарыцқьан 18 шықәса
ахыҵуеит. Уи ҵаҟа ихагьыжьаау акәылӡы еиԥшуп. Ишоуп
еиҟараны, ԥшьбаны. Ҩ-хәҭак иудырбоит Аԥсны
Аҳәынҭқарра Абираҟ аԥшшәқәа. Егьи аган ианубаалоит
ахьы иалхны ахьтәы иаҵәақәа рықәҵаны зԥынҵа
ҵырны иҟаҵоу Диаскуриаа рхылԥақәа. Иаанхаз аган
аҿы иануп ахьы иалху аҽуаҩы исахьа. Ҭемыр излеиҳәо
ала уи ахаҿсахьа аагоуп аԥшьа Евстафи Аԥсилиатәи
исахьа аҟнытә.
Ҭемыри уи иашьа Едуарди
ирымоу абаҩхатәра,
асахьаҭыхра бзиа избоз раб
иҟынтәи ироуит ҳәа ҳҳәар
ҳалшоит. Ран Зоиа Маҭи-иԥҳа Џьыкырба лакәзаргьы
деигәырӷьан илыдылкон
лыҷкәынцәа рхы зызцоз аус.
А. К. Чачба ихьӡ зху Аҟәатәи
асахьаҭыхратә ҵараиура даналга,
Ҭемыр дҭалеит Қарҭтәи
асахьаҭыхратә академиа, дагьалгоит
1982 шықәсазы.
Ҳазну аамҭазы Ҭемыр
Ҟаитан аус иуеит «Аинар» ҳәа
хьӡыс измоу арҿиаратә ҩны
аҿы иҟоу асахьаҭыхратә школ
адиреқторс. Ашкол аҿы аҵара
рҵоит 10 шықәса инаркны 16
шықәса рҟынӡа зхыҵуа 80-ҩык ахәыҷқәа. Аҵара иалгоит ԥшьышықәса рыла. Араҟа иддырҵоит иакадемиатәу
асахьаҭыхра, аҿыханҵа, атема, аиқәыршәашьа аибыҭашьа,
анышәаԥшь ахархәашьа. Асахьаҭыхратә школ
аҿы аҿар ироуа адырра бзиақәа рыбзоуроуп Лаша Габелиа,
Циала Еник, Рудик Хоҷава. Ахәыҷқәа аҵара дирҵоит
ашкол анапхгаҩгьы Ҭемыр Ҟаитан. Уи игәаанагарала,
«Раԥхьа иргылан ахәыҷқәа идырҵатәуп академиатә
сахьа шыҟаҵатәу, идырҟаҵатәуп аҿыханҵатә ҟазараҿ
иаҭаху раԥхьаӡатәи ашьаҿақәа. Убрантә ауп ишаатуа
азанааҭ иашахь уназго амҩа», иҳәоит асахьаҭыхҩы.
Ишԥашәыдышәкыло ҿыц асахьаҭыхра знапы
азыркыз ақәыԥшцәа рырҿиамҭақәа рцәыргақәҵа?
Иабанӡаҳараку урҭ рзанааҭтә ҟазара?
Ауаҩы иара ихала ибароуп иусумҭақәа цәыргатәу
мамзаргьы урҭ рцәыргара заацәоу.
Ҭемыр иаԥҵамҭақәа убоит Аԥсны асахьаҭыхыҩцәа
рцәыргақәҵатә зал хадаҿы. Шықәсык раԥхьа уи
далахәын Нхыҵ-Кавказ еиҿкааз асахьаҭыхыҩцәа
рколлеқтивтә цәыргақәҵа. Иаагозар, уажәы аабыкьа
еицырдыруа асахьаҭыхҩы Н. Логәуа Аԥснытеи
аҳәынҭқарратә музеи ахыбраҿ еиҿикааз ацәыргақәҵа
далахәын. Ҭемыр ԥсабарала ус дшоуп: асифаҭ дашьҭаӡам,
аӡә илаԥш сыҵашәан сигәаԥхандаз ҳәа дыҟаӡам. Иара
изы хадара злоуихы-игәы ианаҳәаз ацәыргара, ихаҿы
аарԥшра ауп. Арҭ аҟазшьақәа аҟазара знапы алаку ирымазарц ахәҭоуп.
«Иабыкәу шәара аусура ахьышәзыманшәалоу, аҩны
акәу аусураҿ акәу?» ҳәа асахьаҭыхҩы исҭаз
азҵаара аҭак ҟаиҵеит абас: аусура ахьыманшәалоу
аӡәгьы дахьуԥырхагам ауп. Усҟан уара угәы иҭоукыз
ада акгьы уазхәыцӡом, урҿиаратә лшарақәа зегьы
хҭак еицҭадыршәуеит. Рыцҳарас иҟалаз, ҳцәажәара
ҳаналагоз исҳәан еиԥш, асахьаҭыхҩы инагӡаны ихы
дақәиҭны шамахамзар дҟалаӡом.
Адунеи иадыруа индиатәи адоуҳатә ԥызаҩ, амистик
Ошо изы ус иҳәеит: «Арҿиара ҵакыс иамоуп:
аԥсҭазаараҿы иҿыцу, ҳзышьцылам акы алагара, иҿыцу
амҩа аҭара, уи ҳзышьцылахьоу ак акәны аҟаҵара, адгьыл
ашҟа ажәҩан амҩа азаартра». Ҭемыр Каитан
иҩызцәа асахьаҭыхыҩцәеи иареи гәыкала ирҭахуп
ажәҩан аҟынтә адгьыл ашҟа амҩа аартра. Абраҟоуп
иахьыҟоу аҟазара иашаҵәҟьа.
Аҵыхәтәантәи ашықәсқәа рзы еизгоуп Аԥсилиа
архитеқтура иазку аматериал маҷымкәа. 1975 шықәсазы
абнаршәырақәа зхаԥаны иҟаз ахаҳәтә ԥҽыхақәа
рыла акәызҭгьы абаақәа рыӡбахә шырҳәоз, уажәы,
ҵабалтәи аеқспедициа аусура абзоурала, убарҭ абаақәа
инарҭбааны ҳрыхцәажәартә еиԥш иҟалеит. Иара убас
иҭҵаауп аҭыԥантәи архитеқтуратә баҟақәа, убарҭ рхыԥхьаӡараҿы
ақьырсиантә ныхабаақәагьы.
Иарбан ҭоурыхтә ҭагылазаашьоу иҟаз Аԥсилиа
амонументалтә архитеқтура анышьақәгылоз аамҭазы?
VI ашәышықәса 20-30-тәи ашықәсқәа рзы Колхида
агаразы аџьамцәеи византиааи реибашьраан Византиеи
аҭыԥантәи ажәлари ринтересқәа еиқәшәеит.
Аџьамцәа иахьатәи Сурамтәи ахәы аганахьала
ажәылара рҽаназыҟарҵоз, урҭ Аҩада Кавказтәи рыдгылаҩцәа
жәылар акәын Мраҭашәарахьтәи Кавкази
Ҟлыхәратәи акаҵәарақәеи рганахьала. Абарҭ ажәыларақәа
изныкымкәан арыцҳарақәа рзаанагахьан
аҭыԥантәи ауаа. Убри ауп Византиа изырзымариахаз
акаҵәарақәа рыхьчаразы аҭыԥантәи ачынуааи дареи
реиқәшаҳаҭра ашьақәыргылара. Убасҟан аимпериа ацхыраара
ҟанаҵон ԥаралеи, аибашьцәеи, анџьнырцәеи,
аргылаҩцәеи рыла. Аҭыԥантәи ачынуаа ракәзар абаа
аргыларазы аусуцәеи афатәи рыла рҽеиқәдыршәон.
Нас урҭ абаақәа рҿы руаажәлар дыртәон.
Убас, рынхарҭаҭыԥқәа хьчауа, аԥсилаа ирыхьчаҵәҟьоз
Византиа аҳәаақәа ракәын. Аџьамцәа ржәылара
ахырхарҭа хада зыдгьыл иагәылсны ицоз, алазқәа
раҳцәа ирыҭан Византиа аимператор иаҳҭынраҿы
зыхә ҳаракыз амаҵурақәа. Убри аҟнытә урҭ ирыдҵан
амраҭашәарахьтәи ажәларқәа реидгыла напхгара рзура.
Абас ауп ишеилкаатәу аԥсилааи, абазгааи, миссимианааи
“алазқәа иртәны иҟан” ҳәа зҳәо византиатәи
анҵамҭақәа.
Ҵабалатәи аԥшаахымҭақәа рыла еилкаахеит Аԥсилиа
ахьчаратә системеи уи иадҳәалоу заатәи ауахәамақәеи
ҳера ҟалаанӡа 529-542 шықәсқәа рзы
ишыргылаз, уи архитеқтура Азиа Маҷ, Сириа, Аҩадатәи
Африка, Ҟрым уҳәа иҟаз византиатәи архитеқтура акыр
ишазааигәаз. Абарҭ аргыларақәа ирылахәын, ҳәарада,
зҟазара ҳаракыз византиатәи анџьнырцәа, убарҭ
рхыԥхьаӡараҿы иҟан аҭыԥантәи ауаа рхаҭарнакцәагьы.
Убас лазтәи абаақәа рыргылара напхгара аиҭон аерман Фома.
Даара акраҵанакуеит аепископ Константин идыргақәа
зну аҭыԥантәи анышәаԥшь иалхны иҟаҵаз
Ҵабалтәи ақьырмыти акыци. Уи иаҳәоит аныхабаақәеи
иара убас ахырӷәӷәарҭақәеи рыргылараҿы ауахәама
иҟанаҵоз ацхыраара атәы. Аха ҳара ҳзы хадара злоу
аргылара напхгара азҭоз ракәӡам. Иазгәаҭатәуп, аргыларақәа
ахьымҩаԥысуаз аҭыԥантәи анхарҭақәа рҿы
шакәыз. Убри аганахь ала даара аҵак ду амоуп агәыларатәи
аԥсилаа рнышәынҭрақәа рҿы иааԥшыз,абаа андыргылоз
аамҭазы анышә иамадаз ахаҵа ибаҩқәа. Ари
адамраҿы иаарԥшын абаа ахьгылаз аҭыԥаҿы иԥшааз
амыруга еиԥшыз ахаҳә цәыга. Уи иаҳәоит аԥсилаа
шалахәыз абаа аргылара.
Акерамикеи арԥшӡагақәеи жәлар рыбзазара иахәҭакны
иҟазар, амонументалтә архитеқтура, шамахамзар,
изтәу усҟантәи аамҭазы Аԥсилиа амчра ӷәӷәаны
измаз, напхгара азҭоз аиҳабыра ракәын. Аҭыԥантәи
анапхгаҩацәа ракәын аргылараз ауаа зырхиозгьы. Иазгәаҭатәуп,
иара убас атәыла ахьчара аргыларақәа рҭып,
алхраан зегьы раԥхьа хырҩа зырҭоз анапхгаҩцәа
рҭахрақәа шракәыз: Цибилиум иахьчон еиҳарак аӷа
иахьизыԥшыз, Аҩадахьтәи Кавказ аганахьала арезиденциахь
инагаз амҩақәа.
Абарҭ аҭагылазаашьақәа ирыбзоураны Иустиниан
ихаан (527-565 ш.ш.) Аԥсилиа даҽаамҭанык еиԥшымкәа
аизҳара бзиа аиуит. Архитеқтуратә шедеврқәа иреиуоуп
Аԥсилиа абаа хада Цибилиум иԥшаау ахыхьчаратә
ҭыӡқәа ҩба. Урҭ рыргылараан еиуеиԥшым ҩ-еиқәҵарак
ахархәара рыман. Руак абаа аԥхьатәи ахәҭаҿы рхы
иадырхәоз еиқәҵаран. Уи, иҟәазыз, еицеизеиҟараны аус
зыдулаз, акьыр иалхны еиларҭәаз хаҳәын. Егьи еиҳа
имаҷны еиларҭәан, насгьы ишьыхын, аиԥшьырҭақәа
узгәамҭартә еиԥш иҟаҵан. Аҵыхәтәантәи аиқәҵара
раԥхьаӡа акәны ҳтәылаҿы иԥшаан.
Зеиԥшыҟам архитеқтуратә баҟоуп абаагәаратә
хыбрақәа хԥа хә-кәакьк змоуи, аурышә хыҳәымпылтәи,
қьырмытла ихыбуи. Аҳәаанхыҵтәиқәа иреиԥшу
арҭ ах-баагәарак Асоветтә Мшынеиқәаҿықә аҿы
раԥхьаӡа акәны иазгәаҭан. Абарҭ аҭыԥқәа рҿы иҟоуп
иара убас зеиуа маҷу, ижәытәӡатәиу анышәаԥшьӡыгатә
маҭәахәқәа, аказармақәа, аиаҳәа, аҩцара, ажәҭра,
аӡәӡәарҭа, аҭӡамц ахь ухазгало амонументалтә
мардуанқәа, ҩбаны еихагылоу анхарҭа ҩнқәа, заатәи
абжьарашәышықәсазтәи абаагәаратә ӡеизакырҭа. Уи
аҭӡамцқәа хҟьан аӡы злымсуа акьыри ихыху ақьырмыти
реилыршьшьала.
Абарҭ аргыларақәа џьара акала иреиҵаӡам, аҭоурыхтә
наукақәа ркандидат 0. Бӷажәба инапхгарала
аԥсилаа рынхарҭа аҭыԥ Шьапкы ашьхаҿы Ҵабалтәи
аеқспедициа иаанарԥшыз аргыларақәа. Ара иаадырԥшит
ахыхьчара иазкыз аромб аформа змоу абаашқәа ҩба
ауаҩы дызланеиуаз агәашәи ихадоу абааши. Уи хыбын
акәакьтә шьаҟақәа зҵыргәаз ахаҳәтә еиқәҵарала.
Абас еиԥш иҟаз абаашқәа Асоветтә Мшынеиқәаҿықә
аҟны уажәраанӡа уаҩы иԥыхьамшәацызт.
Ҵабалтәи аеқспедициа аусура абзоурала ицәыргоуп
заақьырсиантәи аныхабаақәа ԥшьба. Урҭ рахьтә ҩба
Цибилиум иҟоуп. Руак рацәак идуум ҩ-ҩналарҭак
зманы, иԥсхьоу ргәалашәара ахьымҩаԥысуаз, анцәа
иахьиашьапкуаз азали ихыгьежьааз алтартә хәҭеи
рыдагьы амраҭашәара аганахьала ахыбрақәа авагылан.
Аҵыхәтәантәи абааш рхиан аԥхьа иамаз аколоннадеи,
ҳтәылаҿы зегь реиҳа ижәытәӡатәиу заақьырсиантәи
анҵамҭақәеи рыла. Араҟа 20-Ӡ-тәи
ашықәсқәа рзы раԥхьаӡакәны инарҭбааны аԥсилаа
ақьырсиан динхаҵара рыдыркыло иалагеит. Иахьа
даара имаҷуп ажәларқәа абри еиԥш акультуратә реликвиа
иалаҽхәартә еиԥш измоу. Аныхабаақәа рыбжьара
иаарԥшын адамра зыҩнаҟаҵаз ауада. Уи ааган
Сириантәи ма Палестинантәи. Ари аргылара ҳтәылаҿы
ахԥатәиуп (раԥхьатәи Херсон иҟоуп, аҩбатәи Аладахьтәи
Колхида).
Зеиԥшыҟам ауп иара убас Шьапкы абаагәараҿы
иаарԥшыз аныхабаа. Ари аныхабаа ааӡаб зқәыз
аԥсыцқьа ихьӡала иргылан, уи ахаҭа ԥшьыркцан (аганқәа
зегьы еиҟаран), даҽа ҩ-ргыларакгьы аваҟаҵан.
Азал маҷ амрагыларахьтәи ахәҭаҿы маҷк инаҳаракны
иҟаҵан алтартә қәгыларҭа. Уи авараҿы иҟан ааӡаб
иԥсыбаҩ зҭаз адамра.  еиԥш иҟоу аныхабаақәа шамахамзар,
џьаргьы иуԥылаӡом ҳара ҳтәылаҿгьы егьырҭ
ақьырсиантә тәылақәа рҿгьы. Арҭ иреиԥшу аргыларақәа
азгәарҭахьан Месопотамией Сириеи.
Иара убас даҽа ныхабаак аарԥшын Мрамба зыхьӡу
аҳаблаҿы. Ара уаанӡагьы ирыԥшаахьан ҳара ҳашықәсԥхьаӡара
VI -XIII ашәышықәсақәа ирыҵаркуа
абырзентә нҵарақәеи еиуеиԥшым архитеқтуратә
хәҭақәеи. Уажәы иаадырԥшыз ауахәама рацәак идуӡам.
Анҵарақәа рахьтә еиҳа аинтерес зҵақәоу иреиуоуп
аԥсыӡқәа, аџьарқәа, еиуеиԥшым аорнаментқәа.
Уи кыцла ихыбын, аганқәа аџьари, аԥсҭазаара аҵлеи,
аҳәынҭқар итьарҭеи, амреи, амзеи зныз антефиқсқәа
рыла ирхиан. Ари аныхабаа акыр жәашықәса рыла
еиҵан егьырҭ раҵкыс. VI ашәышықәса актәи азбжазы
аныхабаа амаҵуцәа дара аныхабаақәа рыхьчаразы
баагәарала рҭахкаара иашьҭазҭгьы, наҟ-наҟ, уи
ашәышықәса аҩбатәи азбжазы урҭ рҭахкаара иаҟәыҵит.
Аԥсилиа атерриториаҿы иҟоуп иара убас даара
акрызҵазкуа Асоветтә Мшынеиқәаҿықә иатәу заатәи
ақьырсиантә архитеқтура абаҟа Драндатәи абаа.
Акыраамҭа аҭҵааҩцәа абри абаҟа VIIX ашәышықәсақәа
рзы иргылан ҳәа азгәарҭон. Аҵыхәтәантәи аамҭазы абри
аныхабааҿы иԥшааз хыԥхьаӡара рацәала амфорақәа
рыбзоурала еилкаахеит ари абаҟа VI ашәышықәса
ишатәыз. (Иу. Н. Воронов, В. А. Леквинаӡе, М. К. Хотелашвили,
А. Л. Иакобсон). Ҵабал Аԥсилиатәи абаа
ахада аҭҵаара ауп Драндатәи абаа аныҟаҵаз аамҭа
ашьақәырӷәӷәара иацхрааз. Цибилиум ахԥатәи абааш
ақьырмыт иалхны ақәцә иамаз аконструқциа Константинополь
иҟоу Софиисктәи абаа ақәцә актәи авариант
иаҿырԥшын. Уи аргылара дук мырҵыкәа ибгеит.
Драндатәи абаа аргылаҩцәа убри Софиисктәи аныхабаа
аҩныҵҟатәи алҳәҳәақәа зманы еиҭаҟаҵаз ақәцә
ауп изҿыԥшыз. Ҵабал иԥшаауп VI ашәышықәса Ӡ-50-тәи
ашықәсқәа иртәу зқьы инареиҳаны амфорақәа.
Драндатәи амфорақәа еиҳа ихьшәоу аамҭа иатәуп, урҭ
ишьақәдыргылоит Аԥсилиа аныхабаа хада арыцхә, уи
Иустиниан аҵыхәтәантәи ажәашықәсқәа рзтәи иаҳра
(555-565 ш.ш.) аамҭақәа иртәуп. Аныхабаа аҭӡамцқәа
еиқәҵоуп қьырмытла. Амаҭәахә аагоуп Ацсилиа
араионқәа рҟынтә. Ҳәарада, ари аргылара иалахәын
аԥсилиаагьы.
Аԥсилиа архитеқтуратә баҟақәа рыхҳәаа зхаҭәаахом
аганахь инҳажьыр зеиԥш маҷу ақьырсианра иаҵанакуа
даҽа баҟак уи шәышықәса раахыс аҭҵааҩцәа ргәы
иҵхоз Вороновтәи аныхабаа аҟнытә Ҵабал иҟоу
еицырдыруа ахаҳәтә ныхақәа роуп. Урҭ ррыцхә
шьақәдыргылоит VI ашәышықәса инаркны IX аҟынӡа
(Д. З. Бакрадзе, П. С. Уварова, Д. В. Аиналов, Ш. И. Амиранашвили,
Р. О. Шмерлинг, Л. Г. Хрушкова, А. А. Салтыков
уҳәа уб. иҵ.). Иџьашьатәуп урҭ рышәагааи Шьапкы
абааҟны алтартә қәгыларҭа аҭӡамцқәа рыбжьара иҟоу
аҭбаареи ахьеиқәшәо.
Ҵабалтәи ахаҳәцәқәа рҷыдарақәа рыла, ишьақәдыргылоит
урҭ  VI ашәышықәса аҩбатәи азбжазы иҟаҵан
ҳәа, даҽакала иуҳәозар, ақьырсиан динхаҵара ари
аҿацә аҿы ииашаҵәҟьаны аҳра анамаз аамҭазы.
Иуадаҩуп Аԥсилиа аҟазара иазкны абаҟақәа зегьы
ас еиԥш статиак аҿы рыхцәажәара. Убас ишыҟоугьы
иахьа ҳара иаадыруа, еилаҳкаахьоу, иҟоу рҟынтә хәҭа
хәыҷӡак ауп. (Цибилиум амаӡақәа рахьтә иаарту уи
ахԥатәи ахәҭа ауп). Макьанагьы иҟоуп иҭҵаам Цибилиум
абаҟақәа 10 инареиҳаны. Шаҟа баҟа ыҟоузеи макьана
анышәынҭрақәа, анхарҭақәа, аныхабаақәа уҳәа
убас егьырҭгьы. Еилкаауп аԥсилаа рҭоурых ҭызҵаауа
иҵегь иҟарҵаша шырацәоу.
Аԥсуа жәлар рашәақәа санырзыӡырҩуа еснагь
сгәалашәараҿы даацәырҵуеит сқыҭа Лыхны ииз,
иааӡаз ашәаҳәаҩ, иара убасгьы акәашаҩ Сергеи
Алықьса-иԥа Сангәылиа. Агәыла изкны ацәаҳәақәа
рыҩра, еиҳараӡак уи доуҳала данбеиоу, угәы иахәо усуп.
Акрааҵуеит сара Сергеи Алықьса-иԥа изкны жәа
хаак иадамхаргьы, изҩыр сҭахужьҭеи, аха уажәраанӡа
изысмҩыз, иҟалап, уи гәалаҟазаара ҷыдак аҭахызҭгьы.
Ажәа хаа иаԥсоу аҟаза даԥсоуп ажәлар дырдырырц.
Аха иара даара иџьеишьеит сара уи изкны аочерк
зҩырц шысҭаху аниаҳа, дагьсазҵааит:
Исызкны ибыҩуазеи? Сара сыпрофессионалӡам.
Амузыка аганахьала еиҳау ҵарак салымгеит, ҳәа.
Сажәабжь афырхаҵа ахырҽхәара издырӡом, аха уи
иҟазара атәы сара изныкымкәан аиҳабацәа рҟынтә
исаҳахьеит. Иагьызбахьеит икәашашьа, исаҳахьеит
ишәаҳәашьа. Ҳқыҭаҿы аӡәы ачара аниуаз Сергеи
Апықьса-иԥа дымкәашар, дымшәаҳәар иуӡомызт. Еизаз
ауаа рзы уи еснагь лахҿыхран, гәырӷьаран.
Абар уажәы иаргьы саргьы ҳаицәажәоит Лыхны
ақыҭа дахьынхо, ҩ-еихагылак змоу иҩны асасааирҭаҿ.
Уажәшьҭа зықәра маҷым аҭаҳмада раԥхьа игәабзиара
сазҵаауеит. Шьыжьымҭан шаанӡа игыло ауаҩы игәамч
еснагь иӷәӷәоуп иҳәоит. Иубаратәы иҟоуп уи аԥҟара
еснагь дшықәныҟәо. Уажәы сгәыла сахьиацәажәогьы
еилыскаауеит уи игәалаҟазаара даара ишыбзиоу:
иблақәа ччоит, дахьцәажәо лафкгьы налаиҵоит. Дук
мырҵыкәа сиасуеит ирхианы исымоу сызҵаарақәа
рахь. Сара аинтерес ду сзаҵан: «Дышԥалагеи иара
акәашареи, ашәаҳәареи?»
Сара урҭ ргәыбылра сзыркыз сҭаацәа роуп сани
саби, далагеит аиҭаҳәара иара, саб Апықьсеи,
сан Цац Возбеи Лыхны ақыҭаҿы аҳаҭыр ду зқәыз
ракәын. Урҭ абжьы ссирқәа рхан. Сан ашәаҳәара адагьы
иссирны дыхәмаруан ачамгәыри агитареи реиԥш
иҟоу амузыкатә инструментқәа рҿы. Исгәалашәоит
ҳауацәеи, ҳҭынхацәеи, ҳгәылацәеи еизон ҳара ҳҟны
ӡынразар, амца иҽҳәатәаны, ԥхынразар, шәшьырак
иныҵатәаны. Урҭ сани саби инарыгӡоз аԥсуа жәлар
рашәақәа ирзыӡырҩуан. Убасҟан ауп сара аԥсуа
жәлар рмузыкатә культура абеиара атәы аныздыр,
амузыка ахь агәыбылра аныск, ашәаҳәареи
акәашареи саналага.
Сергеи ида Апықьсеи Цаци рҭаацәараҿы ирызҳауан
даҽа ԥшьҩык ахәыҷқәа. Урҭгьы амузыкатә культура
ихәыҷаахыс агәыбылра ркхьан. Даргьы ашәа
рҳәон, икәашон. Аха аҩнаҭаҿы зегьы иреиҵбыз
Сергеи иаҳа акәашареи ашәаҳәареи рзы иҽԥишәо
далагеит, дызҭаз Лыхнытәи абжьаратә школ аҟны
арҵаҩцәа абаҩхатәра илаз ангәарҭа, далалеит уаҟа
еиҿкааз акәашареи ашәаҳәареи рансамбль. Сергеи
зегьы даарылукаартә дыҟан. 1948 шықәсазы аԥсуа
профессионалтә музыка хацзыркыз иреиуоу, Аԥсны
зҽаԥсазтәыз акультура аусзуҩ Алықьса Чычба инапхгарала
Гәдоуҭа араионтә культуратә ханаҿ еиҿкаан
жәлар рашәаҳәареи рыкәашареи рансамбль. Убри
ашықәсан иара дрыдыркылеит уи ансамбль ахь.
Апықьса Чычба Гәдоуҭа ансамбль анеиҿикаауаз
аамҭа даара ибааԥсын, игәалаиршәоит Сергеи
Алықьса-иԥа урҭ аамҭа хьанҭақәагьы. Усҟан ақырҭцәа
ирылшоз зегьы ҟарҵон аԥсуа культура рхәаҽырц,
аҿиара амоурц. Аха иҟан Алықьса Чычба иеиԥш иҟаз
ауаа, урҭ рыбзоурала иҟан, иҟоуп иахьагьы жәлар
ркультура, рыԥсы ҭоуп аԥсуа ҵасқәа, ақьабзқәа.
Ансамбль ашҟа шәнеира шԥаҟалеи?
Исгәалашәоит, араионқәа зегьы рҟны ицон
ахәаԥшрақәа, аолимпиадақәа, жәлар рҟазара аарԥшразы.
Нас, аҿарацәа еиуеиԥшым аколлеқтивқәа
рахь ааԥхьара рырҭон. Убасҟан ауп Алықьса Чычба
саниԥшаа, иҳәоит Сергеи Сангәылиа.
Убасҟан иара ашкол дҭан, жәаф шықәса ихымҵӡацызт.
Аҷкәын дышқәыԥшыз араионтә культуратә
хан ахь аҽазыҟаҵарақәа рахь аныҟәара далагеит. Иаарласны ансамбль далахәны дықәгылоит
Аԥсни Қарҭи рысценақәа рҿы. Сгәыла иалкааны
игәалаиршәоит 1957-тәи ашықәс. Усҟан Қарҭ
имҩаԥысран иҟан Аԥснытаи аҟазара адекада. Уаҟа
ицон реиҳа иҟазоу акәашаҩцәеи ашәаҳәаҩцәеи
ралхрақәа. Уи асиа далашәеит Сергеи Сангәылиагьы,
избанзар акомиссиа иаднакылаз аӡбамҭала иара
диаргоит Аԥснытәи Аҳәынҭқарратә ансамбль ахь. Уи
иаанагоз, уажәшьҭа иара дыпрофессионалын, асцена
ду изыԥшын, иаргьы дазыԥшын ус асцена. Аха урҭ
реиқәшәара зыҟамлеит. Сергеи ансамбль далахәны
Қарҭҟа дзымцеит, избанзар Алықьса Чычба инапхгара
дамхын, араионтә ансамбль ахь дхынҳәыр
акәхеит, уи дицхынҳәит Сергеигьы...
Сергеи Апықьса-иԥа иажәақәа рыла, ари ансамбль
аҟны еиуеиԥшым ашықәсқаа рзы аус руан аҟазацәа
дуқәа: Виқтор Сақаниа, Зоиа Аншба, Георги Хонӡиа,
Лев Кациа, Тониа Ҵәыџьба, Маска Хьикәуба, Фазылбеи
Ҟәыруа убас егырҭгьы. Гәдоуҭатәи ансамбль аҟны
аус аниуаз ауп Сергеи иԥшәмаԥҳәыси иареи анеибадыр.
Афина Гериа зыхьӡыз аҭыԥҳа ԥшӡа лашьеи
ларей ари ансамбль аҟны ашәа рҳәон. Афинеи Сергеии
анеибага ашьҭахь, аԥҳәызба лусура аанлыжьит.
Сергеигьы аусуреи аҩнусқәеи еидибалар акәхеит.
Ԥыҭрак ашьҭахь иара дҟаҵан Лыхнытәи ашәаҳәареи
акәашареи ахәыҷтәы ансамбль анапхгаҩыс, уи
қәҿиарала инаигӡон. Иҟалап, иара Аҟәа дыҟазҭгьы
еиҳау ақаҿиарақәа илиршаргьы, рҳәоит иара
ибзиаӡаны дыздыруа ауаа.
Аибашьра ашьҭахь иара атәанчара дцеит. Иԥшәмаԥҳәыс
данԥсы ашьҭахь, еиҳараӡак иара аҩнусқәа
роуп дызҿу. Бзиа иибоз аԥҳәызба диԥхахьазаргьы,
Сергеи иҽырӷәӷәаны дыҟоуп. Иҳәоит схәыҷқәеи
смаҭацәеи рзы сыҟоуп ҳәа. Игәы каижьӡом. Иахьынӡаилшо
дрыцхраауеит. Ус иагьыҟоуп, ақыҭаҿ
аӡәгьы сиҵамхандаз ҳәа иахьагьы дхандеиуеит. Аҩнаҭаҟны
аҭаацәа зегьы еицхырааны ианырҵоит арахә,
акәытқәа, иаадрыхуеит ауҭраҭых, ашәыр, аџьықәреи.
Аҩны иҟаҳҵо зегьы ҳаигәырӷьаны иҟаҳҵоит,
аҵыхәтәан иҳәоит Сергеи Алықьса-иԥа.
Гәҭыхас ишәымоузеи ҳәа саниазҵаа, смаҭа хәыҷы
сышьҭра дықәланы дцарц сҭахуп, иҳәеит. Иара даара
бзиа ибоит акәашара, далоуп Гәдоуҭатәи ахәыҷтәы
ахореографиатә ансамбль «Адац».
Иҟалап, Сергеи Алықьса-иԥа имаҭа хәыҷы иабду
изанааҭ алихыҵәҟьар. Уи аамҭа иаҳнарбоит. Ахәыҷы
сахьиацәажәоз исаиҳәон, иабду иеиԥш амузыка иара
изы ишыԥсҭазаароу.
Аԥсҭазаараҿы абаҩхатәра злоу даниуа ибаҩхатәра
ициуазар акәхап. Лара уи адагьы дызлиааз аҭаацәа
аҟазара, амузыка абаҩхатәра рылазар, иара уи аганахьала
аус руазар, уи ахәыҷы даныхәыҷу инаркны
иаҳауа-иибо абзиабара иламлар залшаӡом, аҭаацәагьы
уи ианацхраалакь абаҩхатәра злоу дыхьӡырҳәаганы
дҟалоит. Абасеиԥш амузыка иазҟазаз аҭаацәара далиааит
зыӡбахә сҳәарц сҭаху Давид Вагеи-иԥа Терзиан.
Давид диит октиабр мза 7, 1973 ш. Иара даныхәыҷыз
амузыка абзиабара датәнатәит. Уахгьы-ҽынгьы ихы-иԥсы азышьҭны, ашкол данҭаз инаркны акружокқәа
ихы рылаирхәуан, зегьы дрылукаартә дыҟан. Еревантәи
амузыкатә школ аскрипка аҟәша 7 класск данрылга,
1990 ш. Комитас ихьӡ зху Еревантәи Аҳәынҭқарратә
консерваториа дҭалеит, аскрипка азанааҭ ала, иара уаҟа
еилеигӡон аоператә-симфониатәи адирижиорратәи
аҟәшақәа. Давид Терзиан қәҿиарала далганы аспирантура
дҭалеит. Адунеи зегьы еицырдыруа, зыхьыӡ наҩхьоу
адирижиор Оган Дуриан Нарк рҵаҩыс диман.
Давид Терзиан 18 шықәса анихыҵуаз инаркны икариера
адирижиорра иазикит. Убри аамҭаз раԥхьаӡа
акәны акамертә оркестр «Сагма» Ермантәылатәи
Ацҳаражәҳәаратә уахәама аҟны еиҿикааит. Иара убас
еиҿикааит акамертә оркестр «Ренесанс» ахортә еилазаараҟны
ақалақь Ереван. Д. Терзиан 22 шықәса
анихыҵуаз Ермантәыла имҩаԥысуаз адирижиорцәа
рконкурс хыԥхьаӡара рацәала иалахәыз рҟынтәи иара
далкаахеит, иӡбахәгьы ҳәан Ермантәыла иҟаз арадиои
ателехәаԥшреи роркестр дирижиор хадас иҟаҵаразы.
Давид Терзиан ааԥсарада иусуреи,иԥышәеи, абаҩхатәра
ду имази ирыбзоураны идирижиорратә техника еиҳагьы
амҽхак аҽарҭбааит. Адунеи акомпозиторцәа дуқәа Бах
инаиркны Шостакович иҟынӡа раԥҵамҭақәа аус рыдиулон.
20 шықәса инарзынаԥшуа апрофессионалтә коллективқәа
рҟны концертмеистерс, аскрипка ахкы анагӡаҩыс
аус иуан Еревантәи Аҳәынҭқарратә концерваториаҿы
еиҿкааз асимфониатә оркестр аҟны. Абарҭ ашықәсқәа
ирылагӡаны гастроль ҳасабла Америка, Франциа, Словакиа,
Австриа, Мексика, Урыстәыла уҳәа лҵшәа бзиала
аконцертқәа мҩаԥигахьан.
1999-2010 ш.ш. ақалақь Акапулько (Мексика)
афилармониаҿы асимфониатә оркестр аҟны дирижиорс
дыҟан. 2005 шықәсазы аҩбатәи Жәларбжьаратәи
адирижиорцәа рконкурс «Едуарда Мата» далауреатхеит.
2010 шықәсазы Давид Терзиан ааԥхьара ирҭеит
Аԥсны акультура аминистрра. Давид Терзиан Аԥсныҟа
дааит, далагеит аусура Аԥснытәи Аҳәынҭқарратә камертә
симфониатә оркестр аҟны дирижорси, асахьаркыратә
напхгаҩыси, иара убас Аԥсны атәылахьчара аминистрра
иаҵанакуа арратә оркестр аҟны дирижиорс. Фышықәса
ҵуеит Аԥсны дааны ибаҩхатәра ду ааирԥшуеижьҭеи.
Аԥсны имҩаԥысуа аиԥыларақәа, аконцертқәа зегьы
дрылахәуп, қәҿиаралагьы ицааиуеит, ииашоуп
даараӡа ауадаҩрақәа, апроблемақәа ыҟоуп акадрқәа
реиҵааӡараҟны, аинструментқәа рыԥшаараҟны, иара
убас аҽазыҟаҵарҭа аҭыԥ шыманшәаламгьы иааиԥмырҟьаӡакәа
аҽазыҟаҵарақәа дырҿуп. Апрограмма
ирҿыцуеит аҳәаанырцәтәи акомпозиторцәа дуқәа раԥҵамҭақәа
рыла, иара убас ҳаԥсуа композиторцәа Р.
Гәымба, А. Чычба, К. Ченгелиа уҳәа раԥҵамҭақәа аус рыдиулоит.
Август мза 9, 2016ш. Аԥсны Аҳәынҭқарратә
драматә театр аҟны Урыстәыла аконсерваториақәа
ирылгахьоу ҳаԥсуа оператә шәаҳәаҩцәа ҿарацәа рыла
аконцерт бзиаӡа ҳахәаԥшцәа идырбан, убраҟагьы Давид
Терзиан ицхыраарала апрограмма даара ибзианы
еиқәыршәан. Давид Терзиан аҭаацәара бзиа аԥиҵеит,
иԥшәмаԥҳәыс аԥсуа ҭыԥҳа Елена Ҳаг-ԥҳа арфа арҳәара
дазҟазоуп, Москва Гнесинаа рыхьӡ зху аинститут лҵшәа
бзиала далгахьеит, рҳәоу еибыҭаны аус еицыруеит.
Ҩыџьа ахшара рымоуп, рыԥҳа аиҳабы Мариа-Емилиа
ашколахь дныҟәоит, иара убас амузыкатә школ аҟны
аскрипка аҟәша далоуп, лырҵаҩы ланду професионалла
аоркестр аҟны актәи аскрипка, ахкынагӡаҩ Ольга
Ҳагба лҟны аҵара лҵоит, даара ибзианы илыцааиуеит.
Рыԥҳа аиҵбы Ева-Мариа ҩышықәса лхыҵуеит. Абасала
Давид Терзиан иҭаацәа зегьы аҟазара рнапы алакуп,
анцәа дрықәныҳәаны иҟоуп.
Давид ашкол данҭаз ес-ԥхынра Ереванынтәи
ԥсшьара Аԥсныҟа даалон иани иаби дрыцны, аҩызцәа
бзиақәа ирҳахьан. Даныхәыҷыз инаркны иԥсҭазаара
Аԥсны иадҳәалан. Зус иазҟазоу, бзиа избо, ааԥсара
зқәым ҳдирижиор
қәыԥш, заԥхьаҟа иҵегь
аус дуқәа, ақәҿиара
дуқәа ззыԥшу, ҳажәлар
иргәырӷьалааит еснагь.
Давид Терзиан
иџьабааи, илҵшәа бзиеи
рзы 2013 ш. рзы
ихҵан аҳаҭыртә хьӡы
«Аԥсны зҽаԥсазтәыз артист» ҳәа.
Аида Григори-иԥҳа Ашьхаруа аԥсуа интеллигенциа
хшыҩла, дыррала, ҟыбаҩла иаарылыҳәҳәоз ԥҳәыс
наган. Уи дыруаӡәкын ҳмилаҭтә музыкатә культура
нарҵауланы иҭызҵаахьаз, насгьы уи ишахәҭоу еиԥш
аӡыргашьа иақәшәоз аҟазараҭҵааҩцәа.
Изаацәаны лдунеи анылыԥсах, уи маҷымкәа иалацәажәеит
телехәаԥшрала, радиола, акьыԥхь аҿы,
лҩызцәа, лықәлацәа, аинтеллигенциа иреиуоу. Хаҭала
сара сгәалашәараҿы хашҭра рықәымкәа иаанхеит
Аида Григори-иԥҳа аестетика иазкыз ллеқциақәа
Аҟәатәи апедагогикатә институт аҿы аҵара
анысҵоз. Иџьоушьартә иҟан шамахамзар қьаадк
дхымԥшылакәа, уи ҿырҳәала ишҳазналгоз ауаҩы
идунеихәаԥшра арҭбаараҿы шьардаӡа зҵазкуаз ари
амаҭәар.
Лара исылалҵаз аестетика ашҟа агәыбылра ду иабзоураны,
арҵаҩратә институт саналга ашьҭахь Москва,
Афилософиа Аинститут аҟны иҟаз аспирантура
аҭалара сҽазысшәеит, аԥсуа милаҭтә естетикатә идеал
аҭҵаара иазкыз ареферат азырхианы.
Аида Ашьхаруаԥҳа қәҿиарала аҵара хлыркәшахьан
Гнесинаа рыхьӡ зху аинститут афортепианотә
ҟәшаҿы, насгьы Чаиковски ихьӡ зху Москватәи
Аҳәынҭқарратә консерваториа аспирантураҿы. Илыхьчоит
афилософиатә ҭҵаарадыррақәа ркандидат
ҳәа аҩаӡара ҳаракы аҽаԥсатәразын адиссертациа.
Такәаамҭа аус луан Аҟәатәи амузыкатә ҵараиурҭа
аҵара аҟәша аиҳабыс, диреқторс Аҟәатәи ахәыҷтәы
музыкатә школ №Ӡ аҟны, насгьы Ковач ихьӡ зху,
аԥхьа ихәыҷтәы школыз, ашьҭахь аҟазарақәа ирҵараиурҭахаз
ашкол № 1.
Ҷыдала иалкааны зыӡбахә азгәаҭатәу гануп лара
лусураҿы Аԥсуа телехәаԥшреи арадиои ирызлырхиоз,
аҵаулара згымыз, аха знагашьала акырӡа имариаз,
ахәаԥшцәеи аӡырҩцәеи бызшәала ирзааигәаз
адырраҭарақәа рцикл. Урҭ рызкын аԥсуа музыка
аҭоурых, уи аҿиарамҩақәа.
Ҳаԥсуа музыкаҭҵаара хадырҭәааит уи лусумҭақәа:
«Ауаҩи аҟазареи», «Аестетикатә очеркқәа», «Амузыкеи
аԥсҭазаареи», «Аԥсуа жәлар рашәа» уҳәа егьырҭгьы.
Аида Ашьхаруаԥҳа Аԥсны акомпозиторцәа Реидгыла
далан, Аԥсны зҽаԥсазтәыз акультура аусзуҩы ҳәа
ахьӡ ланаршьахьан. Ааигәа, Аԥсны Ахада иусԥҟала
иланашьан иара убас «Ахьӡ-Аԥша» аорден ахԥатәи
аҩаӡара.
Абас изаацәан зразҟы зхыццакыз аԥсуа ҵарауаҩ,
амузыкаҭҵааҩы лҟазшьа, лдырра, луаҩра атәы
анаҳҳәо, иҳақуп иаҳгәалаҳаршәар уи дызхылҵыз
лҭаацәара, раԥхьаӡагьы, Григори Чагә-иԥа Ашьхаруа,
Аԥсны зҽаԥсазтәыз атранспорт аусзуҩы, апатриот ду,
аҟазара аусзуҩцәа, аинтеллигенциа ирзааигәаз ауаҩ
нага, аԥсуа жәлар рхақәиҭратә қәԥара иалахәыз. Уи
иеиԥш иҟаз ахацәа еибагақәа, аиаша азықәԥаҩцәа
рацәаҩым иахьагьы. Аида Ашьхаруа изаацәаны иаанлыжьит
ари адунеи лымч ақәымхеит лцәа иалаз ачымазара
бааԥс, аха инхоит лажәа ҟәанда, ллақҭа лаша,
лхәыцра ҵаулақәа, лџьабаа алҵшәа.
Нхаҩы ԥҳәызбак аҭауад иҿы дааит. Уи ԥазаҵәык диман, уи дылгәаԥхон лара, аха
илыхәаԥшгәышьодаз анхасҩ ҭыԥҳа.
Ҽнак аҭауад иҿы дахьааиз ус лҳәеит:
Аказы сааит, аха исышәҭо сыздырам, ҳәа.
Изакәызеи? ҳәа ианлазҵаа.
Абаа дзырԥсыло, аԥсыла дзырхаауа, абри сышәҭ ҳәа ралҳәеит.
Арҭ еицәажәеит, аха ианырзымдыр, аҭауадгьы адырра ирҭеит.
Уигьы изымдырит. Нас лара илыҳәеит изакәу ралҳәаразы. Лара илҭахызгьы уи акәын, ашшеи аџьыкеи
роуп исҭаху, ишԥашәзымдыри?! лҳәеит, лыхшыҵарра длырбарц шылҭахыз дмырбаӡакәа.
Аҭауад маҵуҩак дааиԥхьан, амақьа (ажәытә амақьа ҳәа аиха зқәырхуаз) сзааг, иҳәеит. Ианаарга,
ақьаад инылеиҳәеит, абри наганы убри аӡӷаб илыҭ, уаҵәашьҭахь хьыӡрацара сцоит, абри рҵәны
чабыр еимааны иӡахны исзаалҭиааит, ҳәа иаҳәаны дишьҭит.
Иманы лара лҿы даннеи.
Иҟоузеи? -ҳәа дизҵааит.
Абас ауп ииҳәаз, иҳәеит.
Лани лаби абыргцәа оумашәа ирбеит, аха лара иааимхны ганха инықәылҵеит (Ажәытәан абысҭа
ҳәа иларҵон, иаадрыхуан), дцан, абысҭа саанк азна лыманы дааит, исҳәо уаҳауоу, абри га, ихааны
иршаны, ацәа ахьшьны исзаага. Исзааугаз сара арҵәразы иӡаасҵоит, убранӡа ари схьыгӡа, ицқьаны уи
ала исӡахуеит, исымамкәа исзыӡахуам, ирлас исзаага, ҳәа иалҳәеит.
Дахьнеиз ҳәарада егьалымҵит, аҭауад идикылт.
Аҭауад ԥыҭк ааҵуаны аҳҭныхьча дааишьҭит: «Хьыӡрацара сцоит, дгьыли жәҩани ахьазеиҟароу
сыԥсы сшьар сҭахуп, убри ахьыҟоу еилкааны исзаалышьҭааит, ҳәа сызлаҳә уи аӡӷаб», ҳәа.
Аҳҭныхьча днеины «абас сааит» аниҳәа, даалыртәан дцаны шьтәа қамса дук, ахәы зқәыз аалган
иҿалҳәеит, иуасҳәо убри ауп, лҳәеит, дгьыли жәҩани анҵәцоу, аха уа анбзиоу, абри аеҵәа акы ҳәа,
ахәыц акы ҳәа, ушьҭа акы ҳәа иԥхьаӡо уцала, абри ахәыц аанҵәоит, уброуп адгьыли ажәҩани рыгәҭа
ахьазеиҟароу, убранӡа уца, лҳәеит.
Аҭауад ари аниаҳа, ахшыҩ ду змоу аӡә лоуп, иҳәан, ҭацас дигеит. Убас лыхшыҩ дагеит анхаҩы
ԥҳәызба.
