Уи нахыс еибашьран…. 

(Аибашьҩы-корреспондент Кәасҭа Габниа  имшынҵақәа рҟынтә)

24. 09. 1992 ш. 
Аладатәи Ешыра

Амимозатә баҳча ҳәа иахьашьҭоу аҭыҧ аҿы амашьына санааҭыҵ, сымҩа хан Ешыратәи абжьаратә школ ахь. Снеиуан смыццакуа, снаҧшы-ааҧшуа, сыла иабо зегь гәынкыло.  Иҟәыбаса еилажьу аҩнқәа сылаҧш рыдхалеит. Аибашьра атәы шәҟәыла саҧхьахьан, кинола избахьан акәымзар, ас лабҿаба ихлымӡаах сахьаны исымбацызт. 
Аа, абар, аамҭала иҕьазҕьазуа аҩн ду игылаз, уажәы зфундамент мацара ззынхаз, ҩнымаҭәас иҩнагылаз зегь алаблит, аихатәы каруаҭқәа, амца иаршыз, еикәарҳәны игылоуп ажьакцабаа иаганы. Даҽаџьара, даҽа ҩнык аҿы, азхаз ауаџьаҟ амацара игылоуп. Снеиуеит сылаҧш рхыгауа еиҭымха, ибылны игылоу аҩнқәа. Гәаныла исҧхьаӡоит: акы, ҩба, хҧа уҳәа, ҩажәифба рҿынӡа. Сгәы ҧшааит, исҳәо сҿамшәо, мчыла сшьаҿа еихызгон ҧхьаҟа. Ашкол ааигәара саннеи, ашҭа сҭамлакәа, ҵлакы сыҽнавакны снагылт, избанзар аснаиперцәа уи аҽны ихысуан иааҟәымҵӡакәа, ашкол ааигәа-сигәа ҳаибашьцәа штәоу рдыруан. Ашкол уаанӡа избахьаз абаҟоу, еибгоу шәыки, ҧенџьырки ҿам, ахыб еилаҳаит, аҭӡамцқәа ҧҽуп. Хыҧхьаӡара змам аснариадқәа рыла иҟәаҟәоуп, иану ахәра лассаамҭа иҕьауам. 
Сахьгылоу иаасгәалашәеит, аамҭала Аҟәа санстудентыз, аҧхынра мшқәа раан аҩныҟа сымцакәа, Ешыра ақыҭан археологиатә жра мҩаҧызгоз, аҭоурыхтә наукақәа ркандидат Шамба Гьаргь  игәыҧ саланы, хышықәса срылахәын аекспедициақәа. Усҟан ашкол убасҟак иҧшӡан, ицқьан, ааигәа-сигәа игылаз ашәаҧыџьаҧ убла хыркуан. Уажәы ашәаҧыџьаҧ еилаҟәаҟәаны ишьҭоуп, амҩақәа кылжәаны, ашҭа рбганы иҟоуп. Игылоуп аҩнқәа ҭацәны, зыҩны здыруа арахә ахәылбыҽхан иааиуеит. Алақәа, атҟәацбжьы иаршәахьаз, ауаҩы данырбалакь иҵыхәаршәшәо агәашә иаадгылоит, ацыгәқәа икьууа ушьапқәа ирывагьежьуан, акәтқәа амла иакызар акәхап, џьара гәарак сахьааҭалаз иҩны исышьҭалт, рхәы рысҭо џьыршьозаап.
Ари ақыҭа ибзианы издыруан, сгәыбылра адын, сыздыруаз рацәаҩын, ақыҭа ачеиџьыка рацәа алсфаахьан. Сгылан, аҵәуара сакуа, сҵәуар – иҧхасшьон. Саақәгьежьын, аспортбазахь сҿынасхеит, аӡы ахықәан итәоу аибашьыҩцәа рахь. Арагьы ҽеи сымбеит – амагазин, алариок, аҩнқәа уҳәа хыбрас иҟоу зегьы црас змауз ҳәа ак ыҟам. Амҩа ааихҵәаны, амшын аҟәарала сҿынасхеит, аблиндажқәеи, аҭабиақәеи, атраншеиқәеи ҟазҵоз рахь.
– Уа, бзиа жәуааит! – сҳәеит санаарыдгыла.
– Бзиала уаабеит! – рҳәан, иркыз рмыругақәа нышьҭаҵаны рҿаархеит сара сахь.
– Шәус кашәмыжьын, шәаҿыз, – сҳәеит, сымшала иахьаҟәыҵыз аасцәымыҕханы.
– Ҳус абацари зугәахәуа, ҳазҿугьы маҷк ада ҳалгеит, – иҳәеит, раҧхьа игылан зҿаазхаз аибашьҩы.
Аҧсшәақәа еибаҳҳәеит, ҳаибадырт хьыӡҳәала. Ҳҿынаҳхеит рхы зҵаркуаз ақьалахь. Ҳнеибарҧшны ҳнатәеит. Ҳнеиҿаҧшы-ааиҿаҧшуа ҳаштәаз, аҭынчра ааилазган, ус сҵааит:
– Еидтәалоу шәҿынтә шәыуа дарбану иеиҳабу?
– Абзиара зқәызааша, абри иоуп, – иҳәеит сганаҿы итәаз Ҧачалиа Руфеҭ Шьрыф-иҧа.
Инацәа зқәикыз иахь ҳнаҧшит, дтәан ишьамхы еиқәыршәны, ибҕа асқам икыдҵаны. Дааҧышәырччан, ус иҳәеит:
– Ишәыҧшышьоузеи, иахьада сшәымбацызшәа, ҳаидтәалеижьҭеи мызкы ҵит. Ҳасас дсыхәаҧшызар, иахьада ҳимбацт, аха шәара?
Ҳааибарччеит. Ианааҭынчраха, саҧхьа итәаз снеиҿаҧшит, азныказы иблақәа аасҟәиган, ҿыцха аҧшра далагеит. Хәыцрак дҭанагаланы дшамаз збеит. Сблокноти скалами аацәырган, сиазҵааит:
– Саҭамыз, уҿахәы уҿысхуашәа сахьҵаауа, аха еилыскаарц сҭахын ухьӡ, ужәла? – сҳәан, сҽаарманшәаланы снатәеит.
– Еилкаауп. С-Ладариоуп, сыхьӡ – Толик ауп, Лагәысҭан Ладариа иҧа соуп. Сынхоит Абҕархықә ақыҭан, сиит 1942 шықәсазы.
– Аибашьра аналагоз уабаҟаз?
Сызҵаара аҭак иаразнакала иҟаимҵеит, маҷк дааиҧхьхәыцаан, иажәа дналагеит:
Аибашьра ианалагоз дыҟан Тиумень, уаҟа аус иуан. Аҧсны арыцҳара иҭагылеит ҳәа аниаҳа, дызҿыз иусқәа зегьы нкажьны, ддәықәлеит иҧсадгьылахь. Амҩан егьа џьабаа ибазаргьы, август 17 рзы дааит Адлер. Араҟа иара иеиҧш, еизаз аҧсуаа рхыҧхьаӡара шәҩык рҿынӡа инаӡон. Аҳәаа ихыҵны ишзымцоз агәра анырга, иааилацәажәан, ҩ-втобуск аанкылан, Маиҟәаҧҟа ицеит. 
Маиҟәаҧ ҩбаҟа сааҭ иҟан, уаҟагьы ҩ-втобуск рыҧшаан, Ҟарачы-Черкесскҟа идәықәлеит. Уа иахьнеиз дрықәшәеит Шамил. Уи агәыҧ идкыланы иман, Аҧсныҟа даараны дыҟан. Аҧсуаа еицыз ашәҩыкгьы, Шамил игәыҧ ҳналалан, шьхала мацара ихыҵны, иааит Ауадҳара август 20 рзы. 
Август 28 рзы далалт Ҧачалиа Мирод икоманда. Убри инаркны абраҟа дыҟоуп. Дара нырцә итәоуп, ҳара ҳтәқәа – аарцә.
– Шәахьтәоу агәҿыҕь шәадмыргозар акәхап, – сҳәеит итәақәаз снарҿаҧшны.
– Арҭ шаҟа снариад ҭдырҟьахьоу ҳәа ҳәашьак амам, иагьузыҧхьаӡом, иааҟәымҵӡакәа бџьарс ирымоу зегь рыла ихысуеит. Абыржәы ҳахьтәоу аҭыҧ аҿы ҽнак ала ҩышә-хышә снариад анкамҳауа ыҟам, – иҳәеит Гамгиа Илларион.
– Уамашәа иубаша, шьыбжьон ҧсымилаҳ ҳәа ҳхәы ҳнахатәон еиҧш, ахысра иалагоит, – иажәа налаиҵеитҬаниа Славик.
– Иарбан мшу иухамышҭуа иузынхаз? – ҳәа азҵаара нисҭеит Толик.
– Исгәалашәоит, исхашҭуам уи амш… Август 31 рзы, аӡ-нырцәынтә, ашьыжь инаркны хәылбыҽханӡа ҳаихсра иаҿын. Ҳарҭ аҭабиақәа ҳарҭатәан, ахқәа ҳхыууаа ицон, аснариадқәа ана-ара икаҳауан. Асааҭ жәба рзы, ахәылбыҽха ҳаиҳабы арациа дахьадтәалаз, бжьык аагеит. Уи абжьы ҳазынтәык иҳаҳауан. Ҳпозывнои ахьӡ ҳәаны аштаб аҿынтә аӡәы адырра ҟаиҵон. Уи ибжьы уажәгьы слымҳа иҭаҩуашәа саҳауеит. Ус иҳәон ибжьы рдуны: «Ишәкыу аборона ааныжьны шьҭахьҟа шәхьаҵ» ҳәа. Уи изныкымкәа, ҩынтәымкәа аҳәара даҿын: «Аҩбатәи арубеж ахь шәиас» ҳәа. Аиаша ауми, иҳаҳаз хаҳамҵеит.Ус ҳаӡбеит, ҭоубагьы аауит, ҳарҭ уа еилагылаз, шьаҿак шьҭахьҟа ҳзымцо ҳәа. Амшын аҟәара инаркны Гәымсҭа ацҳа аҿынӡа адырра ҟаҵатәын, иагьыҟаҳҵеит.
(Рациала, насгьы еиҳарак жәала еиқәҿыҭуа, рыбжьы ахьзымнаӡоз ауаҩы ддәықәҵан ирарҳәон шьаҿак шьҭахьҟа ишыҟарымҵашаз. Убас мацара ари аҽны Гәымсҭатәи афронт аҟны аӡәи-аӡәи еиқәҿыҭуа мацара адырра рыҭан зегьы. Шьҭахьҟа аӡәгьы дымцеит, аҭабиақәа ирҭатәан аҕа иааира иазҧшуа. Урҭ тәан, иҧшын, ирдыруан аҕа имч ахьынӡеиҳаз, дахьынӡаҕәҕәаз, аха ргәы камыжькәа, рпозициақәа кны итәан, аснариадқәа иаарыкәыршаны ишҧжәауазгьы.) 
– Изхысҳәаауа, –  иажәа анагӡара даҿын Толик, – рациала иҳарҳәаз ҟаҳҵар, аҕа аӡы дырны, џьабаа мбаӡакәа Ешыра дналалон. Усҟан, егьа мчы ҳамазаргьы, дузынкыломызт.  Ҳаибашьцәа уи аҽны иаадырҧшит агәеилгара, агәымшәара ирылазгьы рыуаажәлар иддырбеит, урҭ рыҧсадгьыл ахьчаразы урықәгәыҕратәы ишыҟаз аадырҧшит даҽазныкгьы. Аргама иаабоит, аҕа иахьауажәраанӡагьы шьаҿак изыҟамҵацт.
Исхашҭуам уи амш! Уи абжьы ус азуҳәаргьы ҟалоит – аҧсахҩы ибжьы ҳәа. Уи абжьы иахьагьы исхашҭуам. 
Анцәа даҳхылаҧшит!..
Аиааира Аҧсны иатәхааит! – иҳәеит аҵыхәтәан.
– Амин! – рҳәеит итәақәазгьы.

27. 09. 1992 ш. 
Гәдоуҭатәи ахәышәтәырҭа, апалата №25
«Сыҧсадгьыл ахьсыҧсадгьылу азы срыпҟон»

Снеиуеит ахәышәтәырҭа акоридор сабжьаланы. Снеиуеит ашьшьыҳәа, снаҧшы-ааҧшуа, апалата №25 ҳәа аҩыра зну сыҧшаарц. Снадгылт сзышьҭаз ашә. Амедеҳәшьцәа исарҳәахьан имацара дыҟоуп ҳәа. Аха ашә аартны хаха аҩналара сҭахымхеит, дыцәазар ҳәа сгәы иаанарго. Ашә самыскәа, амаа аанкылан, ашьшьыҳәа иаасыртит, егьа абжьы мгартә иҟасҵазаргьы, ачымазаҩ илымҳақәа ҵарызаарын, аҭӡамц ахь зҿы рханы ииаз, дааҳәны изқәа днықәиеит. Ила ҭырхаха даасҿаҧшит. Дсыхәаҧшуан иидыруаз аӡәы сакәыз џьышьо. Сшизеилымкааз здырит. Азныказы иара саргьы исҳәо сҿамшәо саақәхеит. 
Аҧсшәақәа ааибаҳҳәеит. Ахыза иҵаз инапы ааҵихын, ашьшьыҳәа са сахь иҩышьҭихит, саргьы инапы ааныскылеит. Аҧхаҧсы злаз инацәкьарақәа снапсыргәыҵа иахьадыз рыцҳашьаратә цәаныррак сцәеи-сжьи иналалт. Инапы снапы ишадыз ахыза инықәҵаны иаусыжьит. Иарма напгьы аахәыҵиган, ачабра иикыз, игәы ҧшаазар акәхап, ашьыжьтәи аӡаӡа еиҧш ихаҟәҟәалоз илаҕырӡқәа ичабрала иааирыцқьеит. 
Аҧсыҧ лагаҩагара ицәыуадаҩын, жәак иҳәацыҧхьаӡа ихәда хыр-хырҳәа  абжьы гон. Аҧенџьыр иадгылаз асқам ахь ихы наирхеит, уи иаанагоз ушьапы узықәгылозеи, уаатәа ҳәа акәын. Асқам саахан, иаҧхьа инаргылан, снатәеит.
– Ухацкы сцааит, усзымдырт, – иҳәеит аарлаҳәа ибжьы нҭыганы.
Азныказы исҳәо сҿамшәо сааҟалт, арахь аиуара ҳабжьамызт, дсыздыруамызт, ахаан дсымбацызт, сгәы дрыцҳанашьан, сааит дызбарц, сиацәажәарц,маҷк игәы ихасыршҭырц. 
Схәыцра сызлаз саалҵын, ус сҳәеит:
– С-Габниоуп, Кәасҭа сыхьӡуп!– ҳәа. – Шәгәабзиара шыҟоу еилыскаарц, снашәацәажәарц сааит.
– Иҭабуп! – ичабра иикыз иблақәа инархишьылт.
–Шьалуа Гәаџьа-иҧа зҵаарак шәысҭар сҭахын, ацәажәара шәылшозар?– сҳәеит.
Ихы ахчы иқәыз ааирҳәын, сара сахь даахьаҧшны ус иҳәеит:
– Сыхьӡ уҳәеит, ҳаибабахьазма?
– Мап, иахьада ҳаибамбац, ателехәаҧшралоуп шәызлаздыруа.
– Аиеи, аиеи, ус акәхап, – иҳәан, аҭуан даҵаҧшуан, акы ицәыӡны дашьҭоушәа.
– Шәзықәшәаз арыцҳара шәгәаласыршәар сҭахым, аха ишҧаҟалеи ахәышәтәырҭахь шәаара?– сҳәеит, сҽаарманшәалангьы снатәеит.
Ауаҭах аҿы ааҭынчрахеит, амра иҧхауаз ашәахәақәа ааҩнаҷҷеит. Ацәажәара шицәыуадаҩызгьы, ибжьы ҭымгакәа, аарла иуаҳаратәы дналагеит:
–Август жәиҧшь аҽны аусура сцеит Гагратәи абазахь, ус ҟазшьас исыман, заа снеиуан абазаҿы. Уи аҽны имаҷымкәан акартош аанаган, ақәхра ҳаҿын. Ҳазҿыз ҳус ҳанаалга, адәахьы ҳаицәажәауа ҳашгылаз, «Кокосқьериа аначальник уиҭахуп, икабинет ахь унеи» ҳәа аӡәы ибжьы ааиргеит.
Исаиҳәарызеишь ҳәа сгәы сҭахәыцуа уахь сҿынасхеит. Ашә аартны дахьтәаз санааҩнашыла, «усыҧхьазма?» ҳәа сҵааит. Иара даасҿаҧшын, – Иахьа нахыс араҟа усутә ыҟам, ухы уақәиҭуп, унеины арасчот амхны ига, – иҳәан, астол иқәыз абҕьыцқәа реидкылара далагеит.
– Схы сышҧақәиҭу, аусура самышәхыма? – сҵааит, исаҳаз иахысҳәаара сзымдыруа.
– Иуаҳаз ауп, – иҳәан, уаҳагьы дысҿамҧшыкәа, иусқәа днарылагеит.
Иҟасҵозеи, адәахьы сындәылҵит, снеины изгеит исоураны иҟаз аҧарақәа. 
Аҩныҟа сҿынасхеит, сџьыба иҭоу аҧарақәа еиларҕәҕәа искуп, аиҳабы исеиҳәаз уажәгьы схаҿы исзаагомызт. Амҩан сымҩахыҵт лариокк ахьгылаз, уаҟа аҭаҭын рҭиуан. Ахьаа змоу ахәшә дарҭынчуеит, ахәыцра хьанҭа зхаҧаз ара ҭаҭынк аасхәеит сгәала сханаршҭып ҳәа. Уаҟа еилагылаз аҳәса рцәажәашьала издырт Аҟәа аҧсуааи ақырҭцәеи еилалт, аибашьра рыбжьалеит ҳәа. Сқьышә аӡәы дҭасызшәа, сынрыдууаан, сыццакы-ццакуа сҿынасхеит аҩныҟа. 
Ауха ус цәгьала исыршеит. Адырҩаҽны ашьыжь сҩагылан, аҩны аусқәа снарылагеит. Ашьыбжьон еиҧш сгәы иааҭашәеит сабхәа иашьа, ичымазаҩны аҩны ишьҭоу Иакоб Шамба сизцарц, сиацәажәарц, игәы маҷк ихасыршҭырц. Уахь санцоз, амҩан еилаҩынтрак ҳәа акгьы сымбеит, ҭынчран.
Снеира даара деигәырҕьеит ачымазаҩ, уаҟа сыҟан ҩымчыбжь, сихылаҧшуан. Август 29 рзы, хәылбыҽхан, Иакоб дышьҭасҵеит аҩбатәи аихагылаҿы, уаҟа акәын дахьиалоз. Сара даҽа уаҭахк аҿы сыҟан, сымиацызт, ацәагьы сакуамызт, аҭаҭын сахо суадаҿ сгылан.  Сгәы рҭынчны хьаак змам аӡәы еиҧш сшыҩнагылаз, агәашә ахьынтә шьҭыбжьқәак саҳаит, ҳазгәалашәада, агәылацәа, ма ҭынхацәак ааизар ҟалап ачымазаҩбара аасгәахәын, аҧенџьыр сынкылҧшит. Агәашә аартны, агәар иааҭалеит исзымдыруаз џьоукы, бџьарла еиқәных ааҩык рҿынӡа.Иаразнакала аҧенџьыр саадҵит, издырт иааиқәаз зусҭцәаз, сцәырымҵӡеит, ус еиҳа еиҕьхап ҳәа иҧхьаӡаны, – иажәа анагӡара дшаҿыз дааҟәыҵит. Дахьиаз дааҧсазар акәхап, дааҳәын иарҕьа ҟәаҟәа днықәиеит сара сахь дыҧшуа. Ачабра иикыз ихчы инаҵаиҵан, иҽырманшәаланы даниа, ацәажәара деиҭаналагахт.
– Дара рхатәы ҩны иааизшәа аҧшәмара руан. Амаҵурҭа инадгылан, ашә аҿжәара иалагеит, исаҳауан аҟыгә-ҿыгәбжьқәа. Сгылоуп, аҿымҭра еиҕьны иҧхьаӡаны. Ус сшыӡырҩуаз амардуан иаҿаланы иахьааиуаз рышьҭыбжьқәа саҳаит. Ашә аркын, аҧҽра иалагеит, иасуан шьапыла, бџьаршьхәала, ргәаҕ зегьы уи иахыргошәа. Иҧырҽаанӡа иаасыртып сгәахәын, снеины ашә аартра салагеит. Аартыха самраӡакәа, иааҩнашылақәаз руаӡәк иабџьар аасҿаикит, даҽаӡәы сылахь иадикылт, ахҧатәи иаҳәызба сыхәда иаҵаикит, егьырҭ аасыкәшаны инагылт. Усҟан сзықәшәаз уи аминуҭ азы ажәала еиҭаҳәашьа амам, сшьапқәа сызлашьҭырхуаз, сымч ахьынтәаанагоз џьасшьон.
– Абџьар абаҟоу?– иҳәеит сыхәда аҳәызба аҵакны изкыз.
– Иарбан бџьару зыӡбахә шәымоу? Акгьы сыздыруам!– сҳәеит.
– Иудыруаҭгьы, ҽыргызмал ҟауҵоит. Ашә зааумырти иаразнакала, абџьар уҵәахуан акуу? – иҳәеит абџьар сылахь идкыланы игылаз.
– Абџьар ахаан исымкыцт, – сҳәеит, сӡамҩагьы ицаҳәцаҳәуа акы аиуит.
Исыкәшаны игылаз аасыдҵын, Иакоб дахьиаз, ишьҭыбжь анраҳа, уахь инеит иҟоу аабап ҳәа. Сшыӡырҩуаз Иакоб иҳәҳәабжь саҳаит, ипҟара иаҿын. Иарҳәаз закәу сеидру, уигьы абџьар акәхап, исыздыруам иҳәазҭгьы, ипҟара иалагеит. Даашьҭырхын, амардуан аҿынӡа дааргеит, аҳәҳәара салагеит, «имашәкузеи ҭаҳмада лашәык, шәиҟәаҵ» сҳәеит, еиҭах апҟеҩ аасҿыҵгеит. Иакоб иҭыҧ аҿы днышьҭарҵан, иаасыкәшаны инагылеит. Сыпҟара иалагеит. Руаӡәы магәла сымгәацәа дҭасит, егьи ишилшоз ала сҷапан ахы иарбаны идәықәиҵаз иҭаҷкәым саахеит, сышьҭҟьаны адашьма снықәҳаит. 
Шаҟа скажьыз сыздыруам. Маҷк сыҧсы анааи, ҩыџьа ааины иаасхагылан, саашьҭырхын, снаганы амашьына сақәдыртәеит. Сахьыргоз ҳәа акгьы сыздыруамызт. Хәылбыҽхан. Сахьнаргаз аштаб аҟны акәхап, ауаа рацәаҩны еилагылан, гыгшәыгк рбазшәа акәын ишсыхәаҧшуаз. Уаҩы дауаҧшьк, имч ҭазза, аҧагьара ихаҿы иқәыҳәҳә, амшә еиҧш деимырҿаҿо, дызлагылаз даарылҵын, иҿааихеит са сахь. Иикыз абџьар инацәа нақәырҕәҕәаны иааникылт, сылахь кылиҵәома ианаџьалбеит, ҿымҭкәа сгылан ахьаа чҳауа. Агыгшәыг блақәа ирҩызаз иблақәа сыхәаҧшуан, ламыск рхымкәа.
– Иҳәа абџьар ахьуҵәахыз, акәымзар улахь кылсҵәоит, – иҳәан, аҵхага инацәкьыс инадикылт.
– Акгьы сымам, исыздыруам,– сҳәеит ауп.
Ихапыцқәа аҿҿа ааирган, иабџьар иикыз ихәда инхишьын, инапажә дуқәа рыла сыхәда ааникылан, сыхәаҽра далагеит.
– Иҳәа абџьар ахьыҟоу!
– Исымам!
Еиҭах иабџьар сҿы инҭаикит инацәа аҵхага нақәкны.
– Иабаҟоу иуҵәахыз абџьар? Иҳәа акәымзар, ухы аҟабақ еиҧш еиҟәырҧаны иҟасҵоит.
– Исыздыруам! – сҳәеит, аарла, сыбжьы узеилмырго.
Ус сышгылаз даҽаӡәы даасыдгылан, иикыз заку сыздыруам, акала схы дасит. Скаҳаит, сыҧсы маҷхеит. Саналҵ, снапы схы инадыскылазар, схы азбжак чны иҟоуп. Аарла сҩықәтәеит. Снапы иахаз асааҭ ргеит, сџьыба шә-мааҭк иҭазгьы сцәыргеит, аҩны зласыркуаз сцаҧхақәагьы аанырмыжьит, уи азмырхакәа смагәқәа исышьаз ргеит.
Ианаалашьца уаҭахк аҿы снаганы саанрыжьит. Араҟа сымала сыҟамызт, даҽа ҩыџьа аҧсуаа ыҟан. Қәрала исеиҵбацәан, рыхьӡқәа сгәалашәом. Руаӡәы Урыстәылантә даауан, дцон Тҟәарчалҟа, егьи Колхида дыркит, иашьцәа Урыстәыла иааныжьны даауан. Ажәакала ҳахьҭакыз ауха шаанӡа ҳапҟара иаҿын. Адырҩаҽны, август 30 рзы, ашьжьымҭан ҳахьҭакыз ашә аадыртит.
– Кокосқьериа, угылан уҳашьҭал! – иҳәеит ашә аазыртыз.
Сымахашьаха сыхәомызт, сцәеи-сжьи иахьабалак ашәытара анын, сдақәа злаҧымжәаз сыздыруам. Сангылоз сшьамхқәа адашқәа ихәачны иҟаз сзеиҵыхуамызт, смашьхәылҵқәеи суаҭәақәеи кылшәытаа иҟан. Сыҧсы анмаҷха, снапқәа кны, сырҳәазо сахьыргоз иахҟьазар акәхап сшьапқәа ус изыҟоу. Изулак сҩагылан, срыцны сҿынасхеит. Снаргеит уаҭахк аҿы, уаҟа итәан гәыҧҩык. Рыгәҭаны итәаз саниҿаҧшы нахыс дыздырит. Уи Какәбаа иакәын, дреиҳабын. Даасҿаҧшын, ус дҵааит:
– Уҷкәын дабаҟоу?
– Исыздыруам!
– Иудыруеит, уҽузымдырааит! Аҧсуа гвардиа даланы дҳаибашьуеит акуу?
– Исыздыруам уи дахьыҟоу.
– Уҷкәын араҟа дмааикәа, уара арантә аҭыҵшьа умам.
Ҿысымҭит.
– Иудыруама уара узықәгылоу адгьыл зтәу?
Схы сырҵысит, «издыруеит» ҳәа аанарго.
– Изтәыда?– ҳәа деиҭасазҵааит.
– Аҧсуа идгьыл ауп! – сҳәеит, сажәа салымгацкәа сышьҭахьала аӡәы ишимчыз сыхәдаџьал дасит, аха скамҳаит.
– Уимысын! – иҳәеит Какәбаа, арыцҳашьара ахьизаанага сыздыруам.
– Иудыруаз, ари адгьыл шәхы зыхҭнышәҵо ақырҭуа ишитәу.
Ажәак сымҳәеит, исҳәаргьы илҵшәадан.
– Уантә саадәылырган, амилициахь сыргеит. Уаҟа хәымш акарцер аҿы сҭакын. Сырпҟон, схы ашьа аҿашәы иҟан, ахьаа ҕәҕәа сыман, сыҧсы маҷханы санкаҳа, сахькажьыз аӡәы ибжьы аарлаҳәа исаҳаит.
– Уиҟәаҵ шьҭа, ҧсык диҩызоуп,– иҳәеит уи.
Уамашәа избоит иахьанӡа сыҧсы злаҭоу. Ихы-иҿы ичыз инапы надикылан, инациҵеит:
– Иансҿасуаз схапыцқәа ҩба сҿы иҭаҧсан, мчыбжь дуӡӡак убра срыман, ажәала иузҳәом урҭ рхы шымҩаҧыргоз, уи еиҭаҳәашьа амам.
– Рыцәцашьас иҟашәҵазеи? – азҵаара ныҟасҵеит.
– Исхамшҭуазар, сентиабр хәба рзы ҳаиҭнырҧсахлеит. Сымала сызныҟәомызт, наҟ-ааҟ исыҵагыланы снаргеит аҧсахырҭа аҭыҧ аҿы. Санырҧсах, уантә ҳа ҳтәқәа сышьҭырхын, ишубо абраҟа сааргеит. 
Абас иажәа даалгеит Кокосқьериа Шьалуа Гәдиса-иҧа.

13. 10. 1992 ш. 
Гәымсҭа
 «Ачеченцәа ақалақь иалалт»

Ешыратәи позициак аҟны ҳаибашьцәа аҧсшьара аамҭа ирымаз рхы иархәаны, аблиндаж аҧхьа итәаны ажәабжьқәеи алафқәеи еибырҳәон. Зҩызцәа ирзыӡырҩуа итәаз арҧыск ус иҳәеит:
– Уажәы исҳәарц исҭахыу ҳаибашьыҩцәа Гагра аныргоз атәы ауп. Араҟа итәақәоугьы иалахәыз шәыҟоуп, ижәдыруеит ҳаибашьцәа «ураа» ҳәа ақалақь ианалала, ақырҭцәа абжаҩык рабџьарқәа кажьны рхы ахьынахоз ишцоз, – дналагеит иажәабжь. – Аиааира ашьҭахь, гәыҧҩык ҳаибашьцәа рыҧсы ршьон ҵлашьапык амҵан. Ус еибашьҩык деидараха, иҧсахы еибакуа даарыдгылт. 
– Иуаашьоузеи, – ҳәа иазҵааит итәақәаз.
– Арҭ уааӡам, иахьынтәаанага сыздыруам аха, – иҳәеит иаарыдгылаз. 
–  Дарбану узҿу?
– Дарбанқәоу акрыздыруоу, рыхьӡ уаҩы имҳәааит. Шәыҩны шәабацои ҳәа гәыҧҩык ицоз санразҵаа ус рҳәеит: «Ачеченцәа ақалақь иалалт» ҳәа. Сара соуп, ачечен анысҳәа, иркқәаз рабџьарқәа нкажьны рнапқәа ирҩахеит, нас арҭ роума аибашьцәа, –иҳәан, дызҵаз абџьарқәа ҵаҟа инкаижьит.

20. 10. 1992 ш.
Ешыра
«Иҳаҩсхьоу рахьынтәи мышкы»

Октиабр 20 аҽны.  Амш цәгьоуп, ақәа алеира иаҿуп. Снеиуеит амҩа саныланы Ҵаҟатәи Ешыра ала, аихамҩа-цҳаи амашьына-цҳаи ахьеивагылоу ахь. Сгәысҽануп, иахьаҭахыугьы схы наваскуеит, аснариад ааиуашәа анызбалак. Ацҳақәа сырзааигәахауа, амҩа аихҵәарҭанӡа снеит. Сааҭгылт, сгылоуп схәыцуа, цашьас иҟасҵарызеи ҳәа.  Асфальт-мҩа ааихҵәаны сцароуп, жәа-метрак – жәа-шьаҿак ҟаҵатәуп, аха ҟаҵашьас иауҭозеи, абжьааҧны еиҧш, иаармарианы цашьа ыҟам. Уцар ауп маанала, ццакрыла, ма ашьабсҭа агәашьамх умазар ауп акәымзар, уҭахоит ма урхәуеит.
Егьараан ари амҩа ааихҵәаны сцахьан, Анцәа имчала акәу сыздыруам, аха машәырда сиаслон. Сахьгылоу цәаныррак ихьшәашәаӡа сцәа-сжьы ианырт, «анаџьалымбеит, ишыздыруа схала схы ҭасырхома» ҳәа сгәы ааҭӡыӡааит.
«Узгылоузеи, иахьа иубама, мамзаргьы ушәама?» ҳәа сгәы исанаҳәеит. Уаҳа ҧшрак ҟамҵакәа, ссумка сыхәда ихшьыз ааныскылан, снагылт аҩра сҽазырхианы. Ацареи амцареи сеимаркуа сгылан минуҭқәак, аҵыхәтәан изгәаҕьит: «Анцәа, усхылаҧш!» сҳәан, ишсылшоз ала сышьҭууаан сыҩт, нада-аада сцо, амҩа анааихысҵәа, алҭаҳараҿы ишьҭаз абетон сыҽнавасыжьит, сгәы аҭыҧ иҭамгыло.
Хәбаҟа минуҭ сыҧсы еивызгон. Санааҭынчха, сарҕьа лымҳа снацәкьарақәа рыла иааныскылт, еибгоу-еибгаму ҳәа. Амҩа анааихысҵәоз аламҭалазы аснаипер идәықәиҵаз ахыхҧша акәзаарын слымҳа иавыууаа ицаз, маҷк иацрасызшәагьы сгәы иабеит. Лыҧхала сахьалҵыз агәра сызгомызт. Маҷк сыҧсы анааивызга, сҩагылан, сҿынасхеит Мирод Ҧачалиа игәыҧ иманы дахьтәоу аҭыҧахь. Уахь иназгар акәын жәеиҭаҳәатәык.
Снеит аҭыҧ аҿы асааҭ акы абжазы, ақәа алеирагьы маҷк иаҟәыҵит. Аӡ-нырцәынтә аснаиперцәеи, атанки, агаубицеи уҳәа ҿааихак ҟамҵакәа ҳаибашьцәа ахьтәоу апозициахь ихысуан. Қьалаҵас хыбрак ҟаҵаны ирыман, сныҵатәеит. Аҧсуа-мца еиқәын, архнышьнааҿы ачуан кнаҳан, аҟәыд ахәаҭа-хәаҭа ҳәа ажәра иаҿуп.
– Ааишьас иҟауҵазеи? – дҵааит Илларион Гамгиа.
–	 Анцәа имчала, – аҭак ныҟасҵеит.
– Лыҧхала урцәцеит, арҭ... – иҳәан, Илларион инапы наирххеит снаҩсан итәаз рахь, – иахьа ашьыжь ҳхәы ааргарц ицеит Руфеҭ  Ҧачалиеи, Славик Ҭаниеи, Алиоша Қәҭелиеи. Узлааиз аихҵәарҭаҿ аснаиперцәа иқәыркын, амацәаз ахы иҭадыргьежьит, аарлаҳәа рыҧсы ргеит. Ихынҳәны ҳхәы рыманы ианаауазгьы, аихҵәарҭаҿы аснаиперцәа иақәыркит, Алиоша иканистра икын, ахқәа иаҧхьа-ишьҭахь иҵакшо ианалага, уаҳа царҭа анимоу, ганха иҽкажьны ажра иҽаиҭеит акәымзар, дҭахон. Руфеҭгьы иҧсы дақәыҧшит. Аха рыхҩыкгьы црас рмоукәа иааит, – иажәа анагӡара дшаҿыз, аснаипер иҭирҟьаз ахқәа ҳазҵатәаз ҳқьала иахагылоу ал-ҵла амахәқәа ираахауа иалагеит.
– Ҳаи, наалеҭ иқәзааит, ҳҟәыд ижәуа афҩы икызаап, иақәыршәаны ишьҭуеит, ихы иҭашәааит, – иҳәеит Славик Ҭаниа, амцагьы амҿы наҵеиҵеит.
– Ари алҩа иахылҵуа аӡ-нырцә ирымбаӡои, ишәарҭаӡами? – сҵааит сара.
– Ирбааит, – иҳәеит Илларион.
– Ирбааит шҧыкәу, ишәмеихсуеи?..
Мирод  Ҧачалиа даасҿаҧшын, ус иҳәеит: – Аиаша ауми, изааӡарызеи. Аибашьра иалагеижьҭеи ари агәыҧ ҳаицуп. Атанк, БМП, агаубица,  апулемиот, аснаипер уҳәа ианеицхысуа, уи ҳара	ҳзын светомузыкоуп, ҳашьцылахьеит.
Ус ҳаштәаз аӡ-нырцәынтә аҕа гранатаршәгала иааишьҭыз аснариад каҳаит ашкол аҧхьа. Инақәырццакны даҽа ҧшь-снариадк ақәҳаит ашкол.
– Ҳаи, дызшаз ашкол иҭаиҵо ахшара Анцәа диимҭааит! –иҳәеитАлиоша Қәҭелиа аҟәыд ршьышьуа дахьтәаз.
Даҽа  х-снариадк аахеит ашкол.
– Уара, иаазышьҭуа, иуҭахыу уҩны абас иагәыдырҵалааит, – иҳәеит Илларион.
Уи инақәырццакны еиҭах ҧшь-снариадк ашкол ахыби аҭӡамцқәеи ираахеит.
– Изакәи, ҭакәажәык жьак ахьылбаз, есымша иҟоу ҳәа дцалон еиҧш, арҭ, ицан-иаан, ашкол ауп изеихсуа, цәҟьарас иҟаҵаны еихсуашәа, –иажәа налаиҵеит Славик Ҭаниа.
Аснариадқәа ахьақәҳауа ибзианы иаабарҭоуп, ааигәара ҳтәоуп. Ҿымҭкәа ҳаштәаз, аҭынчра еилаигеит Мирод.
– Аҳа, шәӡырыҩла, амҩа иқәлеит аснариад, – иажәа далымгацкәа, агаубица иаанашьҭыз аснариад еиҭах ашкол аҭӡамц иаахан, азбжак амнахит, абжьгьы даара ицәгьан. Ҳҩагылан, ақьала ҳаҵыҵын, адәахьы ҳнагылт, ақәа алеира еихсыҕьны иҟан. Ҳаицәажәауа ҳашгылаз, иааҳадгылт ҩыџьа амедеҳәшьцәа, руаӡәы дыздырит, уи Дәрыҧшьтәын Ҭаркьыл Кәычкан-иҧҳа Ира лакәын, егьи д-Кәыҵниаҧҳан, Жанна лыхьӡын. Ацәажәаха ҳмаӡакәа, агранатаршәга иҭнарҟьаз аснариад ашкол иаахеит, алҩагьы нхачылт.
– Иамаркыузеи, аҭӡамц ада акгьы ыҟам, инхазгьы агәаҕ рымоума? – сҳәеит сахьгылаз.
– Уи иалоу алырххьеит, згәаҕ рымоуАрӡынба иҩноуп, – лҳәеит Ира.
– Ашкол анаҩсан еибганы иахьгылоу рыла ашьа хыҵәалоит, –нацылҵеит Жаннагьы.
Ақәа алагеит, иҳадгылақәаз «абзиараз» рҳәан, рҭыҧахь рҿынархеит. Саргьы сдәықәлар акәын, сымҩа харан, амш аилгара агәы иҭамызт. «Абзиара шәзыҟалааит!» – сҳәан, снарыдҵны сҿынасхеит. Шьаҿақәак ҟасҵахьан еиҧш, Руфеҭ ибжьы сықәиргеит: «Абааҧс, уҽгәаҭ аихҵәарҭаҿы» ҳәа. Уи аҭыҧаҿ снеирцаз маҷк шсыгыз, амҩан хәҩык сықәшәеит уахь ицоз, руаӡәы дыздырт – Ремзик Гәыблиа иакәын, аҧсшәа еибаҳҳәеит. Ҳафҩык ҳгылоуп аихҵәарҭа-мҩаҿы, цашьас иҟаҳҵозеи ҳәа. Иҳаӡбеит хҩы-хҩыла ҳаҩны ҳцарц. Раҧхьа хҩык ыҵҟьеит, акгьы рмыхькәа ииасит. Уи маҷк ҳгәы шьҭнахит, ҳамҧшӡакәа ҳаргьы ҳаиасыр акәын. Раҧхьа сгылан сҿынасхеит, амҩа аихҵәараз ҩбаҟа метра шсыгыз, аснаипер сақәикит, иҟасҵозеи – ганха сыҽкасыжьын, скәымпылны ажра сыҽҭасыжьын, схы згеит. Ремзик сеибгоушәа аниба, иаргьы дыҩны амҩа еихиҵәан, «оҳ-гәышьа» ҳәа даасыдгылт: «Уеибгоу, кыр уаахама?» ҳәа дҵааит. Ҳашьҭахь игылаз ус иҳәеит: «Сара маҷк сааҧшуеит, шәара шәца» ҳәа. Ашьҭахь иҟаиҵаз ҳаздыруам. Ремзик имҩа хазын, ҳаиҧырҵит. Сара снеиуан Кәтышьхаҟа схы рханы, дәрыҧшьаа ахьтәоу аҭыҧахь… 

26. 12. 1992 ш.
Ешыра	
«Ашьыжь зҽызкәабаз аснариад»

	Аибашьра амшқәа рзы аҕа иааишьҭуаз аснариадқәа ирыдҳәалоу ахҭысқәа даара ирацәоуп. Сызлацәажәо ҟалеит ашьыжь март мза зеижә рзы, Ешыратәи ахырҕәҕәарҭатә ҭыҧқәа руак аҿы. Аҕа усгьы есышьыжь атанки, агаубицеи, аминаршәгеи рыла ҳархәҭақәа дрылахысуан. Зыӡбахә сымоу аибашьцәа быжьҩык рҿынӡа адҵахьы иахьыҟаз лассы изымааит. Ианааигьы, иааҧсаха иҟан, рхы шнықәырҵаз ицәеит.
Ашараз ирацәахаз ахысыбжьқәеи атҟәацыбжьқәеи иаадырҧшит, аха гәхьаас иҟамҵакәа иқәианы еицәажәон. Ус аҭӡамц рҽаҭаны иахьиаз бжьык геит, иаахыџ-хыџит. Адруҳәа иҩагылеит зегьы, раҧхьа ддәылҵит Аслан Асланов. Егьырҭ адәылҵра рҽазыркуаны еиҧш, Аслан ауада дааҩнашылт, иҧымжәаз атанк аснариад кны. Зегьы рыбла ҭырхаха уи инизыҧшит. Ахысрақәа анеихсыҕь, адәахьы индәылҵт, аснариад ахьынтәааз гәарҭарц.
Ҳаибашьцәа зыҩнатәаз аҩны гылоуп ацҳа ааигәара. Аӡ-нырцәынтә, Гречко имҩа аҿынтә атанк хысуан, аснариад иааиуаз ҳаибашьыҩцәа зҵаиаз аҩны актәи аихагыла аҧенџьыр иамаз арешотка еимҳәаны, изықәгылаз абетон ҧҽны, ауада иныҩнашылеит. Иҩнагылаз ашифонер азганки аҵеи инрылсны, адашьма бетонла иҟаҵаз ҭаҧҽны, аҭӡамц кылжәаны, акоридор ааихҵәаны, аҽыкәабарҭа ашәи аҭӡамци ҧҽны иныҩналт, аӡы зҭаз аҽыкәабарҭа лагьан аҽӡаанашьын, анапыӡәӡәарҭа аҵаҟа аҭӡамц иналаҟацеит.
Разҟыс иҟалаз, иҧымжәеит иахьалаҟацаз, насгьы, аҭӡамц ҧҽны егьи ауадахь инеизҭгьы, аибашьыҩцәа ахьиаз ирылалон. Аснариад ахьалаҟацазҵәҟьа ихы адҵан дадиаалан Аслан. 
Абас ала ашьыжь ҳаибашьцәа ирзааиз аснариад аҽанакәаба ашьҭахь агәы разхазар акәхап, иҧымжәеит. Ҳаибашьцәагьы уи аҽны машәыр рмыхькәа инхеит.
Акьыԥхь иазлырхиеит Есма Ҭодуаԥҳа


