Аҿаԥыцтә ҳәамҭақәеи асахьаркыратә литературеи рыҟны аԥсуаа рытрагедиа ду-рхырҵәара, (амҳаџьырра) шырныԥшуа

Зҭоурыхтә ԥсадгьыл иахгоу жәларык рхаҿсахьа аҿаԥыцтә ҳәамҭақәеи асахьаркыратә литературеи рыҟны ишаарԥшу алагьы еилукаауеит уи зызку ауаажәлар аҭоурыхаҿы ҭыԥс иааныркылоз. Аԥсуа хылҵышьҭрақәа, XIX-тәи ашәышықәсазы шьаҭанкыла ахҵәара зықәшәаз зегь реиҳагьы аубыхқәа алаҳамҵозар, иҟалап зегь раасҭа зхаҿсахьа еиқәхаз даалааи-ҵабалааи ракәзаргьы. Ҳәарас иаҭахузеи, ари машәырны иҟамлаӡеит, насгьы далаа-ҵабалаа ирызку афольклортәи асахьаркыратәи ԥҵамҭақәа дара рхаҭақәа рнаҩысангьы, иаԥырҵеит урҭ дгьылла-нхарҭала ирзааигәаз, ибзиаӡангьы издыруаз ргәылацәа иреиуаз арҿиаҩцәа. Уи аганахьала иаҳгәалаҳаршәар ҟалоит Иуа Коӷониа иҩымҭақәа, апоемақәа – «Маршьанаа шықәибахыз», «Мшәагә Кьаҿи Папба Рашьыҭи», ажәеинраала «Амҳаџьыр» уҳәа убас егьырҭгьы.
Иара усгьы аԥсуаа рхырҵәара – амҳаџьырра атема ӷәӷәала ианыԥшит ара зҭоурыхтә ԥсадгьылаҿы иаанхаз, ма уахь ицаны ихынҳәыз рҿаԥыцтә ҳәамҭақәа рыҟны еиԥш, асахьаркыратә литература аҟынгьы, избанзар абри аҩыза ахлымӡаах-ахҵәара, уи иадҳәалоу атрагедиа дуӡӡа жәларык рҭоурыхаҿы лассы-лассы иуԥылом. Ишдыру еиԥш, Урыстәылеи Кавказ ашьхарыуааи реибашьраҿы, зегь реиҳа ааха ӷәӷәа роуит аԥсуааи (абаза) адыгааи рхылҵышьҭрақәа. Процентла иаҳҳәозар, абарҭ ажәларқәа иреиуоу зҭоурыхтә ԥсадгьыл иқәырцаз рхыԥхьаӡара иартәоит 80% инареиҳангьы. Уимоу, шьаҭанкыла Кавказ ианыӡааз ажәларқәеи, аетнографиатә гәыԥқәеигьы ыҟоуп. Убарҭ иреиуоуп Шәача, уи акәша-мыкәша инхоз  аубыхқәа, аԥсуа хылҵышьҭрақәа иреиуаз, агаҿа инхоз асаӡқәа, ашьхақәа рахь иааскьаганы инхоз аҳчыԥсаа, цәџьаа, аибӷаа, ԥсҳәаа, далаа-ҵабалаа, гәмаа. Анцәа имчала, абарҭ агәыԥқәа ирхылҵыз иахьанӡагьы Ҭырқәтәыла инхоит.
Ҳәарас иаҭахыузеи, абасеиԥш иҟаз ахҵәара-атрагедиа дуӡӡа зхызгаз ажәлар рхәыцрақәа, рҿаԥыцтә ҳәамҭақәа ирнымԥшыр ауамызт уи ахҭыс. Аԥсуа сахьаркыратә литература ашьаҭа зкыз Дырмит Гәлиа инаиркны, аӡәырҩы раԥҵамҭақәа жәпакы азыркхьеит ари атема. Жәлар рпоет Баграт Шьынқәба иакәзар, шьаҭанкыла зҭоурыхтә ԥсадгьыл ианыӡааз аубых жәлар ирызкны аҭоурыхтә роман «Ацынҵәарах» аԥиҵеит. Уи иуаажәлар, мшын нырцә иагоз дрыԥхьоит асаби изку ажәақәа рыла:

Уандухалак Амшын Еиқәа
Ур, уҩныжәқәа имыӡӡахьоу,
Аҟарма рыҟәных архышьнақәа,
Амца еиқәуҵап ицәахьоу!
Апоет Мушьни Лашәриа, амҳаџьырқәа иаԥырҵаз ашәа иалоу ажәақәа: «Ҳаԥсадгьыл! Ҳаԥсадгьыл рыцҳа, Ҳаԥсадгьыл!» иахҳәааны ииҩыз ажәеинраалаҿ ҳаԥхьоит:
…Ани аԥеи реиԥш еиԥырҵуан
Аԥсуа жәлари Аԥсынреи.
Абар, Лаҭатәи ахаҳә-гәара,
Ажәытә қәаҵа ду злахкаау.
Абар, Чҳалҭатәи аԥсабара,
Ари агәаҟ ашәа зыхҳәаау…

Исгәалашәоит, 1990 шықәсазы, аԥснытәи (аҟәатәи) аофициалтә делегациа раԥхьаӡа акәны Ҭырқәтәыла ианыҟаз, Адаԥазар ақалақь амер ихаҭыԥуаҩ  Аиҳан Мықәба аделегациа иалаз шеицыз иҩныҟа – Ҳарманҭеԥе ақыҭахь инаган, ачара шырзиуз, уаҟа Аиҳан иаб Шьарафеҭҭини иареи реицәажәара шыҟалаз: аԥа иаб диазҵааит, «ахәы мазеиуп, асасцәа рхәы иахаҳартәар ҟалома?» - ҳәа. Уи инашьҭапрххны абгьы дҵааит: «Ҵабалаа ааихьоума?» – ҳәа. «Иааихьеит» аниҳәа, абгьы дақәшаҳаҭхеит асасцәа зегьы аишәа рахартәара.
Усҟан сара цқьа еилкааны исыздыруамызт Ҭырқәтәыла адгьылаҿ ҵабалаа ахьынхои Адаԥазар ааигәа иҟоу ақыҭа Ҳарманҭеԥе рыбжьара акыр ишыхараз (200 км, инарзынаԥшуа), аха аби ԥеи реицәажәара  ианыԥшит Ҭырқәтәыла инхо аԥсуаа ҵабалаа лымкаала ишырзыҟаз, ишалыркаауаз, аизарақәа раан урҭ рааира ишазыԥшуаз. Иаҳгәалаҳаршәап далаа-ҵабалаа шьаҭанкыла рыԥсадгьыл гәакьа аҟнытәи рхырҵәара зыхҟьаз. Зегь раԥхьаӡагьы, рыџьбарареи, рхы аламырҟәреи (рыԥсабаратә ԥагьареи), рхьыԥшымреи ишырхылҿиааз. Насгьы Дали-Ҵабали Нхыҵ Кавкази реимадара аурысқәа даара ишацәшәоз. Урҭ Аԥсны аҳгьы иххәыцуамызт, урҭ зегь еицылеит.
Иҳарҳәозеи ажәлар рҿаԥыцтә ҳәамҭақәа далааи-ҵабалааи ирызкны?

Ажәаԥҟақәа рымацара иҳарҳәогьы рацәоуп: «Дал иарҳауа – Дал иафоит», «Далаа анықәӡаашаз, есымша «Кәакәа иқәа еизароуп» ҳәа ҿырҭуан», «Далаа анынҵәашаз аҳәызба аҵымшькәа ахш ржәуамызт, «ахәда ԥаҳҟоит» ҳәа», «Кәыдырҭа ианҭадыдуа – амш цәгьахоит», «Кәыдры зырмақаруа Мытҟьал ауп», «Ауаҩы мыжда уицнагалар, Дал  ацара уқәшәоит», «Аҽада Азанҭҳа пату ақәуп» уб. иҵ.
Ажәлар рҿаԥыцтә ҳәамҭақәа рахьтә зегь реиҳа авариантқәа рацәоуп иахьагьы заманала Ҭырқәтәыла инхо аиҳабыра қәра иаҵанакуа иргәалашәоит, ирҳәоит Ҟаиҭмас-иԥа Ҳалыбеи изку амотивқәа. Урҭ рхылҿиааит амҳаџьырра – ахҵәара ҟалаанӡатәи аҭоурыхтә хҭыс. Ишдыру еиԥш, Ҟаимас-иԥа Ҳалыбеи чарҳәарала Ӡаԥшьаа дыкны аурысқәа дрырҭан, урҭ Аҟәа дкыдҵаны дыршьит. Даҽа вариантк ала, дара Ӡаԥшьаа рнапала – чарҳәарала дыршьит.

Уаа анашанаҿы икыдырҵаз,
Салдаҭ хылԥазшәагьы икыдырхыз,
Џьаз аҳәала зыхәда ԥырҟаз,
Разны аҿала зшьа зтаз,
Ҟаиҭмас-иԥа Ҳалбеи ахаҵа!
Ҳалыбеи гәышьа, Ҳалыбеи рыцҳа,
Ҳалыбеи иԥсырҭа ԥсшьарҭоуп.
Гадыл-Шьашь ишьырҭа ҳәа гәыгәырҭоуп.
Уаа Аӡаԥшь-иԥа Ҭаҭласҭаныжә,
Ҳалыбеи бзиахә баша мидалк ҳәа
Диҭигәышьеит, амаҳагьажә,
Аха имидал ахирра имбеит,
Фаҭи Шабаҭи Ҳалыбеи ишьа руит
Ҭаҭласҭанажә дҭадырхеит.

(Аԥсуа жәлар рпоезиа. Аҟәа 1971, ад. 171. Еиқә. Б. Шьынқәба. Басиаҭ Џьапуа иҳәамҭоуп. Ҷлоу, 1928 ш. ианиҵеит Арсен Ҳашба).
Егьырҭ авараиантқәак рыла, Ҳалыбеи ишьа зуз – иԥҳәыс Ач-ԥҳа Кәымпылхан лоуп, илшьыз Аӡаԥшьиԥагьы Тагә ихьӡын. Ҟаиҭмас-иԥа Ҳалыбеи изку ашәақәа анырҵахьеит Н. Патеи-иԥа 1919 шықәсазы; Џьамал Ҳараниа, 1980 ш., Адаԥазар; Орҳан Ашамба 1975ш., Кәарацәгьа; Руслан Агәажәба, 1986ш., Ҭырқәтәыла; Бганба Џьенгиз иҟнытә.
Аԥсуаа ирхыргаз ареалтә ԥсҭазаара иахылҿиааз акоуп «Ҵабалаа ржьыжәга. Ахаҳә ақәаб иҭаҵаны акәац ржәуашәа ахәыҷқәа ржьара иазку. Уи иаанарԥшуа рацәоуп аҟнытәи, иааҳгоит ишеизаку:

– Уаа џьанаҭ ҳцаразакәын адиниман ҳзашьҭаз,
Уажә ишаҳҭаху шьапыла ҳцоит,
Сҭампыл адәаҳаҿ ҳнаӡар џьанаҭгьы уауп,
Ара гәаҟроуп, уа ҳкьаҭарц ҳаҟоуп, – уҳәон.
– Ҟабақ-жәла заҵәык џьара инкабыршәыр,
Ашықәсан уи ада аарыхра ҳҭахӡам,
Абжьааԥны блеи-ҩеиуа ақалақь балаз,
Бҭеисԥыҳә рыҳәуа бықәлацәа брылаз,
Уа мсылман чысымзар даҽак ыҟам – уҳәон,
Абас уцәажәон Ҵабал ҳаныҟаз…
Ҳдиниман ҳәа башаӡа ҳцәажәон…
Ҭырқәтәыла асакарра ҳанықәха
Амла ҳаганы анҵәара ҳанаҿыз…
«Амла сакуеит мсылман чыск сзааг» ҳәа
Сԥара зегьы ҭыршәшәаны ианусҭа,
«Мсылман чысуп» ҳәа махак сзааумгеи,
«Ари амаха зжьузеи» ҳәа сануазҵаагьы
«Уаса жьуп» ҳәа ауми сара ишсоуҳәазгьы.
Уи ишҳәа махазгьы адырра мариамзи!
Ижәуеит иара қәабла, уаа ҳабацари,
Уи ада чыс ыҟам, иҳамфар, ишԥааури?..
– Дунеи ҳшықәу шьапыла џьанаҭ ҳцоит, – уҳәан,
Џьанаҭ акәым џьаҳанымҵәҟьа сааугеит!
Уа Ҵабал ҳанҭаз ҳамхы аҳәа ҭачар,
«Уи гьааур чысхеит» ҳәа иаҳфомызт,
Амхаҿы ҟабақк иҳамбакәа ахәҵәы хжәар,
Иԥсхаԥсит ҳәа агьамагьы аабомызт.
Ҳара иаҳцәымӷыз аҳәа жьыҵәҟьа анҳамҵәа,
Схәыҷы мыждақәа «амла» ҳәа санырк,
Ҵабалаа ржьыжәга ахаҳә ҭаԥсаны икнасҳаит!
«Нан, акәац жәуеит, шәымшәан уажәыҵәҟьа,
Тәанк ацара шәнахәап» ҳәагьы срабжьауан.
Ахәҷы насыԥдақәагьы хырсысуан,
Рҟырҟы ҭбоуан, рыцах егьҭамызт,
Ҵабалаа ржьыжәга агәараҳәа ишуан,
Аха изхәарҭазыз, кәац ҳәа ҭаӡамызт.
Уаа, Ҟәыдинаҭ, ҳрыцҳара зықәшәаз, ҳашԥоуфеи,
Џьанаҭ ҳалган џьаҳаным ҳашԥааугеи!
(Аԥсуа жәлар рпоезиа. Аҟәа. 1959, ад. 175-176. Хабыгә Ҳаразиа, Џьырхәа, 1939 ш. ианиҵеит Миха Лакрба).
Ҳәарас иаҭахузеи, аҿаԥыцтә ҳәамҭақәа, еиҳараӡакгьы аҭоурых-фырхаҵаратә мотивқәа зхылҿиааз иҟалахьоу ажәабжьқәа роуп. Уи ус шакәу агәра ҳдыргоит Б. Шьынқәба еиқәиршәаз «Ахьырҵәаҵәа» иагәылоу далаа ирызку аҳәамҭақәагьы. Иаҳҳәозар, убарҭ иреиуоуп «Дал Маршьанаа», «Маршьан Омари Ӡаԥшь-иԥа Тҟәытҟәи», «Лымҳаш Асланыҟәа», «Жәиԥшьҩык ҿазҳәаз Аҳәҷы Смеал» «Ҳәаҭышь Смеал» убас егьырҭгьы. (Баграт Шьынқәба. «Ахьырҵәаҵәа». Аҟәа, 1990, ад. 413 – 440). Ареалтә хҭысқәа ирҟәырҷахоуп абарҭ ацәаҳәақәагьы: 
«Дал аԥсҭа ар анҭырцоз,
Абзарбзанқәа гәырԥ-чырԥ дыргон,
Дарыҟәа иԥацәа аҳра еимаркуан,
Хылԥацәгьа иԥа дрывасхакьуан,
Аҭакәажәцәа шыбзаз иржуан,
Аҳәсахәыҷқәагь «аҭорг» иарҭон».
(Бадиа Леуа Дигәа-иԥа иҳәамҭан, 1935ш.. Џьгьарда ианиҵеит М. Гочуа. Аԥсуа жәлар рпоезиа. Ад. 210).
1993 шықәсазы, ҽаҩраҭагалан, Ҭырқәтәыла саныҟаз, схалеит ҵабалаа ахьынхоз ақыҭақәа руак ашҟа, уи шьхақыҭоуп, Мезиҭ ахьӡуп, еиҳараӡак араҟа еиланхо  Аргәынааи Аграаи роуп. Сзацәажәоз Аргәын Бениамини Ҵыҵба Ифсани еиқәлацәан, 68 ш. рхыҵуан. Урҭ изласарҳәаз ала, Аргәынаа рабацәа хҵәаны Ҭырқәтәылаҟа иқәнагалаанӡа Џьамԥал инхон. Архивтә материалқәа ишырҳәо ала, усҟан 1867 шықәсазы Џьамԥалынтәи иқәиҵит 20 ҭӡа Аргәынаа иреиуаз. Ҵабал иҭыҵны уахь иагаз аиҳабацәа ирҳәоны излараҳахьоу ала, иахьынхоз Ашәтәыларха иазааигәан, уа аԥҟақәа рацәан, аԥхынразы, аҳәса – ҳандуцәа аҳацкьын ҩа былны, дара захцаны, рықәтаӷьқәа аҩныҟа иааргон. Насгьы Аԥснытәи (Ҵабалтәи) инеиз аиҳабацәа анцәажәоз, ражәа иалаҵаны  ирҳәон «Кәаначхьыр уанаҵслак» ҳәа, аха уи закәу, иаҵанакуа рыздыруам. Убри аҟнытә ҳазааҭгылап Иуа Коӷониа иажәеинраала «Кәаначхьыр, уи иаҳаилиркаауеит – иахьа Ҭырқәтәыла инхо аԥсуаа ирзеилымкаауа ажәа закәу.

Ашьха ашьапаҿ Кәыдры ахықәан,
Кәаначхьыр ҳәа хра наак ыҟоуп,
Уахьахәаԥшуа зынӡа иҿыцәроуп,
Хаҳәла, ҳаҩала ичаԥоуп.

Мра қәыԥхарҭоуп, ԥша-хаа қәсырҭоуп,
Аԥхын ԥсшьарҭоуп иара уа,
Ӡын урҭ ҭыԥуп, цәгьа ихьшәашәароуп,
Уа дзықәгылом уаҩы хшак.

Кәыдры агәгәаҳәа еибаргәаҟуа,
Ахаҳәқәа еиҿажьуа ицауеит,
Уи иалаҳаз акы имыхькәа
Иалшом, дԥыхха дагауеит.

Иара ахрацәгьа лом ԥынҵала
Иаваҟарҵаз амҩа аҿгоуп,
Мшыцәгьак азы аурҭ анасуа,
Хаҳәқәак алҟьан ҵаҟа ицоит!

Уа мҩа гәрамгоуп такә ишәарҭоуп,
Аха ауаа ҿысны ицауеит,
Уи мҩа дууп, цаҟьа ҿҟьароуп
Кәыдры аӡы  аҵҩыр ицауеит!

Инаҳамҩатәны иазгәаҳҭап даҽакгьы: Аԥсны аԥсабара џьашьахәны избоз, уи адунеиаҿы иҟоу аҭыԥ ԥшӡарақәа ирыдкыланы иахцәажәоз, Кәыдры аԥшаҳәа иҭаланы, нас инахыкәша-аахыкәшо избахьаз аҵарауаа, аԥсабараҭҵааҩцәа ракәын. Рыцҳарас иҟоу, ари аҭыԥ ԥшӡара аиҳарак иахьа Аԥснытәи аиҳабыра рнапаҵаҟа иҟам. И. Коӷониа ҷыдала иҩит «Амҳаџьыр» захьӡу ажәеинраалагьы.
Аԥсуа литература аҿиара аҭоурыхаҿы, иуҳәар ҟалоит, ашәҟәҩҩцәа аԥсуа жәлар ргәыԥқәа рахьтә зегь реиҳа изызхьаԥшыз, зхаҿсахьақәа аадрыԥшыз далаа-ҵабалаа роуп ҳәа. Еиҳараӡакгьы ари рзуҳәар ахәҭоуп аԥсуа шәҟәыҩҩцәа – аиҳабацәа: Д. Гәлиа, И. Коӷониа, М. Лакрба, С. Ҷанба. Убас, Д. Гәлиа иажәеинраала «Ешсоу итапанча», 1910 шықәсазы ииҩыз, рызкуп Дал иҭанхоз аишьцәа Маршьанаа – Баҭалбеии Ешсоу ирзеибауз. Д. Гәлиа ипоема «Сара схәышҭаара» азкуп аԥсуаа рхырҵәара, рыԥсадгьыл мчыла шәақьԥынҵала рықәцара. Уи апоет данхәыҷыз, илала иибаз асахьақәа – ахҭысқәа ирхылҿиааит. Хықәкыла ианыԥшуеит аԥсуаа аҵыхәтәантәи рхырҵәара 1877-1878-тәи ашықәсқәа. «Ҳкарцон ҳара агаҿахь иҳагәҭасуа» – иҩуеит апоет. И. Коӷониа иҩымҭақәа рӷырак Дал-Кәыдырҭа аԥсабара асахьа ԥшӡа аҭыхра иазкыуп ,абар уи шыҟоу:

«Кәыдры агәгәаҳәа, еибах-еибафо
Ашьха-сыԥса иаҿҩырны,
Еихьымӡа-еиԥымӡо, игәамҵ-хамҵуа,
Ахаҳәқәа еиҿажьуа ԥхьаҟа ицон.»
(Ашәарыцаҩ ашьха)

Мамзаргьы: «Дахьынаԥшуаз ҟәаԥа-ҿаԥан,
Археи ҿаҩеи зегь ибон,
Џьара бгаран, џьара ҿҟьаран,
Џьара храцәгьан иҩашьҭын».
(Хмыҷ шәарыцаҩ ныҟәаҩы).

Ишаабо ала, И. Коӷониа иажәеинраала «Ҟәаначкыр» Кәыдырҭа аԥсабара асахьа ҭыхра иазкуп. Уи ипоемақәа руак «Маршьанаа шықәибахыз» далааи ҵабалааи рҭоурыхтә хҭысқәак аанарԥшуеит, шьаҭасгьы иамоуп ажәлар рыхдырраҿы иаанхаз, дара далаа-ҵабалаа рыԥсадгьыл ианықәырца ашьҭахьтәи, рҿаԥыцтә ҳәамҭа. И. Коӷониа иаԥиҵеит «Амҳаџьыр» захьӡу ажәеинраалагьы.
Ажәлар рҿаԥыцтә ҳәамҭақәа, иҟалахьоу ахҭысқәа роуп шьаҭас ирымоу М. Лакрба иновеллақәагьы жәпакы. Урҭ рӷьырак ахьымҩаԥысуа Ҵабал ду, мамзаргьы Дал аԥсҭа ҳәа иахьашьҭаз, ма Ҭырқәтәыла ауп. Далаа ҵабалаа ишрызкыу убоит ахҭысқәа ахьымҩаԥысуа аҭыԥқәа ақыҭақәа рыхьӡқәа рылагшьы. Иаҳҳәозар, ановеллақәа рҿы иарбоу ақыҭақәа рыхьӡқәа абас иҟоуп: «Ианақәнагаӡамыз» – Чҳалҭа; «Абӷьыц иаҳәап» – Ԥацқьыр; «Ҩыџьа аишьцәа» – Кәаначхьыр,Ҵабал азааигәара иҟоу абахә ду; «Ашьабсҭа зшьыз» – Лаҭа, Амтҟьал: «Аҳазырҭрақәа» – Мрамба; «Маршьан Лашә» – Ҵабал; «Қан Пыс» – Дал; «Аҭырас» – Дал – Аԥсны, Ҭырқәтәыла; «Агәырҩа» – Азанҭҳа – Ҭырқәтәыла убас егьырҭгьы.
Аԥсуаа реиҳараҩык рыԥсадгьыл ныжьны, ихҵәаны ианцоз ҭагылазаашьас ирымаз, амҩаҿи ирхыргаз, иахьнеиз атәым дгьыл аҟны азынааз арыцҳарақәа ирызкуп М. Лакрба иновеллақәа: «Раԥхьаӡатәи аԥсуа шәҟәы», «Аҭырас», «Агәрҩа» уҳәа егь.
Аԥсуа шәҟәҩҩы Самсон Ҷанба 1919 шықәсазы иҩит ԥшь-қәгыларак змаз адрама «Амҳаџьыр». Ари аԥҵамҭа раԥхьа икьыԥхьын агазеҭ «Аԥсны» адаҟьақәа рҿы (шәахә: Агазеҭ «Аԥсны» (1919-1921шш.) еиқәиршәеит, аԥхьажәеи азгәаҭақәеи иҩит У. Ш. Аҩӡба. Аҟәа – 2006. ад. 234 – 290). Ари аԥҵамҭа раԥхьаӡатәи аԥсышәала иҩу драмоуп. Уи тема хадас иамоуп аԥсуа жәлар рхьыԥшымразы, рхақәиҭразы ақәԥара. Автор иааирыԥшуеит аԥсуаа бжазтәыз, рмилаҭ азы ибӷаԥҵәаганы ирзыҟалаз, реиҳараҩык хырҵәаны рыԥсадгьыл рықәцара –  амҳаџьырра атрагедиа. Адрама «Амҳаџьыр» иаҳнарбоит Урыстәыла аимпериа аиҳабыреи, аҭырқә сулҭани, аԥсуа феодлацәа рҽеимаданы аԥсуа жәлар зҭадыргылаз арыцҳара ду.
Адрамаҿы иарбоуп 1877- 1878 шықәсқәа рзы Аԥсны зҭагылаз ахҭыс: аҭырқәеи аурыси еибашьуан: аурысқәа ирҭахын амшын еиқәа Кавказ иахьадыз аԥшаҳәа  ҭацәны  ироур, нас уаҟа зыгәра газ ауаа рыла идырҭәыр. Аҭырқәа иакәзар – аилаҳара иаҿыз иимпериа Кавказ ашьхарыуаа рыла ирӷәӷәарц. Аԥсуа аҳцәа-афеодалцәа ракәзар, ари аҭагылазаашьа дара ирзеиӷьыз акы алыргарц иашьҭан, рыжәлар жьаны Ҭырқәтәылаҟа идәықәырҵон. Ҩ-империак еибашьуан, рыбжьара ибжьахеит аԥсуаа. «Аихатәы жьаӷьырҩага ҳабжьадырӷәӷәеит, иаша ыҟам, ирҭахыу ҳаларыгӡоит…» – иҳәоит аҩымҭа афырхацәа руаӡәк, Рашьыҭ иԥа Рослан.
«Атәра аҵқьыс – атәым дгьыл» ҳәа идәықәлеит аԥсуаа атәымџьара. «Иаадыруеит уагь џьанаҭ шыҟам, аха иаҳҭахха-иаҳҭахымха ҳаԥсадгьыл аамҭак ҟалаанӡа ҳалымҵыр ԥсыхәа ҳамам», – иҳәоит Рашьыҭ. Уи иԥҳәыс Фатима дгәынқьуа илҳәоит: «Ҭырқәтәалагьы урысгьы, аӡәгьы даҳҭахымызт, цәгьара ҳаламызт, избан ҳаимҿыжәжәа ҳрыма издәықәу!».
Иазгәаҭатәу, усҟан аԥсышәала иҭыҵуа иалагаз агазеҭ «Аԥсны» ианҵаз адрама – «Амҳаџьыр» анаҩсангьы, лассы-лассы ианылон ари апроблема – аԥсуа мҳаџьырқәа рыԥсадгьылахь рырхынҳәра иазкыз астатиақәа. Убас, 1920 шықәсазы, агазеҭ № 10 аҟны, март мза 30 рзы иҭыҵыз, иануп астатиақәа ҩбы: руак «Амҳаџьыр ҭыӡшәа ҩбаҟа ажәа» захьӡу, Д. Аланиа иҩыз, егьи – «Дырҩегьых амҳаџьыр ҭыӡшәа» ахьӡуп, Д. – ҳәа аҵаҩуп. Араҟа ишьҭыхуп Урыстәыла аимпериа анеилаҳа ашьҭахь аԥсуа мҳаџьырқәа рыԥсадгьыл ахь рырхынҳәра азҵаатәы. «Аԥсуаа рашьцәа амҳаџьырра ицаз, издыруада Аԥсныҟа ирзаагар ҳәа игәыӷуа иалагеит» – иҳәоит астатиақәа руак аҿы (Ад. 306).
Аԥсны жәлар рпоет Баграт Шьынқәба, егьырҭ аԥсуа шәҟәыҩҩцәа реиԥш, дазхьамԥшыр ауамызт аԥсуаа иреиҳаӡоу, ртрагедиа – реиҳараҩык хырҵәаны рыԥсадгьыл рықәцара – амҳаџьырра атема. Уи иажәеинраала «Амҳаџьыраа ргара ашәа аҟны, урҭ ирызкыз ацәаҳәақәа абас иҟоуп:

Згәы шьҭыҵуа ацәқәырԥақәа
Уа урҵысуа урымами,
Аԥша унырдоит аԥра шлақәа,
Аимҵәаҩ иӷба угарами…

Аԥша анырзас ӷәӷәалашәа
Ртәыла хәҷы рымнахырц,
Амшын шаҵааз угәаларшәа
Амҳаџьырцәа рылаӷырӡ…

Уандухалак Амшын Еиқәа
Урҭ, уҩнажәқәа имыӡӡахьоу,
Аҟарма рыҟәных архнышьнақәа,
Амца еиқәуҵап ицәахьоу!..

Нас уи аҳәа уԥсадкылаз.
Ахьыӡ зларгоз уабацәа,
Ахаҵа-ихаҵа, уԥадгьылаз
Раԥхьа унагыл ақәԥацәа!

Араҟа хзыԥсадгьыл иахыганы амшын нырцәҟа игарашәа ҳәо ирго асаби апоет диԥхьоит дандухалак дхынҳәырц иԥсадгьылахь, «раԥхьа днагыларц ақәԥацәа», избанзар, дызԥырҵуа аԥсадгьыл, еснагь еиԥш, ахьчара аҭахуп. Б. Шьынқәба иара убасгьы, хыхьгьы ишаҳҳәахьоу еиԥш, зыԥсадгьыл шьаҭанкыла ианыӡааз аубых жәлар рыхьӡала иҩит урҭ ргәалашәара баҟас иазыҟалаз ароман «Ацынҵәарах».
Апоет Мушьни Лашәриа аԥсуа хҵәацәа ирызку иажәеинраалак епиграфс иаиҭоит абарҭ ацәаҳәақәа: «Ҳаԥсадгьыл! Ҳаԥсадгьыл рыцҳа, Ҳаԥсадгьыл»… Амҳаџьырцәа рашәа. Иажәеинраалагьы далагоит абарҭ ацәаҳәақәа рыла: «Схәы-сжьы қақаӡа еилагылоит ари ашәа ансаҳауа»… лабҿабоушәа саԥхьа игылоит, илаӷырӡышо уи зҳәауа». Апоет ибла ихгылоит аԥсуа жәлари Аԥсынреи реиԥырҵра, уи ани аԥеи реиԥырҵра иадикылоит. Уи ибоит Лаҭатәи ахаҳә-гәара, ажәытә қәаҵа ду злахкаау, ибоит иара убасгьы Чҳалҭатәи аԥсабара, ибла ихгылоит аԥсуаа, хәыҷла-дула амшын ахь амҩа еиқәаҵәа изнылаз, урҭ ирыхьҵәыуа Кәыдыргьы, илымҳа иҭаҩуеит иахьагьы урҭ ирҳәоз ашәа: «Ҳаԥсадгьыл рыцҳа…»
М. Лашәриа егьи иажәеинраала «Сҭампылтәи аџьырмыкьаҿ» еиҿирԥшуеит аԥсадгьыл аҟны аԥсҭазаашьеи, атәым дгьыл аҟны аԥсуаа зыниази: уатәи аҭагылазаашьа ан лԥа дылҭиратәы дҟанаҵеит:

…Длымҭир – уа длыдыԥсылон,
Длымҭир – еиҳа еицәан,
Илзыԥшыз зегь лыбла ихгылон,
Амла, ачымазара – нцәан…
– Сыҷкәын иоуп, дсааӡеит снапала,
Дал-Аԥсны ԥшӡа агәаны,
Сшәылахәаахәҭуам сара сшьала,
Дысҭиуеит имарианы…

Аԥа рыцҳа иабеидыруаз арахә реиԥш дықәыргыланы дахьырҭиуаз, уигьы иара итәала гәаҟрак далан, длазҵаауан иан:

Сан, бызцәажәои – ҭырқә бызшәала,
Арҭ зынӡа аԥсшәа рмаҳаӡои?
Былаӷырӡқәа зцои еиқәҳәала,
Сан, аҩныҟа ҳамцаӡои?

Апоет иҭихуеит ан лахьынҵацәгьа лхаҿсахьагьы:

Аарцә – ашла лыларшәымызт,
Нырцә – деицакхьан, дышлахьан.
Аарцә – илыцназгоз дубомызт,
Нырцә – лӡамҩақәа кыҷхьан!..
(М. Лашәриа. Ажәлаҟьаҩ. 1976. Ад. 25 – 28).

Абри аҵыхәтәантәи ажәеинраала анҭыҵ, аԥсадгьыл аҟны еиԥш, адиаспора аҟынгьы изҳәақәаз ҟалеит «абасҵәҟьа иҟамзар ҟаларын» ҳәа. «Аибашьра иақәымшәаз дхаҵа ӷәӷәоушәа ихы иԥхьаӡоит», – рҳәоит. Аҭоурыхаҿ иҟалахьоу ахҭысқәа араҟа ажәеинраалаҿы зыӡбахә ҳәоу аҵкьыс ицәгьазгьы ыҟан. Иахьа зызхара ыфаны иҟоу шьоукы, аԥсуак млакы дамкуашәа дхәыцуеит, аха амлакра, арыцҳара, агәаҟра, аимҵәара, ачарҳәара, амаҳагьара… уҳәа ирхырымгац иҟоузеи аԥсуа жәлар?!
Апоет Таиф аџьба иажәеинраала «Амҳаџьырцәа рахь» ҭәуп азҵаарақәа рыла: шәыԥсадгьыл бзиахә кажьны тәым дгьылк ахь шәышԥацоз? Ахақәиҭра шәҭахын, аха ԥсадгьылда ахақәиҭра  закәхои? Шәыламыс, шәыуаҩра ҳаракын, урҭ шәыхьчарцу тәымџьара? Арҭ азҵаарақәа рҭак ҟаиҵоит апоет: Ахақәиҭреи аламыси (аԥсуареи) еицызароуп. Шәара амшын шәыхнаҭәҳәалартә аԥша бааԥсы асуан нкылашьа змамыз. Аԥсадгьыли ахақәиҭреи, ахеиқәырхареи. «Цәеи-жьи ԥси еиламкәан – ԥсҭазаара ҟалом» – ҳәа далгоит иажәеинраала (Шәахә.: Т. Аџьба. Иҩымҭақәа. Ҩ-томкны. I атом. Аҟәа, 1999. Ад. 82 – 83).
Далааи ҵабалааи ирызку аԥҵамҭақәа рацәоуп. Абраҟа ҳаззаҭгылаз урҭ рыхәҭак ауп. Насгьы  напы злаҳкыз урҭ аԥҵамҭақәа реидкылараҿы макьана раԥхьатәи ашьаҿақәа роуп иҟаҵоу. Аԥсны иҟоу арҿиаҩцәа реиԥш, урҭ  аԥырҵоит дара иреиуоу, ахҵәара зықәшәаны амҳаџьыррахь иагазгьы. Даҳгәалаҳаршәап Аԥсныҟа иаахьаз, аԥсуаа рҭоурыхтә ԥсадгьылахь рырхынҳәра аус иашьҭаз арҵаҩы, Ҭырқәтәыла инхоз аԥсуаа рзы алфавит еиқәзыршәахьаз – Мысҭафа Быҭәба. Уи иаб Ҵабалтәи ихдырҵәаз дреиуан. Мысҭафа Быҭәба Кавказҟа иныҟәара иазку еиҭаганы, уажә ааигәа хаз шәҟәны иҭыҵит (2009 ш.) Еиҭеигеит Октаи Чкотуа. Мысҭафа иҩымҭақәа аурысшәахь аиҭагара даҿуп Владимир Аҩӡба. Иахьа Ҭырқәтәыла инхо Ҵабал иҭыҵыз, ажәеинраалақәагь зыҩуа дреиуоуп Џьамал Абыгба.
Сырзааҭгылоит Ҭырқәтәыла ииз, уа зызҳаз аԥсыуа поетцәақәак рҭоурыхтә ԥсадгьыл шырхьаау ҳзырбо ҿырԥштәқәак.
2002 шықәсазы Аҟәа иҭыҵит «Сыԥсы зыӷроу Аԥсны» захьӡу ажәеинраалақәа реизга, Џьамал Абыгба иҩымҭақәа. Ашәҟәы еиқәиршәеит, акьыԥхь иазирхиеит аԥхьажәагьы иҩит Анзор Мықәба. Аизараҿы иаҳԥылоит абасеиԥш иҟоу ацәаҳәақәа: «Уахи-ҽни схы ларҟәны ҿымҭ срызхәыцуа, уа, исцәыӡыз сыԥсадгьыл уара уоуп! Сыгәхьаагара сыԥхыӡ иалаҵаны сыцҟьауа, есымша сыԥсадгьылахь амҩа сзырбауа, Аарцә сахьаау азы схы гәыбӷан сазырҭауа, уа, исцәыӡыз сыԥсадгьыл уара уоуп! (Ад. 94). Апоет дазхьаауеит иҭоурыхтә ԥсадгьылахь ахынҳәра, дрыԥхьоит аҿаргьы абасала:

«Аҳаҳаи, амарџьа ,ҳаҷкәынцәа!
Ҳаԥхьа шәнагыл шәҽеибаркны, – 
Ҳазмырӡран иҟоу уа амҩа ахаҭоуп.
Иазхоит иаҳцәоухаз ҳасасра,
Хьмыӡӷыда аԥсҭазаара ахьҳауа Аԥсноуп!» (Ад. 52).

Апоет игәы дҭаҵәыуеит ареалтә ԥсҭазаара ижәлар зҭанаргылаз. Уи иҩуеит: «Атәымуаа ҳрылаӡ ҳаҿуп ацара… сшьара сықәнарҟьоит ҳазну аамҭа саназхәыцуа. Саршаҟьоит сашьцәа ирыҵаҵәаз аӡмыжь ахьырымбо (Ад. 138). Уи аԥсуаа рахь ихы нарханы ҿиҭуеит: «Ҳазлоу аӡмыжь ҳахәлабгаанӡа, ҳҭыжәгароуп» – ҳәа. (Ад. 139).
Ссиршәа иҟоуп Џьамал Абыгба «Ҵабалаа рҳәамҭақәа» рыхьӡҵаны еидикылаз ажәаԥҟақәа: «ауаҩра иацназго мал ыҟаӡам». «Абзиара зылшоны иҟазымҵаз ацәгьа зуз диҩызоуп». «Ацәгьа зуа ианажьра ажәлар ирзеицәоуп». «Аԥсуа уҳареикуеит дахьҳараку азы». «Акаҷбеи деибахаргьы ирыцҳара дзалҵӡом». «Збызшәа зырӡыз ԥсроуп изыԥшу». «Аԥсуара злоу аԥышәара игхом». «Абџьар анцәажәо азакәан уақәымгәыӷын». «Аидгылашьа здырыз иааира рзыԥшуп». «Зегь здыруеит ҳәа иҟоу дрыцҳашьатәуп». «Ухазгалаз улбаагашьагьы иақәшәоит». «Аӡырҩышьа узҵар, иуаҳаша рацәахоит». «Унамыс узыхьчар иаргьы уахьчоит» уб. иҵ. 
Аҭоурыхтә ԥсадгьыл агәхьаагарала, азгәышьрала иҭәуп егьырҭ аԥсуа поетцәа Ҭырқәтәыла ииз, иааӡаз ражәеинраалақәагьы. Убас, 2005 шықәсазы Аҟәа иҭыҵыз Џьамал Ҳараниа ишәҟәы «Еибаԥшаауаз» еиднакылоит ажәеинраалақәа, автор инапала ианиҵаз ажәлар рҿаԥыцтә ҳәамҭақәа. Уи иажәеинраала Аԥсны захьӡу аҟны иаҳԥылоит абасеиԥш иҟоу ацәаҳәақәа: 

«Уӡбахә ада рҳәомызт ҳабдуцәа Аԥсны!
Амшын ихыԥшыланы ицәыуан иӷызны!
Ҳаҟәыргеит ҳадгьыл ԥшӡагьы ааныжьны,
Иаҳбалар ҳакәыхшахуан ҳаԥсадгьыл».

(Џьамал Ҳараниа. Еибаԥшаауаз. Аҟәа, 2005. Ад. 24)
Аӡбарҭаҿы ахырқьиара ақәшәазшәа автор иҩуеит: «укаҳмыжьӡеит, ихаҵа, сызкәыхшоу Аԥсны!» Џьамла Аԥсныҟа дааны иԥсадгьыл дналс-ҩалсны ианиба ашьҭахьгьы иҩуеит абасеиԥш иҟоу ацәаҳәақәа: «Усахьа схы иҭассеит исҩит сгәаҟны».
«Агәаҟра амҩа» ахьӡуп амҳаџьырқәа рыхҵәара – ррыцҳара, рынҵәара иазкыу ажәеинраала. Уа иҟоуп абасеиԥш ацәаҳәақәа:

«Иахьааиз ирылалаз аршра иннарҵәауан,
Хыза ҵҟьала рнышә напы иарҭауан,
Иацәынхақәаз рҭыԥала еишьҭаланы еиццауан,
Абарҭқәа санду, Гәаџьуа-ԥҳа илҳәауан» (Ад. 18).

Џьамал Ҳараниа аԥсуак иаҳасабала ихьааигоит дахьынхо атәылаҿы аԥсшәа – ахатәы бызшәа зҭагылоу, уи иазикуеит абарҭ ацәаҳәақәа: «Дыԥхьаӡоуп збызшәа зырӡызгьы дыԥсны!» (Ад. 25), «Ҳбызшәа еилагоуп ҳәа аума бызҵәыуа, сан?» (Ад. 28).
Апоет ижәлар дрыԥхьоит гәыкала, избанзар идыруеит ирзыԥшу:

«Ҵеи дзауа, ирашәҳәала,
Рыԥсадгьыл ахь ишцара!
Иаҳзеиҭамҳәар, ҳазланакыз,
Ҳажәлар мыӡуеи, уаа ҳараа!» (Ад. 39)

Ҭырқәтәыла инхо аԥсуаа еицырдыруаз, ауаа раԥхьагыла Рушьҭы Бганба изкын ажәеинраалаҿы апоет иҩуеит:

«Атәым дгьыл ҳаламӡырцын,
Аԥсшәа мырӡра ҳазимкуаз,
Рушьҭы гәырӷьахә. Уаа!» (Ад. 40).

Аԥсуа жәлар рҿаԥыцтә ҳәамҭақәа, Џьамал Ҳараниа ианиҵаз ажәабжь кьаҿқәа, алафқәа еидызкыло хаҿсахьоуп Ҵҟәыҵҟәа захьӡу ахаҵа, ахәымгақәа рфырхаҵа ихьӡ – уи Хәаџьа Шьарадын дугәаланарҳшәоит. Ҳазааҭгылап уи ихҳәаау лафк: аԥсрахьы ихы рханы дышьҭан. Иԥҳәыс лахь ибжьы ирган, илҳәеит – Банҭацаз еиԥш бҽеилаҳәаны бааи, – ҳәа. – Абас зуҭаххаз сауҳәар ҟалару? – дизҵааит иԥҳәыс. – Ашә аартны аԥсцәаҳа данааҩнало ба бигәаԥхарушь сгәахәын, – иҳәеит (Ад. 106).
Зыӡбахә ҳамоу ашәҟәы иану ажәаԥҟақәа аԥхьаҩ дара дзырхәыцуа роуп. Насгьы урҭ аԥсҭазаара иԥнашәахьоу аҵабырг рҳәоит, иааҳгап ҿырԥштәқәак: Аԥсны ақәҵра зҭахызгьы ахьхәит; Зыҩнуҵҟала ихәҳахәҭуа, уицәшәа. Ицәшәо изымӡырҩуа, дыбжоуп; Аԥсуаа аҵарадара азоуп изеиҩша-еихшаха; Анцәа! Аԥсуара сазрыцҳаимтәааит, еиҳау хәшьа зыҟалом; Аԥсны геи шьхеи ирыхьчоит, алаԥш иацәыхьчоуп; Аԥсуаа мышкы зны Аԥсны еизоит; Уаԥсуара еиҳау иумоузеи? Аԥсуаа ауаҩытәыҩсақәа риашьара харҵоит. Данаԥсуаха уиқәгәыӷ, ламысла дыхәмаруам; Аҽҟаза акәадыр данԥом; Аԥара маҵуҩыс ибзиоуп, аҳас ибааԥсуп. Аиааира згаз ихы даиааир, ҩынтә аиааира игоит; Ауаҩы есқьынагь дызфырхаҵахом, аха еснагь ауаҩхара илшоит; Абзиара зылшоны иҟазымҵаз, ацәгьа зуа диҩызоуп; Аԥсадгьылаз зхы ззымгәаӷьуа, иҟам дреиуоуп; ацәгьа зуа ианажьра, ажәлар ирзеицәоуп; Аԥсны ушагу удыруазааит, Аԥсуа! Зегьы ирыхәшәу акруроуп уб. иҵ. 
Аԥсуа ԥхьаҩцәа ибзианы ирдыруеит Омар Беигәаа иажәеираала «Асҭампылтәи аԥсыуа бжьы» ацәаҳәақәа:

«Быҷкәын сара. Ччара зхашҭыз,
Бгәыԥҳәы схы нкадҵаны –
Аҵәыуара зны сақәиҭхар –
Саагәыдыбкылап срыӷәӷәаны».

Ари ажәеинраала апоет ианиҩыз 1968 шықәсазоуп, усҟан иара Аԥсныҟа дмаацызт, дызҿыгәҳәаауаз иԥсадгьыл имбацызт. Убри азоуп изыиҩуаз: 
«Сзымыӡсао, сзымԥыруа.
Мшыни жәҩани саиааины,
Арсӡа ицарым, аамҭак ааиып,
Саагәыдыбкылап срыӷәӷәаны».

(Омар Беигәаа. Асҭампылтәи аԥсыуа бжьы. Аҟәа. 1990. Ад. 15).
Автор дыззыгәшьуаз аамҭагьы ааит, 1975 шықәсазы уи иан леиԥш ииԥхьаӡоз иԥсадгьыл даҭааит, ибеит «ирыӷәӷәангьы дгәыднакылеит». Автор иҭоурыхтә ԥсадгьыл аҟны иибаз – иаҳаз ирызкны ажәеинраала ҿыцқәа аԥиҵеит. Урҭ иреиуоуп «Ҳашьцәа, шәымш аабзиахааит», «Чачхалиа Кьыршьал инышәынҭраҿы», «Хьажәак аҵыхәа».
Апоет дышқәыԥшӡазгьы иԥсадгьыл агәыбылра, абзиабара гәникылахьан. Усҟан иҩыз цәаҳәақәоуп «Умца харԥны усшәында, ных, сҳәарымызт, Аԥсны!» 1918 шықәсазы Омар Беигәаа иҩит абарҭ ацәаҳәақәагьы:
«Схы иҭоу, сгәы иҭоу, Аԥсны,
Сы бзанҵыра, Аԥсны!
Аԥсабара иысзану,
Сыԥсы, сы заҵәы, Аԥсны
Ах, угәаны сыԥсны –
Сааугәыҵаукыр, Аԥсны!» (Ад. 24)

Омар Беигәаа иԥсы шҭаз инышәынҭра иахадыргылаз абаҟа – аҳаш (ахаҳә шкәакәа) ианырҵашаз иҩхьан:
«Ԥсныҳәара игымхааит!
Ԥсыҭхаџьра иҭыԥхааит!
Иԥсы зқәиҵаз абызшәа!
Дыззыгәкыз аԥсышәа
Аҳаш ианны иҿаҿаӡа
Ихчнызааит наӡаӡа! (Ад. 17).

Абарҭ хыхь ҳазлацәажәаз аҿырԥштәқәа иҳалдыршуеит лкаақәак рыҟаҵара:
XIX ашәышықәса аҩбатәи азыбжазы аԥсуа жәлар рҭоурыхаҿы иҟалеит зегь иреицәаз атрагедиа – реиҳараҩык рыԥсеиԥш бзиа ирбоз, ршьала икәабаз рыԥсадгьыл иқәцаны ркацара, урҭ рыбжеиҳараҩык рынҵәара. Аԥсуа-адыга хылҵышьҭрақәак уи атрагедиа иааҟьаны Кавказ аҵакырадгьыл аҟны зынӡаск ианыӡааит. Убас рыхьит аԥсуаа иргәылацәаз, хылҵышьҭрала ирзааигәаз – аубыхқәа, амшын агаҿаҟны инхоз асаӡқәа, ашьхарахь инхоз аԥсуа хылҵышьҭрақәа: аҳҷыԥсаа, цәџьаа, аибӷаа, аԥсҳәаа, далаа-ҵабалаа, гәмаа, ӷәӷәала ирыцрасит абзыԥқәа, абжьыуаа. Аимпериа дуқәа дара ринтересқәа рыхьчаразы еибашьуан, аԥсуаа урҭ ирыбжьыԥсааит. Амҳаџьырра ахҵәара ду ҟалаанӡа аԥсуаа Кавказ зегьы инхоз рхыԥхьаӡара 150 нызқь инарзынаԥшуа иҟазҭгьы, уи ашьҭахь урҭ рхыԥхьаӡара лаҟәит 58 нызықьҩык рыҟнынӡа. Даҽакала иаҳҳәозар, ари ахҭыс аԥсуа жәлар еиҩнашеит.
Ганкахьала, абасала иҟалаз ахҭыс баԥсы ара зыԥсадгьылаҿы иаанхаз аԥсуаа рҿаԥыцтә ҳәамҭақәа, нас ҿыц аҿиара иалагаз рсахьаркыратә литература ӷәӷәала ианымԥшыр ауамызт. Даҽа ганкахьала, ахҵәара зықәшәаз рҿаԥыцтә ҳәамҭақәа рҿы инхеит рхырҵәара шымҩаԥысуаз, ррыцҳарақәа зеиԥшраз, рынҵәара шыҟаз. Ааигәа аҩра иалагаз адиаспора аҟнытәи ашәҟәыҩҩцәа, апоетцәа раԥҵамҭақәа рыҟны хадара ауеит ахҵәара зықәшәаз ажәлар рлахьынҵа, рхеиқәырхара, аҭоурыхтә ԥсадгьыл азгәышьра, иарахь ахынҳәра, знык иадамхаргьы уи абара, аилкаара. Аха XX ашәышықәса анҵәамҭанӡа аҭоурыхтә ԥсадгьылахь ахынҳәра, уи абара имариаз усмызт.
Аҵыхәтәантәи 30-40 шықәса раахыс аҭагылазаашьақәа шьаҭанкыла рҽырԥсахит: амҩақәа – агәашәқәа аатит. Еиҟәнагаз ажәлар, аишьцәа еибабо иалагеит, егәныҩит, еибаԥшааит, хәыҷы-хәыҷла акәзаргьы, адиаспора аҟнытәи аԥсуаа рҭоурыхтә ԥсадгьыл ахь ихынҳәуа иалагеит. Уи иқәныҟәоит зегь раԥхьаӡагьы культурала ахеиқәырхара ахьзалшо (инагӡаны) аҭоурыхтә ԥсадгьыл аҟны  шакәу. Ажәакала, аҭоурыхтә ԥсадгьыли адиаспореи реигәныҩра, реилибакаара, рҳәоуеиқәшәара еиҳа-еиҳа иҭбаахоит, аибадыррақәа рнаҩсан, раԥхьа ишьҭоуп ҳәоуеиқәшәала милаҭк-етноск аҳасабала рхеиқәырхара аусқәа рыӡбара, реиҿкаара.
 



