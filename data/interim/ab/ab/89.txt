Акыр иаԥсоу ахәыҷқәа!
Абра уажәы иаартны шәназгәылаԥшуа ашәҟәы ҷыдала шәара
ишәызкуп.
Уи ҟарҵеит шәара зегьы гәык-ԥсык ала бзиа шәызбо, шәҭаҳаҭыӷьаны, шәҟәыбҷаны, шәлашарбаганы ишәызҳарц зҭаху, еицырдыруа аԥсуа шәҟәыҩҩцәа Анзор Мықәбеи Сарион Ҭаркьыли.
Ара иагәылоуп жәытәнатә аахыс аԥсуа жәлар ирылаҵәаны,
абиԥарала инеимда-ааимдо иаарго алакәқәа. Урҭ рнаҩсгьы иҟоуп
дара ашәҟәы еиқәзыршәаз рхаҭақәа рырҿиамҭақәагьы. Шәрыԥхьо
шәҿынашәхар, ижәбоит иссиру, иџьашьахәу, инашанатәу алакәқәа
рдунеи зеиԥшроу.
Арҭ аԥҵамҭақәа рҿы иааиԥмырҟьаӡакәа ацәгьеи абзиеи, алашареи
алашьцареи, абзамыҟәреи аҟәыбҷареи еиҿыхоит, еиҿагылоит. Аха
ицқьоу, иқьиоу, иразу, адырра змоу, зыхшыҩ ҵару аперсонаж (алакә
афырхаҵа) иԥықәсыло, мчыла иага иӷәӷәазаргьы, дыриааиуеит.
Арҭ алакәқәа шәыцхраауеит шәара есымшатәи шәыԥсҭазаараҿы
ацәгьеи абзиеи реилыԥшаараҿы. Ишәарҳәоит аашьара, ацәгьаршра,
ацәгьахәыцра, амцҳәара акагьы ишаԥсам, мышкы ахы, мышкы
аҵыхәа ишҵабыргхо. Ауаа ракәым, аԥстәқәагьы ацәгьа ҟазҵақәо
ирықәҿиаӡом, ишнеи-шнеиуа џьара ирхабгоит ма иччархәхоит.
Шәрыԥхьеишь алакәқәа «Амшәи Аҳәынаԥи», «Амшәи Абгахәыҷи»,
«Абгахәыҷи Аҵысӷреи». Урҭ рҿы еилыхха ижәбап ацәгьа зуеи иқьиоуи
реиҳа иреиӷьу, аиааирагьы зго.
Ауаҩы дзырӷьацо, ԥхьаҟа дызго, дзыхшаз иаби иани рызгьы,
икәша-мыкәша дызлоу ажәлар рызгьы дҵеи бзианы, зегьы бзиа дырбо дҟазҵо аиаша амҩаԥгара, амаашьара, аҟәыӷара роуп. Абри ашәҟәы
ҭзыжьуа гәҭакыс ирымоугьы шәара аҟазшьа бзиақәа шәылааӡароуп.
Иԥшӡаны, ахшыҩ аҵаны ацәажәашьа жәдыруа, ижәуа, ишәҳәо,
шәхымҩаԥгашьа – зегь рыла шәҵоураны шәшьақәгыларц азы акыр
ишәыцхраауеит.
Шәазхәыцып, ижәбап Мазеи-ча иԥацәа раашьара бзиарак аҿы
ишкылнамгаз, аԥсыцәгьара акагьы ишаԥсам, ахшыҩи адырреи змоу
дарбанзаалак аҩсҭаацәагьы, зымч ӷәӷәоу, идуӡӡақәоу адауцәагьы
дшыриааиуа, аҳәатәеиқәшәара иацназго акагьы шыҟам.
Агәра ганы сыҟоуп ари ашәҟәы иаԥхьалакгьы дшарлахҿыхуа,
игәалаҟазаара шышьҭнахуа, аԥсҭазаара игәы аҳәо дшыҟанаҵо.
Бнарак аҟны амҩахәасҭа ианыланы инеиуан Абгахәыҷы. Амла иакуан, џьара фатәык аԥшаара иашьҭан. Ус алаԥш иныҵашәеит амыӷра
илатәаз Ҵысӷрак. Ақьышә абыз инықәнашь-аақәнашьит уи анаба,
аҿаҵагьы аӡы аауа иналагеит. Адгьыл аҟны инкаианы, ашьҭыбжь
мыргаӡакәа иаҩаӡо аҿынанахеит. Акыр ианазааигәаха, инамҵасны
иакит.
Акыр иԥаҭԥаҭит, аҽаҟьеит, аҽамнахырц иалагеит Аҵысӷра. Аха
Абгахәыҷы уи аунажьуамызт, ахаԥыцқәа иркылакны иакын. Аҵысӷра
еилнакааит мчыла Абгахәыҷы ишзацәымцоз.
– Ҳаи, уара, Абгахәыҷы, иухьзеи абаак?! – иҷырҷыруа абас
иаацәажәеит Аҵысӷра. – Иууазеи, џьара ашәак схымҳәааӡакәа суфома?! Ус ахымҩаԥгашьа унаалом, ԥхашьароуп, ламысдароуп! – аҳәеит.
Аҵысӷра иаҳәаз ажәақәа иаарызхәыцит Абгахәыҷы. Уеизгьы
шьҭа сара истәуп, исцәызгозеи, џьара ашәак нахҳәааны исфап
ҳәа иаахәыцит. Аҿы аартны «аа» ҳәа ашәа аацәырнагеит. Аҵысӷра
уи ахы иархәаны, Абгахәыҷы инаҿыҵԥраан, инеины аҵла амахә
инықәтәеит.
Иҟалаз џьашьахәыс ишьҭнахит Абгахәыҷы. Хыхь иқәтәаз Аҵысӷра
иаҵаԥшуа, аблақәа таԥ-таԥуа иаагылеит.
– Закәызеи уара, сара ашәа сҳәоит, уара уцаны амахә уқәтәеит.
Измааноузеи иҟауҵо? – аҳәеит.
– Измааноу умбои, сыхаара Абгахәыҷы! Уара уашәа нагӡала, сара
абрантәи сузыӡырҩлоит. Уашәа ушаалгалак, сԥырны сузлеиуеит, –
аҳәеит Аҵысӷра ахьықәтәаз.
Абгахәыҷы Аҵысӷра иаҳәаз ааханаҵан, абжьы ҷахьаӡа инҭганы,
ашәаҳәара иналагеит. Аҵысӷра ахьынаԥшуаз иаагәанаҭеит,
шәарыцаҩык ила иманы дшааиуаз.
– Иҵегь убжьы ҭга! Иҵегь, иҵегь! – абас Абгахәыҷы иазҿнаҭуа иалагеит Аҵысӷра.
Уи заҳаз Абгахәыҷы зынӡа аҽеиԥсхарчны иахьынӡазалшоз абжьы
ҭнагаӡеит. Алымҳақәа кьацәӡа иҩагылеит Абгахәыҷы абжьы заҳаз
ашәарыцаҩ ила.
– Шәит, шәит! Уласны уҿааха! – абас ала абжьы нақәнаргеит усҟан
Аҵысӷра.
Ишьҭхысаа абна илаланы аҿаанахеит ашәарыцаҩ ила. Ишааиуаз
иаадгылеит ашәаҳәара иаҿыз Абгахәыҷы. Ашәаҳәара иааҟәыҵит уи
нахыс. Аԥсы агарц инаҵҟьеит. Ала уи инахьӡан, аҵыхәа инамҵасны
илышьҭагәа иакит. Аҵысӷра уи нахыс иаацәырнагеит «Ажәеиԥшьаа
рашәа». Ала иаҿаҵахәхеит Аҵысӷра зфарц зҭахыз Абгахәыҷы. Абас
маанала аԥсы еиқәнархеит Аҵысӷра.
Ҩнык аҟны Абызкаҭаҳа акаҭа аҳара иаҿын. Уи аамҭазы иаартыз ахышә ала иааҩнаԥрит Амҵ. Акыр ауада иҩнагьежьит, џьара
фатәык аԥыхьашәозар ҳәа, аха акгьы абомызт. Ус алаԥш иааҵашәеит
Абызкаҭаҳа.
– Бзиа ууит! – абжьы аагеит Амҵ.
– Бзиара убааит, сыхаара! – аҭак ныҟанаҵеит Абызкаҭаҳа.
– Узҿузеи уа?
– Акаҭа сҳауеит.
– Иазууазеи? – зегьы адырырц аҭахын Амҵ.
– Иазызуазеи, санааԥсалак – сналатәоит. Шаҟа иссиру удыруандаз, сашьа!
– Иҵабыргны иуҳәома?! – иааџьанашьеит Амҵ иаҳаз.
– Закәызеи уара?! Зныкыр амц сҳәо уаҳахьоума, иуцәажәашьоузеи?! – ҽыргәаа ҟанаҵеит Абызкаҭаҳа.
– Саҭоумҵан, амарџьа! Угәы нсырхарц зынӡакскгьы сгәы
иҭаӡамызт… Исзымдыруа сазҵаауан ауп, – аҭамзаара нышьҭанаҵеит
Амҵ.
– Иуадаҩым. Иузымдыруа уазҵаар – ԥхашьараӡам… Нас, уааи
арахь, ҳааидтәаланы ҳнеицәажәап, сыԥсшьарҭагьы убап, – акыр
аҽаргәыбзыӷит Абызкаҭаҳа.
Амҵ агәы ааԥшқахан, уаанӡа иахьадтәалаз аҭӡамц иаадҵны, знык
аҟара ауада иааҩнаԥрын, акаҭа шыҟаз ахь аҿынанахеит.
– Уааскьа, уааскьа, сымыш! Сыкаҭа тата уналатәа, уԥсы ушьап, акгьы ҳнацҳап, – ҳәа ааԥхьара иаҿын Абызкаҭаҳа.
Абызкаҭаҳа ари аҟара анаҳәа, сыԥсгьы аасшьап, акгьы снацҳап,
аҳәан Амҵ, ишиашаз хаха инеины акаҭа инылатәеит.
Уи акәхеит, иҳәыԥыӡыԥуа иаалахеит. Аҟыр-ҟырҳәа иааччеит усҟан
Абызкаҭаҳа. Иаҳахьаз акаҭа инахьынҳаланы Амҵ иназааигәахан,
ахаԥыц ҵарқәа наланаҵеит. Уаҳа акгьы алымшеит Амҵ гаӡа, аԥсрагьы
убри акәхеит.
Дәыбгак зны лақәак иркын, аҵыхәа хырҵәеит, аха иара рыцәцеит.
Аҩызцәа зегьы уи анырбалак, «Ҵыхәакьаҿ, Ҵыхәакьаҿ» ҳәа иахыччон. Уи агәаԥхомызт иара.
Зны ӡын цәгьак ҟалеит, афатәгьы маҷхеит. Бгас иҟаз зегьы
рҽааизганы, афатә азы еидашшыло иштәаз иаарыдгылт Ҵыхәакьаҿ.
– Ишәыхьзеи? – ҳәа иразҵааит аҩызцәа. Амла иакны ишынҵәоз,
иҟаҳҵарызеи ҳәа ишеилацәажәоз атәы рҳәеит.
– Шәаала, уаха шәызхараҵәҟьа акәтыжь сара ишәҿасҵап, – аҳәеит
Ҵыхәакьаҿ.
Абгақәа даара иаргәырӷьеит уи. Зегь еицны ишнеиуаз, Ҵыхәакьаҿ
аҩызцәа ус ранаҳәеит:
– Сара ишшәасҳәауала шәныҟәар, кәтыжьла шәысчахуеит.
Абгақәа зегьы азыразхан, «ибзиоуп» рҳәеит.
Ҵыхәакьаҿ рызынтәык наганы кәытҵарак иакәыршаны иартәеит,
иара лҭалан, акәытқәа рыфара иалагеит.
– Ирацәаны иназгоит, шәмыццакын! – наҳәан, азхараҵәҟьа афеит. Аҩызцәа ԥшуп, иԥшуп. Аамҭа ықәҳаны ацара иаҿуп.
Ауха цәгьала иҵаауан, абгақәа зегьы рҵыхәақәа аҵаа иалашәны
иакит. «Шьҭа иаамҭоуп» аҳәан, инықәгылан, акәыкәыҳәа иҳәҳәеит.
Алақәа Адәыбга абжьы раҳан, иҭрысны рҿаархеит. Абгақәагьы, алақәа
шаауаз анырба, ишәаны иҩаҵҟьан, рҵыхәақәа ныҿжәаны ицеит.
Уи нахыс зегьы ҵыхәакьаҿраа ракәхан, ирзызузгьы рыцәҩашьеит,
ршьагьы рзымуит.
Ауаагьы ирҳәоит, ауаҩы игу азы уихымччан ҳәа.
Акыр мшы илеиуаз ақәа анааҟәыҵ, амра каххаа иааԥхеит.
Аԥсабарагьы аалашеит.
– Шәныҵеибарҟьа, амарџьақәа! Амати аажәга, ацха ҟаҵатәуп, –
аҳәеит ашьхақәа ран.
– Ҳара ҳмазеиуп!– еицырҳәеит даргьы.
Иаарласны ашьхымзаҭра инҭыԥрааит ашьхақәа. Аҳауа иналалеит,
«ввы» ҳәа рыбжьы го.
Урҭ иреиуаз шьхыцк, ашәҭқәа инарықәтәа-аарықәтәо, амати аизгара ишаҿыз, иаацәырҵит Ашхырцәаӷь.
– Укәыкәы-цыкәуа узҿузеи уара, Ашьхыц? – ҳәа инаҵааит уи.
– Амати еизызгоит, – аҭак ныҟанаҵеит Ашьхыц.
– Иазууазеи?
– Ацха ҟасҵоит.
– Ацха ҟауҵоит, аха изуҭахузеи? – еиҭаҵаауан Ашхырцәаӷь.
– Изуҭахузеи шԥа?! – иаҳаз ааџьанашьеит Ашьхыц. – Ацха шырфо
узымдырӡои, Ашхырцәаӷь?!
– Издыруеит, саргьы уамашәа бзиа избоит, – аҳәеит Ашхырцәаӷь.
– Нас, маанала узцәажәозеи?
– Маанала сцәажәаӡом. Изуцәызӡарызеи, Ашьхыц, абас џьабаала
иҟауҵо ацха, уԥшәма иааумхны иахьиго азы урыцҳасшьоит.
– Уи уара гәырҩас изумоузеи? Аԥшәма даҳхылаԥшуеит: ҳаҭра
ҟаиҵоит, ҳачмазаҩхар ахәшә ҳаиҭоит, нас иаргьы ҳзимыцхраарызеи,
– аҳәеит Ашьхыц.
– Аха аӡынра ишәфо шәмоуа шәаақәхар, амла шәаганы
шәымԥсуеи!
– Ҳацха нҵәар, ашьақар ҳазҭеиԥсоит. Ҳаԥшәма дразуп, – аҳәеит
еиҭа Ашьхыц.
– Узҿу уааҟәыҵ. Уааи ҳаицәажәап, сгәы ҿыӷьуеит, – аҳәеит
Ашхырцәаӷь.
– Угәы ҿыӷьуазар, уца, ацха ҟаҵала ма даҽа фатәык еизгала, аӡынра
амла уакырц уҭахымзар.
– Афатә аизгара, ацхаҟаҵара сара исусӡам. Афароуп сара сзызку,
– аҳәеит Ашхырцәаӷь.
– Ус акәзар, амла уаганы аԥсроуп иузыԥшу. Акрура уҭахымзар,
аӡәгьы уиҭаххаӡом.
– Аӡәгьы сшиҭахым здырхьеит… – акыр иаахәыцит Ашхырцәаӷь,
нас иҵааит: – Аказы суазҵаауеит, Ашьхыц. Шәара, ашьхыцқәа, ауаа
шәырҭахуп: ахыбра шәзыҟарҵоит, шәхәы шәырҭоит, шәычмазаҩхар
– шәырхәышәтәуеит. Сара сзырҭахымзеи?
– Ҳара ауаа ҳрыхәоит, абзиа ҟаҳҵоит. Уара урԥырхагоуп, еснагь
мала акрыфара уашьҭоуп. Умш аабзиахааит, уаха сымам, умҩахь уца,
– аҳәан, Ашьхыц ашәҭқәа еимдо аҿынанахеит.
Бна тоурак илаланы инеиуан Абгахәыҷы. Зны-зынла иааҭгылон
уи, абзи ақьышәи ааихьнашьуан, нас џьара гыгшәыг леишәацәгьак
сҿамҳандаз ҳәа икылԥш-кылӡырҩуа еиҭа аҿынанахон. Ус ишнеиуаз ҳәыгәрак инықәгылеит. Алаԥш иааҵашәеит еицны иааиуаз
ҩ-гыгшәыг дуқәак. Азныказы абла иабаз азхамҵеит Абгахәыҷы. Иаауаз агыгшәыгқәа руак Алым акәын, егьи Амшә акәын. Абгахәыҷы
џьашьатәыс ишьҭнахит, абжьааԥны аиӷара зыбжьаз уажә абас еицны иахьаауаз. Инатәаны акырӡа иазхәыцит уи змааназ. «Ус анакәха,
рыҩбагьы мыцхәы амла иакуеит, еимаркша ахьрымам азы еинааланы
иаауеит», – аҳәеит аҵыхәтәаны цқьа иаахәыцын. Уи нахыс икылԥшуа,
аԥсы ӡаны кәыкәымдрак аҵаҟа иаатәеит.
Ус, Алыми Амшәи шеицыз, Абгахәыҷы ахьтәаз аҳәыгәра аҵаҟа
иниасит. Иаргьы иҟало збап ҳәа, ашьҭыбжь мыргаӡо, хара-хара
ирышьҭаланы аҿынанахеит. Акыр инаскьахьан еиԥш, иаалырҟьаны
иааҭгылеит Алым, иаагылеит Амшәгьы. Урҭқәа гәанаҭеит Абгахәыҷы.
«Џьара акы рбеит» – ҳәа иаагәырӷьеит.
Иҟалаз уи ауп: Алыми Амшәи раԥхьаҵәҟьа ишьҭан кәац жьыхәҭа
дук. Уи шаарбаз еиԥш Амшәи Алыми неиҿаԥшы-ааиҿаԥшит.
– Уара уаԥхьа сара избеит! – аҳәеит Алым.
– Мап, уара уаԥхьа сара избеит, изтәугьы сара соуп, – иааҟрым/-ҿрымит Амшә.
– Ишԥа уара?! Уаԥхьа ишызбаз сзымдыруа аҟара сгаӡоума сара?!
Иуцәажәашьоузеи?! – агәаара иалагахьан Алым.
– Уара усҟан наҟ џьара уԥшуан, уи гәасҭеит сара, – аҳәеит Амшә.
– Сара сахь уԥшуазҭгьы, нас акәац злоубазеи?! – аҳәеит Алымгьы.
– Сара сыблақәа шкьаԥшу умаҳаӡаци уара?!
– Сара избо, ублақәа ркьаԥшра ухы иаурхәарц уаҿуп, аха башаӡа
угәыӷуеит, ара гаӡа дыҟаӡам… – Алым гәааны абжьы цәгьа нҭнацеит,
ахаԥыцқәагьы аахнарџьаџьеит.
– Акәац сара истәуп, иагьа уҳәаргьы, исызуҭаӡом! Сара истәуп,
сара-а!.. – арзаақьҳәа абжьы нҭнаган, ашьҭахьтәи ашьапқәа
инарықәгылеит Амшә агыгцәа ргыланы.
– Сара абна аҳ соуп, акәац зыхәҭоугьы сара соуп! – абас аҳәара иалагеит Алым ахьгылаз.
– Сара сышԥоубаз?! Саргьы саҳауп уара узыҳәан, сагьҳәынҭқаруп!
– абыбра иаҿын Амшәгьы.
– Ус акәзар, сара иусырбап! – аҳәан, Алым гәышԥыла Амшә
инагәыдлеит.
Ақәԥара иалагеит ахьаҵра згәы иҭамыз Амшәгьы. Акырӡа
еиқәԥеит: еибарбылгьеит, еидшылеит, ашьа рылеибахит, аха аҩбагьы
хьаҵуамызт, аисра ишаҿыц иаҿын.
Иҟаз зегь абон, ирҳәозгьы аҳауан рааигәа абардраҿы зыԥсы
ӡаны итәаз Абгахәыҷы. Аха макьаназы агәы иҭанакыз анагӡара
азыгәаӷьуамызт. Аҵыхәтәан, иааҟәымҵӡакәан аиқәԥара иаҿыз Алыми Амшәи рымчқәа шрылӡааз агәра анага, «шьҭа иаамҭоуп» аҳәан,
акәац жьыхәҭа ахьышьҭаз ахь иҩны аҿынанахеит.
– Уи сара стәоуп, уаламкьысын! – ахәаара иалагеит Амшә ахькажьыз.
– Изтәу сара соуп, сара, сара-а!.. – ахәаара иаҿын Алым ахькажьызгьы. – Шәызҿу закәызеи шәара, абзамыҟәқәа? Жьыхәҭак акәац азы
шәеибашьуама?! Шәеинааланы, акаҿы шәеицааи, шәыуа изыхәҭоу
еилшәырга. Уаанӡа шәкәац афҩы мгарц азы инаԥхьаскуеит, – аҳәан,
акәац жьыхәҭа ду рҳәазо, иаманы идәықәлеит Абгахәыҷы.
Абас, Амшәи Алыми рыԥсы рылӡааны, агылараҵәҟьа рылымшо
ишеиважьыз, еимаркуаз акәац жьыхәҭа аманы, абна инылашәкәа
ицеит Абгахәыҷы.
Ҽнак зны Ажәи, Аҽи, Алеи рыԥсы шьо рыԥшәма иашҭаҿы иштәаз,
ажәа еимаркит, акыргьы аус рылеибахит. Аимак ахы цәырнагеит
Аҽы.
– Ҳаԥшәма шәара шәаасҭа сара бзиа сибоит!– аҳәеит уи, ахгьы
кьакьаӡа иҩышьҭнахит.
– Ишԥа? Ишԥа? – иаҳаз џьашьаны ҿаанаҭит Ала.
– Ишԥа умбои: сизыцәаӷәоит, сизчалтуеит, сизылаҵоит, ианиҭаху
днасықәтәаны, иахьиҭаху дцоит. Убарҭқәа рзы шәара шәаасҭа бзиа
сибоит, – аҳәеит еиҭагьы Аҽы.
– Уаангылишь, уаангылишь! – аҳәеит Ажә, иахьтәаз ажаҳәара
иааҟәыҵны.– Закәызеи уара, зегьы уҳаиӷьушәа, иуцәажәашьоузеи?!
– Иҳаиӷьӡам! Иҳаиӷьӡам! – ҿаанаҭит Ала, Ажә иаҳәаз агәы
иахәаны.
– Уа шәҽаанышәкыл шәҩыџьагьы! Шәызлеиӷьу ҳәа акы шәалаҟаны
збом, – аҳәахт Аҽы. – Шәара шәаасҭа сара сихәарҭоуп ҳаԥшәма.
– Нас, сара соума хәарҭара злам ҳәа иуԥхьаӡо! Хыш-хырҵәыла
изааӡада ҳаԥшәма ихәыҷқәа?! Ашәаӡа, ашәеилаҵа, ашәырҩа,
ахҷаҭ, ачаҩыр… Абарҭқәа зегьы изҭодаз сара симамызҭгьы? Излихрыз аилаџь, ачамықәа, ахш исымҭозгьы?! – акырӡа иаагәамҵны
ицәажәеит Ажә ахьтәаз иҩагылан, иагьнацнаҵеит уа: – Аԥшәма иԥсы
зыӷроу сара соуп. Шәаргьы шәиҭахызар акәхап, аха шәаԥхьа иргыло
са соуп!
– Иаҩуцеит, иаҩуцеит! – ахухуҳәа ашра иалагеит, иахьгылазгьы
иаахагьежьит Ала. – Закәызеи уара иуцәажәашьоу?! Уара уда хәарҭара
злоу уаҳа акгьы ыҟаӡам, ус аума?!
– Ных, ушаҟәыҵра! Уахгьы ҽынгьы аху-хуҳәа ашра ада иудыруазеи уара?! Иҳамҳәар умуазар. Ҳхы ааҭуҟьеит!... – Ала инахцасны
иаацәажәеит Аҽы.
– Уаргьы уҽаанкыл, ухаҵкы! Сара сыҟамзар, Аԥшәма рахәыда
даанхон. Иахьанӡа убри шԥашәзеилымкаац шәара?! – аҳәеит Ала.
– Избан иара рахәыда дзынхоз?! – ҿаанаҭит Ажә.
– Избан умбои, Аҽгьы уаргьы абгақәа шәырфахьазаарын. Сара
соуп уахгьы-ҽынгьы урҭ шәааигәара иаамышьҭуа шәзыхьчо.
Шәара уи шәзеилымкаацт, аха Аԥшәма ибзианы идыруеит, уи
азы шәара шәаасҭа сара бзиа сибоит, – аҳәеит Ала.
Абас Аҽи, Ажәи, Алеи ажәеимакра ишаҿыз ашҭа даақәлеит
Аԥшәма.
– Ишәыхьзеи уара, еимашәкуазеи? – днаразҵааит иара.
Аҽи, Ажәи, Алеи иааласны рыԥшәма инеиԥылан, ацәажәаха
рибамҭо, еимаркыз атәы наиарҳәеит.
– Шәеимак еилыскааит, – иҳәеит иаргьы даахәыцны.
– Еилукаазар, ҳауа иаҳа бзиа иубо абраҵәҟьа иҳауҳәароуп! – рҳәеит
даргьы.
– Шәгәы шнибархаз еилыскааит. Изышәцәызӡарызеи
ишәаҭәасымшьеит ас аимак ахьшәоуз, – ҿааиҭит Аԥшәма. – Сара
шәеилысхӡом, избанзар дасу шәызхәарҭоу аҟны ҽыԥныҳәак шәысҭартә
шәыҟам, шәыбзиоуп, – убри азы шәеиҟараны бзиа шәызбоит зегьы.
Рыԥшәма иажәақәа инарҵаулан ирызхәыцит Аҽи, Ажәи, Алеи.
Уи нахыс уаҳа еимакы рмоуӡеит, еизыразны «ҳаԥшәма диашоуп»
рҳәеит.
Ари ахҭыс ҟалеит Жьабнеи уи азааигәареи. Нхаҩык амҿы ааигарц
абнахь дцеит. Дышнеиуаз игәиҽанӡамкәа днахагылеит зыԥсы ӡаны
итәаз жьак. Ари Жьабаӷь акәын. Анхаҩы зынӡаскгьы игәы иҭаӡамызт
уи ԥырхагарак аҭара. Аха Жьабаӷь иабадыруаз уи ауаҩ игәы иҭаз!
Дшаагәанаҭаз еиԥш, ахыуҳәа иҩаҵҟьан, ишзахәоз ала иҩит. Акыр
инаскьеит, аха харак изымцеит. Иҟалаз уи ауп: излацоз амҩаҿы
игылазаарын анхаҩы ила. Уи шаагәанаҭаз еиԥш, еиҵамхакәа аган
ахь инаԥан, ашьҭақәа арӡырц икәараҵо ахьацара иныҵалеит. Акыр
ианынаскьа, иааҭгыланы ашьҭахьҟа инхьаԥшит. Аха ала ахабаргьы
ыҟамызт. Сыԥсы ааиҭаскып аагәахәын, иҟәыҟәӡа инатәеит. «Изулакгьы сыԥсы згагәышьеит» – аҳәеит, маҷк аҟара агәгьы ааҭынчхеит.
Ԥыҭраамҭак ашьҭахь иҩагыланы аҿынанахеит еиҭа. Аха инаԥшызар –
абар акаамеҭ! Иаагәанаҭеит иара иамариашаны ишааиуаз бгахәыҷык
ақьышәқәа кәамкәамуа. Аԥсы царц акгьы аагымхеит, агәы акәзар
аҭҳара-аҭҳараҳәа еисуан. Аха башаӡа ишәеит – абгахәыҷы иара
абаӡомызт, иаахҵәаны абнара инылаӡ ицеит.
Ус шакәызгьы агәы ҭынчымызт, иахьтәаз итәан макьана. Ахәыцра
иамҽханакхьан Жьабаӷь. «Ари ԥсҭазаарам» – аҳәеит гәаныла. «Зегьы
срыцәшәо адунеи сануп, иазызуазеи ари аҩыза аԥсҭазаара, сыҟамзар
еиӷьуп», – ҳәа даараӡа агәы каҳаны ахы ианыӡбит. Уи нахыс «сызфалакгьы сафааит» аҳәан, ахы агәахшәаны амҩа иқәлеит. Рацәак
мырҵыкәа, уаҳагьы џьара ак аԥымлакәа, инеит Ажьақәа Рашҭанӡа.
Аҩызцәа зегьы еизахьан. Иааҭгыланы инарылаԥшит иара. Игәанаҭеит
еидгәыԥланы еилатәаз, урҭ даараӡа рылахь шеиқәыз.
– Ишәыхьзеи, сашьцәа? Шәылахь зеиқәузеи? – аарла абжьы ҭкаауа
иаацәажәеит. – Зегь шәеибгоума?
– Макьаназ зегьы ҳаибгагәышьоуп, аха… Иҳахьыз умбои, ҳашьа,
ҳаԥсҭазаара акгьы иаԥсам, аҳәеит ажьақәа иреиҳабыз маҷк аҟара
ахы ҩышьҭыхны. – Зегьы ҳашрыцәшәоз уаҳа ҳалам, ҳгәы кыдгылеит.
Џьара ҳцан – абга ҳԥылеит, даҽаџьара ҳцан – амшә ҳԥылеит, лабак
кны аӡә дааҳԥыларгьы, шәақьу џьышьа ҳаибарыҩуеит. Ақыҭа Жьабна ҳәа ҳахьӡ ахуп, арахь, ҳара ҳада зегьы аԥшәымацәоуп, зегьы ҳара
ҳнырҵәароуп изышьҭоу…
Абас ауаз аҳәара иаҿын ажьақәа реиҳабы. «Сара сымала сакәым,
арҭгьы ргәы кыдгылазаап» – ҳәа гәанала иаацәажәеит Жьабаӷь ахьгылаз. Акраамҭа игылан ус, аха аҵыхәтәан ҿаанаҭит:
– Шәара шәиашоуп, сашьцәа. Ҳара ҳзы бзиарак ыҟам ари адунеи аҿы. Ҳзыхьчогьы дҳамам, ҳазҭахугьы уаҩ дыҟам. Ҳара зегьы
ҳрыцәшәоит, арахь, ҳара иҳацәшәо ҳәа ак ыҟаӡам. Иаԥсам аԥсҭазаара…
– ашьамхқәа наҵаҟәыланы инатәеит.
– Ԥсҭазаара ҳамам… Иҳамаҵәҟьам, сашьцәа! – агәы каҳаӡаны
иаацәажәеит даҽа жьакгьы. – Ҳаҟамзар ҳҭынчуп…
– Ус ауп, ус ауп! – ражәақәа неиларԥсеит, инеимаҭәангьы аҵәыуара
иналагеит зегьы.
Уи нахысгьы акраамҭа еилаҵәыуа еилатәан зхы згәахшәаз
ажьақәа. Аҵыхәтәан иҩагылан, алымҳақәагьы ҩаркьакьаны ҿаанаҭит
Жьабаӷь:
– Шәиашоуп, сашьцәа! Иаҳзаԥсам ари аҩыза аԥсҭазаара!
Абгассақәа ҳарфар аасҭа ҳанҵәар еиӷьуп, ҳаҵырҟьа иҳашьҭоугьы
ҭынчхап! – аҳәеит.
– Ҳахьӡ зху Жьабнагьы дара ирымазааит… – аҳәеит даҽа жьакгьы
ахьтәаз иҩаҵҟьаны.
– Ирымазааит, ирымазааит! Рыԥсы иамазааит! – инеицырҳәеит
зегьы.
– Ҽшьразар – ҽшьразааит! Саргьы сазыразуп. Абгассақәа ҳарфар
аасҭа амшә дуқәа ҳарфааит! Шәсышьҭал, шәаала зегьы аҭыҩрахь! –
ҿаанаҭит ажьақәа реиҳабы, иаарылҵынгьы иаагылеит.
– Мап, амшәқәа ирзаауазеи? Ҳара-ҳара ҳнибарҵәар еиӷьуп, –
аҳәеит даҽа жьак.
– Ус ҟалом, еиҭа ҿаанаҭит ажьақәа реиҳабы. – Аҵыхәтәан ак ахала инхар, амала аҽазымшьуа иаақәхар ауеит. Агәнаҳа ҳаҵаларым,
сашьцәа! Ҳшеицу ҳнықәланы аӡбаарахь ҳцоит, ҳҽынҭаԥсаны
ҳҽаҳшьуеит. Шәсышьҭала, ажьажәлар шәаргәындақәа!
Абас наҳәаны, раԥхьа инагылеит ажьақәа реиҳабы, егьырҭгьы
иԥхеибарс инашьҭалеит.
Ашамҭаз еиԥш ишеицыз инеит аӡбаара ахықәан. Иааибыҳәаны
аԥаҩ инықәгыланы еицыԥарц рыӡбеит. Рҽырмазеины инхықәгылеит.
Уи аамҭазы «уаҟ-сааҟ» дырган, аӡы инҭаԥалеит ажьақәа рааира
иаршәаз, уаанӡа аԥаҩ иаҿатәаз адаӷьқәа.
– Шәаангылишь, шәаангылишь! Иҟоу шәымбаӡои уара?! Ҳара
иҳацәшәо акгьы ыҟаӡам ҳҳәан, аха адаӷьқәа ҳацәшәаны аӡы
иҭаԥалеит. Ҳиашамзаап! Ус анакәха, аҽшьра иаԥсаӡам! – абас аҩызцәа
инарылаҵәааит Жьабаӷь.
– Уиашоуп, Жьабаӷь, уиашоуп!
– Аҽшьра иаԥсаӡам! Аҽшьра иаԥсаӡам!
– Зегьы ҳреицәаӡам! Зегьы ҳреицәаӡам!
– Аԥсҭазаара иаԥсоуп! Аҽшьра иаԥсаӡам!
Абас рыбжьқәа нҭырцеит згәы ааӷәӷәахаз ажьақәа. Ишеицыз
инықәланы рыбнахь ицеит. Уи нахыс акыр зқьышықәса ҵит, аха иахьагьы иҟоуп ажьақәа, иҟоуп рыхьӡ зху Жьабнагьы.
Аԥшәма иман ҩ-џьмак. Акы иахьӡын Тәыҩаду, егьи иахьӡын Жакьаду. Урҭ аҩбагьы, аԥшәма иԥсаса ирыцны, ашьха иҟан. Ҽнак зны
афатә иашьҭаланы абахәра иаҿалеит. Абахәра аҟны иҟаз амаӷқәа
рықәцәақәа нхыфаауа рызхараҵәҟьа крырфеит.
Ахәылбыҽха ахьча ибжьы анраҳа рҭыԥ ахь идәықәлеит Тәыҩадуи
Жакьадуи. Ишааиуаз иааиҿагылеит абахә иаҿгаз амҩа ҭшәара аҟны.
Амҩа мыцхәы иҭшәан, аҩбагьы зеивысуа иҟамызт.
– Уара, Жакьаду, амҩа зсумҭозеи? – раԥхьа иаацәажәеит Тәыҩаду.
– Сара сеиҳабуп, – аҳәеит.
– Иеиҳабу сара соуп! Сжакьақәа заҟароу умбаӡои?!– аҳәеит Жакьадугьы.
– Ужакьақәа ирзууазеи, сара стәыҩақәа заҟароу умбаӡои? – еиҭа
ҿаанаҭит Тәыҩаду. – Сымҩа уаԥырҵ!
– Мап, Тәыҩаду! Сара сеиҳабуп, уара сымҩа уаԥырҵ! – аҳәеит
Жакьаду.
Абас ажәа шеимаркуаз амра ҭашәеит, ахәлара иалагеит, ахьҭагьы
ҟалеит.
– Иҟоу уасҳәап, Тәыҩаду! – аҵыхәтәан ҿаанаҭит Жакьаду. – Уаха
абра ҳаанхар, митәуп иаҳзыԥшу. Амшә аакылсыр, улкагәа уафоит.
Утәыҩа ду уазыхьчо џьумшьан!
– Сара сазхап угәахәуама?! Уаргьы уафоит, ужакьагьы уеиқәнархом!
– ҿаанаҭит Тәыҩадугьы.
– Убри аамҭазы рхыхь абахә аҟынтә хәарчарҳәа бжьыцәгьак
аараҳаит. Иахьгылаз ашәаӡыӡара иналагеит аҩбагьы.
– Уаргьы унаскьа, саргьы снаскьоит, – аҳәеит Тәыҩаду, абжьы
ныҵакны.
– Ибзиоуп! – аҳәеит Жакьадугьы.
Шьҭахьла ицарц идәықәлеит аҩбагьы. Акыр рҽыршәеит, аха ирзамуит. Иааҳәны амҩа иқәларц иалагеит, аха уигьы иалымҵит.
Усҟан изҿыз иааҟәыҵны, тәыҩала еисырц иааиҿагылеит. Аха уи
аамҭазы хыхьла еиҭа иаагахт быжьқәак. Аҩбагьы аргама агәра ргеит
зыбжьы газ иашахаҭаны амшә шакәыз.
– Амшә ахаҭаԥсаҭоуп! Иаакылсыр, ҳамцахә арцәоит, иҟаҳҵарызеи?
– абжьы қыџьқыџьуа иаацәажәеит Тәыҩаду.
– Саргьы избоит ашәарҭа ҳашҭагылаз. Иара ахаҭаԥсаҭоуп, –
ашьапқәа ҟәар-ҟәаруа иалагахьан Жакьаду.
Ҳамҭакы абас еиҿагылан.
– Аа. Исгәалашәеит! Исгәалашәеит! – Жакьаду ҿаанаҭит аҵыхәтәан.
– Сара снатәоит, уара унасхыԥаны уца. Жакьаду ашьапқәа наҵаԥсаны
инатәеит. Тәыҩаду ааласны уи инахыԥан аҿынанахеит. Усҟан Жакьадугьы ҩагылан амҩа инықәлеит. Абас Жакьадуи Тәыҩадуи абахә
инаҿысны ахьча дахьыҟаз ахь ицеит. Амшә уи анаба, игәаан ахәаара
иналагеит.
Ари ҟалеит анкьаӡа зны. Ажәҩан аҟынтә адгьыл ахь дылбааит
Ашаҩы. Уи дгьыли-жәҩани зшаз Анцәа имаҵуҩы иакәын. Даазышьҭыз
Анцәа инапынҵа нагӡо, Ашаҩы ауаа еизигеит. Зегьы дрыҿцәажәеит,
рҟазшьақәа, рхымҩаԥгашьақәа дрыцклаԥшны иҭиҵааит. Уи нахыс даалаган, дасу ирыхәҭоуп ззигәахәуаз атәылақәа шаны ириҭеит. Џьоукы
ирзишеит абна тоура, џьоукы ҵла зықәгыламыз асакара, џьоукы ашьхара, даҽа џьоукых – амшын аҟны иҟаз адгьыл бжьахақәа.
Аизара анааилга, Ашаҩы ирзишаз адгьылқәа рахь амҩа иқәлеит
ауаа.
Убри аамҭазы, дыԥхашьа-ԥхаҵо ашҭа дааҭалеит аӡәы.
– Уара уажәада усымбаӡацт, узусҭада? – абас днаиазҵааит уи
даагәазҭаз Ашаҩы.
– Сара саԥсыуоуп, Анцәа иишаз среиуоуп, – иҳәеит иара.
– Уажәраанӡа уабаҟаз? Ушааԥхьаз уарымҳәаӡеи? – деиҭаиазҵааит
Ашаҩы.
– Исарҳәеит, ухаҵкы, аха аашьа сымамызт…
– Узыниазеи?
– Арахь саарц сҿаасхоны еиԥш, сасык сашҭа дааҭалеит… – иҳәеит
Аԥсуа.
– Зны иахьуԥхьаз уааиндаз, асас нас дубарын, – Аԥсуа гәыбӷан
наииҭеит Ашаҩы.
– Хықәкыла сашҭа данҭала, дныжьны аашьак сзыҟамҵеит, Ашаҩы
ухаҵкы, саҭоумҵан, – иҳәеит аҭакс Аԥсуа.
Ашаҩы акыр даарызхәыцит Аԥсуа иажәақәа.
– Узыниаз еилыскааит, гәыбӷангьы сызуҭом, аха ишԥазури…
Анцәа снапы ианиҵаз аус насыгӡахьеит, – адгьылқәа шаны ауаа
ирысҭахьеит, – иҳәеит.
– Ихы-игәы имахьха Ашаҩы иаԥхьа дгылан Аԥсуа, аха нас еиҭа
ҿааиҭит:
– Гәырҩас иҟоумҵан, Ашаҩы ухаҵкы. Исыхьыз сыхьгәышьеит,
исымоу сашҭа хәыҷы схы аласыгӡап, – иҳәеит.
– Даҽа тәыла хәыҷык нханы иҟоуп, – ҿыц даацәажәеит Ашаҩы.
– Уи атәыла ҷыдала ишоуп, аха Анцәа иара ихазы инкыланы имоуп.
– Анцәа ихазы иалихыз атәыла сара сеикануам, ахир ибааит! –
аҭак ҟаиҵеит Аԥсуа.
Уи ицәажәашьа игәы иахәеит Ашаҩы, нас еиҭа ҿааиҭит:
– Сыблаҟны уааит, сыгәгьы уақәшәеит, Аԥсуа. Исгәаԥхеит улеишәа,
ухымҩаԥгашьа. Узыниаз изеиҭасҳәоит Анцәа. Убри ауп иахьа уара
узы исылшо.
Абас наҳәаны ацара иҽыназикит Ашаҩы. Аха уи дцаанӡа
даацәажәеит Аԥсуа:
– Ашаҩы ухаҵкы! Мҩа харак уанысит, амла уамкуа уҟам. Умҩахыҵ
сара сахь, суҳәоит, исымоу ахәыҷы ухы алаугӡарц.
– Ҳаи, уара, Аԥсуа! – усҟан ҿааиҭит Ашаҩы. – Анцәа игәаԥханы иишаз аӡәы уакәны узбоит сахьухәаԥшуа. Ачеиџьыка уазрыцҳамхааит!
Уажәтәиала сымҩахь сцоит, аха усзыԥшыз, аӡынразы сузаауеит, –
абас наҳәаны, ажәҩан дналаӡ дцеит Анцәа имаҵуҩы.
Иашҭа хәыҷы ахь дхынҳәит Аԥсуа. Уи нахыс аамҭақәа акыр цеит:
ааԥын, аԥхынра, нас – ҽаҩраҭагалара, иааит аӡынрагьы. Есҽны ихәы
ҟаҵаны Ашаҩы иаара дазыԥшын Аԥсуа.
Аамҭа кыр цеит, аха дыҟамызт Ашаҩы.
Аԥсуа дзыниаз заҳаз ауаа дҵәылырхуа иалагеит: «Ашаҩы макьана аӡәгьы иашҭа дҭамлаӡацт. Уара, зхатәы тәылаҵәҟьа змам, уашҭахь
дшымнеиуа шԥоузымдыруеи!» – рҳәон. Абас аҽԥныҳәа ширҭозгьы,
дызҿыз дыҿын иара.
Аӡынра бааԥсхеит: асду ауит, аԥсабара зегьы хнаҩеит, аӡиасқәа
аҵаа рхылеит, аԥсаатәқәа ашәаҳәара иаҟәыҵит. Аха Аԥсуа дызҿыц
даҿын, ихәы ҟаҵаны Ашаҩы иаара дазыԥшын.
Ус, ҽнак иаалырҟьаны, иаадыды-мацәысит. Ажәҩан лашьца агәы
ааимҟьан, адгьыл инықәԥхеит амра лаша ашәахәақәа, инықәӡҭит
асы. Иӡҭит аӡқәа ирхыз аҵаагьы. Зехьынџьара ибыбышӡа ишәҭит
аԥсабара. Иҷырҷыруа ашәаҳәара иналагеит аԥсаа.
Рыбла иабоз аџьашьахәы акы ишазҳәаз еилыркаауан ауаа, уаҳа
иҟаларызеишь ҳәа иԥшуан зегьы.
Ус, ажәҩан иаҳа иаалашан, зегьы деицырбо дхьыразынԥсараха
даацәырҵит Ашаҩы. Уи длаԥшықәҵаны, дабацари, дабатәари ҳәа
изыԥшуан. Иара дмыццакӡакәа иаҳа-иаҳа дылбаауа, нас, дышиашаз
Аԥсуа иашҭа днықәгылеит.
– Суҭаауеит ҳәа ажәа усҭахьан, суҭааит, – иҳәеит иара. – Уӡбахә
Анцәа иҟынӡа иназгеит. Ауаа зегьы абас иҟандаз ззигәахәуаз ала уара
уибеит…
Аԥсуа дгылан Ашаҩы иажәақәа дырзыӡырҩуа.
– Аԥсабареи ауааи зшаз Анцәа иара ихазы иалихыз атәыла уара
иуанеишьоит, – иажәа иациҵон Ашаҩы. – Ари атәыла аҟны иҟоуп ашьхагьы, абнагьы, адгьыл кәазагьы, аӡиасқәагьы, амшынгьы. «Уи пату
ақәҵаны аныҟәгара зылшо Аԥсуа иоуп – иара имазааит». – иҳәеит.
Ахир убааит! – иажәа даалгеит Ашаҩы.
– Дгьыли жәҩани зшаз Анцәа ду, ихазы иалхны имаз адгьыл сара
иансиҭа, ҷыдала аныҟәгара суалуп, – иҳәеит Аԥсуа даахырхәаны. Нас
инациҵеит: – Анцәа иҭабуп ҳәа сызиаҳәа, дсырԥхашьом, агәрагьы
сызирга сыԥсы ҭаны аӡәгьы ишисымҭо исанеишьаз атәыла.
Уи ашьҭахь ичеиџьыка агьама набаны, ажәҩан дналаӡҩа дцеит
ауаатәыҩса зегь раԥхьа Аԥсуа иашҭа иҭалаз Ашаҩы.
Абас, ламысла ихымҩаԥгашьа иабзоураны, Анцәа Аԥсуа ииҭеит
иара ихазы иалхны имаз, Адунеи атәылақәа зегьы иреиӷьу Аԥсны.
Аԥсыуа хаҵак ныҟәара џьара дцон. Дышнеиуаз, аҩсҭаа
дааиԥылеит.
– Арахь уабацо, аԥсуа? – дҵааит аҩсҭаа.
– Ныҟәара сцоит, – иҳәеит аԥсуа.
– Саргьы суццоит, – иҳәеит аҩсҭаа.
– Уаала, уаҳа ус умамзар, – мап имҳәеит аԥсуа.
Аԥсуагьы аҩсҭаагьы еицны амҩа инықәлеит. Акраамҭа
еицныҟәахьаны еиԥш, аҩсҭаа ҿааиҭит абас:
– Уара, аԥсуа! Сшьапқәа ааԥсеит.
– Саргьы сааԥсеит, – аҭак ҟаиҵеит аԥсуагьы.
– Уара уеиҳа сара сааԥсеит. Уҟәаҟәа сықәыртәа, – иҳәеит аҩсҭаа.
– Саргьы убри сҳәар сҭахын! Сықәыртәа уҟәаҟәа, – иҳәеит
аԥсуагьы.
Акыр еимаркит, аха акаҟны изааибамгеит. Еиҭа рҿынархеит еицны. Акыр ианынаскьа, еиҭа ҿааиҭит аҩсҭаа:
– Аԥсуа! Уааи абас ҳаинаалап: уҟәаҟәа сықәыртәа, ашәак аҳәара
салагоит, уи шаанҵәалак – сылбаауеит. Нас уара сҟәаҟәа уқәтәап,
уашәа нҵәаанӡа узгалап. Уазыразума?
– Азамана, сазыразуп! – иҳәеит аԥсуа.
Аҩсҭаа аԥсуа иҟәаҟәа днықәтәеит, акаҩҳәа ашәагьы аацәыригеит.
Акыр ианынакьа, «шьҭа сашәа нҵәеит» иҳәан, аԥсуа иҟәаҟәа
дналбааԥеит аҩсҭаа.
Аԥсуа дҩаԥан аҩсҭаа иҟәаҟәа днықәтәеит, «О раида, о раида»
ҳәа ашәаҳәарагьы дналагеит. Акыр инаскьеит. Шьыбжьонгьы ааит,
аха аԥсуа иашәа далымгацызт, ииҳәозгьы «о раида, о раида» мацара
акәын. Аҩсҭаа игәы ԥҵәеит, уаҳа наилымшо дкарахеит.
Амрагьы аҭашәарахьы ахы археит.
– Уара, аԥсуа, уашәа нымҵәаӡеи? Уалымгаӡои? – ҿааиҭит аҩсҭаа
аԥсуа диҵаланы дахьнеиуаз.
– Азбжак нҵәеит, шьҭа «сиуараида» салагоит, – иҳәеит акыр зыԥсы
зшьахьаз аԥсуа.
– Нас уи уалагар – уанбалгои? – деиҭаҵааит акырӡа иааԥсахьаз
аҩсҭаа.
– Рацәак садхалаӡом! Уаҵә ашамҭаз еиԥш салгоит, – иҳәеит
аԥсуа.
Ари заҳаз аҩсҭаа ишьапқәа дрызнымкылакәа инаиҵаҟәалеит.
Иҽкамыжькәа, дласӡа дынкаԥеит аԥсуа.
– Ҳаи, амарџьа! Уара уиааира уадаҩзаап!...– иҳәан аҩсҭаа,
длаҵҟьан, ишьамхы иҽаиргеит.
Ажәытәӡа зны Аԥсны дынхон Базала зыхьӡыз нхаҩык. Мал ҳәа
акгьы имамызт, ҩын хәыҷык изгылан, жәки, ҳәыски, лаки, цгәыки
ракәын имаӡаз. Аха даҽакала дбеиан Базала: хәҩык аԥацәа иман,
иара убас агәыразреи ақьиареи илан.
Шықәсык зны, ааԥынра ааигәахо ианалага, Базала иеигәышә
аашьҭыхны архахь дылбааит. Уаанӡа игәеиҭахьан, уи архала ицоз
аӡиас ахықәан ишьҭаз, аӡәгьы иитәымыз дгьыл хәыҷык шыҟаз. Ари
дгьыл ԥсылак ауп, иаахҿаны амхы ласҵар, схәыҷқәа ирҿасҵаша аҟара
аасрыхып ҳәа ӡбаны, арыцқьара далагеит.
Амра акырӡа ихалаанӡа, ԥсшьараҳәагьы дымтәаӡакәа, иԥхӡы
наԥхьаҳәо, аусура даҿын. Аҵыхәтәан мыӷ дуки иареи акыр аибырххара рықәшәеит. Иеигәышә ала ихиҵәарц далагеит, аха иагомызт. Имч
зегь ааизганы, иеигәышә ыркаланы инымҩаниҵеит еиҭа. Амаӷ ду
ашьапы нҿиҟьеит, аха иеигәышә наимпыҵҟьан, аӡиас агәҭаныҵәҟьа
иналаҳаит.
Базала аӡы дналагыланы, кыр деимдеит, днаԥшы-ааԥшит, аха
зда имамыз иеигәышә ахабаргьы ыҟамызт. Иаалырҟьаны, аӡы
ааимгәҳәаны даацәырҵит ԥҳәызба ԥшӡак.
Базала дидырит – уи Ӡызлан лакәын. Ашырҳәа дҩагылан,
даалеихырхәеит.
– Узыниазеи, Базала? – дҵааит Ӡызлан.
– Сеигәышә заҵә аӡы исцәагеит… Адгьыл сызхымҟьар – амхы
сзылаҵаӡом, амхы сзыламҵар – аҽаҩра сызҭагалаӡом, аҽаҩра
сызҭамгалар – схәыҷқәа амла исцәагоит… – иуазқәа реиҭаҳәара дналагеит Базала.
– Умҵәыуан, Базала! Уеигәышә сара иузысԥшаауеит, – абас
наҳәаны, аӡы дналашәкәа дцеит. Аха хара имгакәан деиҭаацәырҵит.
– Абри акәхап уара уеигәышә! – лҳәан, инаилырбеит илкыз
аигәышә. Иџьашьаны дахәаԥшуан Базала уи аигәышә, ицырцыруа иблагьы хнакуан. Идырит ахьы ишалхыз. Иԥсы алахеит, аха амц
изымҳәеит:
– Ӡызлан-ӡаҳкәажә! Еигәышә ссирк сбырбеит, аха уи сара
истәӡам.
Ӡызлан еиҭа дынӡааҟәрылан, даҽакы ааҭылгеит.
– Абри акәзар уара утәы? – инеилырбеит араӡны иалхыз аигәышә
цырцыр, уигьы амра ацԥхьқәа анԥханы иҿаԥхон. Уажәгьы игәы аабжьажьеит, аха еиҭа амц изымҳәеит.
– Мап, Ӡызлан-ӡаҳкәажә! Аригьы сара стәы акәӡам, – иҳәеит Базала.
– Иутәымзаргьы – ига! Уара иумаз, сара иусҭоит, – лҳәеит
Ӡызлан.
– Ӡызлан-ӡаҳкәажә! Сара истәым сызгом, аӡәы итәы сҭахым.
Иҟасымҵац сыбмырҟаҵан.
Ӡызлан лылаԥш наидырхаланы, ҳамҭакы дихәаԥшуан Базала, аха
уаҳа ажәакгьы мҳәаӡакәа, еиҭах аӡы дналашәкәа дцеит.
– Абар уара уеигәышә! – лҳәеит, ҿыц иааҭылгаз ирбо.
– Иара ахаҭаԥсаҭа! – дгәырӷьаны дналԥылеит Базала. – Сара истәу
абри ауп! Иҭабуп Ӡызлан-ӡаҳкәажә!
– Базала гәыраз! – еиҭах ҿаалҭит Ӡызлан. – Сгәы уақәшәеит уара,
усгәаԥхеит: амц умҳәеит, уԥсы умырцәгьеит, иутәымыз уашьҭамлеит.
Убарҭқәа рзы ҳамҭак узыҟасҵарц сыӡбеит.
– Иарбан ҳамҭоу, бхаҵкы? – дҵааит Базала.
– Ахьи араӡни ирылху арҭ аигәышәқәа, сара сыда, аӡәгьы итәӡам.
Уара иусҭоит, ига!
– Ирзызуазеи, Ӡызлан бхаҵкы? Сара исымоу сызхоит, – иҳәеит
Базала, акыр иҽирххеит.
– Ахьы иалху уаалаган иуҭир – шаҟа узхаша арахә алааухәап,
ухәыҷқәеи уареи шәзы ималхоит. Усҭ, ига! – леигәышәқәа рыҩбагьы
наилыркит.
Уаҳа иҽмырххакәа иаалымихит, еиҭагьы «ҭабуп» ҳәа налаҳәаны,
илҭаз аҳамҭақәа иманы аҩныҟа дцеит.
Уи нахысгьы Ӡызлан лажәа дацныҟәеит Базала: раԥхьа ихьтәы
еигәышә иҭиин, ааҵәак азна аԥара аҭнихит. Нас ауасҭацәа бзиақәа
даарыԥхьан, уаҩы иимбацыз, ихшара зегьы ирызхашаз ахан ду иргылеит.
Аусҭацәа ракәзар, ириҭаз аԥарақәа рыманы игәырӷьаҵәа
рҭаацәарақәа рахь ицеит.
Нас Базала даалаган иҭиит араӡны иалхыз аигәышәгьы. Уи
иаҭнихыз аԥарала иааихәеит шә-хык аԥсасеи шә-хык ашьамаҟеи.
Урҭ инарыциҵеит иара дзықәтәашаз ҽыки иҷкәынцәа рызгьы хәлашаки.
Абасала, анхаҩ ӷар Базала амц ахьимҳәази, аԥсыцәгьара
ахьааимырԥшызи, иқьиареи ирыбзоураны иқыҭа иаланхоз зегь
раасҭа дбеианы, пату ду зқәу аӡә иакәны ауаа деицырдыруа дҟалеит.
Қыҭак аҿы дынхон ԥҳәысеибак. Лхаҵа даныԥсы, хәҩык ахәыҷқәа
ааӡатәыс илзынхеит. Урҭ макьана ихәыҷқәан, ран илыцхрааратәы
иҟамызт. Зны аԥҳәысеиба абарҵаҿы дтәаны дӡахуан. Дшыӡахуаз
акәымкәа, аҭра иныхшәан, жәҵыс ԥшқак лаԥхьа инкашәеит. Ажәҵыс
ԥшқа ахьынкашәаз ашьапы ԥҵәеит.
Аԥҳәысеиба ирыцҳалшьеит аҵыс ԥшқа. Ашьапы иԥҵәаз цахала
иааҿаалҳәан, ашьшьыҳәа инаганы аҭра иныхлыртәалеит.
Дук мырҵыкәа ажәҵыс ԥшқа иазҳаит, ашьапгьы ӷьеит.
Аҭра ихыҵны, аҩызцәа ирылаланы, иҷырҷыруа аҩни амӡырхеи
ирхаԥраауан.
Ҭагалан ажәҵарақәа адгьыл ԥхарақәа рахь ицеит. Урҭ ирыццеит аԥҳәысеиба еиқәлырхаз ажәҵысгьы.
Иааит ааԥынра. Аԥҳәысеиба еиҭа абарҵаҿы дтәаны аӡахра даҿын.
Дӡахуа дыштәаз, жәҵыск гәаӷьк аҿыҵакны иналхаԥрит, агәаӷь лкалҭ
инаныршәланы, иҷырҷыруа амӡырхахьы инаԥрит. Аԥҳәысеиба ари
џьалшьеит, илакәылшьеит, аха нас ҵыԥх зшьапы ԥҵәаз ажәҵыс ԥшқа
шԥакәымхари ҳәа лгәы иаанагеит. Агәаӷь наганы ауҭраҿы илалҵеит.
Агәаӷь иахылҵит ҟаб дук. Аҟаб аныҟала, аԥҳәысеиба иҿыхны
аҩныҟа иаалгеит, ижәны схәыҷқәа ирҿасҵап ҳәа. Еихала дасны
ианааиҩлырԥа, аҟаб илҭыҩрны инкаԥсеит ахьи араӡни еилԥхаа-еилыџьџьо.
Ари уамашәа ибаны, аԥҳәысеиба агәылацәа даарыԥхьеит иҟалаз
длырбарацы. Агәылацәа еизеит. Урҭ дрылан ԥҳәыс ҳарамк, уи илбаз
даараӡа ишьыцылгеит. Днықәлан ашацаҳәа аҩныҟа дцеит. Дахьнеиз, аҭраҿынтә жәҵыс ԥшқак аахылхын, ашьапы нылаԥылҵәеит. Нас,
бырфын цахала иҿаҳәаны, ҩаԥхьа аҭра иныхлыртәалеит. Дазыԥшын
иҟаларызеишь ҳәа.
Абар иҟалазгьы. Иааит ааԥынра. Аҵарақәагьы хынҳәит адгьыл
ԥхарақәа рахьынтә.
Зны уи аԥҳәыс ҳарам абарҵаҿы дтәан. Дыштәаз, зшьапы ԥылҵәахьаз ажәҵыс ԥыр-ԥыруа иаалхалан, ҟаб гәаӷьк лкалҭ
иныларшәны ицеит.
Ари шьарда деигәырӷьеит аԥҳәыс ҳарам. Агәаӷь лалҵан ауҭраҿы,
иахылҵит ҟаб дук. Лыԥсы иланараӡомызт, аҟаб аҟалара дазыԥшын
лара.
Аҟаб аныҟала, аԥҳәыс ҳарам иҿыхны аҩныҟа иналгеит. Аӡәы
сибарушь ҳәа дшәаԥырҳаԥуа, еихала днасны аҟаб ааиҩлырԥеит.
Ахьи араӡни рцымхәрас илҭыҩрит еиқәыҵәиаашо, рҽеилышьны
амаҭаԥшьқәа. Урҭ аԥҳәыс ҳарам иаалықәпапан, иаалыцҳауа мацара,
лыԥсы ҭырхит.
Ҽыуаҩык амҩа даныланы дышнеиуаз, бнак амца шакыз ибеит.
Абна агәҭаны, аҩызцәа ирылҳәҳәо, ҵлак гылан. Даныԥшы, аҵла
ақәцәан маҭык шаҵәы-шаҵәуа ишықәыз ибеит. Ицырцыруа, амаҭ
зны махәык иқәлон, нас егьи амахә ахь ииасуан, аха изылбаауамызт.
Абар, уажәы-уашьҭан амца илалаблы ицоит.
– Ҳаи, ари аԥсы еиқәсырхап, – иҳәан, дылҽыжәҵны лабак ааиган, амаҭ зқәыз амахә инадикылт.
Амаҭ ашырҳәа алаба илықәлан, аҽыуаҩ ихәда аҽакәыршаны дакит. Дахан, ицҳарц иалагеит, иҟәцашьас иҟаиҵара издыруам, арахь,
есааира ирӷәӷәо, ихәда ҵнакаауа иалагеит.
– Аи, абааԥсы, уԥсы еиқәзырхаз са сами, суфома? Зны уаагыл, амҩа
снықәлап, иаҳԥыло аӡәы ҳизҵаап, исзууа сықәнагоу, исықәнагаму
ҳәа, нас суфап, – иҳәеит аҽыуаҩ.
Амаҭ ихәда ишахаз, иҽы дҩақәтәаны ддәықәлеит. Дышнеиуаз,
аӡә дааиԥылт.
– Аа, уанаџьалбеит, амаҭ сафоит, умбои! – иҳәан, дӷызит.
– Уҩеила, абааԥсы, уи иамаҭәоу уажәыҵәҟьа дуԥылоит, – иҳәеит
ирԥылаз ауаҩы.
Имҩа днанылахт. Дышнеиуаз, аҵыхәа быҭәӡа бгахәыҷык
ааиԥылеит. Аха амаҭгьы зынӡа иарӷәӷәо иалагеит, абар-абар, дыԥсуеит
аҽыуаҩ.
– А-а, бгахәыҷы, сахьыԥсуа умбои, абааԥсы! Абри амаҭ абна иалабылуан сара сакәымзар: амца зкыз аҵла иахьықәыз излымбаауазшәа
анызба, лабак насыргӡан… алаба акажьха сымҭакәа, сыхәда акит, сафоит, умбои, – иҳәеит аарлаҳәа.
– Сишь, сара маҭык сашьҭан, абри ахаҭаҵәҟьа ауп ҳәа сыҟоуп.
Маҭы, арахь уаасыхәаԥшишь! Иумаҳац ажәак уасҳәоит… Зыхәда уку
иқәнагоит, убас ирӷәӷәа, абааԥс! – аҳәан абгахәыҷы, амаҭ иахәлаччо,
аргәыбзыӷра иалагеит.
Амаҭ ииашоуп аҳәан, ахы анаацәырнага, абгахәыҷы, намҵасын,
ахы аанкыланы аӷьеҩҳәа илахеит. Нас иргьало иаманы адәы ианаақәла,
аҽыуаҩ ишәақь аҭыҳәҭеи иааҭиԥаан, илақәикит.
Абгахәыҷы ааҳәын, ус аҳәеит: – Сшьы, абааԥсы, сшьы! Уаргьы
амаҭ убри акәын иузнаурц иаҭахыз!
– Ҳаи, рацәа сеивыст, убо! – иҳәан, ишәақь аҭыҳәҭеи илҭаҵаны,
имҩа днықәланы дцеит аҽыуаҩ.
Хаҵак иԥҳәыс даныԥсы, ԥҳак дызмаз аӡәы ԥҳәысс дааигеит. Иаргьы иԥҳа дыҟан. Анԥса лыԥҳаԥса длеигӡомызт, лусқәа зегьы
лара иллырҟаҵон. Лара лыԥҳа џьабаак лмырбаӡакәан, дыртәаны
дныҟәылгон. Лыԥҳаԥса деилыхха дыҟан, ланԥса иаалыдылҵоз аусқәа
иаарласны иҟалҵон. Анԥса уи анылбалак, даҽа дҵак налылҭон. Лыԥсы
лшьар ҳәа дшәаны, ахәыӡи ашырӡи неилаԥсаны, бласны еилыԥшааны
иҟаҵа ҳәа илылҭон. Уи гәарҭахьан аҵарақәа. Дрыцҳашьаны илыцхраауан, ахәыӡи ашырӡи лзеилырхуан.
Аԥҳаԥса акгьы лышьамызт. Лшьапқәа хтны ажәқәа дрыцын.
Ҽнак зны агәылацәа дрыҳәеит, сахҭан ҽыҭқәак, ганвыхқәак
лырҭарц. Агәылацәагьы дрыцҳашьаны мап лцәырымкит. Лара даалаган, инеилаԥса-ааилаԥсаны, ирԥшӡаны илӡахит леимаақәа. Мышкы аҟара илышьан дгәырӷьаҵәа. Аха адырҩаҽны ажәқәа дахьрыцыз
урҭ руакы лцәыӡит. Деимдеит, деимдеит, аха илымбеит. Нас длатәан,
аҵәыуара далагеит.
Ажәқәа ахьгәарылхуаз арха дықәсны дцозаарын аҳак иԥа.
Илаԥш нақәшәан, иаашьҭихит аимаа. Аҳ иԥа иџьашьаны дахәаԥшуан
аимаа, аӡахышьеи аԥшӡареи дхырхит. «Абри аимаа зӡахыз бзиак
лоуп, дсыԥшаароуп», – иҳәеит.
Уи нахыс дмыцәа-дымтәа дыԥшаауан. Ҽнак зны днанагеит аимаа зӡахыз лыҩнаҭа. Ашҭа дшынҭалаз еиԥш дааиԥылеит анԥса.
– Ди, абри аимаа зтәу слышьҭоуп, дсымԥшааргьы ҟалом, кыр
жәдыруазар шәара? – дҵааит аҳ иԥа.
– Илзууазеи? – днаиазҵааит ларгьы.
– Леимааӡахышьа уамашәа исгәаԥхеит. Ԥҳәысс дызгарц сҭахуп,
– иҳәеит иара.
Уи аамҭазы иаацәырҵыз аԥҳаԥса игәалҭеит аҳ иԥа иикыз леимаа.
«Сеимаа» ҳәа дныҩныҵәаарц инақәылкын, аха уи аамҭазы ланԥса уи
лқьышә дынҭасын, ажәакгьы лылмырҳәеит.
– Сыԥҳа лоуп изӡахыз, изцәыӡызгьы ла лоуп. Акыргьы дашьҭалан,
аха илзымԥшааит. Уажәы уара илзааугеит, иҭабуп ҳәа уасҳәоит, –
лҳәеит анԥса.
– Абри аимаа зӡахыз аҭыԥҳа ԥҳәысс дшызго ҳәа ҭоуба зухьеит.
Сара дсышәҭа, хьы уардынла дсыманы сцоит, – иҳәеит аҳ иԥа.
Анԥса дазыразхеит. Лыԥҳа уи дизылҳәеит. Аҿҳәара ԥырҵәеит.
Раамҭа анааи, аҭацаагаҩцәа ицны, иԥагьы диманы дааит аҳ ихаҭа.
– Леимаа ԥшӡақәа лышьаҵаны дысшәырбар сҭахуп сҭаца, –
иҳәеит аҳ.
Аԥҳаԥса илзынхаз аимаагьы аалымхны уи илышьарҵарц иалагеит. Анс ҟарҵеит, арс ҟарҵеит, аха иауамызт – илышьаломызт
илыцәхәыҷыз аимаақәа. Нас иаалаганы лшьапқәа рцәын, ирулак
илышьарҵеит.
Аҭаца даадәылырган, днаганы ахьтәы уардын днақәдыртәеит.
«Радеда» аҳәара иналагеит аҭацаагацәа.
Аԥҳаԥса илбагәышьон лара дызҭаххаз джьаны, ланԥса лыԥҳа
дыширҭоз. Дгыланы дрыхәаԥшуан, аха илымчыз. Нас днеины ауаргьала днақәтәан, дналагеит ашәаҳәара:
Раида, раида гәышьаӡа
Напцәы, шьапцәы
Ахьтәы уардын дақәдыртәеит!
Раида, раида – гәышьаӡа,
Напеибга, шьапеибга
Аӡахәаргьала дақәдыртәеит!
Уамашәа зыбжьы хааз аԥҳаԥса лашәа дазыӡырҩуан аҳ иԥа.
Иаҳаит лажәақәагьы.
– Башәа ссируп, аҭыԥҳа! Ибзырҳәазеи абас еиԥш иҟаз ажәақәа?
– дналыдгылан, длазҵааит аҳ иԥа.
– Уахьыржьо сгәы иалоуп, аха исылшозеи… – лҳәеит лара.
Аҳ иԥа дахьгылаз днеиҭаԥеит. Аҭаца дналыдгылан, ашырҳәа
леимаақәа аалышьхиԥааит. Иџьеишьеит, илакәишьеит иблақәа ирбаз: ашьаҟәада рыхьшын лшьапқәа! Иҟалаз цқьа иааиликаан, анԥса
лыԥҳа уа дааныжьны, аԥҳаԥса ахьтәы уардын днақәыртәаны, диманы дцеит.
Қыҭак аҟны инхон хҩык аишьцәа. Иеибацәан дара. Ран
дыҟамызт, раб дыҟамызт, излацәаӷәашаз анырхага цәқәагьы рымамызт.
– Ҽнак зны аишьцәа ахҩыкгьы, иҟарҵарыз ҳәа уаҳа акгьы
анырзымхәыц, цә-уӷәк ааргарц еицны ӷьычра ицеит. Амҩан амш
цәгьа рыхьӡан, бна бааԥсык илахеит, амлеи ахьҭеи идыргәаҟуа
иалагеит. Инаԥшызар, абна агәҭаны ихәхәаӡа лҩак шҩеиуаз рбеит.
Иашьцәа ҵлак амҵан иааныжьны, реиҳабы иҿынеихан, дцеит алҩа
ахьырбаз.
Днеизар, амца еиқәҵаны аӡәы ақьала дыҵатәоуп, ишьапы
еиқәыршәаны, ҟамчык икуп.
– Мшыбзиа! – иҳәеит инеиз.
– Бзиа убааит, бзиала уаабеит! – иҳәеит ақьала иҵатәаз ахаҵа.
Аҟәардә ииҭан, диртәеит.
– Иахьатәи амш шԥоубои, дад? – ҳәа дҵааит аԥшәма.
– Ҳаи, анцәа иԥижәааит! Иахьатәи ҳамш итҟәацны ицоит, –
иҳәеит инеиз.
Аԥшәма иҟамчы нароуны асас инеихиҟьан, аиашьа еиҳабы
дласбаха дааҟалан, днеины аԥшәма ишьапы длаватәеит. Иашьцәа
лассы данырымба, агәыбжьанытәгьы иҿынеихан, днеит алҩа
ахьырбаз.
Уигьы ҟамчыла днаисын, дласбаха иеиҳабы днаидтәалеит.
Аиҵбы дыԥшит, дыԥшит, аха иашьцәа аӡәгьы данимбаӡа,
днарышьҭалан, алҩа ахьибоз дынкылсит. Даннеи, уигьы «бзиала
уаабеит» ҳәа наиаҳәаны, амцаҿы диртәеит.
Ԥыҭрак анҵы диазҵааит:
– Дад, иахьатәи ҳамш шԥоубои? – ҳәа.
– Иахьатәи ҳамш даара игәазырҳагаха иҟоуп! Анцәа, зылыԥха
ҳаура, ишиҭахыз иҟаиҵеит, – иҳәеит инеиз аҷкәын.
Нас акриҿеиҵан, диазҵаауа далагеит: уабаҟаз, уабаныз,
узышьҭозеи ҳәа. Аҷкәын иҳәеит иашьцәеи иареи еиҭымцәаны
ишрызҳаз, иӷарны ишынхоз, излацәаӷәаша ацәқәаҵәҟьагьы шрымам.
Аԥшәма уаҳа акгьы мҳәаӡакәан. иласбаханы иаԥхьа итәаз
аҷкәын иашьцәа ҟамчыла днарысын, зеиԥш ыҟамыз ацәаԥшь дуқәа
рылҵны иаагылт.
– Абарҭ ацәқәа усҭоит, урыланха сынтәа, урмеигӡан. Нас арахь
ихнырҳәны исзаага, – иҳәан, аҷкәын ацәқәа иҭаны ддәықәиҵеит.
Аҷкәын иашьцәа рзы длаԥшы-ҩаԥшит, деимдеит, аха рхабарк анимба, ицәқәа иманы аҩныҟа дхынҳәит. Ацәқәа икеицоз иара иашьцәа
шракәыз издыруамызт – изҭаз акгьы иеимҳәаӡеит.
Ашықәсан илшоз ала, ԥсшьарагьы ҟамҵакәа, ицәқәагьы
дырмеигӡакәа – «иуаароуп сызреигӡозеи!» иҳәан, – дрыланхеит. Ашықәс анынҵәа, ицәқәа иаԥцаны абнахь иҿынеихеит, изҭаз
изирхынҳәырц азы.
Ианнеица, ацәқәа изҭаз дырҩегь ҟамчыла днарысын, ԥыхьа
ишыҟаз еиԥш, иуааны иаԥхьа иаагылеит: абар иашьцәа!
Аешьцәа реиҵбы даара иџьеишьеит ари еиԥш ахьибаз, аха
ииҳәараны иҟаз. Иҟалашаз ҟалахьан.
Нас аԥшәма даацәажәеит:
– Шәара, аиҳабацәа, абас зышәзызуз ақәазы ажәа бааԥсы
ахьышәҳәаз азоуп. Шәеиҵбы изыҟасҵаз зыҟасҵазгьы анцәа игәы
иахәашаз ажәақәа ахьиҳәаз азоуп. Ижәбаз, ишәаҳаз шәызхоит, шьҭа
шәца! – иҳәан, идәықәиҵеит, рыҩныҟа.
Уи нахыс аишьцәа аӷьычра захьӡыз рхадыршҭит. Аԥсабараҿы
иааҟало анцәа ишиусыз еилыркааит.
Иацәымаашьакәа акруны акрырҳаны рхатәы цәқәа аархәеит,
анхарагьы иалагеит.
Ҳәынҭқаррак аҿы ирацәаҩны иҟалеит аашьаҩцәа. Урҭ ус
руӡомызт, ихыҵны ақыҭақәа ирылан, иахьнеиуаз ирфон, иржәуан.
Ажәлар ангәамҵӡа, аҳәынҭқар иҟны ицаны иашшит:
– Абарҭ аашьаҩцәа ҳрыхәом, ҳақәырхырц иаҿуп. Дара акгьы
ҟарҵаӡом, ҳара иҟаҳҵо иазыԥшуп, имазеины ианырбалак – ирфоит, иржәуеит. Ҳхы еиҭаҳҳәарц ҳааит, ҳаҳ ухаҵкы: аашьаҩцәа
рҭыԥ ианықәумҵа, уаҳа иаҳзычҳауам, машәырк ҳамҟәыҵҟьар ҳәа
ҳшәоит…
Аҳәынҭқар дархәыцит ажәлар ирҳәаз. Нас гәаныла ус иҳәеит:
«Аашьаҩцәа џьара иԥхьактәуп, мамзар ажәлар гәаар ҟалоит».
Аҳәынҭқар аашьаҩцәа ҳәа иҟаз зегьы ааизиган, инаганы ҿыц иҟарҵаз
аҩны иҩнеиҵеит, шаҟаҩы рҭахыз амаҵуцәагьы нарыҭаны. Риарҭа,
ртәарҭа, рыфатә уҳәа акы рыгымкәа иҟарҵеит. Аҵысхшы азааргӡа уа
ирымамыз ҳәа акы ыҟамызт, уахгьы-ҽынгьы рыфатә мазеины аишәа
иқәгылан, даргьы ишзахәоз ала акрыфара иаҿын.
Арҭ аашьаҩцәа амаҵуцәа рыман, аха раԥхьаӡа ианеизырга, зназы
маҷк рхы иацхраауашәа иҟан. Уи ҿыц ианеизыргаз акәын, ашьҭахь
заҵа рхы иамыцхраарыз, зегьы ҩызӡа инышьҭалт, иаашьаны акрыфаразгьы игыланы астол аҟынӡа имнеиуа иалагеит.
Амаҵуцәа гәамҵӡо ианалага, ирзымычҳазт, аҳәынҭқар иҟны
ицаны иашшит, арҭ ҳрыхәом, зегьы иззаӡа ииоуп, аашьара иакны
иагоит, баша ҳрыдынҵәалоит ҳара ҳәа.
Аҳәынҭқар изнеиз амаҵуцәа дрыҵаҟьеит:
– Уи шәара ишәусым, ишәыду ҟашәҵала! – иҳәеит, нас даахьаҳәын,
уажәы нахыс мап зкыз рхы хышәсала ҳәа рыдиҵеит. Амаҵуцәа
иҟарҵахуаз, инахынҳәын, дырҩагьых зымаҵ руаз аашьаҩцәа рахь
ицеит.
Аамҭа шцац ицон, аашьаҩцәагьы иаҳа-иаҳа еицәахо, акрыфараан иаашьаны рҿаҵаҵәҟьа рнапала аҩагарагьы рцәуадаҩхо аҟынӡа
инеит.
Амаҵуцәа рхы рцәымыӷхеит, адунеи иқәымзар еиӷьаршьо
иҟалеит, аха кыр зарҳәодаз, аҳәынҭқар иҟны инеир, рхы хисон, уаҳа
зыҟны иашшуадаз?
Уахык амаҵуцәа ааицәажәан, урҭ усгьы ҳрыхәом, иқәаҳхып,
рҳәан. аашьаҩцәа рыҩны амца ацрарҵеит. Амца иаразнак аҩны
еимҽханакын, аҿҿаҳәа абылра иалагеит.
Ари гәазҭаз аашьаҩцәа руаӡәк:
– Аа, абааԥсқәа, ҳаблит! – ҳәа ҿааиҭит. Уи инаҩсшәа ишьҭаз ихы
дҩахашәа иун:
– Уанаџьалбеит, ҳаблит ҳәа умаашьаӡакәа егьзлоуҳәазеи! – иҳәан,
ихы наҟ еиҭанықәиҵеит.
– Амаҵуцәа, шәабаҟоу, амаҵуцәа? – инапы ихы иаҵаргәаны
дахьықәиаз ҿиҭит аҽаӡәы. Аха амаҵуцәа уахь иқәломызт.
– Аӡы, аӡы! Амца ахьсыдшыло шәымбаӡои?! – даҽаӡәгьы ихы
дҩахашәа иуит, аха дааҳәын деиҭанықәиахт.
– Ацәа салышәхуеит, шәзырҳәҳәо закәызеи? – аӷьра даҿын
даҽаӡәгьы.
Алҩа иахәаҽуа аҟынӡа инеит аашьаҩцәа зегьы, аха аӡәгьы дгыломызт, еилараа ишышьҭац ишьҭан.
Ҳаблит ҳәа аԥхьаӡа зыбжьы зыргаз, аӡәы заҵәык амца дацәцеит,
иԥсы алигеит. Егьырҭ аашьаҩцәа зегьы уа амца иналаблит.
Ашьҭахь аашьаҩцәа рыҟнытә абри аӡәк инхаз хьӡыс ирҭеит
Мазеи-ча ҳәа. Амазеи иалачоз аӡә иакәны дрыԥхьаӡон.
Ирҳәоит, аашьаҩцәас иҟоу зегьы уи Мазеи-ча иԥацәа роуп ҳәа,
убасҟан уи Мазеи-чагьы амца далаблыр, уаҳа аашьаҩ дҟаломызт ҳәа.
Иҟан лыгажәыки ҭакәажәыки. Ирыцхраашаз дрымамазт, амазара иазрыцҳан, ирфашаз анрымамызгьы ыҟан. Ҽнак зны алыгажә
даацәажәан ус иҳәеит:
– Бааӡырҩы, сҭакәажә!
– Иуҭахузеи? – лҳәеит ларгьы .
– Иҳамоу ашәаӡа азыбжак бара бзы иаанкыланы, егьи абжа акы
инылаҳәаны исзыҟаҵа, амҩа сықәлоит.
– Уабацои? – иааџьашьаны дҵааит лара.
Ҳаԥшны ҳтәар, амла ҳагоит. Амҩа санылар, џьара фатәык
сзыԥшаауазар збап, – иҳәеит.
Аҭакәажә лашәаӡа азыбжак аамхны, шыла хәыҷыкгьы нацҵаны
макәанк инҭалҵан, алыгажә инаилҭеит.
Амҩа днықәлеит алыгажә. Дцо, дцо дышнеиуаз, ӡиаск
дынхықәгылеит. Убри аамҭазы аӡиас нырцәала даацәырҵит адауы.
– Уабаҟаз уара, алыгажә? Уԥсра снапаҿы иҟаларц азоума араҟа
узысԥылаз? – аҟыр-ҟырҳәа даачеит уи адауы.
– Сара сыԥсра унапаҿы иҟалауоу, уара уԥсра снапаҿы иҟалауоу
макьана иҳаздырам, – аҭак ҟаиҵеит алыгажә иҽаарыӷәӷәаны.
Адауы длышьҭасны, хаҳә шкәакәак аашьҭиԥаан, ашыла еиԥш,
ирхәашхәашаны инкеиԥсеит.
Алыгажә ашырҳәа имакәан дынҭасын, инапы азна ашыла ааҭиган,
адауы ишибоз ирхәашаны аҟәара инылеиԥсеит.
Адауы даагәамҵын, даҽа хаҳәык аашьҭԥааны иааирӷәӷәан, аӡы
налихит.
Алыгажәгьы имакәан иҭаз ашәаӡа ааҭиган, иааимпыҵарӷәӷәаны
иааникылан, аҵәҵәаҳәа аӡы налихит. Ари збаз адауы алыгажә иахь
ибжьы наиргеит:
– Алыгажә! Уатәасымбазт, аха уара хаҵа ӷәӷәак уакәзаап!
Усгәаԥхеит, уаргьы саргьы ҳаиҩызцәазааит! Аӡы урны уааи сара
сахь.
– Сшьапы сзырбааӡом. Уара уааины аӡы сырга, сҩызара уҭахызар,
– ибжьы наиргеит алыгажә.
Адауы агәараҳәа аӡы иҽналажьны еимгәҳәо даарын, ихәда
алыгажә днықәртәаны, еиҭа аӡы дынҭалеит.
– Уара, алыгажә, шаҟа уласузеи! – иааџьеишьеит адауы.
Шаҟа убзамыҟәузеи уара, адауы, – дахьықәтәаз даацәажәеит
алыгажә. – Ажәҩан сахьынҳалоуп акәымзар, уара, арыцҳа, сара
сузышьҭыхуа уҟоума!
– Нас. Ажәҩан маҷк аҟара иааушьҭи, иҟало аабап, – иҳәеит адауы.
Убри аамҭазы алыгажә иӡаӡ ааҭиган, аҟаҵәыҳәа адауы ихәдаџьал
иналаирҟацеит.
– Ааи, ажәҩан уахьынҳал . ажәҩан уахьынҳал! – аҳәҳәара далагеит адауы.
Алыгажә адауы илеиҵаз аӡаӡ дҩаханы инаилихит.
– Уажәшьҭа сузышьҭыхру? – ҿааиҭит алыгажә.
– Уажәшьҭа иаҳа исзымариоуп. Уласыз џьысшьан, аха мыцхәы
ухьанҭазаап! – иҳәеит адауы.
– Амҩа уануп, амла уамкуа уҟам. – иҳәеит адауы аӡнырцә ианнеи.
– Амла сакуазаргьы, уара иулшагәышьозеи, сызхара афатә
абауԥшаауеи?! – иҳәеит алыгажә.
Алыгажә иажәақәа акыр даадырхәыцит адауы.
– Ари абнаҿы ашәарах рацәоуп, шаҟа узыфо кны иузаазгоит,–
ҿааиҭит адауы.
– Сара сызхара узаамгаргьы, иуԥыхьашәо аага, сҩызара
уаԥсахозаргьы збап, – иҳәахт алыгажә.
Адауы абнара еилырҽҽо днылалан, рацәак мырҵыкәа бнацәки
домбеики шьны иааигеит. Нас даалаган, иӡны инаган алыгажә
инаимҵеиҵеит.
– Даҽа ҩ-бнацәк шьны абнаҿы исзышьҭоуп, урҭгьы сыманы саауеит, мышқәак иҳазхап, – иҳәан, еиҭа абнахь дцеит адауы.
Алыгажә адауы дхынҳәаанӡа имҵаз ашәарахқәа аиҿыҟьҟьаны
ааигәа иҟаз тышак аҟны инаганы иҵәахит. Рацәак мыҵӡакәа адауы абна даалҵит даҽа ҩ-бнацәк иманы. Иеидарақәа нышьҭеиҵаанӡа
илаԥш нақәшәеит алыгажә ифатә шынҵәахьаз.
– Иусҭаз афара уагьанбахьӡеи?! – иџьашьаны ҿааиҭит адауы.
– Мыцхәы амла сакуан… Сааузымԥшӡакәа исамхафеит, гәыбӷан
сумҭан! – иҳәеит алыгажә.
Алыгажә иажәақәа зынӡа ддыршанхеит адауы.
– Уара умгәа узыцәгьазаап, – агәаарахь ихы ирхеит.
– Иҟасҵарызеи, ус анцәа сишеит, гәыбӷан сумҭан, сҩыза гәыраз! –
иҽааирхааит алыгажә.
– Мап, уареи сареи ҳзеиҩызцәахом, алыгажә ԥсыцәгьа! Абарҭгьы
уара иумаз, аха уаҳа уҽсумырбан, – абас ҿааиҭын, ҿыц иааигаз
абнацәқәагьы ааизныжьны, абна днылаланы дцеит адауы.
Алыгажә ииҭахызгьы уи акәын. Акәац жьыхәҭа-жьыхәҭала
иааиҿыхны имакәан инҭаҵо, дцо-даауа днабжьысуа мчыбжьык
аҩныҟа агара даҿын. Шықәс дуӡӡак афатә азы хьаа рымамызт
иҭакәажәи иареи.
Иҟан ҩыџьа аишьцәа, аӡәы дҳалалын азы Ҳалал ихьӡын, егьи
дҳарамын азы Ҳарам ихьӡын.
Урҭ арахә рацәаны ирыман.
Ҽнак Ҳарам ус иҳәеит:
– Уааи ҳаиҿыҵып, уажәшьҭа хазы-хазы ҳанхаратәы ҳаҟоуп.
– Ибзиоуп, – иҳәеит Ҳалал.
– Ҳарахә шаҳшогьы сыӡбеит, – иҳәеит Ҳарам.
– Бора ҿыцк ҟаҳҵоит, ахәылԥазы арахә анааилак, абора ҿыц
иҭалогьы иаргьы уара иумаз, аборажә иҭалогьы иаргьы сара исымазааит.
– Ибзиоуп, – иҳәахт Ҳалал.
Иҟарҵеит борак. Ахәылԥаз рырахә анааи, абора ҿыц ахь инеит
цәы заҵәык, аборажә ахь инармышьҭызт азы уа иныҩналт.
– Шьҭа ҳарахә ҳшеит, – иҳәеит Ҳарам.
– Ишызбо ала, сара рахәыда саанхеит, – аниҳәа Ҳалал, – ус
ҳаицәажәаны ҳаҟамзи, шьҭа иуҳәо башоуп, – иҳәан Ҳарам, уаҳа акгьы иимҭаӡеит. Иҟаиҵагәышьоз, ицә заҵә иманы даатәеит Ҳалал.
Ҳарам ирахә иахьеи уахеи ишьны ифо, иҭиуа дшаҿыз, зегьы даарылгеит. Ирахә данрылга, Ҳалал иҿы днеин, абас иеиҳәеит:
– Уцә аазхәоз дсыԥшааит, аҩынтәхәы уиҭоит. Исуҭар –
исырхәҳап.
– Ибзиоуп, – иҳәеит Ҳалал.
Ицә ааимхны иган – иҭиит, иаҭнихызгьы иара инихит. Сыцә
иаҭнухыз аԥара сыҭ ҳәа иашьа данизнеи, Ҳарам ус иҳәеит:
– Уцә уалла исҭиит.
– Нас, ианбасоуа сыцә ахә? – дҵааит Ҳалал.
– Амҽышазы иуиҭоит, – иҳәеит Ҳарам.
Амҽыша анааи, Ҳарам иҟны днеихт Ҳалал, аха акгьы имоуит.
– Егьи амҽышазы уааи, – иҳәахт Ҳарам.
Ус дцо-даауа дшыбжьаз, шықәсык цеит.
Ҽнак Ҳалал дгәааны иашьа иҿы днеит.
– Иахьа исумҭар, сцом, – иҳәеит.
– Ус акәзар, уаала, уцә зыхәҳаз иҿы узгап, – иҳәан, Ҳарам иашьа
диманы амҩа дықәлеит.
Еицны ишнеиуаз, џь-дук инамҵагылт.
– Аа, абри ауп уԥарақәа зқәу, – иҳәеит Ҳарам.
– Иууазеи уара, сԥарақәа зсумҭои?! – ҳәа даӷьуа аџьҵла
дшаҵагылаз, ԥшак аасын, «ҟәырҿ» аргеит аџь.
– «Амҽышазы уаа» аҳәеит, иумаҳаи, – иҳәеит Ҳарам.
– Амҽыша уҳәоу? – аџь дазҵааит Ҳалал. «Ҟәырҿ» аргахт аҵла.
– Ибзиоуп, нас, амҽыша саауеит, – иҳәан, аҩныҟа дцеит Ҳалал.
Амҽыша анааи, дцахт Ҳалал аџь ашҟа. Днеины аҵла
днамҵагылан:
– Сааит, исыҭ шьҭа сԥарақәа, – иҳәеит Ҳалал. «Ҟәырҿ» аргахт
аџьҵла.
– Амҽышазы уҳәахма? – деиҭаҵааит иара. Шықәсык аҟара
аамҭа цеит.
Ҽнак зны, дгәааӡаны, иԥсахы еибакуа, аџьҵлаҿы днеит. «Иахьа исумҭар, сыҽудысшьылоит абраҟа» ҳәа даӷьуа-дыцәҳауа аџь
дшаҵагылаз, ԥша цәгьак аџь иҩасын, иҵахжәаны илканажьит. Ҳалал
днеины ашьапы ахьыҵахжәаз днаҵаԥшызар, хьыла иҭәыз ҟәбарк
ыҵоуп. Аҟәбар ааҵхны, аҩныҟа иманы дцеит.
Уи аниба Ҳарам, цәкы ашаха нахаҵаны, амҩа дықәлеит.
Дцо-дцо, дышнеиуаз, џь-дук ибеит. Инаганы ицә аџь ашьапы
инадҳәаланы аҩныҟа дцеит. Ауха Ҳарам ицә абгақәа ирфеит.
Иара есмҽыша дцо-даауа дныбжьалеит.
– Сԥарақәа сыҭ, – ҳәа аџьҵла днаҵагылон. Игәы аныԥҵәаӡа, ҽнак
зны «иахьа исумҭар – сцом» ҳәа аџь дшаҵагылаз, ԥшацәгьак ласын,
ихжәаны илаиқәҳан, дашьит.
Абас ауп, акәты ашьыга ашьапхыц иҵнахуеит ҳәа, Ҳарам иԥсра
инапала ичаԥеит. Даҽакала иуҳәозар, иҳарамра дҭанархеит.
Дыҟан нхаҩ бзиак. Акыр иқәрахь днеихьан. Хәҩык аԥацәа иман.
Рыҳәсақәа, рхәыҷқәа, анцәа ишиҳәара еиҵаҩҩы иҟан. Иҷкәын аиҵбы
ԥҳәыс дааигеижьҭеи рацәак ҵуамызт. Аҭаца еиҵбы лабхәеи ланхәеи
рҿы макьана дцәажәомызт. Аҩнаҭаҿы зегьы бзиа еибабон, ҳаҭыр
еиқәырҵон. Амал рацәаны ирыман, рырахә-рышәахә ҵыхәаԥҵәара
рымамызт, неилшәаракгьы рыхьуамызт.
Зны, ашықәс ҿыц ауха инеимаҳан асы ӷәӷәаны иауит. Иауит абас,
шьамханынӡа. Ианагь ишыҟаиҵалацеиԥш, аҭаацәа реиҳабы ашьыжь
шаанӡа зегьы раԥхьа дгылт. Дныҳәа-ныԥхьаны, ирахә-ишәахә ибарц
адәахьы дындәылҵит. Аха ашҭа дахьаақәгылаз, ахаан иимбацыз
ссирк ибеит: иҩны ашәхымс инаркны иашҭа иҭганы иган зшьапы
хырҟьаҟьаз аԥшқа ишьапы ашьҭа.
Аҭаацәа реиҳабы илабашьа аакыдихын, абри ашьҭа закәу
еилымкаакәа схынҳәуам иҳәан, дахьцоз аӡәымзара-аӡәгьы
иамҳәаӡакәа иҿынеихан, ани ашьҭа иибаз дхыланы дцеит.
Дцо-дцо мацара, даара акыр хара дныҟәахьан еиԥш, харантә
днаԥшны ибеит дәеиужь дук аҿы лҩак хәхәаӡа ишҩеиуаз. Иара дызхыз ашьҭагьы абни алҩа ахьҩеиуаз адәаҿы днанагеит.
Дахьнеиз қәацәк гылоуп, дакәшеит, давагьежьит, аха ашә ахьаҿаз
имбеит, арахь, ақәацә аҩнуҵҟантәи ацәажәабжьқәа иаҳауеит, ахыб
алҩа хәхәаӡа иалҵны ицоит. Ус ԥыҭрак ашьҭахь ақәацә аҭӡамц
иалаҟаҵаз ашә ахала иаатын, иаргьы дымшәакәа уахь дныҩналеит.
Дахьыныҩналаз, хҩык ахацәа агәгәаҳәа еиқәыз амца иакәшаны
иштәаз ибеит. Руаӡәк дахьтәаз ус иҳәеит:
– Ари иахьа ашьжьымҭан зыҟны ҳаҟаз иоуп, дҳашьҭаланы дааит.
Ари даныныҩнала, дара ахҩыкгьы ҩеихаҵгылан, амцахь днарыԥхьеит. Арҭ ԥааимбарцәазаарын, рҿаҳәатәы ҟалон.
Аԥааимбарцәа иреиҳабыз анхаҩы ихы наиқәикын, ус иҳәеит:
– Уара, дад, акыр аамҭа ухшара, умазара, урахә-ушәахә зҳәаз еиԥш,
акы угымкәан уҟан, қьаф ууан. Уажәшьҭа уаамҭа ааит, ԥхасҭак умоур
ҟалом уаргьы – умазара аҟынтә акыр умаҳхыр ауп, уаалагьы уашьҭа
ҳуцрамсыр ауам. Амала, аранӡа уҳашьҭаланы уанааи, ажәак аҳәара
азин уаҳҭоит: зегь реиҳа иуҭаху акы уаҳәар – иузынҳажьуеит. Егьырҭ
умҳамхыр ҟалом.
Анхаҩы даара дхәыцит, аха дзыҳәарыз ҳәа акгьы изалымхит.
Нас аԥааимбарцәа дрыҳәеит, мышкы иадамзаргьы, аҩныҟа дцаны
ахәыцха аамҭа ирҭарц. Ас ала данрыҳәа, даргьы мап ицәырымкит.
– Уца, уаҵәы шьыжьымҭанынӡа аамҭа уаҳҭоит. Уаҵәы ианахурԥа,
зегьы уцәаагоит, – рҳәеит аԥааимбарцәа.
Иҟаиҵагәышьоз, дҩагылан, дынкахәыцуа иҩныҟа дааит.
Аҩны дахьааиз, иҭаацәа зегьы еизиган, иибаз-иаҳаз, дзықәшәаз
зегьы реиҳәеит. Нас дразҵааит, иарбану аԥааимбарцәа ҳазрыҳәара
ҳәа. Илатәан аҭаацәа зегьы ари аус аӡбара иалагеит, аха иуадаҩхеит
уи: рызынтәык ражәақәа еиқәымшәеит. Аҷкәын еиҳабы дҩагылан:
– Ауахьад ҳзынхааит, – иҳәеит, – урҭ еснагь иаҳҭаххоит, иҳахәоит.
Ауахьад рыда хныҟәгашьа ҳамам.
Аиҳабы ишьҭанеиуаз аҷкәынгьы дҩагылан:
– Ауахьадгьы уахьадуп, аха арахә, ашьамаҟа рыда ҳхәарҭам: ахш,
ахарҵәы, акәац ҳазҭо дара рами, – иҳәеит.
Ари ишьҭанеиуазгьы даацәажәеит:
– Ишәҳәо саҳауеит, аха ҳаҩны-ҳгәара ҳзынхароуп. Арахә ирзаауазеи? Ҳхы назҵаҳкуа акгьы ҳамаӡамкәа ҳақәхар, ишԥаҟаҳҵо? Ҳаҩнқәа
ҳзынхаратәы шәрыҳәа аԥааимбарцәа, – иҳәеит.
Абас зегьы ражәақәа еиларыԥсеит, џьара акаҿы еиқәышаҳаҭны
изыҟамлеит, агәнибархара аҿынӡа инеибагеит.
Аҵыхәтәаны аҭаацәа реиҵыбӡа иԥҳәыс лабхәа иҟны днеин, ус
лҳәеит:
– Саҭамзааит, шәара шәҿы ацәажәара азин сымам сара, аха иахьа ҳҭаацәара аԥсреи абзареи рызҵаатәы рыӡбоит. Сгәанала, имариоу усӡам шәызлацәажәо. Имариангьы иӡбатәӡам уи. Уаҵәы
аԥааимбарцәа рҿы шәаннеилак, иарбану узыҳәо, иарбану иалухыз ҳәа ишәазҵаауазар акәхап. Аҭакс абас рашәҳәа: «Смал, сырахә-сышәахә, сыҩны-сгәара зегьы шәара ишәымаз, ишәҭаху рзыжәу,
амала, сҭаацәеи сареи ҳҳәатәы еиқәшәо ҳшыҟац ҳааншәыжь». Абас
рашәҳәа, нас даргьы ишәабжьарго жәбап.
Аҭаацәа реиҳабы иҭаца еиҵбы илҳәаз даара дархәыцит. Адырҩаҽны
шаанӡа дҩагылан, афырҳәа иҿынеихан, аԥааимбарцәа рҿы днеит.
Ақәацә дырҩегьых ашә аатын, дныҩналеит анхаҩы. Аԥааимбарцәа
еикәшаны иштәац итәан. Иҩеихаҵгылт.
– Уаама? – рҳәеит.
– Сааит, – иҳәеит иара.
– Нас, иарбан узыҳәо? Аҵыхәтәантәи уажәа ҳазԥшуп, – рҳәеит.
– Сара, дадраа, смал, сырахә-сышәахә – акгьы агәхьаа скым,
ишәҭаху рзыжәу. Акы заҵәык исҭаху убри ауп: сҭаацәеи сареи ҳҳәатәы
еиқәшәо, аӡәи-аӡәи ҳҳәатәы хеибаҵо ҳшыҟац ҳааншәыжьырц
сшәыҳәоит.
Аԥааимбарцәа ааибарччеит, иагьџьаршьеит, нас реиҳабы
даацәажәан, ус иҳәеит:
– Уара уҭаацәеи уареи шәҳәатәы еиқәшәо шәшыҟац шәаанҳажьыр,
нас шәмал злашәымаҳхуазеи? Шәҳәатәы еиқәшәо шәынхар,
шәмалгьы шәара ишәзынхоит. Ҳара ҳгәы иҭаз, шәҳәатәы еиқәымшәо
шәҟаҳҵар, нас шәмалгьы еиԥхьыттон. Аха уажәшьҭа ажәа иуаҳҭаз
наҳагӡар акәхоит. Уҭаацәагьы уаргьы шәеигымзааит!
Анхаҩы дгәырӷьаҵәа, ҭабуп ҳәа нараҳәаны, иҩныҟа дааит.
Ирахәгьы иҭаацәарагьы неилшәаракгьы рмыхьит, ибзиахәха,
рҳәатәы еиқәшәаны, еиҵаҩҩы ишыҟаз иаанхеит.
Иҟан ҩыџьа аишьцәа. Анцәа ишиҳәара инхон-инҵуан. Шә-хык
арахә рыман. Аҳәсақәагьы ааргахьан, аха хшара дрымамызт.
Абас ибзиахәха ишыҟаз, аиҿыҵра иҭаххеит аиҳабы. Иашьа еиҵбы
дааиԥхьан:
– Сара хазы анхара сҭахуп, суҿыҵуеит, – иҳәеит.
Ус аниҭахха аиҳабы, аиҵбгьы дақәшаҳаҭхеит.
Аиҳабы даалаган анхарҭа ҭыԥ алихит, аҩны ҟаиҵеит, ирахә рыҭра
ҟаиҵеит, иҽеиқәиршәеит зегь рыла. Нас иашьа иҿы дааин, аҩыџьагьы
леидтәалеит.
– Уаҵәы аашар, ҳарахә ҳшап, – иҳәеит аиҳабы.
– Уаагылшь! – иҳәеит аиҵбы.
«Уаагылшь» иҳәеит, аха уаҳа акгьы мҳәаӡакәа дтәоуп дхәыцуа.
– Закәызеи уара иҟауҵо, «уаагылшь» уҳәан, уаҳа акгьы уҳәаӡом,
ус утәоуп, закәызеи ари? – иҳәеит аиҳабы, аиҵбы иҿымҭра
анизымычҳаӡа.
– Уаха иаҳшоит ҳарахә, – иҳәеит аиҵбы.
Алашьцараха, ҳзыргәаҟуазеи! Ашьжьымҭан ҳҩагылар, иаҳшап
ҳарахә, – иҳәеит аиҳабы.
– Мамоу, уаҵәахьы изахаагозеи, иануҳәах, уаха иаҳшароуп, –
иҳәеит аиҵбы.
«Иаҳшароуп» иҳәеит ауп, уаҳа акгьы ациҵаӡом, ус дхәыцуа дтәоуп.
Ус дыштәаз, ԥыҭк аамҭа цахьан еиԥш даацәажәеит:
– Аҳыҳ, ишаны салгеит, иуҭаху га, – иҳәеит.
– Ишԥоушеи, иарбану изго? – иџьашьаны дҵааит аиҳабы.
– Абас ауп ишысшаз: ауацәа шәҩык ҳамоуп, арахәгьы шә-хык
ҳамоуп, шьҭа уалаԥшны, иуҭаху га: иуҭахызар – ҳауацәа, иуҭахызар
– ҳарахә. Алаԥшра уара иусҭеит, иҳәеит аиҵбы.
Дхәыцуеит аиҳабы: «Ирылысхузеи ауацәа, кыр исыхәома!...
Усҵәҟьа сгаӡам сара, сашьа имазааит урҭ!» Нас иҳәеит:
– Ус уара ианугәаԥха, арахә сара исымазааит!
– Азамана, иумазааит! – иҳәеит аиҵбгьы.
Адырҩаҽны, ашьыжь ианааша, аиҵбы дҩагылан, арахә зегьы рыҭра
иааҭцаны, иеиҳабы инаииҭеит. Иара дгьежьны дааин, иҩны длатәеит.
Дтәоуп – уи уаха, уи уаҵәы, ирымоу ахәыҷы рфоит иԥҳәыси иареи.
Ԥина ӷра хәыҷык рымоуп, уаҳа акгьы рашҭа иқәым. Уи аԥинагьы уа
ирыдтәалоуп.
Аишьцәа рмал шыршаз атәы раҳаит ауацәагьы. Акгьы зызнымхаз
аиҵбы даарыцҳаршьан, ауацәа аӡәы аҽы ииҭеит, аӡәы ажә ииҭеит,
аӡәы акамбашь ииҭеит – убас мацара шә-хык арахә аиҵбгьы иоуит,
иуацәагьы шиуацәаз иаанхеит. Иаргьы анцәа ишиҳәара дыӷәӷәаӡа
дааҟалеит.
Арахә зегьы неидкыланы изгаз аиҳабы ирахә акы атыша иҭаҳан
– иԥсит, даҽакы – аӷьыч игеит, даҽакы – ԥхҭны иԥсит. Ус-ус мацара
рахәы ҳәа акгьы имамкәа даанхеит, иуацәагьы ицәыӡит, иԥҳәыси иареи рхала заҵәык аҩны иааидхалеит.
Мҩак аҿы иааиԥылеит Қәаблыхәи аҩсҭааи. Аҩсҭаа ус дҵааит:
– Шәара шәышҟа ажәабжьыс иҟоузеи? – ҳәа.
Қәыблыхә аҭакыс абас иҳәеит:
– Ҳара ҳҟны ажәабжьыс иҟоу абри ауп: кәыбрык амаха аа-лак ирзыфом.
Аҩсҭаа иџьашьаны:
– Алақәа хәыҷызар акәхап, – иҳәеит.
– Алақәа абахәыҷыз, аҳ иашҭа иҭалоз ауарбажәқәа кны ирфонеи!
– иҳәеит Қәаблыхә.
Аҩсҭаагьы иуам:
– Ауарбажәқәа хәыҷызар акәхарын, – иҳәеит.
– Ауарбажәқәа шԥахәыҷыз, аҳ ихан ақәцәан ианықәтәалак,
рымҵәыжәақәа асаара ишьҭасуанеи! – иҳәеит Қәаблыхә.
Аҩысҭаа ихеиҵом:
– Аҳ ихан хәыҷызар акәхарын, – иҳәеит.
– Ахан шԥахәыҷыз, аз-уадак аа-махҽк акуанеи! – иҳәеит
Қәаблыхә.
Аҩсҭаа агәра игом:
– Амахҽқәа хәыҷызаарын, – иҳәеит.
– Амахҽқәа шԥахәыҷыз, аҳ иашҭа аԥсақәа иҭагылаз рықәцәақәа,
рхы ҩагӡаны, ихырҿҿа ирфонеи! – иҳәахт Қәаблыхә.
– Аҩсҭаа уигьы агәра изгом:
– Аԥсақәа хәыҷызар акәхарын, – иҳәеит.
– Аԥсақәа шԥахәыҷыз, сашьа ихы раҳаны ақәцәахь даныԥшлак,
ихылԥа ихшәаны икашәонеи! – иҳәеит Қәаблыхә.
– Уашьа дхәыҷызаап, – иҳәеит аҩсҭаа.
Қәаблыхәгьы даагылом:
– Сашьа дышԥахәыҷу, аҵеиџь инапы ҭшьны, ахаҳә ааигоитеи! –
иҳәеит.
Аҩысҭаа уигьы џьеимшьаӡеит:
– Аҵеиџь аҵа ааигәаны иҟазаап, – иҳәеит.
– Аҵеиџь аҵа абааигәахыз, ашьжьымҭан ахаҳә дәықәуҵар,
хәылбыҽханӡа излеиуамызтеи! – иҳәеит Қәаблыхәгьы.
– Амш хәыҷызаарын, – иҳәеит аҩсҭаа.
– Амш шԥахәыҷыз, ашьжьымҭан ицәтәны инҭыҵыз ажә,
ахәылбыҽхан аԥа аҵакәашо иаагәарлоитеи! – ҿааиҭит Қәаблыхәгьы.
– Ҳаит, уара аԥсуа, сара саҵкьыс уара ажәала уиааит акәу?! – иҳәан,
дқәасқәасуа иҿынеихеит аҩсҭаа.
Шьха ԥшӡак ашьапаҟны ишьҭан қыҭа хәыҷык. Уи ақыҭаҿы игылан ҩны ԥшӡа хәыҷык. Убри аҩны аҟны дынхон жәашықәса зхыҵуаз
ҷкәына хәыҷык. Ихьӡын иара Ҷына. Ҷына дҟәыбҷан, иеиҳабугьы
иеиҵбугьы рҟны ахымҩаԥгашьа иҽақәиршәон, уи азы Ҷына-ҟәыбҷа
ҳәа ишьҭан. Џьабаала дааӡан иара: дшыхәыҷӡаз иаб дыԥсхьан, иан
дыҟан, аха акрааҵуан уи дычмазаҩны аиарҭа дылоижьҭеи. Иԥсҭазаара
ауадаҩрақәа ацын: ифара, ишәҵатәы иагын, ашьаҵа ахьимамыз
иахҟьаны аӡынра ишьапы хырҟьаҟьа асы данылазгьы ыҟан. Аха
Ҷына-ҟәыбҷа урҭ зегь раасҭа хьаас имаз иан дахьычмазаҩыз акәын.
Уахынла данышьҭалози есшьыжьы даныҩагылози иҿы-инапы
ааӡәӡәаны, Анцәа диҳәон: «Иа, ҳшамкәан ҳазшаз Анцәа Ду, сан
лгәы бзианы дызбартә иҟаҵа!» ҳәа. Абас Анцәа диҳәацыԥхьаӡа лара
дахьышьҭаз ҿаалҭуан: «Нан, с-Ҷына-ҟәыбҷа! Сгәы бзиахар уҭахызар,
иахьынӡаулшо абзиара ҟаҵала. Абзиара ҟазҵаз, абзиара изыԥшуп».
Есааԥынра амхы лазҵоз иара иакәын. Иҽага аашьҭыхны ауҭра
дынҭалон. Адгьыл ҽаны, аши ахәыӡи леиҵон. Ианаҭахыз ирашәон,
аамҭа анааилак, аҽаҩра ҭеигалон. Иангьы иаргьы шықәс дуӡӡак
фатәыс ирымаз уи иааирыхуаз акәын.
Шықәсык аарҩара ҟалеит, уи иахҟьаны аҽаҩрақәа маҷхеит.
Аҭагалара аамҭа анааи, Ҷына-ҟәыбҷа имакәан аашьҭыхны дцеит имхахьы. Ашьыжь инаркны шьыбжьаанӡа аши ахәыӡи цыры-цыра мацарала иааидҟәшәаланы имакәан аҭаԥсара даҿын. Аха имакәан абжоуп иеизигаз, уаҳа ыҟамызт. Ҷына-ҟәыбҷа илахь еиқәнаҵеит иҽаҩра
ахьмаҷхаз. «Шықәс дуӡӡак сани сареи излаҳазхозеи» ҳәа дхәыцуа
даатәеит. Аха иҟаиҵарыз, дҩагыланы имакәан хәыҷы дҩаҵалан,
аҩныҟа амҩа днықәлеит.
Дцо, дцо дышнеиуаз, илаԥш иааҵашәеит абнара иаалԥрааны
иара иахь зҿаазхаз аҟәараса хәыҷқәа. «Ҷына-ҟәыбҷа! Ҷына-ҟәыбҷа!»
ҳәа иҷырҷыруа ихаԥыруан.
– Ишәҭахузеи, аҟәараса хәыҷқәа? – днаразҵааит Ҷына-ҟәыбҷа
дааҭгыланы.
– Арыцҳара ҳаниеит, уҳацхраа, рҳәеит дара.
– Исылшо акы акәзар, сшәыцхраауеит, ишәҳәа!
– Ҳан даҳцәыԥсуеит. Уи дыԥсыр, ҳаргьы ҳаԥсуеит, – рҳәеит.
– Илыхьзеи шәан, дычмазаҩума? – иара иангьы дааигәалашәеит.
– Ҳан дычмазаҩӡамызт, аха дычмазаҩхеит, – рҳәеит аҟәараса
хәыҷқәа, инеимаҭәангьы аҵәыуара иналагеит.
– Илыхьзеи, дзыниазеи?
– Дзыниаз ҳара иаҳхароуп. Афатә ҳзаалгеит, еиҭаҳзаалгеит –
ҳазхараҵәҟьа ҳҿалҵеит, аха лара илфашаз акгьы лызнымхаӡеит.
Абар шьҭа хымшуп, чарыцк иадамхаргьы лҿы инҭалмыршәижьҭеи,
убри иахҟьаны дымлашьит, дагьычмазаҩхеит.
– Нас, дабаҟоу лара? – дҵааит Ҷына.
– Лара ааигәа дыҟоуп, акәыкәымдраҿы абыӷьқәа лықәԥсаны
даҳҵәахит. Џьара бгак дабар, дафар ҳәа ҳшәеит. Дзыԥырӡом, лымч
каԥсеит зынӡа. Ҳан дычмазаҩхеит, Ҷына-ҟәыбҷа, дычмазаҩхеит,
уҳацхраа, Ҷына-ҟәыбҷа! – еиҭа аҵәыуара иналагеит аҟәараса
хәыҷқәа.
Дахьгылаз акыр даахәыцит иара. Ирыцҳаишьеит аҟәараса
хәыҷқәа.
– Ишәзызура ҳәа ак сыздырам, сара сангьы дычмазаҩгәышьоуп –
Смакәан иҭоу аншәысҭа, сан амла дысцәагоит, – иҳәеит азныказы.
Даараӡа ддырхәыцит аҟәараса хәыҷқәа ражәақәа. Уи аамҭазы
иааигәалашәеит иан илҳәалоз ажәақәа: «Абзиара ҟазҵаз – абзиара
изыԥшуп». Уаҳа мҳәакәа, Ҷына имакәан аахиртлан, иҭаз азыбжак
ааҭганы аҟәараса хәыҷқәа инарымҵаиԥсан, изынхаз иманы аҩныҟа
дцеит. Аҩны дахьнеиз иан илеиҳәеит дзыниаз – иҽаҩра азыбжак
аҟәарасақәа ишриҭаз.
– Ииашаны иҟасҵама, сан? – дынлазҵааит.
– Ииашаны иҟауҵеит, уан дукәыхшоуп! Аҟәарасақәа рангьы даргьы рыԥсы еиқәурхеит. Абзиара ҟауҵеит, – абзиара уазыԥшыз! –
лҳәеит иан дахьышьҭаз.
Аамҭа акыр цеит. Ҷына-ҟәыбҷа иангьы иаргьы ирымаз афатә
маҷ-маҷ ифо ирыздырхон. Аха аӡынра аиҩшамҭаз еиԥш, рыфатә
анҵәара иалагеит. Иаҳаиаҳа аицәахара иаҿын иан лгәабзиарагьы.
Ҷына-ҟәыбҷа гәырҩас ишьҭихит рыфатә анҵәареи иан лгәабзиара
аицәахареи. «Изурызеи, сабацари, сан лзы ахәшә абасыԥшаари, афатә
абаазгари» ҳәа ахәыцра дамҽхакны даман. Аҵыхәтәан иӡбеит: уаҵәы
ашамҭазы амҩа дықәларц, иан лзы хәшәык иԥшаарц, фатәыкгьы
џьара дашьҭаларц.
Ашамҭазы имаҭәа хәыҷқәа ааишәҵаны, илаба хәыҷгьы аашьҭыхны
амӡырха днықәлеит. Убри аамҭазы ажәҩан шыҟаз ала быжьқәак
ааиаҳаит. Ихы ҩышьҭыхны уахь днаԥшызар, абар ассир! Иашҭа аханы ажәҩан иналибааит еилаԥыруаз аҟәарасақәа.
– Ҷына-ҟәыбҷа! Ҷына-гәыраз! Ҳара ҳауп, аҟәарасақәа! –
абас иҷырҷыруа рыбжьы гон Ҷына-ҟәыбҷа зыԥсы еиқәирхаз
аҟәарасақәа.
– Уа шьыжьбзиа, Ҷына-ҟәыбҷа! Уабацои ашьыжь шаанӡа! –
ҿаанаҭит ихаԥыруаз аҟәарасақәа ран.
– Сабацахуеи, амҩа сықәлоит. Сан лзы ахәшә сашьҭалоит,
ҳафатәгьы анҵәарахьы инеит.
– Џьаргьы уҳашьҭӡом, Ҷына-ҟәыбҷа! Схәыҷқәеи сареи ҳаԥсы
еиқәурхеит, уи азы ҳуцхраарц ҳаӡбеит, – еиҭа ҿаанаҭит аҟәарасақәа
ран.
– Ишәылшозеи? – ибжьы наиргеит иаргьы.
– Умакәан аартны инышьҭаҵа! Схәыҷқәа афатә узааргалоит, сара
ашьха сцаны уан дыбзиазтәыша ахәшә сыман саауеит, – абас наҳәаны
ашҭа инҭыԥрааит аҟәарасақәа ран.
Ашьыжь инаркны ихәлаанӡа иадхалазаргьы, аҟәарасақәа, ицо-иаауа, аши ахәыӡи рыла идырҭәит Ҷына-ҟәыбҷа ашҭа аҟны ишьҭеиҵаз
амакәан. Ахәылԥазы аԥыцқәа ирыбжьакны иан лзы ахәшә аман иааит аҟәарасақәа рангьы.
– Быжь-шьхак сырхыԥраан, ашьха шәҭышқәа рхышәҭ уан илзаазгеит, – аҳәеит аҟәарасақә ран.
– Иҭабуп афатә азы! Иҭабуп ахәшә азы! Иҭабуп, аҟәарасақәа! – ҳәа
нарықәҿиҭит Ҷына-ҟәыбҷа, даргьы «бзиала» наҳәаны, иԥыруа ажәҩан
иналаланы ицеит. Имакәан днаҵаланы, аҩныҟа иҩнеигалеит.
– Сан, аҟәарасақәа ран ахәшә бзаанагеит. Иаҳзааргеит афатәгьы!
– иҳәеит иара дгәырӷьаны.
– Убас ауп, нан дукәыхшоуп, абзиара ҟауҵар – иуԥылоит, – лҳәеит
ларгьы.
Уи ауха аҟәарасақәа ран иаанагаз ахәшә иан илиҭеит Ҷына-ҟәыбҷа.
Дзыршанхарыз агәырӷьара изыԥшын ашьыжь. Иара дгылаанӡа,
данҿаз еиԥш дласӡа лыҷкәын ихәы ҟаҵо аҩны дыҩнашьқьыруа
дыҩнан згәы бзиахаз иан.
