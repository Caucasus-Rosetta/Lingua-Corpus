АЛИТЕРАТУРА АҲӘААҚӘА

Аԥсуа милаҭтә литература аҿиара амҩа иануп. Ҳәарада, ахаантә еиԥш, рҽалыркаауеит апоезиеи апрозеи. Ҳлитература адунеитә литература аҿиара иалахәзароуп. Ус анакәха, акырӡа аҵанакуеит аиҭагара аус. Ԥыхьатәи Асовет Еидгыла анхыбгала нахыс, егьырҭ ареспубликақәа рҟнеиԥш, аиҭагара апроблемақәа цәырнагеит. Уи иахҟьаны ихьысҳахеит, аха, егьа ус акәзаргьы, ҩаԥхьа аиҭаҿиара амҩа ианылеит. Аԥсны уи аганахьала макьана аиҵахарақәа шыҟоугьы, анларшә-ааларшәны акәзаргьы, аԥсуа шәҟәыҩҩцәа рҩымҭақәа еиҭаганы иҭыҵуеит, Урыстәылан еиԥш, егьырҭ атәылақәа рҟынгьы. Урыстәыла апериодикатә кьыԥхь аҟны еиҳа ицәырҵуа иалагеит аԥсуа поетцәеи апрозаикцәеи раԥҵамҭақәа.
Еицырдыруа аԥсуа шәҟыҩҩы, Д. И. Гәлиа ихьӡ зху Аҳәынҭқарратә премиа занашьоу, Аԥсны акультура зҽаԥсазтәыз аусзуҩы, жәларбжьаратәи адыгатә академиа ҳаҭыр зқәу академик, Аԥсны жәлар рышәҟәыҩҩы Алықьса Ноча-иԥа Гогәуа ԥыхьатәи АсоветтәЕ ареспубликақәа рмилаҭтә литературақәа рҟны дырдыруеижьҭеи акырҵуеит урҭ рбызшәақәа рахь еиҭаргахьоу иажәабжьқәеи, иповестқәеи, ироманқәеи рыла, убас – европатәи егьырҭ абызшәақәа рахьгьы еиҭаргалоит.
Абар, ааигәа А. Гогәуа аурысшәахь еиҭагоу иажәабжьқәа «Туман», «Полет» Москва иҭыҵуа Урыстәылатәи ажурнал «Форум» аҟны икьыԥхьуп. Урҭ ирыцуп ашәҟәыҩҩы иаазыркьаҿу ибиографиеи ифотосахьеи.
Жәларбжьаратәи ауаажәларра-политикатә журнал «Форум» аҿыгҳара маҷым, 200 бӷьыц рҟынӡа амоуп, иҭыҵуеит хымз рахьтә знык. Уи аԥҵоуп 1993 шықәсазы аурыс шәҟәыҩҩы, ажурналист, ауаажәларратә усзуҩы Владимир Муссалитин иаԥшьгарала, редактор хадасгьы дамоуп. Ажурнал рылаҵәахьеит, Урыстәыла еиԥш, аҳәаанырцәтәи атәылақәа жәпакы рҟны.
А. Гогәуа иажәабжьқәа кьыԥхьуп «Ашәҟәыҩҩцәа реидгылақәа жәларбжьаратәи реилазаара алитературатә даҟьа» арубрикала. Уи аилазаара иалоуп Аԥсны ашәҟәыҩҩцәа Реидгылагьы.
Москватәи алитература-сахьаркыратә «Смена» (№6, 2015 ш.) акәзар, ианылеит апоет, Аԥсны ашәҟәыҩҩцәа Реидгыла аҭакзыԥхықәу амаӡаныҟәгаҩ, агазеҭ «Аамҭа» аредактор хада Вахтанг Аԥҳазоу иажәеинраалақәа. Михаил Кизилов редактор хадас дызмоу ажурнал аҟны икьыԥхьу иажәеинраалақәа аурысшәахь еиҭеигеит аурыс поет Никозаи Перенаслов.
«Смена» ҭыҵуеит 1924 ш. раахыс, араҟа иркьыԥхьуеит, апоезиеи апрозеи реиԥш, аԥсҭазаара еиуеиԥԥшым аганқәа зныԥшуа аҭоурыхтә очеркқәа, арҿиамҭа хатәрақәеи, аҵарауааи, асахьаҭыхыҩцәеи, акультуреи аҟазареи русзуҩцәеи ирыхҳәаау аессеқәа.
Ажурнал «Смена» атрадициақәа еиқәырхауа иаанагоит, уи адаҟьақәа рҟны аԥхьаҩцәа ирыднагалоит ԥыхьатәи СССР еиднакылоз ареспубликақәа рҟынтә апоетцәеи апрозаикцәеи рҩымҭақәа.

  
