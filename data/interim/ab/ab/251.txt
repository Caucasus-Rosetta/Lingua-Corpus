Анцәа иҳаҭәаишьаз амалқәа зегь ирыцку ажәа еинрааланы аҳәара ҽырбагам, ԥсабаралатәи баҩхатәроуп, ауаҩы даниуа ициуазароуп. Ашоура бааԥсы аан адгьыл зызгәышьуа ақәоуреиԥш ҩнуҵаҟала ианиныруа ауп, ауаҩы поезиала ацәажәара анилшо. Макьаназ аҳәара маҷк изаацәазаргьы, араҟа зырҿиамҭақәа цәыргоу апоетцәа ҿарацәа иԥсабаратәу поезиатә бжьқәоуп ҳәа ҳаԥхьаҟа агәыӷра лашақәа здуҳәалаша иреиоуп, урҭ ҳсахьаркыратә литература ашәышықәса ҿыцаз иаҵагылаз абиԥара ирхаҭарнакцәоуп.
      Дара еиднакылоит Аԥснытәи аҳәынҭқарратә университет афилологиатә факультет аҟны иаарту апоет, аҵарауаҩ Вл.П.Анқәаб ихьӡ зху аԥсуа литература акабинет аҟны 2009 ш-са раахыс еиҿкаау Арҿиаратә еилазаара «Ацәыкәбар».(анапхгаҩы – аԥсуа литература акафедра арҵаҩы – Ахра Владимир-иԥа Анқәаб) «Ацәыкәбар» еиднакылоит убасгьы зхатә ҩымҭақәа аԥызҵо реиԥш амилаҭтә сахьаркыратә литература бзиа избо, иазҿлымҳау 20-ҩык инареиҳаны аҿарацәа ауниверситет афакультетқәа зегь рыҟнытә. Урҭ аԥсуа литература акафедра арҵаҩцәа рыцхыраарала лассы-лассы иеиҿыркаауеит апоезиа ахәылԥазқәа, ашәҟәҩҩцәеи дареи реиԥыларақәа, аҩымҭақәа реилыргара уҳәа ирызку еиуеиԥшым аилатәарақәа.
       Иҭрыжьуеит русура зныԥшуа аҭӡы бӷьыц «Ашәахәеи» анапылаҩыратә журнал «Аԥсангьери».
      Ацәанырра лашақәа, аҿара иацу ахәыцрақәа, аԥсадгьыл азгәыкра, абзиабара цқьа, ақәыԥшреи агәыӷреи, аԥшаареи, агәҭынчымреи – абарҭ роуп еидызкыло араҟа икьыԥхьу арҿиаҩцәа қәыԥшцәа рҩымҭақәа. Авторцәа ҿарацәа рцәырҵра иаанарԥшуеит ҳлитература аизҳара амҩа ишану. Ирзеиӷьаҳшьап нас, урҭ арҿиаратә гәыхәтәыхьӡарақәа, аизҳара, аԥсҭазаараҿы еснагь аманшәалара.
      
  Мҩамш!                                            


       
 Инал Гыцба

                
     Знык  ауп  ианаҿысуа…

Шаҟа иссирузеи ари аамҭа,

Аамҭа, алакә ацәа зыҟәну!

Шаҟа иссирузеи ари амҩа,
 
Ацәыкәбар какаҷ зхьыԥшу!


Арҩаш кнаҳақәа еилашьқьыруа,

Рылабжыш хланҵы икаҭәоит.

Абахә нара иқәшьқьраауа,

Наҟ аҩхаа иҭаҭәоит…


Урҭ ирхылҵуа ахылҩа – ԥсылҩа,

Дара рзыҳәан ихьанҭахоит…

Ирымбаӡозаап уаҳа рымҩа,

Игәыҭшьаагоу ашәак рҳәоит.


Ргәыӷрақәа џьарак еицылоит,

Рлахьынҵамҩагьы еиԥшуп…

Инаскьацыԥхьаӡа еиԥылоит,

Амшын Еиқәа уа  ирзыԥшуп.




   Ҳагәҭыха еибаҳҳәап ҳазхара…


Ҳагәҭыха еибаҳҳәап ҳазхара

Алымҳа кыдуп аҵх лашьцара,

Аеҵә амза ашәахәа рхьаршуп…

Аҭынчра иаҭҟәаз сыбла еиқәара,

Ҭынч ашара иазыԥшуп…

Сыԥхыӡ иалоу сиеҵә кәицуп,

Иазгәышьуеит уи сырԥхара.

Ԥхыӡла избо – еиҭа ԥхыӡуп,

Ҳагәҭыха еибаҳҳәап ҳазхара.




Изакәызеи, мшәан, ари?!

Сшьа – сда ирҭалан сеимдон, 

Зны, исыцрыхон ԥшьаала.

Жәҩангәы аеҵәа снарбон,

Аӡә дахьыҟамыз са схала.


Мрак аацәыҵԥхон иԥхашьо,

Иҵәахны иамазшәа маӡак.

Аԥсаатә шәаҳәон игәырӷьауа,

Иазхьаауазшәа ааԥынрак.


Хәыцрак салан, иҵаулаз,

Агәилқәа ахьысыҟәшәоз,

Исызцәырҵуан цәанныра ԥшӡак,

Ҽа дунеик ссирк ахь сызгоз.


Изакәызеи, мшәан, ари…
 
Сгәаҵаҿ избоз алашара?!

Сԥырԥылыкьха са сымԥри,

Ҿыц ихәмарзар сыбзиабара?!

                                2013ш
  














        ***

Сгәеисра – саамҭа…

Сгәеисра – саамҭа…

Сыгәҭыха – сгәахәтәы.

Сабдуцәа рҳәамҭа – 

Сгәы ахьаа ахәшәтәы.


Сгәеисра – саамҭа…

Сыгәҭыха – сыԥсы.

Иреиӷьу аҳамҭа – 

Сыжәлар рыбжьы!


Сгәеисра – саамҭа…

Сыгәҭыха – сразҟы.

Сызԥымлаз ашамҭаз – 

Агәеисыбжь Аԥсны!

                       2013ш




    















        ***

Сгәыӷра иаҵәахуа,

Аамҭа ицәырнагоит.

Сгәыӷра иахәышәтәуа,

Аамҭа икыднаҟьоит.

Абан, икәеицеиуа

Амза аҽышьҭнахуеит.

Сыҵх игәаҭеиуа,

Аеҵә кыднахуеит

Зных аамҭа иалаӡо,

Аамҭа иӡырнагоит.

Ахәра имӷьаӡо,

Ихәрашәан ицәырнагоит.

Ашәақәа сзымҳәаргьы,

Сажәа аанхароуп.

Аамҭа хнымҳәыргьы,

Сгәыӷра еиқәхароуп…





           ***

Исҵаргьы аеҵәԥхьаӡара,

Исызҳәарым шаҟа кыдшәахьоу!

Имаӡахаргьы икыду рхыԥхьаӡара,

Издыруандаз шаҟа нырҵахьоу?



   

