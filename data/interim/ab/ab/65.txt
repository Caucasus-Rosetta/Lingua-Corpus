
Ари ашәҟәы иеиднакылеит аԥсуа нашанатә лакәқәа рыхәҭак. Ара
иҟоуп уаанӡа аизгақәа ирнылахьаз реиԥш, иахьа уажәраанӡа акьыԥхь
зымбақәацызгьы маҷымкәа. Алакәқәа рӷьырак иеиуеиԥшым аамҭақәа
рзы аиқәыршәаҩ ихаҭа абаҩхатәра змоу алакәҳәацәа рҟынтә
ианиҵақәаз роуп.
Ашәҟәы рызкуп аԥсуаа рҿаԥыц ԥҵамҭақәа ҭызҵаауа аҵарауаа,
ҳажәлар ртрадициатә доуҳатә культура гәцаразкуа зегьы.
Хҩык аишьцәа аҟан. Реиҵбы дгаӡан. Чуанк азна абысҭа ера изын
икнарҳауан, акы аҭаацәа рзын. Ианамыхәа, агьангьаш ҟарҵеит иҭаацәа.
Аҟәыдырԥаҩ лҿы ицазшәа иашьцәа гарӡаха рыҽдырчмазаҩит. Аиҵбы
данааи, ишәаҳази ҳәа реиҳәеит.
– Иҳаҳази, ҳахьнеиз ӡык ыҟоуп, Укәтеба ӡы ҳәа иашьҭоуп, убри дцаны
иааигаанӡа иашьцәа изгылом ҳәа ҳарҳәеит, – рҳәеит.
Ифатә аадырхиан, иманы, аҽы акәадыр ақәҵаны дҽыжәланы дцеит.
Дышнеиуаз, дара хара дцахьаны городк аҿы дақәшәеит. Иҽы ҿеиҳәан,
чарӡрак аҿы дынадгылан, ачарӡҩы ача ҭигон. Ера афара далагеит. Ани
аҭгарагьы даалгеит, агьыгьы афара даалагеит. Афрынџьы ус иҳәеит:
– Анаџьалбеит, фрынак иҭыҵыз ача зфаз крызлоу оҩымкәа дыҟам. Ус
иҳәеит аччиа:
– Хышә мааҭ аԥара сыҭ, ауриа рашьк имоуп ҳәа саҳаит, имсхуоит.
– Усҭ! – иҳәан, иџьыба дынҭаԥшны, иԥараҭра ааҭихын, хышә мааҭ аԥара
ииҭеит. Иманы ауриа иҿы ашьжьымҭан днеит. Урашь сырхәҳа ҳәа еиҳәан,
бзиоуп иҳәеит. Ожәы исҭар абри минуҭк дашьны ера аауоит, схышә
манаҭгьы са исзынхап ҳәа игәы иаанаган деигәырӷьаны ииҭеит.
Иаадәылиган ирашь акәадыр инақәиҵеит ишамуаз. Ахьышәҭҳәа ашькыл
ишьапы нкылеикын дахьагаз, ауриа данааԥш, рашьгьы оҩгьы имбеит.
Дӷызы-ӷызуа даақәхеит ауриа. Убри арашь уаа шәҩык ашьхьан, иара убри
дақәгәыӷуан ауриа.
Ачичиа ус ианаҳәеит арашь:
– Уара уԥсит.
– Сара сызлаушьуази? – иҳәеит.
– Узласшьуа убап, – аҳәеит.
Ашырҳәа ҵаҟа адгьыл аҽаннаҟьо ианалага, арашь аган ахь даватәеит.
Нас аҩада еихан, ажәҩан даннаҟьарцы, аха уахьгьы агьалымшеит – аҷкәын
амгәацәа дыҵасит. Арашь изҵааит:
– Уара ухаҵа бзиазаап?
– Сара схаҵа бзиоуп, аха сара аус исымоу уара аҭыԥ иқәуҵароуп.
– Иабыкәу? – ҳәа изҵааит арашь.
– Ӡык ыҟоуп, Укәтеба ахьӡуп. Абни иааугар уашьцәа бзианатәуеит ҳәа
иансарҳәа, убри азы сцоит, – иҳәеит.
Арашь еигәырӷьеит.
– Уҟамчы рыӷәӷәаны исаарха еимаак аҵыршьы зааира сцәа схыҵыртә
еиԥш, – аҳәеит арашь.
Убас ианаҳәа, апҟаҩҳәа иҟамчы иҟьеит ашьҭыбжьы верск аҟара
ираҳаратәы еиԥш, егьраҳаит адәқьан уаа. Кыргьы набжьан, апҟаҩҳәа
дыбжьҟьа ҩ-бахәык рыбжьара амца быжьҟьон. Убра дыбжьыҵын, длеин,
аҟыԥҳәа убри абахә аҿы аӡӷаб дызхылаԥшуаз аӡы зҭаз азна аҵәца
иаалымҵԥааны иманы длахынҳәит.
Акәукәуҳәа дыҳәҳәеит аӡӷаб.
– Ҳаи, уанаџьалбеит, изго уарбан саҵәца?
– Изго изыбуази?
– Сара саҵәца изгараны иҟаз ачичиа иакәын, аха убри ара дызаауамызт
лҳәеит.
Апҟаҩҳәа х-шьапык зҵаз рашьк длақәтәан дишьҭалеит аҷкәын.
Даахьаԥшит аҷкәын.
– Бара бхьышьҭрахьҟа бца. Сара соуп ачичиа уи.
Дыхынҳәын дцеит данылдыр. Иҿааихан, арашь дшақәтәаз ачараҿы
дааҽыжәҵит.
– Шьыжьбзиақәа! – ҳәа реиҳәеит.
Убысҟатәи ауаа игылаз салам ирҭеит. Ачарӡҩы ус иеиҳәеит, иаҵәца
ҭеирцәын.
– Қәабк азна аӡы оҭахк аҿы иргыл, даҽа оҭахк аҿы қәабк азна аҩы ргыл.
Даныныҩнала, аҵәцала ақәаб иҭаз аӡы ҭыхны иҩнеиҭәеит. Уи раӡынхеит.
Аҩы атәы хьхеит. Иуал ишәеит. Даахынҳәын иҽабаажә днақәтәан аҩны
дааиуа даналага, иашьцәа дгәарҭан, ашацаҳәа аҩыџьагьы неин риарҭаҿы
ииеит. Иааиган Укәтеба аӡы диржәит. Ибзиахазшәа убыс рхы идирбеит.
– Анцәа иџьшьоуп, – иҳәеит.
Аҵәца аашьҭихын ауразоуроу ииҭахыз ихьны, ираӡынны иҩназааит,
изакәызаалакгьы зегьы аныҟаиҵа, ауриа дааисын саб иаҵәца абри аоҩ
иӡаны иман ҳәа дашшит. Дахьашшыз ацхыраара ауриа иоуит. Абри аоҩ
дыкны днарган иашьцәагьы иаргьы ирыӡбеит. Иара убас иҳәеит:
– Сара убри еиԥш аҵәцақәа сзаагар, уошьҭан ишԥашәҳәо?
Иара ихы мыцхәрас иашьцәа ҭеикит. Илықәиршәын ирашь аҿы дцеит.
Днақәтәан апҟаҩҳәа илықәиршәын амҩа дықәлеит. Данцоз фымыз ҿҳәарас
иҟаиҵеит. Дахьнеиз нахьхьи ахәымбыҽха аҳак иҿы днеит.
– Хәлыбзиа!
– Бзиала уаабеит!
Даныԥшы, аашықәса зхыҵуаз аҷкәынцәа абџьар рыманы ибеит.
– Ари закәызеи, аҳ? – ҳәа диазҵааит.
– Сыҷкәын дыԥсын анышәынҭраҿы ахьчаразы шәҩык абџьар рыманы
идәықәсҵоит ессуаха.
Аашықәса иреиҳабақәоу ишеибакәу зегьы инҵәахьан, ицар, изаауамызт.
Анҭ цеит.
Ачеи ижәит асас, дышьҭалеит. Аҳ даныцәа, ашьшьыҳәа дҩагылан
аԥенџьыр ашә аартны, дыууаӡа дыԥан адәаҿы дынкаԥеит. Абанҭ ахьцоз
дрышьҭаланы даннеи, оҩытәыҩса нышәынҭрада агьимбеит. Ашьшьыҳәа
аҳ иԥа дахьжыз иаацәыҵибӷьаҭын адгьыл дыҭатәеит. Дышҭатәаз ԥҳәызбак
ауарҳал дақәтәаны, лыфатә лыманы, ахәмаргақәа лыманы ашырҳәа аҳ
иԥа инышәынҭра аԥхьа даатәеит. Лҟамчы аашьҭылхын ирыҳәҳәа апҟаҩҳәа
анышәынҭра даст. Анышәынҭра иааихԥеит. Данынаԥш, аҷкәын дыҩагылт.
Ари зегьы асас ибон. Дара аҩыџьагьы еидтәаланы ишыхәмаруаз лышьҭахь
ашьшьыҳәа лҟамчы лцәиӡеит асас. Ашырҳәа дҩаҵҟьан, сҟамчы аӡәы
иӡеит лҳәеит. Иара дынкажьны ашырҳәа луарҳалгьы, агьыгьы илыманы
аҩада дыдәықәлеит. Данынаԥш, лҟамчы кны дҩагылеит иаргьы.
– Ҳаи, аҷкәын, аҟамчы змаҭәахәыз иудыруама? – лҳәеит.
– Бара ианыҟабҵоз зегь сымбеи.
– Убри еиԥш аҷкәын иакәын изҟаҵарҭаз, аха уи даазгодаз ара.
– Сара соуп ари.
Аҳ иԥеи иареи ааидхалт. Шаанӡа иҟан. Апҟаҩҳәа дынисын акәуба
дылҭаҩры дыцеит. Ишыҟаз иҟалеит анышәынҭра. Аҳ иҩныҟа дааит аҷкәын.
Аҳ данааԥш, џьашьахәыс икит. Арстәы инеиуаз ауаа оҩы даауамызт, ари
дааит. Аҳ убас иеиҳәеит аҷкәын:
– Аԥсхәы ибзианы рзыууроуп досы рнышәынҭраҿы, – ҳәа. Аҳ иҟаиҵеит
убас. Аҷкәынцәа зегьы еизаны иҟан, апапцәа иахаԥхьон, анышәынҭраҿы
иҟамчы аашьҭихын анышәынҭрақәа дызыслакгьы аҳ-чаҳҳәа игылон.
Ишеибакәу зегьы крырфан еидтәаланы, ашәа ҳәаны агәырқьҳәа аҩны
иааит. Аҳ имаҭәақәа ишәихын, иахьа рнахыс аҳәынҭқарра сара иснаалом.
Уара ари аҟара иԥсыз жәларык зыргылаз ауаҩы иумаз иҳәеит аҳ.
– Сара акымзар акы, убри аҟара аԥсаԥа ҟасҵо анцәа саныҟаиҵа, шәымш
бзиахааит, – ҳәа днарԥырҵын амҩа дықәлеит. Имаз арашь заҵәы абри
сбеиа иалаибап иҳәан, аҳ иԥа ииҭеит.
Дцо, дцо дышнеиуаз, гаҿак аҿы городны дахьнеиз, амшын аҿы аӷбақәа
измышьҭуаз ак ыҟазаап, ԥҳәызбак леиха лыманы аӡ аҿы даацәырҟьоит,
леиха рыҳәҳәа аҟәақьҳәа аӷба данаслакь, аурозоро иԥыххаа амшын
инхаҳалон зегьы. Убри аҟара ажәлар иҟаз амла инҵәон, арахь рыфатә
иҟаз ахәа аӷран. Абри аҷкәын даннеи, аӷба дынҭалан, аӷба ацара ианалага,
аҟаԥҳәа даацәырҟьан леиха лыманы ахьышәҭҳәа длымҟәыҵасны
иаалымижәеит. Ергьы даахынҳәит арахь, ларгьы длыҵаба дцеит. Убраагьы
амазара иҟаз зоурахкы иарымҳәаз ҟамлеит, акымзарак акы сҭахым ҳәа
реиҳәеит. Ашырҳәа илықәиршәын мчыбжьык ныҟәара ехьыҟаз
шьыбжьаанӡа дынеит. Дахьнеиз аҿы даук иԥсы ҭаны амыӷ илиааны даман.
– Уара иҟауҵози ара? – ҳәа дизҵааит аҷкәын.
Данизҵаа, «сара абра ҳәсахәыҷқәак хҩык ыҟан ҳәа снеиуан, дара
ибжьазар уерс бжак акәын, аха сызымцеит. Суҳәоит, соужь, усыцәшәар
ҟалап, – аха иҳәеит. Анцәа ихьӡала ҭоуба ҟаиҵеит адауы. Еиха рыҳәҳәа
аԥырҳәа иԥаҵа дласын лыбӷьы ссаны дноуижьит. Даноуижь, дцеит ани
адауы. Аҷкәын днеит иҭыԥ аҿы нахьхьи ахәымбыҽха. Оҩы димбакәа
дыҩналан аҩны ацәардаӷәы аҵаҟа дыҵалеит. Аҳәса хәыҷқәа ах-ҩыкгьы
акыр-кырҳәа иччо иааин азал аҿы рыстол гьежьуа иаарымҵагылт, ирҭахыз
афатәгьы арыжәтәгьы аақәлеит. Ианаақәла, рнапы адыркын, аҵәцақәа рыла
аҩы иааныркылеит. Аиҳабы аӡӷаб «убри аҟара ауаа нсырҵәахьан Укәтеба
аӡаҿы, анцәа диныҳәааит» лҳәеит, аҩгьы лжәит. Агәыбжьанытә аӡӷаб
дгыланы «аҳ иԥа хаҵас дысыман, убри аҟара жәлары сықәӡны сыҟан, убри
сызанааҭ сымызхыз анцәа диныҳәааит» лҳәеит. Аиҵбы «абра агьысҳәом,
зегьы ҳалиршеит убри аҷкәын, абра дыҟоуп», лҳәан, аҳәса хәыҷқәа неин
аԥарда инахан, инапы кны дааҵырхит. Дыҟан уа ԥыҭраамҭак. Дышыҟаз
ихьышьҭрахьҟа игәхьааиго далагеит. Аҳәсахәыҷқәа ешьас дҟарҵеит.
– Џьым, угәырҩоит, иухьзи? – ҳәа изҵааит.
– Сара сымгәырҩар уаҳа игәырҩарыда? Сашьцәа еиҳабацәа аҩыџьагьы
уоҵәашьҭахь икнаҳаны иршьуоит ҵәыца мыждазы.
Ашацаҳәа аԥҳәызба еиҵбы дыцан каҵкәырк азна аҵәцақәа лыманы,
ирхыџ-хыџуа илыманы даакылсит.
– А, џьым, уаҵәцақәа, акы уаҟәыҵ, шаҟа аҟоу умбои, – лҳәеит.
– Ари иазызугәышьои, сара сызгода? – аниҳәа, умшәан ҳәа аӡӷабцәа
ахҩыкгьы еицырҳәеит.
Ихәлеит ауха. Ауха ианыхәла, ера дыдырцәан, дара ахҩыкгьы аӡӷабцәа
аалаган, анцәа иҳәеит. Енниҳәа, ишьҭаланы ицәеит. Аӡӷабцәа рҿаҳәатәы
ҟалон. Ашьжьымҭан аҷкәын иҩны дшыҟаз ишҭаацәаз ибеит. Аӡӷабцәа ус
иарҳәеит:
– Аҷкәын, уара уцаны уус ҟаҵа.
Данцоз акәанҷ рахәыц ирҭеит. Ахы дара иааныркылеит аӡӷабцәа. Ера
аҷкәын дцеит аусҳәарҭахь, иаҵәцақәагьы иманы днеит. Иашьцәа оуижьит.
Иаҵәцақәа имырхит зегьы. Дырҩагьых урҭгьы са стәқәа роуп ҳәа иҳәеит
ауриа. Ениҳәа, иконҷ ааирҵысит, аҳәсахәыҷқәа ахҩыкгьы аҟыԥ-сыԥҳәа
иаакылсын, рашьа имахцә кны даарылыргеит. Иашьцәагьы ачавра
ҟаԥшьқәа рыман, идыршәын амца аԥыр-ԥырҳәа ҳәынҭқаркгьы ауриагьы
рацәамзар, ак аанымхеит.
Ашацаҳәа иаахынҳәын аҩны иааит. Аҩны иахьааиз аҷкәын аӡӷабцәа
ахҩыкгьы рчара иуит. Аиҳабы ачаӡҩы дииҭеит. Агәыбжьанытә аҳ иԥа
дииҭеит. Аиҵбы акапитан дииҭеит. Иара аҷкәын дыбзиахеит, дҳәынҭқарны
дҟалеит. Зегьы иара инапаҿы иҟалеит. Аҳәса хәыҷқәа рхацәа рыманы
ицеит дасу рыҩныҟа. Иара аԥҳәыс дааигеит. Наҟ-ааҟ бзиа еибабо ишыҟаз
саргьы арахь сааит. Уахьтәи ԥылгыдык, џьамк азна атәан сырҭеит.
Аԥылгыды ыфо сшааиуаз аҭырқәак даасԥылан, иаасымеикын, аԥырҳәа
инеигәыдсҵан, ишьапы иақәшәан иԥыххааны инаицрасҵеит. Агьи атәан,
ҭырқәак дыҟоуп, аҽны ихьҭан, даасԥылан, сџьам аасымихын атәан ца
ахәырп-хәырпҳәа дшахәоз ихы иҭаԥан ихы аурозороу хәыц ықәӡамкәа
ицәнарҳәит.
Лагажәыки ҭакәажәыки ыҟан. Ҩыџьа хшара рыман. Аҩыџьагьы
ҷкәынцәан. Иӷарын. Ессымша абнахь дцон алыгажә, мҿы еидарак ылихуан,
адәқьан ахь иман дцон, х-капек ҳәа иҭиуан мҿы еидарак. Ехьа жәеидарак
ҟаиҵон. Ессымша ҩажәи жәаба капек иоуан, иҭаацәа аланыҟәигон.
Ҽнак мҿы еидарак ылихын, иҿаҳәаны ехькыдиргылаз данынаԥшы,
иимбацыз ҵыс жәлак ибеит, абжа хьны, абжа раӡынны. Қдык аҿы инақәтәеит,
агәаҩара аман убра аҵлаҿы. Дыҩын дашьҭалеит, даннеи, ҷыртҳәа иҵахьан.
Акәтаӷь аҵеит: аԥшра кәтаӷьын, агәра хьын. Иаашьҭихын, иџьыба инҭеиҵан,
имҿы еидарагьы иҟәаҟәа иқәҵаны адәқьан аҿы днеит. Имҿы еидара иҭиит.
Убри ахә иџьыба инҭеиҵеит, агьи ахьыршәы аацәыриган, ендирба,
ауаҷарцәа аӡәы шәкы иҳәеит, аӡәы ҩышә иҳәеит, хышә иҳәеит, ԥшьышә
иҳәеит, хәышә иҳәеит, аха аӡәгьы иимҭеит.
Уриак дыҟан, ҭуџьарк. Зқьы манаҭ усҭоит иҳәеит.
– Ибзиоуп, – иҳәеит.
– Абри еиԥш акәтаӷь уара исзаагала ессымша зқьы, зқьы усҭалоит, –
иҳәеит ани ауриа ҭуџьар.
Изнеигон есқьынгьы, убри аҵыхәала дбеиахеит ани аоҩ ӷар.
Уи ашьҭахь днашьҭалан хәымҽхак аилашәшәразы аҭыԥ ишҭатәаз аҵыс
ахаҭа икит. Аҭра ҟаиҵан, иҭакын, ессымша кәтаӷьк, кәтаӷьк аҵон,
ахьыршәы. Дышыҟаз ера аԥсыцқьаразы ҳаџьра дцеит. Ани ауриа данимба
алыгажә, абри ихьзи ҳәа игәы иаанагеит, аха дахьца изымдырит.
Ҩыџьа аҷкәынцәа иман алыгажә, аҵара иҭан, акласс ахь ицон, иаауан.
Амаҵу ԥҳәызба рымаҵ зуаз дыҟан.
Ишыҟаз акәымкәа, ран адәқьан ахь дцеит, дхәаахәҭон, илҭахыз
аалхәеит зегьы. Дабахәаахәҭуаз умҳәои – ауриа иҿы дыхәаахәҭуан.
Длызҵааит бара бызусҭда, абри аҟара амазара ба бмыдара дызусҭазаалакгьы даҽаӡәы иаазхәахьо дсымбацт иҳәеит.
– Сара абри еиԥш аоҩы сиԥҳәысуп, акәтаӷь иааганы иузырхәҳауаз, –
лҳәеит.
– Дабаҟо? – ҳәа длазҵааит.
– Ҳаџьра дцеит. Унеи сыҩны изеԥшроу убап, ехьатәы уфатә сырхиоит,
укәтаӷьқәагьы ааугап, – лҳәеит.
– Шьахәуп, уаҵәы иԥсахымкәа снеиуеит, – ҳәа леиҳәеит.
Ларгьы аҩныҟа днықәланы дааит. Иара ениҳәаз аамҭазы дынеит, ихәы
дырхиеит ашьыбжьон азы. Чыс хкыс иҟаз зегьы асаан ианҵаны инатәеит.
– Унапы аркы, – ҳәа иалҳәеит.
– Момоу, – иҳәеит.
Избан анылҳәа, бара быҵыс шьны, иҟаԥшьӡа иӡны, агәи агәаҵәеи
иаманы, асаан ианҵаны астол иаақәыбҵаанӡа егьысфом иҳәеит.
– Убри анықәгылалакь сара исҳәо ууо?
– Иарбан изуа?
– Сара амала уаазга џьушьома? Уаргьы амазара умоуп, аха уара уеҳа
сара исымоуп, хаҵас усҭахуп, – лҳәеит.
– Дара ибзиоуп, сақәшаҳаҭуп, – иҳәеит иаргьы.
Аҵыс ҟарҵан, аҷкәынцәа акласс ахь иҟаз ианааи, шәан хаҵа даалхәоит
ҳәа иралҳәеит амаҵуҩ ԥҳәызба, агәи агәаҵәеи ааиҩылшан аҷкәынцәа
ирҿалҵеит.
– Шәымааԥшыкәа шәхы ахьынахо шәца, – ҳәа лҳәеит.
Аҷкәынцәа цеит. Аԥҳәыс лыбжьы геит амаҵуҩы ԥҳәызба лзы:
– Аҵыс ааг!
Ачанах ианҵаны илыманы днеит. Астол инықәлыргылт. Ауриа
длахәаԥшын, езызуази ари агәи агәаҵәеи акәын са исҭахыз иҳәан
дҩагылеит. Ран лыбжьы лырган амаҵуҩы ԥҳәызба лахь ус лҳәеит:
– Агәи агәаҵәеи абабгеи, бара хса?
– Аҷкәынцәа сыкны исымхны ирфеит, – лҳәеит амаҵуҩы ԥҳәызба.
– Брышьҭаланы аҩыџьагьы иаага ижьаны. Ҳарысны ишьны агәи агәаҵәеи
ирфаз рыӷрыхны абри асас иҿаҳҵап.
Дыцеит амаҵуҩы ԥҳәызба. Илымбеит. Дааит.
– Исымбеит, – лҳәеит.
Ауриа дгәааны агәараҳәа дынагылан аԥсшәагьы рамҳәакәа дымцаит.
Аҷкәынцәа ицо, ицо, ҩ-мҩакы ахьеихагылаз инеит. Аиҳабы ԥасатәы амҩа
«абри санылоит» иҳәан, уи даныланы дыцеит. Агьи аиҵбы итәы ианыз –
«арахь ицо оҩы дымаац», – ҳәа уи амҩа дықәланы дыцеит.
Аиҳабы дышнеиуаз, ар еилагыланы городк аҿы днеит. Даннеи, дәқьанк
аҿы дыныҩнашылан кыршифоз ашәқәа адыркит. Ҳәынҭқарс аӡә далырхырц
ргәы иҭан ажәлар. Иалызхуазгьы ҵыс жәлак ыҟан, убри аурыжьит.
Еноурыжь, акрызфоз аҷкәын ихы ишықәтәаз ирбеит ашәқәа надырты. Ҳаи,
ари зынӡак ашәындыҟәра дыҭаҳкып рҳәан, ажәлар дынаганы дыҭаркит
аҷкәын, аха ианаурыжь дырҩагь аҵыс ашәындыҟәра ԥҽны ишадтәалаз
еиҭарбеит. Ари ҳамыхәеит рҳәан, аҳәынҭқарра ирҭеит нас, егьныҟәигон,
убри аҟара аҵарагьы иман. Дагьаанхеит уа, дагьҭаацәахеит.
Еиҵбы дынеит уи аҭыԥ аҿы, доук уаҳа царҭа амаӡамкәа ехьыҟаз. Амца
агәгәаҳәа еиқәҵаны ихы ишьапы еидкьыслоуп, амца дакәшаны диоуп
адау. Дааирҵысит аҷкәын адоу. Дҩагылеит адоу.
– Уанаџьалбеит, уара умҩа узқәыз ианыз убама, иумбакәа уаауоу? –
иҳәан аҷкәын диазҵааит.
– Избеит. Арахь ицо уаҩ дзаауам ҳәа аҳәон, – иҳәеит аҷкәын.
– Сара ак усырбоит, – иҳәеит адоу. – Ҩыџьа аӡӷабцәа усырбоит, аха
иудырыр, уеиқәхеит, иузымдырыр уԥсит. Уара уаагыл ара, – иҳәан, дцеит
адоу.
Ҩыџьа аӡӷабцәа иманы дааит. Аӡәы иаҳәшьа лакәын, аӡәы даҽаӡәын.
Аҽыӡәы ҳәа иҟаз даара дыбзиан Адоу иаҳәшьа деиқәаҵәаны. Иааидыргыланы аҩыџьагьы: «абарҭ рыуа ибзиоу уара иҳәа», – иҳәеит адоу.
– Ҳа, ҳа, ҳа, – ҳәа иҳәеит. Дыччеит аҷкәын. – Абри аԥшӡа, аԥҳәызба
ҳәа иҟоу даҩысҭаауп, – иҳәеит.
Абни аиқәаҵәа аҟыр-ҟырҳәа дыччан, лгәы иахәаны «иашьа дсоуит сара»,
– лҳәеит.
Ани аҩсҭаа длыҵабаны дцеит. Ҿыц лашьа ироуз дрыманы аҩныҟа ицеит.
Ехьнеиз, еигәырӷьеит, хҩык аешьцәа уахьгьы иҟан, раҳәшьа заҵәы. Чара
руит. Ҳашьа ҿыц иҳауз ҳәа еигәырӷьан ишыҟаз, егьырҭ аешьцәа ҳаиҿыҵуеит
ҳа ҳтәы иаабароуп ҳәа рҳәеит. Ари уара ҳашьа ҳтәы алырганы хаз-хазы
иҳауҭароуп ҳәа рҳәеит.
– Шәтәы ишәымоузеи?
Цхәпак рымоуп, уарҳаук, ешәахьчак рымоуп. Ацхәапа ишыҟо уи ауп,
ахьыӡ ануҳәалак, уаҵахоит. Ауарҳау – «аҳа» ануҳәалак, ехьуҭаху уагоит.
Аишәа шыҟоу уи ауп, иааумҵаргыланы узеилаҳауа зегьы ҳәаны унапы
анаақәушь, чыс хкыс иуҭаху зегьы иаақәгылоит. Адоуцәа рымазара иҟаз
шатәыс убри акәын.
Аҷкәын дхәыцуа далагеит. Абарҭ ишаны аӡәы исҭар еибарԥсуеит, уи
аҵкыс шәыцԥхьаӡа ахҿеи азаандаҟи ҟашәҵа ҳәа реиҳәеит, ицан ажьираҿы
иҟаҵаны иааргеит. Аешьцәа аԥшьҩыкгьы леидыргыланы шәхыс, раԥхьа
инеины ахҿа аазго, зегьы убри игааит аниҳәа, бзиоуп рҳәеит даргьы.
Иааидгылан, ихысит. Дара аанӡа ера анҭ амаҭәақәа иҟаз иааидҳәалан,
аӡӷабгьы иаргьы ауарҳау инақәланы, «аҳа» аниҳәа, аԥҳәызбагьы, иаргьы,
амаҭәақәагьы иаманы ицеит ауарҳау. Ани рыуаӡә ахҿа иманы даауан. Уи
иаауаз реиҳабы иакәын. Аха дыззаауаз дыҟамызт, дцахьан.
Ани ауарҳау адәы ԥшӡак аҿы каршәраны дахнанагаз аԥҳәызба ус
лҳәеит:
– Ааи, абааԥсы, уара усашьоуп ҳәа сгәы ыҟан уара узы, аха уара
маҳагьара иақәукызаап.
– Анцәа иџьшьоуп сара сыԥсымкәа сыԥсы ахьҭызгаз, – иҳәеит аҷкәын.
– Ибзиоуп, – лҳәеит аӡӷаб.
Длыргәыбзыӷын, ихы далаԥшуа аҷкәынгьы дышхәыцуаз дамхацәеит.
Ахьышәҭҳәа ауарҳау дынахан иааиҵҳәаны амаҭәақәа иҟазгьы иаалыдылхаланы, «аҳа, уарҳау, сахьааугаз ҳаҩны сга!» – ҳәа лҳәан, даманы ицеит.
Аҷкәын данааԥш, дынаԥшын, ибеит дахьагоз.
– Аи, банаџьалбеит, бымцан! – иҳәеит, дыҳәҳәеит, дҟааит, аха лыҩныҟа
дагеит.
Аҷкәын дҩагылан амрагыларахь дышцоз иқәыхәлеит. Баҳчак аҿы
дныҵанагалеит. Амчандыр ианын ажь шкәакәа, ажь еиқәаҵәа, хаз-хазын
убарҭ. Ажь еиқәаҵәа длаҵагылан ифеит, атәыҩақәа ацә еиԥш ихагылеит.
Ас ҟаиҵеит, анс ҟаиҵеит, аха дгыланы дзымцеит, ажьшахь дыцон. Дианы
ддәықәлеит, дҳәазаны. Дынеит ажьшаҿы. Иааҿихын ифеит, итәыҩақәагьы
ааихыҵит. «Ари – иҳәеит, – акалаҷкәырқәа ҟасҵароуп», – иҳәеит.
Дладтәалан хәба ҟаиҵеит, хаз-хазы иҭеиҵеит ажь. Иманы дыдәықәлеит.
Ижәыхәмыш аҽны дааит. Ера итәы акәымкәа, даҽа қалақьк аҿы днанагеит.
Ашьжьымҭан ианааша, канҭар аашьҭихын, икалаҷкәырқәагьы иманы,
амаҭәақәа ишәҵаны иманы агәарад дналалеит. Аҽны хәлаанӡа иманы
далан, аха оҩы иааимхәеит. Ахәымбыҽха дыхынҳәын иҭыԥ аҿы дааит.
Аҷкәын кыршифоз аӡә деилыхны маркан еиқәа заҵәы, харԥ заҵәы дааит.
– Уанаџьалбеит, узықәшәази? – ҳәа дҵааит ари аҷкәын.
– Шә-манаҭк аԥарагьы сцәыргеит, саргьы сеилырхит, – иҳәеит иааз.
– Убри еԥш адгьыл аҿы сара сцоит, шәара инаԥшуа ауаа шәсыцхрааны
сеиқәыршәаны сдәықәышәҵа, – ҳәа реиҳәеит аҷкәын.
Дыдәықәырҵеит абни аҷкәын. Дцеит, икалаҷкәырқәа аашьҭыхны днеит.
Дахьнеиз, акәукәуҳәа дыҳәҳәаны ажь еиқәаҵәа жьымжәак ааҭихын
идирбеит. Аҳҭы ԥҳәызбак лгәыгәым лыманы аӡаҿы дахьааиз, ажь анылба,
«абри бара имфакәа баҳкәажә илызга» ҳәа леиҳәеит аҷкәын.
Агәыгәым азна аӡы аашьҭыхны лыжьымжәагьы лыманы дынхалт
аҳкәажә лҿы.
– Унан, ари еиԥш ажь бзиа иԥхеи-ԥхеиуа ибызҭада? – лҳәеит аҳкәажә
деигәырӷьаны.
– Ҷкәынак иҭиуан, абри баҳкәажә илызга агьама мбакәа ҳәа сеиҳәан,
иаазгеит, – лҳәеит аҳҭыԥҳәыс.
Иаалымылхын ишеибакәу зегьы ишаны ирылҭан ирфеит. Ларгьы
илфеит. Иқәацә-қәацәӡа атәыҩақәа аршьынк, аршьынк ицоз роут. Ас
ҟарҵеит, анс ҟарҵеит, аха царҭа уаҳа рмоуит. Аҷкәын дааит.
– Бара ауаақәа анааилак амш рылабго, бхаҵаӡамкәа, быԥҳәысны, убарҭ
сырҩызаз џьыбшьазма?
– Анцәа иҟынтә ҭоуба усҭоит, ехьанахыс ишызмура абри еԥш арыцҳара,
– ҳәа дықәын, «ҳтәыҩақәа иамамкәа ианыҟалалак, уара ухаҵаны, са
сыԥҳәысны, уара сутәны сҟалоит», – лҳәеит.
Аҳак дыҟан. Аҳ иҟаз хҩык аӡӷабцәа иман. Рашҭеи рыҩни мышкы ныҟәара
ыҟан. Аиҵбы ласбак лыман, ахҩыкгьы аҳәса хәыҷқәан. Аиҳабы,
агәыбжьанытә, аиҵбы ашәшьыраҿы ишыӡахуаз ианынаԥшы, орбажәык
ирхагьыжьуа ирбеит, аҵәа ҟаԥшь аман инеиуан ашьаԥхыцқәа
ирыбжьакны.
– Иаҳауеи, абри аҵәа ҟаԥшь ҳаманда, – рҳәеит ахҩыкгьы. Рыгәҭа
ехьырзеиҟараз аҵәа ҟаԥшь канажьит ауарбажә. Аиҳаби агәыбжьанытәи
аҵәа рфеит. Агьи аиҵбы агьылмоут. Убри аҵыхәала дышҵәыуоз лхы
иахьнықәылҵаз дыцәеит. Дышыцәаз дара гыланы ицеит. Ла лҿы иҟаз аԥина
нхеит. Аҵх агәы еиҩнашаанӡа дыцәан. Аӡә дааит.
– Быгыл! – иҳәан, диргылт.
Дышәеит, аха ишԥалуаз. Аҵәа ҟаԥшь лиҭеит, аџьаҟәеи иареи
еидкыланы.
– Агәы бара иф, ацәа аԥина иаҭ, – иҳәеит.
Диманы иҿынеихан, еицрыхәхәа иҟаз ҩнык аҿы днеигеит.
– Абра быҟаз, ибҭаху шеибакәу зегьы абра иҟоуп, – ҳәа леиҳәеит. –
Дцо даналага, – бара бцәа бтәымкәа бҟалоит, – иҳәеит, – аԥа дбоуоит
Ахьҭисага ихьӡтәы, – ҳәа леиҳәан, иаргьы дылԥырҵны дцеит.
Убра ӡык аван. Ҿҳәарас илиҭеит абри бахысны џьаргьы бымцан ҳәа.
Аха лара дамхацеит лаамҭа анааи, аԥа длоут. Аԥа илоуз дшәарацо агьиуа
даналага, ера ицхьаз аԥина амаҵуарқәа хԥа ахшеит. Убарҭ амаҵуарқәагьы
иабџьар маҭәагьы иманы шәарацара дцеит. Ашәарах ҟәаҟәаны иааигеит.
Ани уахь дцон, аха лара абни аҿҳәара ахьыҟаз адауы дыӡсо аӡы дхын,
ларгьы дылбеит, ергьы лара дибеит. Ахьышәҭҳәа дыхынҳәит, ергьы
дылышьҭалеит. Ԥҳәысс дааихәеит. Убри нахыс лмазара маҷхеит. Лыҷкәын
Хьҭисага ус леиҳәеит иан:
– Сан, хаҵа даабхәеит.
Адырра иман. Уи мап лкит лара. Дшыҟаз ахшара длоут.
– Сан, ԥа дбоуит, аха сара ихьӡыстәит Сахсаган. Ани дедоуԥлмзи,
изҳарагьы бзиан. Шәарацара диманы дцо далагеит. Хаҵеи ԥҳәыси
ахьеидтәалаз ус еибырҳәеит:
– Уанаџьалбеит урбар, уршьуеит, – лҳәеит.
– Ибура бдыруо, имаҭәақәа ирҭшәаны иӡахы. Саарак азна ахәыӡ
иқәыргыланы быҷкәын еиҳабы данааиуа маҭәақәак узызӡахит, иушәҵа ҳәа
иаҳә. Убасҟан имаҭәақәа зегьы енишәиҵалакгьы аҟәақҳәа буҳәҿасны
быхәыӡ иҵаԥса. Нас са дыскып, дысшьып, – иҳәеит.
– Шьахәуп, – лҳәеит иԥҳәысгьы.
Еидара, еидара акәац рыманы иаауан аҷкәынцәа, агәашә аҿы Ахьҭисага
даагылт.
– Уара сашьа, ҳаб са скажьны сишьуоит, уара ишԥаууа, уаб деӷьаушьо,
са сеӷьаушьо?
Сахсаган убас иҳәеит:
– Сабгьы сангьы џьаҳаным ицеит, уара уҵкыс еӷьасшьо исымада, –
иҳәеит.
– Нас уара уҽыҵәах, сара ашә аартны сыҩналап, – иҳәеит Ахьҭисага.
Даныҩнала, иан даалыԥхьан, лыҷкәын амаҭәақәа аацәырылган илҭеит.
Иҽеилаҳәара дшаҿыз, ахәыӡ саарала иқәгыланы иҟаз дахҟьашазшәа
ихышәҭын ахәыӡ каԥсеит. Апҟаҩҳәа даацәырҵит дауажә, аҷкәын диақәԥеит.
Ус агәгәаҳәа абжьы аниаҳа, Сахсаган ашә ԥжәаны дыҩналеит. Аҩыџьагьы
дыркын дауажә ицәа дҭаҟәыбаны дрымпыҵаҩрын цәгьала иԥсы игеит. Аха
агьырымҳәеит.
Аҽны ашьжьымҭан анааша, еиҭацеит шәарацара рлақәа рыманы.
Ишәарацеит, реидарақәа ҟарҵеит. Адауажә даархаланы ԥсҭҳәаны ақәа,
асы еируа далагеит. Ахьҭисага ус иҳәеит:
– Уаб даҳшьыр бзиа убома?
– Ҳаи, уанаџьалбеит, дышьтәы иашаҵәҟьоуп, – аниҳәа, ршәақьқәа
аԥсҭҳәа иалакны агәақьҳәа ихысит. Раб дышьны дынкарыжьит адәаҿы.
Ихынҳәны идәықәлеит аҩныҟа. Иааит аҩны.
– Нан, иҟоузеи? – ҳәа ран дрызҵааит.
Данрызҵаа, доук даҳшьит рҳәеит. Уи ла илдыруан, иара шиакәыз.
Адырҩаҽны енааша, крыфаны, крыжәны рабџьарқәа рыманы еныҩагыла,
«нан, ани ишәшьыз адоу игәи игәаҵәеи шәанаауа исзаажәга аҵәы
иахаҵаны», – лҳәеит ран.
– Ибзиоуп, – рҳәеит.
Ишәарацан, реидарақәа ҟарҵеит. Еныҟарҵа, ихәмарт, агьит. Ианаауаз
аҵәы иахаҵаны агәи агәаҵәеи лзааргеит. Аҽны амш хәарҭамызт, иҟәаҟәаны
иҟалҵеит.
– Нан, ацара жәжәы, шәгәы ахьҭа ҭнацап, – лҳәеит.
Ахьҭисага ус иҳәеит:
– Сара напсыркаанӡа, уара, аҳҳаи, уаламкьысын.
– Ибзиоуп, – иҳәеит Сахсаган.
– Сан, сышыԥсра бдыруазар, мҳаҵәк азна бахәа, – иҳәеит Ахьҭисага.
Амҳаҵә азна аалхәан дыԥхашьан илжәит. Ларгьы лҵыхәа ԥҵәеит. Ран
дыржит. Ашәқәа адыркит. Ррашьқәа аадәылганы ркәадырқәа рықәҵаны,
рымаҵуарқәагьы рыманы ицеит.
Ицо, ицо, ишнеиуаз, аҳак дурбентла дааԥшны, рычаԥашьа ак акәны,
рыԥшра ак акәны, рцәажәашьа ак акәны, еиҳабы еиҵби иузеиҩымдырааратәы иҟан. Аоҩы дрышьҭеиҵан аҳ дырԥылт. Аҳ дышәыԥхьоит
аҩыџьагьы аниҳәа, иццеит. Ехьнеиз ашҭаҿы ус иеиҳәеит аиҵбы:
– Уара уҽыжәымҵын, сара сҽыжәҵуеит, уара уеиҳабыз, сара сеиҵбыз,
ехьа, – ҳәа иҳәеит Ахьҭисага.
Аиҵбы имурцы иақәикын, аха аиҳабы имуит. Аҳ дрызҵааит:
– Сара ԥҳа заҵәык дысымоп, ажәҩани адгьыли лымбацт, абри дисҭоит
аиҳабы, – иҳәеит.
– Шьахәуп, – иҳәеит.
Дииҭеит, чара иуит. Еиҳабы Ахьҭисага дцо далагеит, аныҟәарҭа иман.
Имаҵуарқәагьы иаашьҭихит. Иашьа дааиԥхьан, имацәаз ааимӷихит.
– Есышьыжьымҭан аӡаҿы иуманы уҿы аӡы ақәҭәа ишумӷо, ишьахозар,
сҭахеит ауп иаанаго, – иҳәеит.
Уи дцеит.
Ешьа еиҵбы иаанхаз иҭаца лаԥхьа дион. Аҳәа рыбжьеиҵеит, инацәкьыс
ала дылыгәҭасуан. Ахьҭисага дахьцаз, џьарак дәык аҿы, ҵла заҵәык
ехьгылаз днеит ахәымбыҽха. Амца еиқәиҵеит агәгәаҳәа. Дыштәаз
ҭакәажәык лыбжьы геит.
– Нан, ла уцума?
– Мап, – иҳәеит.
Лыхцәы ахәыцқәа ркәыкәны, шахас иԥаны икалыԥсеит. Ус лгәы
иаанагеит аҭакәажә илақәа ҿеиҳәар дысфап ҳәа.
Ера адырра иман, дижьан, абанҭ ахәыцқәа амца иақәыжьны иблит.
Ларгьы дынааи, алақәа лышьҭеиҵан, лыԥсы лгеит, цәгьала дцәыжәжәаны.
Ашьыжьымҭан енааша дыцеит иныҟәарҭахь. Аԥхьантәи ишыҟалаз еиԥш
убраагьы иҟалеит. Ахыџьараҿы дахьнеиз, амца агәгәаҳәа иеиқәҵаны
дыштәаз аҭакәажә лыбжьы геит. Иаџьал аахьан Ахьҭисаган. Дҭахеит убра.
Ешьа еиҵбы аӡаҿы дахьнеиз иҿы аӡ ақәиҭәеит, ишьаны ибеит.
Ахьышәҭҳәа даахынҳәын дышҵәыуоз аҩны дааит. Иҭаацәа шеибакәу зегьы
иҟалази ҳәа изҵааит. Енизҵаа, сашьа дыԥсит ҳәа реиҳәеит.
Хыла-гәыла иеилалт. Ергьы амҩа дықәлеит. Ԥасаӡа ешьа дахьнеиз
аҭакәажә дагьааит, дагьишьит. Убра еиԥш иуит даҽа џьара дахьнеиз.
Ахыџьараан дагьнеит Сахсаган, аҭакәажә дыргәыбзыӷны, аҭакәажә дикит.
Данеик, сашьа дсыбҭароуп ҳәа леиҳәан, иашьа иԥсы ҭаӡамкәа ибжара
аҟаӡамкәа илырбеит. Иаҳәа ҭихын бысшьуеит ҳәа леиҳәеит. Нас лара
дшәан, иашьа ибжарагьы еибылҭеит, иԥсгьы ихалҵеит даниршәа.
Илазааит, иҽызааит, зегьы иоут Сахсаган. Зегьы аниоу, аҟәақҳәа длысын,
маҵәа-маҵәа аҭакәажә деиҿихит. Иашьа диманы, диаҳәҭаргыланы аҩны
иааит. Ачара руит, иеигәырӷьеит. Ачараҿы еиҵбы дыгыланы ус иеиҳәеит
иашьа еиҳабы:
– Уара, џьым, са саҵкыс уара уеиҳабын, сара еиҵы сакәын, иакәымыз
сурҟаҵеит, уара уԥҳәыс лҿы ԥырхагас исымоу ҳарамс абри ауп, – иҳәан,
иҟама иааҭихын атахҳәа дласын имацәкьыс аахиҵәеит. Игәы иамыхәеит
еиҳабы, аха иааг. Иашьагьы, зегьы иреиҳәеит:
– Сара сымцар ҟалом, – иҳәеит, шәара шәҭыԥ усгьы илшәхит, шәгәы
иалымсуазар, – иҳәеит Сахсаган.
Уи ус аниҳәа, ешьа еиҳабы Ахьҭисаган ҿааиҭит:
– Амҩа бзиа уқәлааит, џьым, уца, уахьцалакгьы сылымҳаи сылеи
иузкыдуп, – аниҳәа, илаӷырӡқәа аҽҽаҳәа иааит. Дыцеит Сахсаган. Шықәсык
ныҟәара дцеит. Дахьцаз быжьҩы еишьцәа адоуцәа ыҟан, раҳәшьа заҵәы
дрыман. Раҳәшьа заҵәи рашьа еиҵби аанижьит, егьырҭ ишьит. Аԥҳәызба
ԥҳәысс дааихәеит. Ачара руит.
Ашьнаҟбеи анхаҩи бзиа иеибабоны иҟан. Еибашьра ҟалан, анхаҩи
ашьнаҟбеи хаз-хазы даҽа қыҭак аҟны иеиҟәнагеит. Анхаҩы х-ҩык аӡӷабцәа
иман. Ашьнаҟба ӡӷаб заҵәык диман. Абни анхаҩы есқьынгьы абри ашьнаҟба
иӡбахә иҳәон, аха ашьнаҟба дахьыҟаз дызцомызт. Ҽнак анхаҩы иӡӷаб
еиҳабы ус лҳәеит:
– Сара сцоит ашьнаҟба иахь.
Лабгьы бзиоуп ҳәа леиҳәеит. Аӡӷаб лхы лсеит, хаҵа маҭәала
лҽеилалҳәеит. Аҽы акәадыр ҩақәылҵеит, лаб асалам шәҟәы ҩны иӡӷаб
илиҭеит.
– Ибасҳәо баҳауоу? Амҩа бықәны бышнеиуа кәара цәгьак быҭалара
быҟоуп. Убра бымшәакәа бызҭысыр, нас бцеит.
– Акәара сышԥазҭымсуеи сара, – лҳәан аӡӷаб, дынҽыжәланы
ддәықәлеит. Лаб маӡала амҩа иаахҵәаны, дцан акәара цәгьа аҟны
дыҭатәеит. Сыӡӷаб агәы лымоу, илымаму збап ҳәа. Аӡӷаб акәара
дыҩҭалеит, иара дахьылатәаз дхәааны бжьы цәгьак ҭирҩит. Аӡӷаб дшәан
лышьҭахьҟа дхынҳәит. Лаб дырҩагьых амҩа аахҵәаны иҩны дааины
ииарҭаҟны дынылаион еиԥш, аӡӷаб агәашә дааҭалт. Аӡӷаб дааҽажәҵит.
– Ааи, баба, уара ишуҳәаз еиԥш сшәаны сызҭымсит, – лҳәеит.
Нас аӡӷаб агәыбжьанытә убыс лҳәеит:
– Сара сцоит убрахь. Арахь иааг, – лҳәан ашәҟәы лаҳәшьа еиҳабы
иаалымылхит. Агәыбжьанытә аӡӷабгьы лхы лсеит, хаҵа маҭәала
лҽеилалҳәеит. Лҽы дҩақәтәаны лҿыналхеит. Лаб дырҩагьых маӡала
иҿынеихан амҩа иаахҵәаны акәара цәгьаҟны днеины дҭатәеит. Аӡӷаб акәара
данынҭала, лаб дахьтәаз дхәааны бжьы цәгьа ҭицеит. Аӡӷаб дшәаны
лыҩныҟа дхынҳәит. Лаб заанаҵы дааин ииарҭаҟны дылаиеит. Аӡӷабгьы
агәашә дааҭалеит. Лаб ус иҳәеит:
– Еи, баба, уа акәара бызҭысуам ҳәа басымҳәаз.
– Аи, сызцоз џьысшьон, аха сшәаны сыхынҳәит.
Реиҵыбӡа аӡӷаб дахьтәаз ус лҳәеит:
– Шәа шәахьцоз егьыҟамызт, аха иаажәг арахь ашәҟәы, са изгоит.
Убри аԥҳәызба рашьк ишыԥшқаз илбахьазаарын, лаби лани
ирзымдыруаны лабаӡӡеи иҟны ааӡара ирыманы иҟан.
Аӡӷаб лаб иҽы дҩақәтәаны дандәықәла, лаб ус леиҳәеит:
– Баба, ибасҳәо баҳауоу? Убра бышнеиуа акәара цәгьак ыҟоуп.
Дырҩагьых бжьы цәгьак баҳара быҟоуп. Убра бызҭысны бҟалар, нас бцеит.
Уигьы леиҳәеит, аӡӷабгьы амҩа дықәлеит. Лабгьы маӡала дцаны
акәараҟны дҭатәеит. Сыӡӷаб даауазар, агәы лымоу-лымаму збоит ҳәа. Аӡӷаб
лабаӡӡеи иҟны днеины лрашь акәадыр нақәҵаны, дҩақәтәаны лымҩа
дҩықәлеит. Акәара цәгьа дыҩҭалт. Лаб дахьтәаз дхәааны бжьы цәгьак
ҭыҩит акәараҟны. Аӡӷаб лнапы аамҩанылҵан аӡәы даалымԥыхьашәан
лышьҭахь даақәлыжьын акәара цәгьа дыҩҭалеит. Амза каҷҷо иҟан. Аӡӷаб
лышьҭахь дынахәаԥшын, икны иҭылгаз лаб иакәын.
– Аа, уажәымҭа цәгьахааит, баба, уара уакәызма ҳара ҳзыршәоз? –
лҳәеит.
– Ибасҳәо баҳауама, баба? Уошьҭа бара бцот, аха бышнеиуа амҩаны
инхоит адауцәа. Убра бахьнеиуа аҩнаҟны иҩноуп быжьҩык аешьцәа раҳәшьа
заҵәык дрыманы. Убырҭ бызрымҵны бцар, нас бцеит.
Ишиҳәаз еиԥш аӡӷаб днеит адоуцәа рҟны. Адоуцәа неины дааҽыжәырхит.
– Бзиала уаабеит.
– Бзиара жәбааит.
Аӡӷаб дахьынаԥшыз агәара иакәыршаны ауаа рыхқәа ханы иҟоуп ҵәҩанк
ада. Ани иаалцәымыӷхеит, аха илкыз. Лгәы ус иаанагеит о, сшьырҭаҟны
саазаапе ҳәа.
Асас днарган аҩны днадыртәеит. Адоуцәа ус иарҳәеит:
– Ҳара маҳәыс уаҳҭахуп.
– Сышәҭахызаргьы ара сыҟоуп, сабацои.
Нас асас ус иҳәеит:
– Абри ишәыкәыршоу агәара иахақәо ауаа рыхқәа иабатәиқәо?
Нас адоуцәа ус рҳәеит:
– Абри ҳаҳәшьа лзын дызгоит ҳәа иаақәаз ракәқәан. Уахынла ҳаҳәшьа
лҟны ианеицышьҭаҳҵалакь, аҽны ашьыжь дысҭахым ҳәа анылҳәалакь,
рыхқәа хҵәаны аҵәҩан иахаҳҵон. Ишубо еиԥш, ҵәҩанк ада ихаҳарҭәааит.
Усгьы рҳәеит асас ачара изыуны адоуцәа раҳәшьа заҵәи иареи
еицышьҭарҵеит. Адоуцәа раҳәшьа иҟалҵоз, ани дыӡӷабны данылба, лышьра
лцәымыӷхеит. Ианша ашьыжь лашьцәа ус ралҳәеит:
– Сара ари дысгәаԥхеит хаҵас.
Адоуцәа иеигәырӷьаны ачара изыруит рымаҳә. Асас адоуцәа рҟны
ԥыҭраамҭак дыҟан. Нас ани ашьнаҟба иахь дахьцоз дцарц иҭаххеит. Нас
адоуцәа раҳәшьа ус иалҳәеит хаҵас илымаз:
– Сашьцәа оҩы дырзынашьҭ, ирымоуп рашь еиқәаҵәак, шәрашь ауаара
сышәҭ, џьаранӡа салацот ҳәа. Уи арашь еиқәаҵәа оҩы ирҭом уаарас, аха
уара ишԥаурымҭари. Нас убыс ҳәа: «рашь еиқәаҵәа, сга!» Иахьуҳәалакь
уагоит.
Нас адоуцәа раҳәшьа ишылҳәаз еиԥш аоҩы дырзынарышьҭит
иабхәындцәа шәрашь еиқәаҵәа ауаара сышәҭ, џьара сцоит ҳәа.
Иабхәындцәа иҟарҵоз, ауаара ирҭеит. Акәадыр ҩақәҵаны имҩа дықәлеит.
Ашьнаҟба ԥҳа заҵәык димазаарын, уи иԥҳа заҵәык дыкнаҳаны дыҟан. Быжь/-еитажнак ацәқәан дықәтәаны дыҟан. Шә-уерск аҟнытә аннарԥшыгала
данылбалакь илгәаԥхаз аоҩы, аршышра далагон. Анхаҩы иԥҳа данылба,
шә-уерск аҟнытә данылгәаԥха, аӡӷаб аршышра далагеит. Лани лаби ҵаҟа
аҩны иахьҭаз аоҩы дырзыналышьҭит ашьнаҟба иԥҳа даршышит ҳәа.
– Даршышны дамаԥсны дцааит, ҳгәыла анхаҩы иԥа дмаарыҭгьы, –
рҳәеит лани лаби.
Ус егьырҳәеит, анхаҩы иԥагьы агәашә дынҭалт.
– Мшыбзиақәа! – иҳәеит асас.
– Бзиа убааит, убзиала уаабеит, – рҳәан дааҽыжәырхит. Ашәҟәы имаз
инаганы аԥшәма инаииркит. Аԥшәма ашәҟәы данаԥхьа, асас
иеигәырӷьаны ачара изыруит. Нас изҵаауа иалагеит шәышԥаҟақәоу аҩныҟа,
заҟаҩ шәыҟада аешьцәа ҳәа.
– Ҩыџьа аеҳәшьцәеи сареи ҳаҟоуп, – лҳәеит анхаҩ иԥҳа, хаҵа маҭәала
деилаҳәамзи, дхаҵоу џьыршьоит.
Убырҭ еизҵаауанаҵы ашьнаҟба иԥҳа агәаҟра далагеит. Уԥҳа дыԥсуоит,
асас дааины дибааит ҳәа оҩы дырзаарышьҭит. Ани аби «днаҳашьҭаанӡа
бҩамгылааит» ҳәа лзырыцҳаит. Ауха ианышьҭалоз ашьнаҟба иԥҳәыси иареи
рыгәҭа дыдыриеит асас ҷкәын хыхь рыԥҳа лахь дцар ҳәа ишәаны. Ауха ус
ишеит. Ашьнаҟба иԥҳа ус лҳәеит:
– Уи арахь дхамлеит, аха сара дԥырасхып, – лҳәеит.
Аҽны ашьнаҟба иԥҳа аоҩы дизаалышьҭит асас. Қыҭак аӡбахә лҳәеит,
убра дцаны ажәабжь ааигарацы. Убри ақыҭан убыс иҟазаарын: инеиуа ауаа
зегьы хаҳәыршәыраны иқәлырхозаарын ҭакәажәык. Ианылҭаху зегьы
лырбзахон. Ауха аҷкәын рыгәҭа дахьиаз маӡала дгыланы ирашь икәадыр
ҩақәҵаны ажәабжь еилкаара дцеит. Амҩы дықәны дышнеиуаз, ирашь
дазҵааит:
– Иҳаԥсыхәоузеи, рашь еиқәаҵәа, уожәы ҳара уа ҳнеир, ҳхаҳәыр/-шәыраны ҳақәлырхоте.
– Умшәан, – аҳәеит арашь. – Уара иаахә шҭоԥк азна ауатка. Убри ауатка
сара исыржә. Агәашә аҟны ҳаннеилакь, усмеигӡакәа усысны агәашә
садцал. Агәашә ҳаԥаны ҳзахыԥар, ҳаиқәхоит, ҳзахымԥаргьы уа ҳахаԥсып.
Уи агәашә ишыҟоу ус ауп, аҭакәажә лызхаԥыцк ажәҩан иаларсуп, егьи
лызхаԥыцк ажәҩан иаларсуп.
Аҷкәын ирашь еиқәаҵәа ишианаҳәаз еиԥш иҟаиҵеит, иааихәеит шҭоԥк
азна ауатка. Ааигәара днеиуа даналага, ирашь иаиржәит. Ирашь дара
иархагеит ауатка. Агәашә аҟны даннеи, амгәарха ирӷәӷәеит. Арҵәааҳәа
дыҳәҳәаны агәашә инадицалт. Арашь атрымҳәа иҩыԥан, агәашә иахыԥан
инҭаԥалт, аха аҵыхәа аҭакәажә лхаԥыц иҩацрасын иаахнаҵәеит. Аҵыхәа
ихылҵәаз лҟырҟы иҭаҳаит. Аҷкәын дышиашаз аҭакәажә лыҩныҟа днеит.
Арашь дыҩҽыжәҵын амаҵурҭаҟны иҿаҳәаны акәасқьахь дыҩхалт. Аҭакәажә
лхаҵа ибжа дхаҳәыршәыраны, ибжа дцәажәо дыгылоуп.
– Аи, уанаџьалбеит, узаази ара, уажәыҵәҟьа дааир сҭакәажә улфоте,
даанӡа џьара уца акәымзар, – иҳәеит лхаҵа.
Аҭакәажә аԥсуа фҩы анылкы лҿаалхеит лыҩныҟа дысфоит ҳәа. Аҷкәын
афырҳәа днеин амардуан аҵаҟа дыҵатәеит. Ани дышиашаз ашә дҩылагылт.
– Уабацои, анцәа усиҭеит, усфароп, – лҳәеит.
Аҷкәын дахьаҵатәаз дҩаҵҟьан, аҭакәажә лыхцәы ахьынҿакыз нышьҭагәа
икит.
– Бабацои шьҭа, быхәда хысҵәоите, – иҳәеит.
– Аа, уанаџьалбеит, сыхәда хыумҵәан, иуҳәалакь зегьы узызуоит, –
лҳәеит.
Нас аҷкәын ус иҳәеит:
– Сара сызыргәаҟуа сыҭ.
– Уӡӷабзар, уҷкәынхааит, уҷкәынзар уӡӷабхааит! – лҳәеит аҭакәажә.
Ани анхаҩы иԥҳа дыӡӷабын дыҷкәынахеит.
Дырҩегьых ус иҳәеит:
– Сҽы аҵыхәа ишыҟаз еиԥш иҟаҵа!
– Уҽы аҵыхәа шәахәаԥш, иҟасҵеит ишыҟаз еиԥш.
Инеины ианахәаԥш, арашь аҵыхәа ишамаз еиԥш иаман.
– Нас абарҭ ауаа зегьы ирбзаха, – иҳәеит.
– Са исхаразар, ибзахааит. Ауааи арахәи зегь шәыбзаха, – анылҳәа,
зегь агәырқьҳәа ибзахеит.
– Шәааи, абааԥсқәа, лыбыз кны шәах, – иҳәеит.
Агәырқьҳәа иаакылсын, лыбыз кны иҩахан аҳәала иаахырҵәеит. Лыбыз
акәын зегьы лызыруаз, лыбз анхырҵәа, егьылзымуа далагеит. Дахьырбоз
аӡыршы лаҳәҿарҭәо иалагеит. Аӡыршы лаҳәҿарҭәо ианалага, брбрлл лҳәо
далагеит. Ус цәгьарыла дыршьит. Ани аҷкәын ачара изыруит. Дцо
даналага, кыр ирҭо иалагеит, аха иара имуит.
– Сара ажәабжь еилкаара сааит, кыргара смааит, – иҳәеит. Аҷкәын
ибаргәыз, дыӡӷабны дыҟан, дыҷкәынахеит. Ирашь дҩақәтәаны ишьҭахьҟа
дыхынҳәит, ашьнаҟба иахь.
Уи анхаҩы иҷкәын уахь дыҟанаҵы ашьнаҟба иԥҳәыси иареи рхы ԥҽуа,
ргәы ԥҽуа еилатәан иҵәыуа. Усҟан ашьнаҟба иԥҳа агәырӷьара лыман, асыс
шкәакәа лшьуан, анхаҩы иҷкәын са сахь дмааит, аха дыԥырысхит ҳәа.
Ашьнаҟба иԥҳа лнарԥшыгала данынаԥш, аҷкәын даауаны лбеит. Ашьнаҟба
иԥҳа аԥсра, агәаҟра деиҭалагеит. Аӡӷаб лани лаби рыҟны оҩы даарышьҭит
шәыԥҳа дыԥсуоит ҳәа. «Дыԥсны дҩышьҭаԥсааит, ҳаҷкәын длаҳәҭалырӡите,
ҳара уахь ҳнеиаанӡа», – рҳәеит. Усгьы рҳәеит аҷкәынгьы даауо рбеит.
Игәырӷьаҵәа иҟалеит, аҵәыуара иаҟәыҵит, иҩны инеин аҷкәын
дааҽыжәырхит.
– Анцәа иџьшьоуп уԥсы ехьааугаз, – рҳәеит.
– Сара уа еиԥш егьаџьара сахыԥахьеит сыԥсра – иҳәеит.
Аӡӷаб оҩ даалышьҭит аҷкәын иҟны дцаны ага рашьк ҭоуп, икны
исызааимгар сыԥсуоит ҳәа. Убри арашь убыс иҟазаап, агаҿа иқәгылаз
шәаԥыџьаԥы зегьы иафахьазаап. Рак гылоуп, убри араҟноуп атәарҭа,
ашьагьырҭа ехьамоу. Агаҿа ныцәымзар акы ыҟам. Агаҟны икылсуа
иарбанзаалак рахәызааит, уаатәыҩсазааит, зегьы иафоит. Аҷкәын ауха
маӡала дҩагылан ирашь еиқәаҵәа акәадыр ақәиҵан дыдәықәлеит ашьнаҟба
иӡӷаб иахьылҳәаз арашь икны иааигарацы.
– Рашь еиқәаҵәа, иҳаԥсыхәоузеи, уажәоуп ҳаџьал аныцәгьаз, – иҳәеит.
– Аҳҳаи умшәан, уи сара езызулакь убап. Сара исҳәало уацныҟәа.
Агаҿы ҳаннеилакь, убыс ҳҟалап, амца уцраланы убылуа уалагара уҟоуп.
Аха убысҟан амца иукуа уаналагалакь, уҽумырҵысыроуп. Сара снеины
агаҿа ахықә аҟны сыхәда архәаны сыҭагылоит. Иара ҳафҩы наклак иааоит
ҳафарцы, аха сара ахықә аҟны сгылап, ианааҭыҵлакь, еиқәԥара ҳалагоит.
Аиқәԥара ҳаналагалакь, уара шәуаргьиак аныцәтәы шаха уршаанӡа
ҳаиқәԥоит. Насыԥны исызкажьыр, уҩны уааины арашь ага иҭыҵуа
иаҳшьаҳап. Нас иҳарқәып, ҳара ҳҳәатәы ишацныҟәара ҳәа.
Усгьы рҳәеит, даргьы агаҿа инеит. Аҷкәын наскьаны диеит. Арашь
еиқәаҵәа амшын аҟны инеины ахәда архәаны иҭагылеит. Арашьи аоҩи
рыфҩы анакы, ага иҭаз арашь амшын еилаҽҽа-еилаҽҽо иааоит иафарцы.
Ани аоҩы, арашь иааскьо ианалага, дыбылуа далагеит, аха деиҭамҵит.
Арашьгьы ааҭыҵит, арашь еиқәаҵәагьы иаргьы еиқәԥара иалагеит. Аоҩы
днеины аныцәтәы шаха аршара далагеит. Аҷкәынгьы шәуаргьиа ашаха
иршеит, ага иҭыҵыз арашьгьы каҳаит.
– Уааи, абааԥсы, уааи, ашаха уманы. Арашь ҳшьаҳап, – аҳәеит ирашь
еиқәаҵәа.
Дыҩны дааит ашаха иманы. Арашь ршьаҳаит. Нас уқәыроуп рҳәеит.
Сышԥақәуеи аҳәеит ага иҭыҵыз арашь.
– Ушқәуа абас ауп. Шәара ишәҳәо сшацныҟәо ҳәа. Уашхәа мақьаԥсыс,
уашхәа мақьаԥсыс хынтә иҳәа, – ҳәа иарҳәеит.
Арашь ага иҭыҵыз уашхәа мақьаԥсыс, уашхәа мақьаԥсыс ҳәа хынтә
иаҳәеит. Арашьгьы ааԥдыртлан иаурыжьит. Арашь еиқәаҵәа акәадыр
иақәыз иаақәихын, ага иҭыҵыз арашь инақәиҵеит.
Убри аҷкәын убрахь данца нахыс ашьнаҟба иԥҳәысгьы иаргьы аҟәақсақҳәа рыхқәа агәашь ианҟьо итәан. Ашьнаҟба иԥҳа агәырӷьара лыхьын
асара шкәакәақәа шьуа дтәан.
– Асас ҷкәын са сахь дмааит, аха анышә дасҭеит, – ҳәа лҳәон.
Аҷкәын ирашь еиқәаҵәа иоужьны ашьнаҟба иҩныҟа иааишьҭит.
Ашьнаҟба иԥҳа шә-уерск аҟнытә арашь еиқәаҵәа анылба, аҷкәын
дыԥырысхызаап ҳәа дырҩагьых асара шкәакәақәа рышьра далагеит.
Ашьныҟба иԥҳәысгьы иаргьы енынаԥшы, арашь еиқәаҵәа иаауа анырба,
зынӡа рҽыршьуа иалагеит.
– Ҳаҷкәын арашь дафазаап, арашь амацара иаауоит, – ҳәа гәырҩас
иркит.
Арашь еиқәаҵәа ус ранаҳәеит:
– Шәымшәан, аҷкәын ага иҭаз арашь ҳкын, дақәтәаны дааоит.
Алыгажәи аҭакәажәи ус анраҳа, аҵәыуара иаҟәыҵны игәырӷьо иалагеит.
Аҷкәынгьы арашь ага иҭыҵыз дақәтәаны амза, амра еиԥш дыкаҷҷо дааиуа
данылба, ашьнаҟба иԥҳа аԥсра деиҭалагахт. Аҷкәынгьы ус дааит.
Ашьнаҟба диеигәырӷьаны ачара изиуит. Нас аҷкәын ус иҳәеит:
– Шьҭа сыҩныҟа сгьежьыр сҭахуп.
Ашьнаҟба днатәаны асалам шәҟәқәа иҩит анхаҩы изын. Аҷкәын
ашәҟәқәа аарымихын иџьыба иҭеиҵеит, ирашь еиқәаҵәа акәадыр ҩақәиҵеит.
Нас ирашь дҩақәтәеит, арашь амза, амра еиԥш икаҷҷо иааиваикит.
– Шәымш аабзиахааит, – иҳәан, рымӡырха дҩықәҵны иҩныҟа иҿааихеит.
Дшааиуаз, иԥҳәыс лыҟны днеит. Уа чара изуны, ага иҭыҵыз арашь
акәадыр ҩақәырҵан адуцәа раҳәшьа днақәдыртәеит. Аҷкәын иԥҳәыс
диманы иҩныҟа дыдәықәлеит. Аҷкәын иқыҭа даналала, ҷкәынак диԥшаан
иҩны ддәықәиҵеит уԥа ԥҳәыс диманы даауоит, ачара уы ҳәа иаб иеиҳәарц.
Ари анраҳа, алыгажәи аҭакәажәи иахьгылаз иҩеиқәыԥсы ицеит.
– Унан, ҳара аҷкәын дҳазҭадаз, аԥҳәыс даазгоз? – рҳәеит.
– Шәыӡӷаб наҟ ицаз дыҷкәынахан даауоит, – иҳәеит.
Алыгажәи аҭакәажәи иҟарҵоиз, ачараура нап адыркит. Алыгажәи
аҭакәажәи ани инеиз аҷкәын ус иарҳәеит:
– Иҳазиаҳә ҳаҷкәын уаҵәы иԥҳәыс диманы дааит.
Алыгажәи аҭакәажәи ажәлар ирарҳәеит:
– Уаҵәы ҳԥа ԥҳәыс дааигоит, шәааины ҳчара шәырҽеи, – ҳәа.
Ажәлар еизеит, ҭацаагацәа дәықәырҵеит. Аҭаца дааргеит. Саргьы убра
крысфеит, крызжәит. Аҩы санашьы, махаки тәан џьамки аашьҭысхит.
Сышааиуаз сшьацәхыслан, сџьам искыз сымпыҵҟьан Калҭашәина ихы
иҩақәҭәеит. Сызкаҳази ҳәа сгәаан, амаха искыз аџьам аԥырҳәа
ехьагәыдысҵаз аџьам иақәымшәакәа Абыхә Мшәагә ишьапы иааханы
ишьапы ԥнаҵәеит. Убри азын ауп Мшәагә дзыцыркьуа.
Арԥыс бзиак дышнеиуаз, иҳәеит, ҵлак амца ацраны ишбылуаз
днаҵагылт. Иара иахь иаахаз амахә маҭаԥшьк ықәтәоуп, иҵәи-ҵәиуеит,
амца иацәцарц аҭахуп, аха иҟанаҵара аздыруам. Аҽыуаҩ иҟамчы неирыгӡан,
амаҭ амца иалигеит, иҳәеит. Ианалигаҵәҟьа, амаҭ ҩаԥан, ихәда
аҽаакәнаршеит.
– Иуҭаху саҳәа, сара абзиара узызуеит! – ҳәа ианаҳәеит.
– Усмыцҳан, абзиарагьы убри ауп! – иҳәеит арԥыс.
– Убыз сырба, убри сацҳауеит, хныҟәгагасгьы убри узхоит! – аҳәеит
амаҭ.
Ишԥеиуаз, ибыз ҭимхыр ҟамлеит, ишааҭихыз еиԥш ахыцәқәа иацҳаит.
Амаҭ иҟанаҵаз иҳәар, ашҳам ҵысны дыԥсуан, имҳәар – акгьы ихьуамызт.
Амаҭ цеит, арԥысгьы амҩа дықәлеит. Дышнеиуаз хьышьцәақәак рҿы
днеит, иҳәеит, арахә жәпаны измаз уаан урҭ. Арԥыс амаҭ аницҳа нахыс,
адунеи бызшәас иҟоу зегьы иаҳауа далагеит.
Уажәы аҭыԥ аҿы дтәоуп, хәылбыҽхоуп, арахә агәарлара иаҿуп, иҳәеит.
Гәаҩак иҭалан иҩеиуеит, сыс-хәдышк ҟаауеит рҵыхәаҿы, уасак ҟаауеит
арахә рԥынҵаҿгьы. Ари асыс аин ауп, азҿнаҭуеит:
– Сызланеиуазеи, абарҭ арахә зегьы рымшра схы иқәуп, исызнагом! –
аҳәоит иҳәеит.
Ари арԥыс инеиз иаҳауеит. Ус иштәаз ауха ашәатә  кылст арахә рфарцы.
Ала атәыла арбгауа ашра иалагеит. Абгақәа: – Ҳнашәышьҭыр арахә рахь,
урҭ еимлых иаагар, ацәаха-жьаха иаанхо шәара ишәфап, – рҳәон. Аха уи
рдырҳауам, арахә рахь инарышьҭуам, иҳәеит.
Иеиҿагыланы аиҿашра иаҿуп. Аҵыхәтәан лак ус аҳәеит: – Шәааи, шәааи,
нас шәара ишышәҭаху шәныҟәа!
Ари арԥыс ианиаҳа, дҩаҵҟьан, иеиҿыҟьҟьа икнаҳаз акәац шьтәа шьапык
аарылихын, алақәа иларымҵаижьит.
Алақәа акәац анырфа: «Арахь шәмааин!» – ҳәа абгақәа еиҭанарҿагылеит, иҳәеит.
Ахьшьцәа рысас ииуа рбоит, аха измааноу рыздырӡом, иҳәеит. Анша,
ауха алақәеи абгақәеи иеибырҳәоз аацәырганы, ахьшьцәа иреиҳәеит, урҭ
иеилыркааит, рырахә иара ила ишеиқәхаз. Гәахәас иҟаҵаны, иҭабуп ҳәа
иарҳәеит. Адәықәларахь данеиха, ахьшьцәа ари еиԥш абзиара рзызуз
џьара акы ирҭарц иақәыркит, иҳәеит.
– Ак сышәымҭар шәымуазар, асыс-хәдыш сышәҭ! – ҳәа реиҳәеит.
Мап рҳәозма! Асыс иманы, амҩа дықәлеит. Има аҩны дааит, дынхоит-дынҵуеит.
Ҽнак, цәы бзиақәак иман, илҵакны цәаӷәара дцеит, иҳәеит. Аҽны
хәлаанӡа дцәаӷәон, ахәылбыҽха ацәқәагьы иаргьы караԥсараха амӡырха
иааҭалт, иҳәеит.
Аԥшәма ҽадак иман, ихыс-хысуа ацәқәа инарыдгылан, усгьы
иаацәажәеит:
– Шәимыргәаҟкәа дыҟам иахьа?
– Иахьа еиԥш уаҵәы ҳныҟәицар, егьаҳзыҟаҵом! – рҳәеит дара.
– Унан, шәара, агаӡақәа, амаана шԥашәзымдыруеи? – аҳәеит аҽада. –
Уаҵәы анаашалак, узымҵысуашәа, ушьапы ҵаркәакәаны уаагылар, узхара
уԥсы ушьап!
Ари зегьы аԥшәма иаҳауеит, иҳәеит, знык-ҩынтә раҟарагьы даамхаччеит,
иԥҳәысгьы «узырччоузеи, уара?» ҳәа акыргьы лҽаалырџьаџьеит, аха
лылаҿиҭӡом, уаҵә шар ииуша ауп дзызхәыцуа.
Анааша, ацәқәа руакы алымҳа кыдышьшь, аԥсра ишаҿыз ибеит, иҳәеит.
Ари еиԥш амаана еиҿзырцааз аҽада лҵакны, аҽны цәаӷәара дцеит.
Ахәылбыҽха аҽада, уаҳа налымшо икара-уараха, амӡырха иааҭалт. Ацә
бақьаӡа иҳәны игылоуп, иҳәеит.
– Иҟоузеи иахьа? – аҳәан, ацә наскьеит аҽадахьы.
– Иҟоузеи умбои, сыцә иахьа еиԥш алымҳацә кыдышьшь иаагылар,
ишьны исфоит иҳәеит аԥшәма! – абжьы аргеит аҽада.
Ари аԥшәма ианиаҳа, аҟыр-ҟырҳәа дыччеит. Иԥҳәыс ԥахьагьы агәҩара
лымамзи, «узхыччаз соуҳәароуп» ҳәа дааисны дылкит. Зназы диҟәаҵуаз
џьшьа мап-чап икит, аха лара – «уи ансоумҳәа, уареи сареи хаҵареи
ԥҳәысреи шаҳзеилам» ҳәа ҭоуба луит.
– Ибасҳәагәышьап нас, сақәшәеит уеизгьы, амала уа-ҭахы ҳәа аӡәыр
дҳамазар, зегь адгалатәуп! – иҳәеит арԥыс.
Аԥҳәыс даақәгьежьын, урҭ зегь адырра рылҭан, еизаны иаагылт.
Аԥшәма рыгәҭа даагылеит, илабашьа иԥышьҵыргәа. Иҭаҵәахны имоу амаӡа
анцәырига, дышԥсуа идыргәышьоит.
Иара моу илагьы иадыруеит, имаӡа аниҳәа дышԥсуа, игәырҩоит,
ашәхымс ахы нықәҵаны, абла ҭаа, ихәаԥшуа итәоуп.
Ус гәырҩа змамыз арбаӷь, кәаԥ-чаԥуа иаакылсын, акькьы ишәышәуа,
ашәхымс иаақәгылт. Ала, агәы кыдгыланы иҟамзи, аҟыԥҳәа арбаӷь
инамҵасын, аҵыхәа ҵысхәқәак налнаҳәеит.
– Иууазеи, иабахәа, ҳаԥшәма имаӡа аниҳәа дыԥсуеит, нас ҳара
ҳныҟәызгода? Уаргьы бгахәыҷык уахәхап, саргьы сынкыдыгәгәала ақыҭа
срылазаап, ари шԥаузгәамҭеи уара?! – аҳәеит ала гәааны.
Арбаӷь мӡышәа акыр-кырҳәа иааччан, ус аҳәеит:
– Ҳаи, уара-мыжда, ари гәалсс ишԥаҟауҵеи! Сара жәҩык аҳәса сымоуп,
аха зегьы снап аҟны иҟоуп, сҳәатәы харҵоит, сыгәра ргоит, ҳаԥшәма ԥҳәыс/-заҵәык лоуп имоу, убригь инап аҟны дизаамгеит, иахьылҭаху длалырха-ҩалырхоит, иҳәатәугьы-иҳәатәымгьы илырҳәоит, нас ари дхаҵоума? –
аҳәеит арбаӷь. – Маӡа ззымчҳаз ахаҵа, иҽишьуазаргь иҽишьааит, кыкы-кыкы-ы-ы! – ҳәа ҿнаҭит, амҵәыжәҩақәа авара инанҟьаны, ааҵра инавалеит
арбаӷь.
– Ҟоҳ, рацәа сыԥсызаап! – иҳәан, аԥшәма гәаныла игәы ааиқәиҳәалт,
имаӡа наҟ инҭаҵәахны, аха икәшан игылоу иуацәа-иҭынхацәа иреиҳәоузеи,
умҳәои нас?
Уи атәы сара акгьы сыздыруам, иареи дареи шеидгылаз сырԥырҵит.
Аҳак дыҟан, хҩык аԥҳацәа иман, иҳәеит. Ахҩыкгьы хаҵа имцацкәан аҩны
ишыҟаз, раб арра ацара иқәшәеит. Дымцар ԥсыхәа амамкәа данааҭагыла,
иԥҳацәа даарыԥхьан, ус реиҳәеит:
– Сара еибашьра сымцар ҟалом, абар амҩа сықәгылоуп, ишыжәбо еиԥш,
ԥа дсымам, шәара шәоуп ԥарагьы ԥҳарагьы сзызуран иҟоу, доусы
сшәазҵаауеит, цхыраарас исышәҭоузеи?
Аиҳабы даацәажәан:
– Сара убас сылшоит, уара иануҭаху, иахьуҭаху адгьыл аҿы уаашәҩык
еиқәных маҭәа-ҩыҭәала иеиқәшәаны, аҽы марқьаԥақәа ирықәтәаны
иухьысыгӡоит! – лҳәеит.
Агәыбжьанытә даацәажәан:
– Уара уахьцо мҩа хароуп, зны ахьҭа уакып, зны – ашоура. Уара иануҭаху
аамҭазы шоурагьы хьҭагьы уԥырхагамхо сныҟәоит, уаҳа сылымшаргьы, –
лҳәеит.
Аиҵбы даацәажәан:
– Сара сагьреиҵоуп, сагьреицәоуп, цхыраараҳәагьы ак сызуҭоу сыҟам.
Амала, аиааира уманы, уеибганы уанаауа, абра дубараны уҟоуп ҵеи мшык,
ибжа разынны, ибжа хьны, уи сара дсыхшоит. Иудыруазааит, убри ҵеира
узиураны дшыҟоу, уажәымҭа ширшкәакәоу! – лҳәеит.
Аҳ иԥҳацәа ирҳәаз дазхәыцит, идикылт, аха абни аиҵбы илҳәаз иаҳа
игәы аҟны иааигеит. Дцо даналага, иара зыгәра игоз агәылара ҭакәажәык
дыҟан, дааиԥхьан:
– Сыӡӷаб аиҵбы лыбаҩ лтәымкәа даныҟало, былаԥш лхыз, бара ԥҳәыс
ҟәышк боуп! – иҳәан, ир драԥгыланы аибашьра дцеит.
Дышнеиз еиԥш аибашьра далагеит, мышқәак рышьҭахь джәыларц
иҿанынеиха, ир шмаҷхаз ибеит, «ҳаи, анаџьалбеит, сеиҵахоума?» ҳәа
данаахәыц, иԥҳа аиҳабы ҽцәа шәҩык еиқәных ихьылгӡеит. Иаӷацәа
днарыжәлан инаԥхьеицеит. Аха аибашьра аҵыхәа ԥымҵәеит. Аҳ деибашьуа
дышнеиуаз, хьҭа цәгьак ааҵысын, иргьы иаргьы анҵәара иалагеит, иҳәеит.
«Ҳаи, ажәланҵәеит, сыргьы саргьы ахьҭа ҳанҵәоума?» ҳәа анааигәахә,
иӡӷаб агәыбжьанытә илылшеит ахьҭа ахҽра. Аҳ ус аԥсгара аниоугәышьа,
ӷәӷәала иаӷацәа дрыжәлеит, иҳәеит.
Иԥҳацәа реиҵбы аҩны дахьыҟаз уахык иаалыгхан, ахшароура далагеит,
иҳәеит. Агәыла ҭакәажә даалыдтәалеит. Ус аҳ иԥҳа илхылҵит ԥаки ԥҳаки,
аҩыџьагьы рыбжа хьын, рыбжа разнын. Аҭакәажә акы инҭаԥсаны,
иныԥхьалкын, дцан, рлаԥс хьаны иҟан, ҩы-ласбак аҵхны иааганы, аҳ иԥҳа
иналыҵалыԥсеит. Зыбжа хьыз, зыбжа разныз ахәыҷқәа, шәындыҟәрак
инҭаԥсаны, рааигәара амшын иҟаз иалҭеит, иҳәеит. Даахынҳәын жәлары
ирылалҳәеит «аҳ иԥҳа уаҩ ихымшацыз аласбақәа лыхшеит» ҳәа. Ихазымҵоз
ҟалақәеит. Урҭ аҭакәажә даарыԥхьан, илган, ахшара дзауыз аԥҳәыс
аласбақәа ахьлываԥсаз надлырбеит, иҳәеит.
Ахшара дзауыз ачымазаҩ маҷк деиӷьшәа даныҟала, «сара уаҩ дшыҟоу
сыҟоуп, арҭ исыдԥсало закәызи?» ҳәа аҽшьра далагеит, иҳәеит. Аха уи
дызбодаз, аҭакәажә ашә даԥыратәан, уахь аӡәгьы дналышьҭуамызт.
Ус аҳ дхынҳәит, иргьы иаргьы еибганы, аиааира рыманы. Уи аҭакәажә
дааиԥхьеит:
– Иҟоузеи, сыԥҳа еиҵбы дызбаӡомеи? – ҳәа длазҵааит.
– Иҟахыузеи, иуасҳәаргьы гәыҭҟьагоуп, иуасымҳәаргьы иуаҳауеит! –
лҳәан, длеин, аласбақәа ааган илырбеит.
– Сыхәда хызҽыз абри сыԥҳа еиҵбы дыжәга, абжьымҩак ахьеихагало
лхы ҩыҵыҳәҳәо дыжәжы, амала, ақәа лҿамҭәартә, асы дамҵәахыртә хыбрак
лхашәыргыл, – иҳәеит.
Аҳ иҳәатәы ҟарымҵар ҟалозма, иԥҳа дганы, абжьымҩак ахьеихагалаз
лхы ҩыҵыҳәҳәо, лыԥсы шҭаз дыржит.
Абжьымҩак ахьеихагалаз азааигәа лагажәыки ҭакәажәыки нхагәышьон,
хҭылҵ дрымамызт. Рахәыс ирзанызгьы хы-џьмакы ракәӡан, урҭ рхала
игәарҵуан, рхала игәарлон, иҳәеит. Ус, аџьмақәа руак акыка цәаны ирбо
иалагеит, иҳәеит.
– Ҳаи, абри зыхҟьо еилсыргапишь! – иҳәан, аҭаҳмада илабажә
аакыдхны, аџьма дашьҭаԥшуа иҿынеихеит.
Аџьмақәа цо, иара дцо, ишнеиуаз, руак аарылҵны, амшын ахықә ахь
ахы археит, иҳәеит. Ишнеиуаз, аԥслымӡра иҵыҳәҳәоз ашәындыҟәра
инахагылт, иҳәеит, уа иҭатәаз ахәыҷқәа аџьма анырба, аӡарақәа реиԥш,
инаҵеибаҳәан, акыкақәа рцәара иалагеит, иҳәеит. Аҭакәажә-гызмал амшын
иалҭаз ашәындыҟәра акәзаап аԥслымӡ иалыкьны иамаз.
Ари еиԥш дызқәымгәыӷуаз ахазына аниба, даԥырҵуазма, ахәыҷқәа
зҭатәаз ашәындыҟәра даҵалан, аҩныҟа иааигеит, иҳәеит.
Аҭакәажәи иареи лалаган, зеиӷьа рылымшоз ала абарҭ аҩыџьа рааӡеит,
иҳәеит. Даргьы абзиақәа ракәхеит, иҳәеит.
Ус ишыҟаз, аҭаҳмада даачмазаҩхан, аԥсрахьы ихы ирхеит. Дыԥсуа
даналага, иааӡамҭацәа аҩыџьагьы даарыԥхьан, иуасиаҭ реиҳәеит.
– Дад, уара – иҳәеит, аҷкәын иахь ихы наирхан, – уаԥхьаҟа ҩ-ус
хьамҭақәак урыниараны уҟоуп. Абна схыбра иалаҵәахыуп ҩы-ҟамчык –
акы еиқәаҵәоуп, егьи – ҟаԥшьуп. Уанааилахәо аамҭазы ашиҵә-шиҵәҳәа
урҭ нымҩанҵа, нас иҟалоу убап! – иҳәеит.
Иажәагьы даалгеит, аҭаҳмада дыԥсит. Аҷкәын даалаган, дзааӡаз
аҭаҳмада ишиқәнагоз ала иԥсыжра ҟаиҵеит.
Мызқәак ниасхьан, ҽнак аҷкәын шәарыцара дцеит, кыр аамҭагьы
дзаауамызт, иҳәеит. Аҭакәажәи алыгажәи аши абысҭеи ларҵон, еиманы
амхырҭахьы ицалон, аҭыԥҳа лымацара аҩны дахын, иҳәеит.
Ҭакәажәык дааин, даалыдтәалан ус лалҳәеит:
– Нанхеит, шәзааӡаз иқәацәыжә шәышԥаҩнахеи, ишәылшартә шәыҟоуп,
башьа дԥаџь-ԥаџьуа дҽыуаҩхаҵаха ддәықәуп, уи ианиҭахха, зеиԥшыҟам
аҩны шәыргылоит, башьа данааилак, убри идҵа! – лҳәеит.
– Ҳаи, егьсабҳәаҵәҟьеит, сара сызҭахыз бара бакәзаап, сашьа дшааилак
иасҳәоит, сҳәатәы дышԥахыԥари! – лҳәеит аиаҳәшьа.
Шәарыцара ахьынтәи лашьа данааи, днаидтәалан аҩны аргылара
шылҭахыз иалҳәеит.
– Иауазеи, иҳамоу макьана иҳазхоит, ҳахьӡар, аҩынгьы ҟаҳҵап,
агәарагьы кәҳаршап! – иҳәеит аиашьа.
Аха аиаҳәшьа аҩны ҳмыргылар ҟалом ҳәа дықәгылт.
– Ибзиоуп нас, зегьы иреиӷьу ҳзыҟамҵаргьы, ҿыцк ҳнапы аҳаркып! –
иҳәан, дақәшаҳаҭхеит аиашьа.
Адырҩаҽны ахыбра дналаԥшын, иҟамчы еиқәаҵәа аалихын, иман амшын
дынхықәгылеит, иҳәеит.
Аҿеҩҳәа ҟамчыла амшын данынхысла, ацәқәырԥақәа еимгәҳәаны, рашь
еиқәаҵәа дук ааҭыҩрит, иҳәеит. Ииулак аӷәра наҿаҵаны, днақәтәеит. Зны
ажәҩан ахь ицеит данҟьаны дашьырц, зны амшын инхыхәашалеит,
даҽазныхгьы шьхатәыланӡа инаӡеит, аха арԥыс акгьы имыхьит, аҽыбӷа
далиаазшәа дақәтәан, иҳәеит. Егьи аҭакәажә-гызмал аҳ иԥҳа лыҷкәын
арашь далыршьырц акәзаарын ус зыҟалҵоз, аха иара акгьы имыхьит.
– Иуҭахузеи, уара? – иазҵааит арашь.
– Ҩнык сыргыларц сашьҭоуп! – иҳәеит иара.
– Уца аҩныҟа, унеиаанӡа иҟалалак убап! – аҳәан, иаргьы наԥан, амшын
иналаԥалан, инҵаакәкәала ицеит.
Арԥыс дхынҳәны аҩны дааизар, уаҳа зҭахым ҩын дук еихачаԥа игылоуп,
иҳәеит. Иаҳәшьагьы дааҭынчхеит.
Ашәарыцара иашьцылоу иҽизаҟәкуам, арԥыс дықәлан шәарыцара
деиҭацеит, иҳәеит.
Аҭакәажә даакылсит дгәыцхәы-гәышьуа, иашьеи иаҳәшьеи дрыцәнымхоушәа лҽыҟаҵан.
– Иббоума, нан, сара ишәабжьызгаз иалҵыз! – Шәыҩны еихачаԥа,
иқәыҷҷаауа игылоуп, анцәа шәыҩнаирӷьацааит, сара сшамкәа сызшаз! –
ҳәа дныҳәа-ныԥхьеит. Илзыӡырҩлак, рыуа гәакьак лоуп, иҳәарын.
Аҭакәажә дцо даналага:
– Зеиԥшыҟам аҩны шәыргылт, аха акызаҵәык агыуп! – лҳәеит лара.
– Уи закәхарызеишь? – дҵааит аԥҳәызба.
– Изакәызеи бымбои, Ашәуа бӷьыц ҳәа акы ыҟоуп, уи ахала ашәа аҳәоит,
шәыҩны иахагылазар, зегьы иџьаршьо еиҭаҳәатәны иҟалон, уи
аншәзымԥшаагьы иҟашәҵаз акгьы иаԥсам, ибжоуп! – лҳәан, дҩагыланы
лыҩныҟа дцеит.
Аԥҳәызба лашьа данааи, аҭакәажә ирабжьылгаз иаацәырганы иалҳәеит.
– Ашәуа бӷьыц ааганы ҳаҩны ианахоумыргыла, сара уи ҩнуп ҳәа уаҳа
сыҩнагылом! – ҳәа ҭоуба луит, иҳәеит.
– Уи Ашәуа бӷьыц ҳәа бзышьҭоу аагара уадаҩуп, адунеи гыгшәыгс иҟоу
зегьы иара иакәшаны ирыхьчоит, рымԥанҟа иқәлазгьы еибгала дрышьҭуам!
– иҳәеит арԥыс. – Ианыбмуӡа, амҩа сықәлоит, аха абарҭ аус шәарҭақәа
бабжьазго дыздыруазар цәгьамызт, санзымаагьы сышҭахаз бдыруаз! –
иҳәан, днеин ахыбра иаалихыит аҟамчы аԥшь. Иманы амшын дынхықәгылан, ианылҭеикша, ҩаԥхьа арашь ҩхаҩрылт, иҳәеит.
Дҩақәтәан, аԥҟараҳәа ддәықәлеит, иҳәеит. Ашәуа бӷьыц ахьыҟаз
дазааигәахо даналага, арадио еиԥш, абжьы иаҳауа далагеит, иҳәеит.
Ирашь дзықәтәаз ааизхьаԥшын ус аҳәеит уаҩыбызшәала:
– Уаҳәа ҭӷәыцәааны, убжьы ҩеиҵыхны иаасықәырга, ушьхәа насырбаны
«чоу» ҳәа уҿынаха, даара ҳҽаҳамҟьар, уаргьы саргьы абра ҳҭахоит!
Иаҳәа ҭӷәыцәаа, арҵәааҳәа дыҳәҳәаны, иҽы ишьхәа нарбаны
иҿанынеиха, ԥырхага имамкәа Ашәуа бӷьыц аҟынӡа днаӡеит. Нас иара
аамҵарсны, абасҟатәи гыгшәыг, ҳәаза-маза иҟаз дрылҵит, иҳәеит.
Има ақыҭа даналала, абжьы хаа рылаҩуа иалагеит, ажәлар гылан,
изакәызеи ҳәа иеизҵаауеит, иҳәеит. Иман дааин аҩны ҿыц иргылаз
инахаиргылеит. Иара мцахәыцәа убри еиԥш ашәак ахылҵуеит, мфара-мыжәра сазыӡырҩландаз уҳәап. Арԥыс иаҳәшьагьы дааҭынчхеит, иҳәеит.
Арԥыс дзышьцылац акәын, шәарыцара дцахт, иҳәеит. Аҭакәажә-гызмал
лҿыналхан, аԥҳәызба лҿы даакылсит ҩаԥхьа.
– Анхара-анҵыра бзиа ҟашәҵеит, инашәыгӡааит, аринахысгьы сара
сеиԥш шәызҭаху аӡәыр дыҟазаргьы дшәыгымхааит! – лҳәан, даараӡа
дрызгәаҟӡауашәа лҽыҟаҵан дцәажәеит, иҳәеит.
– Нан, баргьы быӡӷабуп, џьара бхы бырхозар акәхап, шәыҩнра бзиа
ныҟәызгаша, башьа ԥҳәыск димазар бзиан! Шәара шәыҩнра иақәнаго Ахан-иԥҳа Ҳанифа лоуп, нан, башьа насыԥ иаурц бҭахызар, убри дизаага! –
лҳәан, дҩагыланы дцеит, иҳәеит.
Ахәылбыҽха лашьа данаагәарла, днартәаны ус иалҳәеит:
– Иҳамоу зегьы акашәа исыԥхьаӡом, Ахан-иԥҳа Ҳанифа ҳаҩны
дыҩнагыламкәа! – лҳәан, аԥсшьахаҵәҟьа илымҭеит.
Арԥыс иҟаиҵахуазыз, мап иҳәаргьы ишамуаз идыруан, иҳәеит. Ирашь
амшын иааҭганы, дақәтәеит, ддәықәлеит. Дандәықәлоз аҽны иаҳәшьа ус
леиҳәеит:
– Сара сцоит, аха сзаар ҟалоит, сзымааргьы ҟалоит, бара быбзиаз,
амарџьа! – иҳәеит.
Заҟа дныҟәахьаз здырхуада, хараӡа днаскьахьан, ирашь аахьаҳәын,
уаҩыбызшәала ус иаацәажәеит:
– Убри еиԥш аҭыԥ аҿы ҳнеираны ҳаҟоуп, арахь ҳазхынҳәуам, амала
иҳахьша ҳахьаанӡа угәы камыжькәа, уахьнеиуа унеи! – аҳәеит.
Аӷьараҳәа ашҭа инҭалеит, иҳәеит. Лара асоф дахьықәтәаз илбеит, аӡәы
дшааиуаз.
– Ҳаи, уабатәи уаҩ ԥагьоу уара, имҵаа-имԥшаа ҳашҭа иҭалаз? Ушызбо
ухаҳәхааит! – анылҳәа, арашь дшақәтәаз дхаҳәны, адәы даақәхеит, иҳәеит.
Ишыҟалах сеидроу, аха арԥыс иаҳәшьа адырра лоуит, иҳәеит, абас
ауп башьа дҭахеит ҳәа. Илаҳаз дарԥсит, дарбзахеит, иҟалаз зегьы лхы
иавылбоит, иҳәеит.
Ҩызак даашьҭыхны, хаҵамаҭәала лҽеилаҳәаны, амҩа дықәлеит иҳәеит.
Ашҭа данынҭала, лашьа ирашьи иареи, уаӷеимшхара, ихаҳәны иахьгылаз
дларгәыдыԥшылеит, иҳәеит. Илзымчҳакәа аҵәыуара далагеит. Ҽыла
дыҟамзи, дахьҽыжәыз лылаӷырӡқәа ак разынны, егьи хьны илҿышәшәон,
иҳәеит. Ахьи аразни каԥсо мацара, лҽы ахәда ианаахыҩҩы, Ҳанифа
дахьтәаз илзымчҳазт, аԥҳәызба дрыцҳашьаны, афырҳәа асоф даалбааны,
лҿаалхеит, иҳәеит.
– Бҽыжәҵ, иашьа дбоуеит! – лҳәан, дааҽыжәылхит. – Абри игылоу
аҽыуаҩ дшыҟаз дҟалааит! – анылҳәа, арԥысгьы иԥсы ҭалан, адыхҳәа
дылҽыжәԥеит, иҳәеит.
Иашьеи иаҳәшьеи анеибаба, еидҵәыуало, даара игәырԥшаагахеит,
иҳәеит.
Ахҩыкгьы еиманы аҩныҟа ихалт. Аԥшәма ԥҳәызба Ҳанифа, лҭахцәа
даарыԥхьан:
– Сара сынасыԥ саниеит, абри арԥыс сгәы далнахит, мап шәымҳәозар,
сиццоит! – лҳәеит.
Аҭахцәа гәырӷьан чара руит, жәра руит, иҳәеит. Ҳанифа дцо даналага,
илаҭәаз ауаа лыцҵаны, амҩа дықәырҵеит.
Рыҩны иахылт, инхоит, инҵуеит ибзиахәха. Ԥыҭрак ашьҭахь Ҳанифа,
«абра рыцҳарак ыҟоуп» лҳәан, ауаҩы длышьҭын, лхаҵа иабду аҳ даалгеит.
Уаанӡа еилылкаахьазар акәхарын, аҳ длартәаны, иҟалаз зегьы ахы инаркны
аҵыхәа аҟынӡа иалҳәеит, иҳәеит. Абжьымҩак ахьеихагылаз ижыз ланхәагьы
даалгеит. Уи дылкәабеит, дылшьшьит, деилалҳәеит, абри аҟара анышә
иафахьаз лассы лшьара дықәлеит, иҳәеит.
Абас зегьы еибганы иахьеибабаз аҳаҭыр азы чара руит, жәра руит.
Нас џьоук рышьҭын, цәгьарас иҟаз зегьы рзеиҵазҟәаҟәаз аҭакәажә-гызмал дааргеит. Уи дшәаны аҟәара деиҵасуан, илԥеиԥшхоз лдыруазар
акәхарын.
Арԥыс дҩагылан: «Шәца, суахьад шәнарылаԥшны, урак аарылганы
исзаажәга!» ҳәа адҵа ҟаиҵеит.
Издиҵаз ауаа цан, ирызнымкыло, урак ааргеит. Аҭакәажә-гызмал
днаган, аура аҵыхәа дладҳәаланы, иаурыжьит, иҳәеит. Ацәгьаршҩы,
аҭакәажә-гызмал уа далгеит.
Ҭакәажәык «Саунау! Саунау!» ҳәа лнапыла-лу шлыргьежьуаз, кәтаӷьк
лкалҭ инаншәалеит. Дгәырӷьаҵәа дааҟалан, инаганы лшәындыҟәра
инҭалҵеит.
Лхаҵа аҭаҳмада дыҟамызт, данааи, акәтаӷь исырбап ҳәа лшәындыҟәра
ашә анаалырт, ҷкәына хәыҷык дшашаӡа акәтаӷьцәа дагәылатәан.
Аҭакәажәи алыгажәи ргәырӷьара ҳәаак амаӡам, аха ирура рыздыруам,
ауха ус идыршеит.
Адырҩаҽны ашьыжь аҭаҳмада цәаӷәара дцеит. Ашьыбжь хало ианалага,
аҷкәын «баба ихәы сымгар зуам» ҳәа даагылт.
Аҭакәажә лхаҵа ихәы рхианы аҷкәын хәыҷы инаилҭан, иман дҳәар-ԥсаруа, аҭаҳмада дахьыцәаӷәоз амхы агәашә аҿы днеин: «Баба, уааи!»
ҳәа ибжьы наиргеит.
– Сара бабас исымоу аиҳа умоуааит! – иҳәеит аҭаҳмада, аха агәашә
илагылаз аҿыҭра даҟәымҵит.
Аҭаҳмада днеизар, имдыри, аҭакәажә иҟалҵаз ихәы акәын, длатәан
изхара ифеит. Иҭҭыныжәга аацәыриган, ахара дналагеит.
– Сара сцәаӷәалап! – иҳәеит ахәыҷы.
– Мап, ацәаӷәара макьана иулшарым, акыс камбашьқәоуп иҵаку! –
иҳәеит аҭаҳмада. Аха ахәыҷы имукәа ацәаӷәара далагеит.
Ус ацәаӷәара дшаҿыз, нышәхәарԥк хышәҭны инаиқәҳан, даҵахеит.
Аҭаҳмада дыԥшааит, дыԥшааит, аха аҷкәын хәыҷы димбеит. Иҟаиҵахуазыз,
дмида-гәидаха аҩныҟа дхынҳәит.
Аԥш ықәыҳәҳә ианаа, аҭаҳмада арашәара даҵалт. Драшәо дышнеиуаз
иҽага аҿы анышәхәарԥ илаҿаԥан, иаанарҳәит.
– Ари сара, Мытаташь соуп! – иҳәан, аҷкәын хәыҷы анышәхәарԥ даавҵит.
Аҭаҳмада акы иеиԥшымкәа дгәырӷьеит, иара уаҵәҟьа диманы иҭакәажә
лахь дхынҳәырц иҭаххеит. Аха Мытаташь даагылан ус иҳәеит:
– Баба, ухҭырԥа суҭар, сцаны абни аҵәа ҿыхны, иузаазгоит!
– Ҳаи, дадхеит, ани аҵәа ҿаҳхыр ҟалоума, адауы итәуп! Аҿыхра ушаҿу
уанақәик, уаргьы уишьуеит, саргьы сишьуеит! – иҳәеит аҭаҳмада.
Аха аҷкәын хәыҷы имукәа, аҭаҳмада ихҭырԥа иманы, аҵәа дықәлеит.
Аҿыхра дшаҿыз адауы дааиҵагылеит.
– Уарбан уара сҵәа ҿызхуа? – дыҳәҳәеит адауы.
– Дарбан умбои, Мытаташь соуп! – иҳәеит.
Адауы ари еиԥш ахьыӡ имаҳацызт, ииура изымдыруа даалак-ҩакит.
– Ҵәақәак сзылбаашьҭ, амла сеиқәыцәоит! – дҟааит адауы.
Мытаташь абаа-маақәа, ахәаԥса-маԥсақәа, акәрышәқәа уҳәа уаҩ иҿахьы
изнамгоз изылбааишьҭит. Уи адауы даргәааит.
– Уи аҟара ухаҵазар, аҩа кны, аӡа рышәшәа! – ҳәа ҿиҭуеит адауы. Аҩа
кны, аӡа анааирышәшәа, дзықәгылаз наиҵаԥҵәан, аҵла далҟьаны
иҿылеихеит. Дышлеиуаз адауы дааимҵасны дикит, дима аҩныҟа дцеит.
Аҭаҳмада, ԥсрак зыхьыз иеиԥш, ихы дасуа, игәы дҭасуа, аҩныҟа
дхынҳәит.
Мытаташь адауы иҩны дыҟан маҵуҩык иаҳасаб ала. Адауы есқьынгьы
дшәарыцо абна дылан, аҷкәын хәыҷ ихала аҩны дахын. Ҽнак зны аҩны
дыҩнахәмаруа дшыҩназ, қьыбжьык иаҳаит, иҳәеит. Ауаҭахқәа еимдо
дышнеиуаз, иреиҳаз акы аҿы дауык ҳәагәыжьла ацәардаӷәы дшықәҿаҳәаз
ибеит, иҳәеит.
Амлеи аӡбеи иаргәаҟуаз адауы, аҷкәын даниба, иҽааргәыбзыӷны ус
иҳәеит:
– Уааины сузоушьҭуазар, соушьҭ, уԥсаанӡа ухныҟәгага усҭоит!
Мытаташь дымшәакәа адауы днеихагылан, ииулакгьы иҿаҳәагақәа
ԥиҵәҵәеит. Адауы даныҩагыла, аҷкәын хәыҷы дааиԥхьан, аҽхәыцқәа хԥа
иеиԥшымыз ииҭеит, х-шьанҵаки х-еихымцаки нарыцҵаны.
– Адауы данааиуа, уара аҩны удәылҟьаны унаскьа, иареи сареи
аиқәԥара ҳалагоит, машәырк ухьыр ҟалоит! – иҳәеит зхы иақәиҭхаз адауы.
Иара ус иагьыҟалеит. Мытаташь дхәыҷнаҵы дызмаз адауы дааиуашәа
аниба, диԥылоушәа ҟаҵаны, диаҩҟьаны дцеит. Ари игәиҽанӡамкәа аҩны
данааҩнаҳа, егьи иҽырхианы дгыламзи, даацәырҟьан, аиқәԥара иалагеит,
аха рацәак дадымхалт, ацәардаӷәы иқәҿаҳәаз адауы даиааит, иаӷа дышьны
дылкажьны, ихы ахьхаз длылабга дцеит.
Мытаташь ԥыҭракгьы уа дыҟан, нас ииҭахқәаз амаҭәахәқәа аашьҭыхны,
дцеит, иҳәеит.
Амҩа даныланы дышнеиуаз, аҳ иуҭра зыхьчоз днарыдгылт.
– Амла сакуеит, шьынкак сышәҭондаз! – ҳәа дрыҳәеит.
– Аҳ иқьаҳиа ашьынкақәа ԥхьаӡаны имоуп, иусҭар сақәӡуеит! – лҳәеит
аҭакәажә.
Ус ишеицәажәоз алыгажә даарыхҭыгәлан, аҩныҟа днымҩахигеит.
Аҭакәажәи иареи еицхыраан, криҿарҵеит, кридыржәит. Дара рҟынгьы
даанхеит иара.
Ус ишыҟаз, алыгажәи аҭакәажәи зуҭра рҷаԥшьоз аҳ иԥҳа еиҵбы хаҵа
дишьҭуеит ҳәа жәлары иаарылаҩит. Шьҭышьас илиҭозгьы уи акәын: жәлары
зегьы еизаны аҳ иашҭа ианаақәгылалак, лара ҵәак налыркны даурышьҭуазаарын, зегь дрыхәаԥш-рыхәаԥшуа дышнеиуа, аҵәа згәыдылҵоз – убри
иакәхон лхаҵа.
Аҳ иашҭа иазымкуа жәлары еизаны игылан, Мытаташьгьы убра дрылан.
Аҳ иԥҳа аҵәа лыман дшааиуаз, Мытаташь даагәаҭаны, инеигәыдылҵеит.
Ари аҳ игәы иалсит, имаҳәхаз дзеиԥшроузеи, деихьыжә-еикәыжә,
дрыцҳахәха, аха иҟаиҵахуазыз, знык иҿы иаирҳәахьан!
Қәацәыжәк ааилышьны ирыздыргылан, убрахь иҩналт иԥҳәыси иареи.
Иамырк-амрышьҭ инапы иқәыргылан ииааӡоз аҳ иԥҳа, уажәы арацәа
лгәыҵатата, лыфара иаг, лыжәра иаг, лқәацәыжә дыҩнан, иҳәеит.
Ус ишыҟаз, изыхҟьаз уаҩы изымдырӡо, аҳ иблақәа неихышәшәа ицеит.
Лада рҳәеит, ҩада рҳәеит, иҭахцәа иҟарымҵаз акгьы ыҟам, аха хәарҭа
имоуит.
Ашьҭахь агәра ргартә ираҳаит: аҽа ҵәры шьны, абаҩқәа абаҩлаша ҭыхны,
аҳ иблақәа ирыхҭәалазар, дыбзиахоит ҳәа. Аҳ имаҳәцәа аиҳабацәа
даарыԥхьан, абри ахәшә сзышәԥшаа ҳәа адҵа риҭеит.
Амаҳәцәа рҽеиқәыршәаны амҩа иқәлеит, ирԥшаароуп аҽа, насгьы
иҵәрызар ауп, нас иршьыроуп, абаҩқәа ирҭырхроуп абаҩлаша, уи
мырӡыҭыкәа иааргароуп аҳҭны, нас рабхәа ила ихырҭәалароуп.
Аныхәла, Мытаташь иҩны дааин, иаацәыригеит имаҭәахәқәа. Ашьанҵеи
аихымцеи анааиниҟьа, зеиуа иҭахыз арашь ԥаџь-ԥаџьуа иаԥхьа иаагылт,
иҳәеит. Абӷьааҳәа дыҩҽыжәлан, ддәықәлеит.
Дцо, дцо, бжьы шьхакы дырхыҵны, ааба рҿы даннеи, ҵҩа змамыз
ашәарах рацәа дрықәшәеит. Урҭ зегь еизцаны, ԥсҭак иҭацаланы, даатәеит,
иҳәеит.
Аҳ имаҳәцәа аҩыџьагьы, уаҳа рыламкәа иааԥсаны, итәар изымгыло,
амла иаганы, ишаауаз, мцак хәажжаӡа ишеиқәыз рбеит.
– Ҳаи, абрахь ҳнымҩахыҵып! – рҳәан, уахь инеит, иҳәеит.
Инеизар, аӡә аныха чаԥа иеиԥш дӷьазӷьазуа дгылоуп, Мытаташь
идукылоу дабаҟоу! Илаиртәан, крырҿеиҵеит, крыдиржәит, нас «ҵаара
ԥхашьарам, шәзышьҭоузеи, шәабаҟаз?» – ҳәа дрызҵааит.
Абас, абас ауп ҳәа иаацәырганы иарҳәеит: аҽа ҵәыры абаҩлаша
ишашьҭаз, иззырҭахызгьы рабхәа аҳ шиакәу, уи длашәны дшышьҭоу,
ирмоукәаны хынҳәышьа шрықәым.
– Уи сара исылшоит, амала сара ишысҭаху шәныҟәозар? – даацәажәеит
аимаҳәылацәа ирзымдырыз Мытаташь.
– Иҳадуҵоу закәызеи? – иҵааит дара.
– Шәзышьҭоу ԥшааны ианшәысҭалак, шәҽааилыхны шәаасымҵагылар,
шәжәҩашәаҟьарҭан адамыӷ анысҵоит! – иҳәеит иара.
– Уанаџьалбеит, уи ҟазымҵода? – рҳәан иақәшаҳаҭхеит.
Ашәарах еизцаны имамзи, дара зышьҭаз аҽа ҵәыры аарылхны,
инариҭеит, иара ишиҭахыз еиԥш, адамыӷгьы нарынҵаны, рымҩа инықәиҵеит.
Аимаҳәылацәа хынҳәит аҳҭныҟа, аухаҵәҟьа абаҩлаша рабхәа иблақәа
ианхырҭәала, дҿыхазшәа иблақәа хтит, анкьа дшыҟаз еиԥш дааҟалеит.
Аҳ дацәцеит алашәра! Ари гәырӷьара духеит, чара руит, жәра руит.
Ҩымш аимаҳәылацәагьы хьӡы ргеит, рабхәа изы уаҩ илымшац рылдыршеит
ҳәа рыӡбахә иахыҽхәауа, ажәлар еимпит.
Мытаташьгьы аҩныҟа дхынҳәын, имаҭәажәқәа ишәҵаны, аҳ иашҭахь
днеит ачара аҽны, аха амӡырха дҭалар, деигәыдырҵар ҳәа дшәаны,
агәараанда дадгыланы дрыхәаԥшуан, аимаҳәылацәа рыхәдақәа рнапқәа
хыибашьны, инеи-ааиуа ашҭа иқәын, аиааира ду згаз дара ракәын усгьы.
Ачара еилагеит, ажәлар ықәҵит. Мытаташьгьы дхынҳәит иқәацәыжә
ахь, иԥҳәыси иареи рыцҳахәха рыҩны иааҩнахеит, иҳәеит.
Ҽнак Мытаташь адауы ииҭаз амаҭәахәқәа аацәыриган еиҭеихьишьит,
иҳәеит. Адыхҳәа ирашь марқаԥа иаԥхьа иаакаԥеит. Иаргьы деилаҳәа-еилаца дааҟалеит.
Адыхҳәа дыҩҽыжәлан, «уа мшыбзиақәа!» ҳәа аҳ иашҭа дылҭаххит,
иҳәеит. Аныха-чаԥа еиԥш, дӷьаз-ӷьазуа данааҽыжәҵ, иаҳзааз дызусҭда ҳәа
зегь ихәаԥшуеит. Ахан дыҩхалан, аҳ дибеит, умаҳәцәа ахҩыкгьы урыԥхьар
ауп ҳәа диацәажәеит.
– Ҩыџьа роуп сара сымаҳәцәа, ахҩык даласҵом, уи рыцҳак иоуп, егьырҭ
дрываургылартә дыҟам! – иҳәеит аҳ.
– Ахҩык даԥсамзар, уиҟәаҵ, егьырҭ аҩыџьа абзиақәа урыԥхь! – иҳәеит
аҳҭны имҩахыҵыз ахаҵа.
Аҳ имаҳәцәа дрыԥхьеит. Ашҭа иазымкуа ажәларгьы еизаны игылоуп,
иҳәеит. Аимаҳәылацәа ари ахаҵа данырба, дырдырит, аҽа ҵәыры рызҭаз,
адамыӷ рнызҵаз иоуп. Иԥсыр моу рмоуа ирцәымыӷхеит, аха макьана арахь
изаарԥхьаз рыздыруам, иҳәеит.
– Ажәлар, шәыххьзгеит! – ҳәа Мытаташь даақәгылеит. – Арҭ
аимаҳәылацәа мыцҳәацәоуп, аҽа ҵәыры зыԥшааз сара соуп, ирыҭан
ианоусыжьуаз ржәашәаҟьарҭаны адамыӷқәа рнысҵеит! Амц сҳәозар,
еилыхны шәрыхәаԥш! – иҳәеит.
Иааилыхны ирыхәаԥшызар, имҩашьахуа иҿаҿаӡа адамыӷқәа рнуп,
иҳәеит.
Арсҟак зылшаз, уажәраанӡа иатәарымбоз аҳ имаҳә еиҵбы Мытаташь
шиакәыз уа еилкаахеит, иҳәеит.
Аҳ дгәырӷьан чара иуит, жәра иуит. Инхара-инҵыра зегь имаҳә еиҵбы
ииҭеит, «сара саныҟамло аҽны, аҳра уара ишутәхо удыруаз!» ҳәагьы
нациҵеит.
Мытаташь иԥҳәыси иареи ақәацәыжә идәылҵны ахан ахь иааит, аха
рымацарагьы имааит, ицан аҳ иуҭра зыхьчоз алыгажәи аҭакәажәи ааргеит,
урҭ Мытаташь ианаӡӡеии иабаӡӡеии ракәзаарын.
287. ҨЫЏЬА АИШЬЦӘА
Ҩыџьа аишьцәа ыҟазаарын до, иӷархеит, рхы рызныҟәымго иалагеит,
руаӡәк дхагашәа дыҟан иҳәеит, егьи дҟәышын. Аҟәыш дахьцоз ахагагьы
дигалар акәын. Идәықәлан кыр џьара инеит, аха рхы ахьныҟәыргарыз
егьрымбеит. Ус ишцоз акәымкәан, дауык иҿы инанагеит. Уи дуаҩыцәгьан.
– Шәабаҟаз? – ҳәа дразҵааит, иҳәеит.
– Ҳара ҳмаҵуцәоуп, ҳхы ахьныҟәааго аабар, ҳаагылоит! – рҳәеит даргьы.
Иаанкылан имоуп, иҳәеит до, иара џьара дцон, мчыбжьык дзаауамызт.
Данцоз ус реиҳәеит:
– Сара саанӡа, аӡәы аџьмақәа хьчала, аӡәы сан есыхәылбыҽха
ӡырҟәандала дкәабала! – иҳәеит.
Иара дахьцоз дцеит. Аҟәыш ан лыкәабараҿы даангылт, аҩны
даансыжьыр ан џьара машәырк лзиуеит, иҳәан. Ахага аџьмақәа иманы
дгәарҵит. Аџьмақәа иман дышнеиуаз, аҳа рҭык шкаршәыз ибеит, иҳәеит.
– Сара сықәлан исыршәшәап, шәара шәасны ишәыҟәшәа, – иҳәан,
аҳаҵла дықәлан, арышәшәара далагеит. Аџьмақәа аҳа нрыжьуазма, ирфеит
до, данаалбаа, ирышәшәаз зегьы рфахьан. Дгәаан, аиха рыхха ишьҭыхны
даарылагьежьын до, акы ада зегьы нирҵәеит, иҳәеит. Уи ак зынижьызгьы
уи ауп, ҳак шнеиуаз атәыҩа ибжьахазаап до, «абри иадамраӡеит акәымзар,
зегьы сзаҟәшәозаарын», – иҳәан, до, иаанижьит, иҳәеит. Уи иаанхаз иманы
аҩныҟа дааит. Иҟалаз аацәырганы иашьа ианиеиҳәа: «Ҳаи, рацәа
ҳҭаурхеит!» иҳәан, даара хьаас иҟаиҵеит.
Ус ишеит, до, анша аҟәыш аџьма заҵә иманы дцеит, иҳәеит. Ахага
даагылан, қәаб дук азна аӡы ааиршын, адауы иан илага илалықәиҭәеит.
Лыц анхнарҵәыжы, дысхыччоит ҳәа атахҳәа лқьышә дааҭасуа, аҭакәажә
дишьит, иҳәеит.
Ахәылбыҽха аҟәыш иџьма заҵә има данаагәарла, ахага длеиԥылан,
ус иеиҳәеит:
– Аҭакәажә дыскәабеит, аҟыр-ҟырҳәа дшысхыччоз!
Аҟәыш длеины длалыхәаԥшызар, аҭакәажә дабаҟахыу, дыԥсхьеит,
иҳәеит.
– Ҳаи, рацәа ҳақәухит! – иҳәан, рхы ахьхаз идәықәылт. Ицо ианалага,
рыԥшәма иҩны абҩатәы шәы ҿазаарын, ахага длеины, иааҿыхны, даҵалт.
Ицо, ицо, ишнеиуаз, иҟьаҟьаӡа иаашеит до, ишныҟәоз еиҭахәлеит.
Ианыхәла ԥса ҵлак амҵаҿы рыԥхьара наргеит до, аҟәыш «адауы
дҳашьҭалар дҳахьӡоит!» иҳәан, аԥса ҵла дықәлеит. Ахагагьы ашә дшаҵаз
дықәлеит, иҳәеит. Ашә наҟ-ааҟ амахәҭақәа инарықәиҵан, дықәианы
дыцәеит.
Егьи убра ауха аҳабла зегьы абри аҵла амҵан ныҳәарак рымазаап до,
ачыс, афатә, ажәтә, адунеи крыҟазар зегьы рыманы, агәырқьҳәа
иаакылсит. Аныҳәара ишаҿыз ашарахь иеихеит до, аҟәыш дахьықәтәаз
аҵаҟа ацәашьқәа ӷӷаӡа ибеит, иҳәеит, аха иҽырԥсны дықәтәоуп, иҽирҵысӡом.
Ус ахага дааҿыхан, ихәымџьар ааԥыртланы, ачхәра ларықәиҭәеит, иҳәеит.
– Анцәа уара! – ҳәа ҵаҟа игылаз зегьы иашьапкра иалагеит, иҳәеит. Уи
ишаҿыз, дзықәтәаз ашә лоуижьын, иларылеиҵеит до, ишымгәыӷӡоз ашә
анаарылаҳа, дасу рхы ахьынахаз илеимбӷьыжәаа ицеит, рыфатә-рыжәтә
зегьы аҵла иламҵажьны. Ахага афырҳәа длалбаан, иҳәеит до, аҳаҳаиҳәа
акрыфара дналагеит. Аҟәыш дналбаан, жьыхәҭак аашьҭихын, днацҳаит,
аха дымтәакәа, иашьа диман идәықәлон еиԥш, адауы даакылҟьан, аҟәыши
иареи еиҵагьыжь иааиқәԥеит, иҳәеит. Егьырҭ еидыԥсылаха аиқәԥара иаҿуп,
ахага дтәаны акрифоит, иҳәеит.
– Адауажә, стәан коумҭәан акәымзар, уама уақәсыршәап! – иҳәоит
иҳәеит.
Аҟәыш ииулак адауы дигәҭасуа мацара, ахага иааигәара днацаны, итәан
икаирҭәеит, иҳәеит. Ахага дгәааны дааҵҟьеит, аҩны иҿаз аихатә шәы
аашьҭԥааны, адауы ихәда нарбаны, аҿылаирхеит. Ауаса ахәда анԥырҟо
еиԥш, ихәда ԥжәаны дылкаижьт.
Иара длатәан изхара ижәит, изхара ифеит. Нас иашьа днаишьҭаргыланы
аҩныҟа дхынҳәит.
Ажәытә аимҵәара, ақәылара ыҟан, иҳәеит. Џьоукы иашьаки еиҳәшьаки
ӡаны ирҭиит. Иаазхәоз аҩыџьагьы ааихәеит.
Ҽнак аԥшәма «уаала» иҳәан, аиаҳәшьа дааныжьны, аиашьа диманы
агаҿа икылсит. Амшын ианынхықәгыла, х-маҭык ааҭыҵны иааин,
рҽырқьақьаны амҵәышә инҭалеит. Аҩныҟа ирыманы иааит.
Ианааи, аԥшәма днеин, аеҳәшьа лхы ларханы дылкнеиҳан, амаҭқәа
лирсит, иҳәеит. Аиашьа ила дшабо иаҳәшьа амаҭ дырфоит, иҳәеит, аха
иҽирҵысыр иаргьы дишьуеит.
Быжь-лагьанк наган илыҵаиргылт. Аҵалӡ илылҵны ицоз зегь арҭәит,
аха егьырҭ алагьанқәа зегьы иркылсит, аҵыхәтәантәи ада. Нас убри ианыз
неиган, ишаны ашьушьақәа ирҭеиҭәеит, иҳәеит. Егьи ари уаҩшьыгазаап.
– Астол ҳанахатәа, – дцәажәон аиашьа, – аԥшәма дҩагылан ихашҭыз
чыск ааигарц данца, сара схәы ауаҩшьыга шалаиҵоз збахьан, схәы снахан
иара имҵасыргылан, иара ихәы саахан, сара иаасымҵасыргылеит. Дааин
ихәы анифа, иара дхышәҭны дылкаҳан, дыԥсит. Ҳҭакны ҳазмаз данԥсы,
саҳәшьа дахькнаҳаз даакныхны, уа днышьҭаҵаны, сара схы ахьынахаз
сцеит. Сышнеиуаз, ԥшьҩык аҷкәынцәа сара исықәлацәаз срыниеит.
Ҳахәҩыкгьы ҳаиманы ҳашнеиуаз, адунеи азна арахә змаз аӡәы ҳиднагалт.
– Шәааи! – иҳәан, ҳиман иҿынеихан, арахә зҭеицалоз абаа ду ҳҭацаланы,
арахә ҳрылеикит. Ауасақәа руак ишьын, амца илақәыжьны иҟәианы иаргьы
ифеит, ҳаргьы иаҳҿеиҵеит. Ауха ацәара ианақәаҳк, сҩызцәа саԥхьаҟа
инаскьаны ишьҭалеит, сара акәындыхә ахь снаскьаны сышьҭалт. Аԥшәма
данааҿыха, аԥхьа ишьҭаз сҩызцәа аӡәы дааихан, деимҿыжәжәаны дифеит.
Деиҭацәо, деиҭааԥшуа, иҟаиҵац ҟаҵо, сҩызцәа аԥшьҩыкгьы ифеит.
Уажәшьҭа сара сҟны дааин дыҟоуп, дыцәан данааԥш, сшифо здыруеит.
Иара даныцәа, снеин иеихатәы лабашьа ахькыдгылаз иаакыдхны, амца
илақәҵаны иҟаԥшьшьӡа исыршит. Иара блазаҵәык акәын имаз, аихаршы
лҭакшаны ибла ааҭысхит. Нас арахә срылалан, сҽысҵәахт. Анша, иара
дҳәазаны, ииулак абаа ашә ааиртит. Ауаса иҭыҵуаз акакала еиԥхьышьшьааны идәылижьуан, уи зыҟаиҵоз, џьара сицәцарҳәа дшәаны акәын.
Ауха ауаса иаҳҿеиҵаз ацәа ахькажьыз иаашьҭыхны иаасышәхасырԥеит,
нас ауаса ахьцоз срылалан, ԥшьынаԥха сдәықәлеит. Сыбӷа инапы
аақәишьит, аха суасаз џьшьаны дсыламкьысит. Ус аԥсрада мыӷәа
сымамкәа сышнеиуаз, қыҭак аҿы снанагеит. Уа инхоз ауаа шьахәқәак
ракәын, сыԥсы еиқәдырхеит. Аха уа саанымгылт, сахьаныҵыз сцарц ауп
исҭаху. Сҵаауа, сыԥшаауа амҩа сшықәыз, агаҿа сықәнагалеит, сышнеиуаз
амаҭқәа ахьҭыҵыз аҭыԥ аҿы снанагеит. Саҳәшьа рыцҳа дысгәалашәан,
слаӷырӡышуа сыштәаз, маҭык амшын иҩалҵын, сара сахь аҿаанахеит, уи
бӷьыцк аҿыҵакын, иааган саԥхьа иаакаршәны, иара амшын илалахәаша
ицеит. Абӷьыц акы ишамааназ здырит. Исыман сҿаасхан, саҳәшьа
дахьынсыжьыз сааит. Сахьааиз саҳәшьа дшынсыжьыз убас дышьҭан, амаҭ
шҳам лцәа-лжьы иахьалаҽыз аҟнытә лассаамҭа дыбжьымсуазаарын. Ага
бӷьыц искыз лхы инаркны лшьапы аҟынӡа ианыналхьысшь:
– Ҳаи, сышԥацәаз! – ҳәа даақәтәеит саҳәшьа.
Нас ҳнапқәа еибаркны ҳдәықәлеит ҳазныҵыз адгьыл ахь.
Инхон-инҵуан хаҵаки ԥҳәыски, ҩыџьа ахәыҷқәагьы рыман. Аб
ашәарыцара бзиа ибон, дхысыргьы ихы амала икашәымызт.
Ҽнак шәарыцара дынҭыҵит, аха, иԥылах сеидру, шәарахк иԥыхьамшәеит. – Аҩны снапы ыркало снеир аҵкыс, ардәынақәак сшьыр, ахәыҷқәа
ирызназгар, иеигәырӷьап! – иҳәан, аԥсаатәқәа шьуа дшааиуаз, ардәынак
ишәақь нақәикит.
– Сара усмеихсын, – иаацәажәеит ардәына, – усеихсыргьы сара хы
сықәшәаӡом!
Ашәарыцаҩ иаҳаз даршанхан, ииура изымдыруа, дшанханы дгылоуп.
– Иуасҳәарц исҭаху цәырызгоит, цқьа уазхәыц, – еиҭаацәажәеит
ардәына. – Уара џьабаа цәгьак уаԥхьа ишьҭоуп, уи ухыумгар ауам, уҿаразы
иухыугар уҭаху, уажәымҭыҽхахь ииаугар уҭаху? – иҵааит ардәына.
Ашәарыцаҩ дшымгәыӷӡоз азҵаара иауыз, аҭак изымҳәо дааҿахеит.
– Цқьа уазхәыц, уԥҳәысгьы улазҵаа, сара сануҭаххо ара субоит! – аҳәан,
аԥсаатә нықәԥраа ицеит.
Ашәарыцаҩ дхынҳәит аҩныҟа. Иаацәырган иԥҳәыс илеиҳәеит иахьа
дзықәшәаз, иаҳаз. Аԥҳәыс илцәымыӷхеит, аха ишԥаҟалҵоз даламцәажәар
ԥсыхәа лымамызт.
– Ҳзықәшәалакгьы иҳалшартә ҳаныҟоу, ҳҿара ҳанықәу ҳақәшәагәышьааит! – лҳәеит лара. Лхаҵагьы уи иамеимкит.
Адырҩаҽны ашьжьымҭан ашәарыцаҩ дааит ардәына ахьибаз, рацәакгьы
аԥшра иқәымшәеит, аԥсаатә ааин, изықәтәалац амахә иаақәтәеит.
– Ҳзықәшәалакгьы уажә ҳақәшәар еиӷьаҳшьоит! – иҳәеит уи, аԥсаатә
ахь ихы нарханы.
Иажәа алгаха имҭакәа, ардәына нықәԥрааны ицеит.
Ишьҭахьҟа дхынҳәит. Аҩны дааиаанӡа, машәырла иҩны амца нацралан,
изакәызаалак, акәтыҭраҵәҟьа инаркны, хыбрак изаанымхеит, инықәццышәаа
ицеит. Агәылацәа иеиниаз, ихәыҷқәеи иԥҳәыси еиқәдырхеит, аха
изхәарҭагәышьоузеи, рхы зҵаркуа акгьы рымамкәа адәы иаақәхеит.
Дыхҵәеит, далҵит ари ақыҭа. Рхәыҷқәа рнапы ианкны, иԥҳәыси иареи
амҩа иқәлеит. Бжьаха-бжьымш иныҟәахьаны, дәы шшарак иқәнагалеит.
Ишнеиуаз, иабџьарԥсараха хҩык аҽцәа еибарс иаарԥылт. Ишааиуаз, арҭ
ианаарывала, аԥҳәыс дкылкааны иаалыхәаԥшит. Нас ахаҵа илмыршакәа,
аԥҳәыс даамҵарсны дыргеит.
Ахаҵа ихәыҷқәеи иареи ааидхалт. Ддәықәлахт уи ихәыҷқәа иманы.
Егьи иҟалах уи акәзаап: аҳак дыҟазаарын, хшара димамызт, уи гәырҩа
дус иман. Ҽнак шәҩык аҽцәа дәықәиҵеит, ахшара зыхшахьоу, лара
деиҿкааны, дыԥшӡаны иҟоу аԥҳәыс ҿа дымҵарсны дизаазго, изнапык
иазышьҭыхуа ахьы ииҭарацы. Аҳ идҵа зегь рыла дақәнагон ари аԥҳәыс,
уи азын ауп дагьзымҵадырсыз…
Ахаҵа ихәыҷқәеи иареи шааиуаз, ӡиас дук иныҽԥынгылеит, ацҳаҵәры
хыуп, шьапыла дҭалар дзыруам. Ахәыҷқәа аҩыџьа иманы ацҳаҵәры
дырдыруа дықәлар, дацәшәоит. Ахәыҷқәа руаӡәк дҿаҳәаны аарцә
днышьҭаҵаны, егьи дима ацҳаҵәры днықәлан, нырцәҟа дыригеит. Уи уа
днартәаны уалахәмарла ҳәа иԥараҭра наимҵаршәны, аарцәҟа дхынҳәит.
Аарцә ахәыҷы дааԥыртланы даашьҭихуан еиԥш, нырцә иҟаз ахәыҷы
аԥараҭра кажьны иаб иахь дыҩит, дгыргыруа ацҳаҵәры днықәлеит. Аб
дшәан, дыҩны ихәыҷ иахь ацҳа днықәлеит, аха дааскьаанӡа ари ахәыҷы
далҟьахьан, ишьҭахьҟа иҵәыуа иааиуазгьы ацҳа днықәҟьан, аӡы дналаҳаит.
Абас, уи ахаҵа разҟыда, деихьыс-еиԥысуа ихәыҷқәа дышрышьҭаз, аӡы
ицәагеит.
Уи аамҭазы ацҳа аладахьыҟа, аҳ ижәхьшьцәа арахә ӡыжәра инарцан,
аӡы ишхықәгылаз, ахәыҷқәа шнанагоз рбеит. Илҭалан ахәыҷқәа аӡы
иамырхит, нас иааицәажәан, аҳ хшара дышимамыз рымдыруази, аҳ
изыргеит.
Уи уаҩы ишимбац дгәырӷьеит, аӡӡеицәа нарыдыртәаланы рааӡара
далагеит. Ахәыҷқәа рангьы аҳ ихан аҿы џьара уадак лзалхуп, аха илыхшаз
арахь ишаанагаз лазҳәода, ма уи здырхуада!
Ахаҵа рыцҳа, дмида-гәидаха амҩа днықәлеит, дахьцоуҳәагьы акгьы
издыруам, дахьнеиуа дхәыцуеит, ихы гәыбӷан аиҭоит, уажәы-уажәы
игәалашәоит ардәына, ихы ишәиуеит, иԥсы ишәиуеит.
Хәаха-хәымш дныҟәахьаны, қалақьк даланагалеит. Дышнеиуаз,
дәқьанк дыҩнанагалеит, уи даадәылҵыр даҽакы, дара зегьы жәы-дәқьанк
ыҟан. Арҭ зегьы ҭуџьарк итәызаарын. Иаргьы иҭеисԥыҳә кны длеи-ҩеиуа,
адәқьанқәа раԥхьа дгылан, иҭиицәа рыхәаахәҭшьа игәаԥхомызт, аха урҭ
злеиԥсахуаз ауаа имамызт.
Адәқьанқәа ирыҩнало-ирдәылҵуа инеиуаз, абни ауаҩ илаԥш дыҵашәеит,
дааиԥхьан ихы-иҵыхәа диазҵааит, еиликааит уи ауаҩ арыцҳара ду
дышҭагылаз.
– Фатәи-жәтәи акгьы угсыжьрым, ахәҳахәҭразы узыманшәалахозар? –
дҵааит аҭуџьар.
– Сыгәра ганы дәқьанк сыҵаргыл, исылшалак убап! – иҳәеит ари.
Аҭуџьар дақәшаҳаҭхеит. Ари ахҵәа-хыԥсаа иҽазҵәылхны ахәҳахәҭра
далагеит. Рацәак мырҵыкәа, адәқьанқәа зегь раԥхьа дгылеит. Аҭуџьар
иеиликааит, иҟьала-ԥалашәа иднагалаз ахаҵа ԥсыцқьак шиакәыз. Аҭуџьар
ҷкәынаки ӡӷабки ракәын хшарас имаӡазгьы, урҭ аҩыџьагьы аҵара иаман.
Аҭуџьар иӡбеит ари иднагалаз ахаҵа ԥа еиҳабыс дҟаиҵарц, нас имал-ишьал
зегьы уи инапы ианиҵарц.
Ари ахаҵагьы мап имҳәеит, иеиқәшаҳаҭхеит. Аҭуџьар дабхеит, ҩыџьа
рҭыԥан, хҩык ахшара иауит.
Аҳак дыҟазаап, убригьы хҭылҵ димамызт. Иажәрахь даннеи, ҳәыҳәк
иааӡеит, аха уаҩы имырбакәа иҵәахны иман. Ҽнак даачмазаҩхан,
дхәарҭамкәа дҟалеит. Аҳ идырит иаџьал шааидгылаз. Аҟәыӷақәа
даарыԥхьан ус реиҳәеит:
– Сара сыԥсуеит уажәшьҭа, еиқәхашьа сымам. Хаха-хымш рыда
сыгҿашәмырхан, сыбӷаҭыԥ шәсырбахьеит усгьы. Сыԥсхәы аныжәуа аҽны,
аҳәыҳә аушәыжь, уи шнеиуа аӡә ижәҩа инықәтәоит, убри аҳас дҟашәҵа, –
иҳәеит.
Аҳ дыԥсит, иҵәыуара еиҵырхеит, даныржуазгьы аҳак дшыржуаз дыржит.
Иԥсхәы аныруаз аҽны, иара иуаз ишалаз еиԥш, иаурыжьит аҳәыҳә, аха ус
иԥыр-ԥыруа ирхоуп акәымзар, аӡәгьы ижәҩахыр иқәтәом.
Аҳ иҳәахьа ҟамҵакәа ажәлар еиԥырҵуам. Хазы аҳәҳәацәа рылоуп,
«имнеиц аҳ иашҭахь шәнеи» ҳәа. Ажәлар аттаҳәа уахь анеира иаҿуп.
Ари ихәаахәҭыҩхаз ахаҵагьы знык аҟара сныдгылап игәахәын, уа днеин
дыҟан. Аҳәыҳә аурыжьит. Ишааиуаз, абри ахаҵа ижәҩахыр инықәтәеит.
Уи акәхеит, аҳ далххеит. Днеины, ахан аҿы днатәеит.
Иара ажәлар ирылҵыз уаҩымзи, ажәлар дразҵаан аусура далагеит,
урҭ иабжьыргоз ала азакәанқәа ԥиҟо иҿааихеит. Иахьабалак ихьыӡ
еимдырҩит, иаҳра аҽеибнаҭеит, иӷәӷәахеит, ибеиахеит. Ԥҳәыс
дышимамызгьы зегьы ираҳаит.
Ус уи ахаҵа анкьатәи иԥҳәыс дзыднагалаз аҳ адырра ҟаиҵеит
димаҳәхарц шиҭахыз.
– Сара дсымоуп аԥҳа ссир, иашоуп, сара дысхымшеит, уи мрада
дыԥхоит, мзада дкаҷҷоит! – иҩуан ашәҟәы аҳ.
Аратәи аҳ лара хаҭала дшимбацызгьы дақәшаҳаҭхеит аҳ иниҵаз ажәа.
Дук мырҵыкәа шәҩык аҩызцәа иманы иабхәа диҭааит.
Ачара хианы иҟан. Аратәи аҳ ииааӡаз, анҭ аӡиас иамихыз, 16-1ҵ шықәса
рхыҵхьан. «Шәнеины сыӡӷаб асасцәа ахьтәоу азал ахь шәаалыԥхь» ҳәа
аҷкәынцәа ааишьҭит. Аҷкәынцәа ауада ашә аартны иныҩналазар, ран
лсахьақәа змаз ԥҳәыск дыштәаз рбеит, аха дара рыҿқәа еихырхаанӡа, ан
арҵәааҳәа дыҳәҳәаны, лыҷкәынцәа аалгәыдылкылт. Игәыдылкылоит,
ихыдылкылоит, дырцәынхом.
Аҳ иарҳәеит «иӡӷаб» аҷкәынцәа гәыдкыло дышрыдтәало. Уи дгәаан
адҵа ҟаиҵеит, лыхәда хҵәаны амшын дарҭартә еиԥш. Аха ԥҳәысҳәара
иааины итәаз ахаҵа аҳәара ҟаиҵеит: «Изгараны иҟаз аԥҳәыс дышәшьаанӡа
лбарҭа сышәҭ» ҳәа. Ашә аартны дныҩналазар, ани аҷкәынцәеи мчыла
реиҟәкәкәаара ишаҿыз ибеит. Цқьа дрыхәаԥшызар, абар ицәыргаз иԥҳәыс,
абар аӡиас ицәагаз иҷкәынцәа. Нас иҭаацәа днараԥгылан, ажәлар еизаны
иахьгылаз аҳ иашҭахь инеигеит. Ажәлар ааирӡырҩын, ҽнак шәарыцара
дахьынҭыҵыз ардәына шибаз, уи ианаҳәаз, нас дзыниақәаз зегьы акакала
инареиҳәеит.
Ажәлар ираҳауаз џьашьатәшәа ибаны иазыӡырҩуан.
– Аҳ, уххьзгеит, – дцәажәон зҭаацәа еибганы избаз ахаҵа, – абзиара
дуӡӡа сзууит, даара иҭабуп ҳәа уасҳәоит, сҭаацәа уааӡеит, иухьчеит!
Ажәлар, шәхаҵкы! Ишыжәдыруа еиԥш, саргьы тәылак аҿы аҳас сыҟоуп,
шәазҵаар ишәарҳәап, сдырреи, сыхшыҩи, сыҟазшьеи рыла ауп уи аҭыԥ
аҟынӡа сызланеиз. Зегьы ишәасҳәарц исҭахуп иахьа: Ишьҭасҵоит саҳра,
изакәызаалак капеик дәылызгом ахазынарҭа, иаашьҭысхуеит сҽи скәадыри,
цәуӷәк, жәхьак, сцоит сҭаацәа сыманы анкьа сахьынхоз, исыргылоит
исцәыблыз иаҩызоу аҩны, салагоит анхара-анҵыра, исыхшаз рааӡара. Абри
ауп аҳрақәа зегьы ираҳу!
Аҳак дыҟан, х-ҩык аҷкәынцәа иман, иҷкәынцәа руаӡәк ихы еилаган.
Даҽа аҳакгьы дыҟан леишәацәгьак, митәык, ӷәӷәак, убри ԥсаатә ссирк
иман.
Убри аҳ иԥсаатә ссир имхны иааргаразы абри аҳ ихыҩ ԥацәа дәықәиҵеит.
Ари, ари иҷкәын гаӡа дҭаирхар, дыԥхасҭеитәыр иҭахын, ианишьҭуаз,
амҩа ианықәиҵоз убас реиҳәеит иҷкәынцәа аиҳабацәа:
– Абри дшәыманы шәца, хы-мҩакы ахьеихагылоу ыҟоуп, ахымҩак
ахьеихагылоу шәаннеилакь, иаҳа иахьеицәоу амҩахь абри дшәышьҭы,
егьирахьҟа шәара шәца – ҳәа реиҳәеит.
Уажә арҭ раб иҳәатәы аахаҵаны ицоит аишьцәа. Анҭ хы-мҩакы
ахьеихагылоу ҩба урықәлар, угьыжьуан, аха ахԥатәи аҟны уцар,
узыгьыжьуамызт.
Нас иалаухи, абарҭ аишьцәа ахԥатәи амҩа, еиҳа иреицәаз, реиҳа
иуадаҩыз амҩа рашьа агаӡа дықәырҵеит. Рашьа гаӡа ари амҩа дықәлан
дышнеиуаз ԥыҭк данынаскьа, илашьцо ианалага, ақәыџьмақәа икәшеит.
Ақәыџьмақәа аникәша, дшәан ҵлак дықәлеит. Дзықәтәаз иҽы аҵла
изықәгаломызт, ақәыџьмақәа иааимырҵәеит. Иара дылбаан еиҭах амҩа
дықәланы дышнеиуаз ақәыџьма ихьӡеит.
– Уабацо уара? – аҳәан ақәыџьма иазҵааит.
– Сабацо, саб сишьҭит, абригь, абригь аҳ иҟны, ԥсаатә џьашьатәык,
ԥсаатә ссирк имоуп, имхны иаазгароуп, убри азы саауеит, – иҳәеит.
– Ибзиоуп, са суцхраауеит, – аҳәеит ақәыџьма.
Ақәыџьма даашьҭнахын, даманы идәықәлеит. Ани аԥсаатә ссир змаз
аҳ иҟны даманы инеит. Уа ианнеи, ус аҳәеит ани ақәыџьма:
– Уара унеи, иуиҭозар убап, иуиҭаӡом, аха ииҳәо уаҳап уеизгьы.
Ари аҷкәын аҳ иҿы днеит. Даннеи, ыҟами, аҳ имаҵуцәа аԥсаатә ссир
зыхьчоз дыркит, данырк, дрыманы аҳ иҟны днаргит.
– Иуҭахузеи? – иҳәан аҳ ари аҷкәын диазҵааит.
– Исҭахузи, абас, абас, саб сааишьҭит, абри уара уԥсаатә ссир саб
иҭахуп, – ҳәа ус иҳәеит.
– Уцаны абригь, абригь аҳ иҿы иҽы, аҽы бзиа имоуп, иҽы имхны исзаага,
нас иусҭоит уара узышьҭоу аԥсаатә ссир, – иҳәеит ари аҳ.
Ари ииҳәоиз, аҳ дааиԥырҵын иқәыџьмаҿы дааин, абас ауп сахьнеиз аҳ
исеиҳәаз иҳәеит.
– Ус акәзар, сара издыруеит уи ԥсыхәас иамоу, – аҳәеит ақәыџьма.
Аҷкәын даашьҭнахын, ани аҽы змаз аҳ иҿы инеит. Уа ианнеи, ари днеин
аҽы аӷәра ахаҵаны данаақәгьыжьуаз аамҭазы, аҳ имаҵуцәа дыркын аҳ
иҟны дрыманы инеит.
– Иуҭахузеи? – иҳәан аҳ ари аҷкәын диазҵааит.
– Исҭаху иазууеи, аҽы сҭахуп, – иҳәеит.
– Аҽы уҭахызар, сара иусҭоит абригь абригь аҳ иԥҳа дысзааугозар, –
иҳәеит ари аҳ.
Ари даагьыжьын ақәыџьмаҿы днеит.
– Иеилукаазеи, иуеиҳәазеи?
– Исеиҳәази, абас, абас, аҽы уҭахызар, абригь, абригь аҳ иԥҳа
дысзааугар иусҭап ҳәа сеиҳәеит, – иҳәеит.
– Уаала ус акәзар, сара суцхраауеит.
Аԥҳа дызмаз аҳ иҟны ианнеи, аҳ иԥҳа ашҭа дҭан. Ақәыџьма уаҩԥсҵас
иҟалеит, нас инеины, аҳ иԥҳа даамҵарсны, даманы идәықәлеит. Нас арҭ
зны иқәыџьмахоз, зны иуаҩхози ари аҷкәыни иахьеиқәшәашаз амҩа
рдыруан, иеибырҳәахьан, иахьеиқәшәашаз амҩаҿы ақәыџьма аӡӷаб даманы
ианнеи, «абар иззуҳәаз аҳ иԥҳа дахьыҟоу, дузаасгеит, уаала шьҭа», –
иҳәеит.
Иабацо арҭ уажәы? Ани аҽы змоу аҳ иҟны ицоит уажәы. Уи аҳ ари аӡӷаб
диҭаны, иҽы имихуеит уажәы. Рҿынархан инеит. Уа ианнеи, ари аҷкәын
ани аӡӷаб иааигаз аҽы змоу аҳ дииҭар иҭахымхеит. Аӡӷаб иааргаз наҟ
днаԥхьаркын, ақәыџьма ӡӷабхт, аха абри иааргаз лхаҭа, лыԥсаҭа, зынӡа
илеиԥшны иааҟалеит. Аҷкәын даалаган иӡӷабхаз ақәыџьма диманы аҳ иҿы
днеин, дииҭт.
Аҳ дгәырӷьеит, «ари еиԥш иҟоу аӡӷаб дансзаауга, аҽы акәадыр иақәнаго
ақәҵаны ишәҭ ҳәа» имаҵуцәа иреиҳәеит. Амаҵуцәа неин, аҽы акәадыр
ақәҵаны ирҭеит.
Уаанӡа ақәыџьма ари аҷкәын ус ианаҳәахьан: «Аҳ аҽы ануиҭалакь,
нахьхьынтәи иааҳзаг аӡӷаб дҩақәыртәаны амҩа уқәланы уцала» ҳәа. Ус
иагьыҟаиҵеит, иӡӷаб диманы амҩа дықәлеит.
Ари ақәыџьма-ӡӷаб дзауз аҳ иҽикәабеит, егьит, нас аӡӷаб лахь днеирц
иҽеибиҭеит. Аҳ изнаргаз аӡӷаб лыҟны даннеи, дабаҟоу, дцахьан (ани
ақәыџьмоуп, дқәыџьмахеит еиҭах умбо). Ари аҳ анахь дцеит, арахь дцеит,
аха дабахьӡоз, ақәыџьма, қәыџьмоуп иагьаџьара ицап, дзахьымӡаӡеит.
Ари аҷкәын уажәы аҽы иманы даауеит ани аԥсаатә ссир змоу иҟны.
Ана данааи, уажәы ақәыџьма амни аҽы аҽеиԥштәны иҽхеит.
– Уара саӷәра аҿы аиха аҿоумҵан, ус аҳ снаганы сиҭ – ҳәа ус ианаҳәеит
ари аҷкәын.
Ани аҽгьы аӡӷабгьы амҩаҟны иааныжьны, ани ақәыџьма ҽхан инаганы,
аҳ инаганы ииҭт. Аҳ деигәырӷьеит, «ари еиԥш аҽы ссир анысзаауга, аҵыс
џьашьахәатә аҭра ишҭоу ишәҭ!» иҳәан, ус адырра ҟаиҵеит. Ари уажәы
аԥсаатә (аҵыс) џьашьахәатәгьы, апҟаҩҳәа рҿаархан иаауеит уажәы. Ари
аҽы исзааигаз збап ҳәа, аҳ иашҭа думзи, ашҭа дуун, сақәтәаны хәыҷык
сныҟәап ҳәа (ани аӷәра аиха аҿаӡамызт аҽы), аҽы дҩақәтәан данаалеи-ҩеи, илаиҵҟьан, амасар илахыууаан ианынаскьа, иқәыџьмаханы иааҟалан
ицеит.
Ари дықәгьыжьны данаауаз ауха ақәыџьмақәа дахьырфоз дааӡаанӡа
иқәыџьма ихьӡеит. Иқәыџьма ихьӡан, иалаухи, арахь икылсуеит уажәы,
ахы-мҩакы ахьыҟаз икылсны, адәы ианаақәла, ихәлеит, дәы-ԥшӡак ыҟан,
«уара абра уҟаз уаха» – ақәыџьма ус аҳәит, – сара џьара сцоит, џьара
цатәыс исымоуп, амца еиқәҵа, ахьҭа уҽаумыркын, абра уҟаз, ашьжьымҭан
ианаашалакь уҩныҟа уца, уашьҭа уҩнынӡагьы рацәак бжьам.
Иалаухи, ақәыџьма абас ацхыраара изнаун, ақәыџьма иԥырҵны ицеит.
Ианиԥырҵуаз еиҭах ус ианаҳәеит:
– Амала уаха умыцәан, џьоук ааиуеит уаха абра, умыцәан уаха шаанӡа!
Ақәыџьма иԥырҵны ианца, ари амца ааиқәиҵан дыштәаз акәымкәа, аҵх
акыр еиҩнашахьан, ҩыџьа иара иҿы ҳнеир ҟалома ҳәа инеит. Амца еиқәуп
нас, аҽы арахь хазы игылоуп, аӡӷаб хазы дгылоуп, адунеи каҷҷоит хабалакь.
Анҭ аҩыџьа илеиз дрыхәаԥшын, иашьцәа роуп, иаргьы идырт, даргьы
дырдырт. Анҭгьы дара, аҟами, ҳашьа дгьыжьны дааит, абри аҟара амҩа
бааԥсы иҟаз дықәаҳҵеит, ҳаб ҳзыздәықәиҵаз ҳара иаҳзаамгеит, иара
иааигеит. Аԥсаатә џьашьахәатә акәым, аҽгьы ааигеит, аӡӷабгьы дааигеит,
ҳаб иҳадиҵаз ҳзынамыгӡеит ҳәаны инеихәаԥшы-ааихәаԥшит арҭ. Арҭ уажәы
наҟ-ааҟ амца иҽҳәатәоуп ишԥааури, ишԥаҟаҳҵари, ушԥацеи, ишԥаҟауҵеи
ҳәа ауха ажәабжьқәа шырҳәоз дамхацәт иара, арҭ реиҵба данамхацәа,
иеиҳаба дҩагылан ихы хиҵәеит, аҟама ааҭихын, аҟамала ихы аахҵәаны
длышьҭеиҵеит. Ани аӡӷаб акыр дыҳәҳәеит егьит, аха уи ҿыбымҭын ҳәа
ларҳәеит. Ашьжьымҭан анааша, аӡӷабгьы аҽгьы, аԥсаатә ссиргьы
аашьҭырхын, иара уа дкажьны ицеит. Ари ихы хҵәаны уа дықәжьуп. Абри
иахаанага уара идыр, аҟәраан неин, илақәа ҭысхуеит ҳәа ишаҿыз ақәыџьма
неит. Ақәыџьма ани ауаҩԥсы иҟаз иҿы инеин илаивалан, абни аҟәраан
иаамҵасны иакит.
– Абыржәықәҟьа уца, абри еиԥш иҟоу ахәшә сзаага, уаусышьҭуеит, –
аҳәеит ақәыџьма.
Аҟәраан цан, ақәыџьма иззаҳәаз ахәшә аанаган, ани аԥсы ихы ихәда
ааибнаҭан, ахәшә аахьнашьын, иԥсы ҭалт. Иԥсы анҭала ашьҭахь, «уара
умыцәан ҳәа уасымҳәази, иухьзеи, уҽы, уӡӷаб, уԥсаатә ссир иааугақәоз
абаҟоу» ҳәа ус аҳәеит ақәыџьма.
– Урҭ сашьцәа иргеит, – ҳәа ус иҳәазаап.
– Уаҳа сара цхыраара сызуҭаӡом, иахуҭаху уца, – ҳәа ус ианаҳәан
иԥырҵны ицеит, иаргьы иҩныҟа дцеит. Аҩны дҩаӡо даналага, адунеи ақыҭа
ажәлар еизигеит, аҳ иҷкәынцәа ахьцаз иааргаз ҳәа ачара ду иун, аӡӷаб
иааргаз хахь дықәгылоуп, аԥсаатә ссир уа иқәгылоуп, ауаа еизаны
иқәгылоуп, иара рышьҭахь дҩеит. Дҩеит, ани аҳгьы ари иҷкәынгьы дибоит
нас, аҷкәын иан дыҟоуп, зегьы ыҟоуп. Ари иара хыхь дхаларц далагеит,
аха иаб дҩашәмышьҭын ҳәа реиҳәеит, ари еиԥш ауаҩԥсы иҟоу
даашәмышьҭын арахь иҳәеит. Нас ус акәзар бзиоуп иҳәан, иалаухи,
длалбааны агәарԥ аҟны дысгылаз абри усҟан, ажәытәан ус иҟазаарын,
амаҭ иԥыруаз ыҟазаарын, амни амаҭ иԥыруаз ааин, абарҭ иҟаз сеибакәу
амаркатыл рыхьшьуа иаақәхуа, иара ани аӡӷабгьы, аԥсаатә ссиргьы
аашьҭыхны иара инаҭеит, иаб дхаҳәхит, иан дхаҳәхит, иашьцәа, ақыҭа
абжаҩыкгьы хаҳәханы иаанхит, иара днаскьаны дгылан – ани аҷкәын. Убри
амаҭ даманы ицеит. Ари иҿынеихан даманы ишцоз ақәыџьма иаԥхьа
адырҩагь иааиԥылт. Уабацо ҳа иазҵаан, абас, абас ауп иҟалаз, сымцар
ҟалом ҳәа ус иҳәеит.
– Уцоит, аха уара агьузыҟаҵом, саргьы ацхыраара сызуҭом, сара уахь
егьы саԥсам, – ҳәа ус ианаҳәеит ақәыџьма.
– Избан, иҟоузеи? – иҳәеит аҷкәын.
– Иҟоузеи умбо, уахьцо амҩа уадаҩуп. Иумуӡозар уцагәышьа, амала
ушнеиуа акыр уаныныаскьалагь, амҩа ахьеихдоу уаннеилакь, убра дыҟоуп
ҭакәажәык, убра дуқәшәоит. Убри аҭакәажә са сылдыруеит, сыӡбахәқәа
егьи уҳәа, – аҳәеит ақәыџьма.
Дцеит ари. Дықәлан дысцоз аҩнгьы дақәшәт, аҭакәажәгьы длықәшәеит.
Аҭакәажә ари данылба, иҟоузеи арахь уабақәнагалеи ҳәа диазҵааит. Абас,
абас ауп иҟоу, абрахь ауп сахьцуа, абрахь цатәыс исымоуп иҳәеит,
ақәыџьма аӡбахәгьы леиҳәеит.
– Нан, уахь уцуат, аха егьузыҟаҵом, – ҳәа ус лҳәеит.
– Исԥасзыҟамҵо? – ҳәа ус иҳәеит.
– Исԥаузыҟамҵо, уа узнеиӡом, ааигәарагьы узнеиӡом, – лҳәеит. – Унеир
ҟалап, аха ааигәара уаннеилакь, ахра бааԥсык ыҟоуп, амшын аҟәараҟны,
абри ахра бааԥсаҟноуп амни амаҭ аӡӷаб дызгаз дахьыҟоу. Иԥсы кәтаӷьуп,
убра икәтаӷьны, аҭыԥ ҟаҵаны иқәыршәуп, убри акәтаӷь узгар унеит
акәымзар, уаҳа уахь уи амаҭ ахь неишьа уманы ҳәа уҟаӡам, – лҳәеит
аҭакәажә.
Ари афырҳәа иҿынеихан, акыргьы бжьан, аха днеит аҭакәажә зыӡбахә
лҳәаз аҭыԥ аҿы. Днаԥшы-ааԥшуа даннеи, ахра бааԥсы каамеҭуп, дхаланы
дысҩеиуаз аҟәраан акәтаӷь аашьҭԥаан амшын ианыҩхыла, аҟәраан ҟәаҟ
ҳәа абжьы анарга, иаампыҵшәан амшын аӡы иалашәеит. Ари ахра
длалбаан, абни аҟәара давалт. Аҟәара дшаваз акәымкәа араӡын ԥсыӡ
амшын иааҭыҵын иуҭахузеи, узыргәаҟуазеи ҳәа иааиҿагылт.
– Исҭахузеи, абас иҟаз акәтаӷь аҟәраан иаман идәықәлан, иаҿыҵшәан,
амшын иалашәт, убри акәтаӷь сҭахуп, – ҳәа ус иҳәеит.
– Уажәыҵәҟьа са иаазгоит, – аҳәан араӡны ԥсыӡ аҿынанахан абри акәтаӷь
ԥшааны иаманы иааин, ари инаҭеит. Уажәышьҭа дахьцо идыруеит, дықәланы
дышнеиуаз, жәеиза уада ааиртит, ажәаҩа уадаҿы абни аӡӷаб убра
дыҩнатәоуп уажәы, аԥсаатә ссиргьы лаԥхьа иқәгылоуп. Ажәеиза аартны,
ажәаҩа анааирт, аа, абааԥсы, ара уабаанагеи, уанаџьалбеит, уажәыҵәҟьа
амаҭ ааиуеит, уаргьы уафоит, саргьы сафоит лҳәан, ус лҳәеит.
– Ҳафуазар, ҳафт! – иҳәеит, ани акәтаӷь иџьыба иҭаҵаны икыуп, амаҭгьы
анааи (иааит иаразнак), акәтаӷь ирӷәӷәо далаган, иара еиҳа амч маҷхо
иалагеит. Акәтаӷь ааирыӷәӷәан, иалаухи, иԥиҽит. Амаҭгьы ԥсит, ларгьы
даашьҭихын, аԥсаатә ссиргьы аашьҭихын дықәгьыжьааны даауеит.
Дықәгьыжьааны иаб инхарҭаҿы данааи, амни амаркатыл амаҭ иакыз амни
аҭакәажә илымихит амҩан данаауаз.
Дааит. Дааин агәара данаақәыԥш, нас ақыҭа абжаҩыкгьы нас ыҟами,
ихаҳәханы иҟан, ари дҩархалан раԥхьа анҭ ргәылацәа иҟаз егьиз анхацәа
амаркатыл нархьшьы-аарыхьшьуа рыԥсы ҭеиҵт. Ижәбома иҟалаз иҳәан,
иҟоу аабоит рҳәеит.
Дыҩхалан хыхь иан амаркатыл аалхьишьын, лыԥсы ҭалт, иабгьы,
иашьцәагьы иаархьишьын, рыԥсы ҭалт, шеибакәу зегьы рыԥсы ҭалт. Ани
аӡӷаби аԥсаатә ссири ара имоуп.
– Абри, абарҭ аазгеит ҳәа уазҳәада? – ҳәа иаб диазҵааит.
– Ари сыҷкәын аиҳабы иааигеит, – иҳәеит иаб.
– Абар иахьыҟоу, аӡӷабгьы ара дыҟоуп, сашьцәагьы ара иҟоуп, ирҳәааит
аиаша иаазгаз, – иҳәеит иара.
Иалаухи, аханатә аб абри аҷкәын дхагоуп ҳәа аханатә омак диҭахымызт.
Аха аҷкәын акры злаз иакәхит. Исыҟаз еиԥш иаанижьит иангьы, иабгьы,
иашьцәагьы, иара дцеит нхара, анхара даҿуп абыржәгьы, еихачаԥаны
аҩнқәа иргылт, дынхоит, дынҵоит, анцәа ишиҳәара дыҟоуп.
Хаҵа бзиак дыҟан. Ԥҳәыс дааигеит. Аха абарҭ хаҵеи ԥҳәыси акыр аамҭа
хшара дырмоуит. Рықәрахь акыр инеихьан аԥҳәыс ахшара лцәа далашәеит.
Арҭ гәырӷьаҵәа иҟалеит, аа, абааԥсы, ҳажәымҭа бзиазаап, ахҭылҵ дҳауеит
ҳәа иҟоуп. Аамҭа анааи, аԥҳәыс длатәан аԥсыӡ лыхшеит, аԥсыӡ иаша.
Уаҳа анахь, арахь, ани, ари ҳәа акәымкәа, аԥсыӡҵәҟьа.
– Уауа, ҳамшақә, абри акәызма жәымҭас иҳамаз, – рҳәеит ахаҵеи
аԥҳәыси. – Ак ҳақәымзаарын, ҳшыҟаз ҳаҟандаз, ари закәызеи? – рҳәеит.
Илеимаҭәаны аҵәыуара иалагеит. Уаӷеимшхара, арҭ ауаа акаамеҭ
ззырҳәаҵәҟьо иақәшәеит. Уаҩ дырмоуӡар еиӷьаршьо аума иақәшәеит, ироуз
закәызеи?
Анахь рҳәеит, арахь рҳәеит, ауаа ирызҵааит, абри хәарҭак амоума,
ари ирзымшьит аԥсыӡ. Анахь, арахь ирыманы идәықәуп. Ус аҵыхәтәан
ҟазак изҵааит, дзакә ҟазоу сеидроу , дыцқьамызҭгьы акәхарын, џьара акы
илазҭгьы акәхарын.
– Шәара шәызҿу аус даҽакала шәахәом. Шәлиман ацқьа ҳәа дыҟоуп,
абрахь, амрагыларахь дынхоит. Убри ида уаҳа хәарҭа шәымам, – ҳәа
реиҳәеит.
Шәлиман цқьа дахьыҟоу седроу. Арҭ хаҵеи ԥҳәыси агәаҟқәа иҵаа-ԥшаауа идәықәлеит рыԥсыӡ ргәыдкыланы. Усгьы митә иақәшәаз ҳауп
рҳәан. Рыԥсыӡ акы илаҳәаны амҩа иқәлеит иҵаа-ҵшаауа Шәлиман ацқьа
дабанхо ҳәа. Иҵаауеит, ицоит. Амрагыларахь мацароуп рхы рханы иахьцо.
Ишнеиуаз ираҳаит иӡбахә, иааигәахазаап. Шьҭа анцәа иҳәозар даҳбап
рҳәан, дә-дук иқәланы инеиуеит. Ҩны бзиак гылоуп, анхара бзиа аҟоуп.
Абраҟа акәхап рҳәан инеит. Ани акыр дрыхәап ҳәа игәыӷуама, иахьгәаҟуаз
азы инеит акәымзар, дрыхәоит ҳәа иҟазма? Иахьнеиз, ҵабыргны
иақәшәазаап, Шәлиман ацқьа иоуп, иан дыҟоуп, иԥҳәыс дыҟоуп, иара
дыҟоуп.
– Гәаҟрас ишәымоузеи, шәаазгазеи, ишәыхьзеи? – ҳәа дразҵааит арҭ
инеиз.
– Абас, абас, абасгьы ҳзықәшәаз, – рҳәеит. – Ахшара даҳмоуа аамҭа
цахьан, аҵыхәтәаны ахшара иҳауз дыԥсыӡхеит, – рҳәеит. – Аӡәыр
дшәыхәозар Шәлиман ацқьа дшәыхәоит ҳәа ҳаҳан, ҳушьҭалан ҳааит, –
рҳәеит.
Шәлиман ацқьа арҭ ирҳәаз дазыӡырҩит. Дтәаны ԥыҭрак дхәыцуеит.
Дхәыцуа, дхәыцуа, нас ихы дҩахан, «сан, бааишь сан» иҳәан, иан дааигеит.
– Сан, бара аубиџьыр, абарҭ ауаа гәаҟқәоуп, – иҳәеит. – Акыр аамҭа
хшара дырмоуазаарын, аҵыхәтәан ироуз дыԥсыӡхеит, аԥсыӡ роуит, – иҳәеит.
– Иҵаан, Шәлиман ацқьа ида хәарҭа шәымам ҳәа рарҳәазаап, исышьҭалан
хара дгьылк аҟынтә иааит, ирыԥсыхәоузеи? – иҳәеит. – Ҳрыцхраап, –
иҳәеит.
Иангьы длазхәыц-ҩазхәыцын, лгәы ԥшааит.
– Седроу, нан, Шәлиман, ирыԥсыхәоу, седроу, – лҳәеит.
– Са издыруеит арҭ ирыԥсыхәоу, қо. Абыржәы бара уажәала зыԥсы ҭоу
иҟны ибымҳәо ажәа бҳәар, уаҩытәыҩсак иҟны ибымҳәо ажәа бҳәар
ихәарҭахоит, – иҳәеит Шәлиман.
Иԥҳәыс дааиԥхьан, иԥҳәысгьы ус леиҳәеит иан ишлаҳауаз:
– Баргьы уаҩытәыҩса иабымҳәо, ибызиамҳәо бымаӡа бҳәар, сангьы,
сыԥҳагьы, шәҩыџьагьы уаҩы иҟны ишәымҳәо, саргьы уаҩытәыҩсак иҿы
исымҳәаӡо сымаӡа, абас абарҭ ах-ажәак ҳҳәар абарҭ ирхылҵыз аԥсыӡ
уаҩхоит, – иҳәеит Шәлиман ацқьа. – Абарҭ гәнаҳауп, ирыцҳауп, ҳрыцхраап,
– иҳәеит.
– Ибзиоуп, нан, ҳрыцхраап нас, – лҳәеит иан.
– Саргьы сымаӡажәа сҳәоит абарҭ ирыхәозар, – лҳәеит иԥҳәысгьы.
Аԥхьа иан длазҵааит.
– Нан, Шәлиман, уара уԥеҳамбаруп, ухазыноуп, уаԥхьа сыԥсааит,
исыхшаз, исааӡаз уоуп, узеиԥшроу убоит, ахьыӡ ду умоуп, амал ду умоуп,
ҳхыртәаланы ҳумоуп, ак сыгурхом саргьы. Аха убас акәзаргьы, аминуҭк
уаб ихәаԥшра уара уаҩсхуеит, – лҳәеит. – Аминуҭк уаб инаихәаԥшра, исахьа
анахәаԥшра уара уаҩысхуеит, уи азы усҭиуеит, – лҳәеит.
Ари иан (Шәлиман ацқьа иан) абас анылҳәа, анҭ хаҵеи ԥҳәыси ирыхшаз
аԥсыӡ астол иқәҵаны ирыман, абри аԥсыӡ ааҵыс-ҵысын, абжа абри
ашьапқәа рахь егьи ауаҩы исахьа аашьҭнахит.
Аҳа, уажәышьҭа Шәлиман иԥҳәыс длазҵаауеит.
– Бара, сыԥҳәыс, бгәы иҭоуҵәҟьа ҳәа, мамзар абарҭ ауаа рыцҳауп, –
иҳәеит.
– Схаҵа, уара, уара узакәу уара иудыруеит, ухазыноуп, аха џьара даҽа
хаҵак дызбар, ианаџьалбеит, абри Шәлиман иаҵкыс деиӷьхарушь ҳәа
самхаихәаԥшуеит, – лҳәеит.
Ари ас анылҳәа, ани астол иқәыз анҭ агәаҟқәа рыԥсыӡ ауразоуроу
иаауаҩхеит. Аха ари аԥсы ҭам макьана, иара итәы иҳәароуп уажәы. Анҭгьы
рыхшара иԥсы ҭалозар ҳәа рыла ҭраа иԥшуп – хаҵеи ԥҳәыси.
– Сара аԥара сымоуп, ашьара сымоуп, акы сазхьаауа, акы саргәамҵуа
сыҟам, иҳамоу зегьы жәдыруеит. Ак ҳагым, амла ҳакуам, ахьҭа ҳакуам.
Быжьҩык аҵаҩцәа сымоуп, абанҭ аҵаҩцәа руаӡәк аамҭала иҩныҟа
данысышьҭлак, данаауа иҭаацәа сыргәалашәаны џьара ҵәахаҳак
иадамзаргьы, сыхьӡала иаарҭиуоу ҳәа схәыцуеит. Абри аҷыдахаз адунеи
аҟны уаҳа уаҩы исызиамҳәо акы салаҟам, – иҳәеит Шәлиман ацқьа.
Абри абас аниҳәа, «ии, уу!» иҳәан ани аԥсыӡ иалҵыз ахәыҷы
дԥаҭхалеиуа, дкьаасуа, инагӡаны дуаҩханы дааҟалеит.
Арҭ ауаа уаҩы ишимбац игәырӷьеит, рыԥсы рылалеит – ахәыҷы иаби
иани. Ирылшоз ала Шәлиман ацқьа ҭабуп ҳәа наиаҳәаны, иеихырхәаны,
игәырӷьаҵәа рхәыҷы дрыманы рыҩныҟа иааит.
Ҵлаҳәысҭак хҩык аԥацәа иман. Ҩны бзиак ҟаҳҵоит ҳәа иалагеит. Аҩны
бзиа ҟарҵеит. Иҟаҵаны ианалга, ргәыларан ҵлаҳәысҭак дыҟазаарын, дааит.
– Шәыҩны иҟашәҵаз иазыжәуазеи, хә-ҵарак махәык иқәтәаны ашәа
рҳәоит, убри шәыҩны иҩнагылазар ихаахон, – иҳәеит.
Амҩа иқәлеит ахҩыкгьы рыҽқәа акәадыр рықәҵаны иаагоит ҳәа. Хымҩак
ахьеихагалаз инеит, ауха уа иԥхьеит. Рашьа еиҵбы ашьыжь дҩагыланы
ӡык каиҭәарцы абна дахьҩылалаз, хаҳәык абраанӡа иҩеиуа (напыла
исирбеит – Х. С.) иҩны ибеит. Аҩыра данахәаԥш, абарҭ ахымҩак ҩба ирныло
хынҳәуеит, агьи ианыло хынҳәра иқәым ҳәа аҳәон. Иреицәаз амҩа иара
аиҵбы данылт, иашьцәа агьырҭ амҩа бзиақәа ирниҵеит. Қьаԥҭаны
дықәнагалт (амҩа цәгьа дызнылаз), бнароуп, аҩныжәқәа гылоуп.
Дышлеиуаз, аладагьы аҩадагьы иҩамӡо ҩны хырзаманк днадгылт. Иҽы
лоуишьҭын, аҩны аԥхьа адгьыл цәҟьашәа иҟан, убра длаиеит икәадыр
ичхынҵаны. Аҩныҟа иҩназ ауаа дәылыԥшын дырбеит.
– Ҳаи, уанаџьалбеит, ара ииоу, ашьыбжьон адауы даауеит, уифоит,
арахь ухаагалап, – рҳәеит.
– Моумоу, – иҳәеит.
Ишыԥшуаз адауы дааит ашьыбжьон. Араҟа иқьаԥҭазтәыз (иқәызхыз)
адауы иакәзаап. Абри аҩны ҳарак иқәтәоу аҳак иԥҳа лакәзаап, луаагьы
лымоуп, лхы ԥхьакны, ҵаҟа дылбаар, адауы дифоит. Иара уахь дызхалом.
Адауи иареи еиқәԥеит, аха адауы иаҵкыс диааит иара, дишьит. Ари
аҷкәын адауы данишь, аԥшәмацәа гәырӷьан дхаргалт (ахан), дкәабаны-дшьышьны днаганы дышьҭарҵеит, уажәышьҭа илыбаргәызеи лдауы
данишь.
Аишьцәа реиҵбы хымш раҟара дыҟан уа.
– Хаҵас усҭахуп, – ҳәа иалҳәеит аҳ иԥҳа.
– Сара мҩак сымоуп, сцоит, – иҳәеит.
– Уабацои? – ҳәа диазҵааит.
– Абрагь, абрагь аҭыԥ аҿы хә-ҵарак амахә иқәтәаны ашәа рҳәоит, ҩны
ҿыцк ҳаргылан, убри азы исҭахуп, архиагас, – иҳәеит.
– Ааи, уа уцар узаауам, убри еԥш дгьылуп, умцан, – лҳәеит.
– Сара сцоит, амҩа сықәуп, сашьеиҳаб изы быҟаз сызхынҳәуазар, –
иҳәеит.
Амҩа дықәылт. Дышнеиуаз, дырҩагь қьамҭаны дықәнагалт. Ибеит еиҭа
ҩнык аладагьы иламӡо, аҩадагьы иҩамӡо. Ԥыхьеиԥш амӡырхаҿы днеин
дтәеит. Идәылԥшын дырбеит.
– Уанаџьалбеит шьыбжьон дауык даауеит, уифоит, ҳаргьы уи ҳицәшәаны
ауп абра ҳзыҟоу. Ухаагалап арахь, – рҳәеит.
– Моумоу, – иҳәеит.
Адауы шьыбжьон дааит, еиқәԥеит. Адауы иаҵкыс ари арԥыс диааит,
дишьит.
Дхаргалт акәаса ларышьҭын (акәаса – ахәарҭа иаҩызоуп). (Излалеиуаз,
излалбаауаз, адауы даныҟамыз илымбаагәышьози.) Дыркәабеит-дыршьышьит, дышьҭарҵеит. Хымш раҟара уа дырҭан.
Мҩакы сықәлоит аниҳәа, хаҵас усҭахуп ҳәа иалҳәеит зыҟны дыҟаз аҳ
иԥҳа.
– Амҩа узықәло иарбан мҩоу? – лҳәан диазҵааит лара.
– Хә-ҵарак махәык иқәтәаны ашәа рҳәоит, ԥинак рыҵатәоуп, иаазгарц
сцоит. Ҩны бзиак ҟаҳҵан, рхиагас, – иҳәеит.
– Оҳ, уа узлахәарҭоузеи? Лара дыԥҳәызбоуп изтәу урҭ аҵарақәа, лара
лҩыза лыда дыҟам. Убри аҟара дыбзиоуп. Лыхьшьцәа дауцәоуп, ахәаса/-паса ар ыҟоуп, амӡырха узықәларым. Урҭ рҿы унеиртә уҟасҵап, аха лара
лҿы унеир, укаҳауеит. Убысҟак ацәа хаа лхоуп, – лҳәеит. – Рааигәа
уаннеилак, ршыкьбжьы уаҳап, ианеиқәтәалак унеи, зегьы зегьы хаха-хымш
ҿҳәарала ицоит, – лҳәеит. – Лара илыхьӡуп Агьаз.
Амҩа дықәлеит ари арԥыс. Ааҳа, дышлеиуаз, рааигәа даннеи,
ршыкьыбжьы иаҳаит. Иҽааникылт. Ршыкьыбжьы анааиқәтәа, дырҩагь амҩа
дықәылт дара рахь. Ус, дасу ахьгылаз ицәазаап. Рлақәа иҽы иаҟаран.
Иҽы ааныжьны, шьапыла иҿынеихеит днарыбжьыс-аарыбжьысуа. Лара
лыҩны днеит. Дзыҩнаиаз акәасқьа, лыҩны хьтәуп, ула ецтәырны
узахәаԥшуам, амра еиԥш иуҿаҷҷоит. Длыҩналт аҩны, дахьыҩнаиаз
акаҷҷарагьы агәхьаа имкит, лцәа хаагьы агәхьаа имкит. Хә-ҵарак амахә
иқәтәоуп, ашәа рҳәоит, аԥина рыҵатәоуп лханы. Имацәаз ааимӷыхны лнапы
иамӷеиҵеит, ла лтәы иара инапы иамӷеиҵеит. Ахә-ҵаракгьы амахә
ишықәтәаз иаақәхны ддәықәлеит, аԥинагьы ишьҭалеит. Хьтәын амахә
изықәтәаз. Иҽы аҟны дааит, дыҩҽыжәылт, аԥинагьы ыԥаны иҽы агәчама
инықәтәеит. Аҵарақәа аҷҷаҳәа ашәа рҳәо иҿааихеит.
Ааиҩстәи аҳ иԥҳа лҿы дааит. Диеигәырӷьан даара ачара бзиа изылуит.
Ауыха уа дыҟан, адырҩаҽны ддәықәылт аҳ иԥҳагьы, лыуаагьы иманы.
Амҩан ишааиуаз, иашьа агәыбжьанытә аӡлагара дахатәазаап, аӡы кны
дахыҵуан дибеит.
– Уара ара уабаҟаз? – иҳәеит.
– Аҳак иӡлагара сахатәоуп, – иҳәеит агәыбжьанытә. Иашьа
дизымдырӡеит.
– Аҳ дабанхо?
Днарԥшны иирбеит.
– Уара убра унеи, – иҳәеит.
Уа днеит иҩызцәагьы иманы. Иахьнеиз ачара дара ирзыҟаиҵеит аҳ.
Ауыха ачара ишахатәаз ари иашьа аӡлагарахьча ашә даалагылт.
– Ҳаи, абни аччиа абна ашә илагылоу абрахь даажәг, – иҳәеит аиашьа
еиҵбы.
Дааргеит. Дааԥхьаны дидиртәалт. Ихәы ирҭан крифеит. Кранифа
дгыланы ддәылҵит. Аҳ диҳәеит абри уӡлагарахьча дсыҭ ҳәа. Дииҭеит.
– Уаха амҩа дықәысҵароуп, – иҳәеит.
Ддәылҵын иашьа диԥшааит.
– Уара сара уашьа соуп, абри аҭыԥҳа иааго уара узоуп дзаазго. Аԥара
усҭоит, амҩаны уҽеилаҳәаны уаҳԥыл, – иҳәеит.
Ддәықәиҵеит.
Адырҩаҽны амҩа иқәлеит иҩызцәа иманы. Дҽырԥа-ҽыркәашо даарԥылт
амҩан иашьа агәыбжьанытә.
– Абри быззазго иоуп, – ҳәа леиҳәеит иҭаца.
Рҿаархеит. Ԥасаӡа ишьҭихыз аҭыԥҳа лҿы дааит. Даара ачара бзиа
рзыҟалҵеит. Ауыха уа иҟан. Адырҩаҽны сашьеиҳаб иахь бызгоит иҳәан,
лырахәгьы-лышәахәгьы, лыуаагьы иманы амҩа дықәылт.
Аҳак ижьи дидгылан арацәа зирцоз иашьа дибеит.
– Уара уабаҟоу ара? – ҳәа диазҵааит.
– Абрыгь-абрыгь аҳ иҿы рацәарцаҩыс сыҟоуп.
– Дабанхо убри аҳ?
– Абрагь-абрагь дынхоит, – ҳәа днарԥшны иирбеит.
– Уаха убра унеи, убра ҳаҟоуп ҳаргьы, – иҳәеит.
Аҳ иҿы инеит. Ар ыҟамзи, аҳ ауыхатәи рыфара аиргь ҳәа илшеит. Аҵых
агәы еиҩнашахьаны иашьа дааит, ани арацәа зырцоз. Ари иашьа дҩагылан
абас аччиа мыцхәы бзиа дызбоит иҳәан, дааган дҩаидиртәалан,
акриҿеиҵеит. Дҩагылан дцо даналага, «рацәак хара умцан, аҩны ааигәа
уҟаз, саргьы хара имгакәа сгылоит» иҳәеит. Нас аҳ убыс иеиҳәеит абри
урацәарцаҩы дсыҭ ҳәа.
– Уара ари иҩыза дусҭома, иудырбалаша даҽаӡәы дусҭап, – иҳәеит аҳ.
– Моумоу, ари иоуп исҭаху, – иҳәеит.
Дҩагылан, ҟаимаҭк мырҵыкәа иашьа дибеит.
– Уара судыруама? – диазҵааит.
– Моумоу, – иҳәеит арацәа зырцоз.
– Уашьа соуп, – иҳәеит. – Абри аԥҳәызба иаазго уара уԥҳәыс лоуп,
аԥара усҭоит, уҽеилаҳәаны амҩан уаҳԥыл.
Амҩа дықәиҵеит.
Дааин ара дышьҭалт ауыха иҩызцәа рҟны. Адырҩаҽны амҩа иқәылт.
Ишааиуаз, ани иашьеиҳаб амҩан даарԥылт деиқәхаԥса.
– Абри иоуп быззаазго, – ҳәа леиҳәеит аԥҳәызба.
Иара ихә-ҵарак амахә иқәтәоуп, амахә ажәҩа иқәуп, аҷҷаҳәа ашәа
рҳәоит.
Иашьцәа хәыцын, мшәан, ҳашьа иоуп ҳаҳәсагьы аазгаз, ҳахгьы
ҳақәиҭызтәыз, аҩны ҳаннеилак, блас икылаагозеи, даҳшьып рҳәеит.
Рымҩа аԥхьа ҵеиџьк ыҟан, ирбахьан, аҵеџь даара иҵаулан. Абни аҵеиџь
аҟны ианнеи, аӡба ҳакуеит рҳәеит иашьцәа.
– Аӡ сара ишәзаазгап, – иҳәеит рашьа.
Акәаса даныртәаланы дларышьҭит. Ашаха аурышьҭит, акәасагьы,
иаргьы аӡы иалаҳаит. Убри нахыс аҵарақәагьы ашәаҳәара иаҟәыҵт.
Иеиманы аҩны иааит. Аҵарақәа ашәа рҳәом, рхы рҟәны иԥшуеит ҵаҟа,
аласба иҵыҵуа иҵәыуеит.
– Аҵарақәа шԥаажәгеи? – ирызҵааит агәылацәа.
– Абна иҟан, иаагеит, – рҳәеит. Уаҳа егьырзымҳәеит.
Абарҭ аҵарақәа зтәыз лҵарақәа анылымба, лдоуцәа лыма рышьҭра
дхылт. Агәақьҳәа дкылсит ара иашьцәа рҟны. Аҵарақәа рылахь
еиқәышьшьы амахә иқәтәоуп, аԥина ҵыҵыҵыҵуа аҵәыуара иаҿуп.
– Аԥшәмацәа шәааишь ажәак шәасҳәоит, – лҳәеит. – Абарҭ аҵарақәа
ахьынтәаажәгаз изеиԥшра дгьылузеи, шәа шәоума иаазгаз? – ҳәа
дразҵааит.
– Џьара иаабан иаагеит, – рҳәеит.
Уаҳа егьырзымҳәеит.
– Уи аазгаз дҭашәырхагәышьазаап, аха, аԥина, уара иухьзи? – ҳәа
лыбжьы ақәлыргеит.
Аԥина арҵәааҳәа иҳәҳәан идәықәлеит иара дахьҭахаз ахь. Лыр лыма
дашьҭалт. Инеит аҵеиџь аҿы. Аҵеиџь илхықәгылан акәаԥҳәа аҽынҭанаршәит (аласба) аԥҳәызба данаадгыла.
– Ҳаи, рыцҳа, абра акәзаап дахьҭахаз, – лҳәеит.
Лара лхаҭа акәаса дҭартәаны дларышьҭит. Лхаҵа иԥсы ҭазаап, аӡы
дӡаагылан аԥина игәыдкыланы. Дааҭылгеит.
Агьи, абни аԥина акранарҭалак, иаҿыҵакны аҵеџь иҭанаршәуазаап,
убриала акәзаап уигьы иԥсы злаҭаз.
Длыманы данааи, аҵарақәагьы ашәаҳәара иалагеит. Иашьцәа
аалыԥхьеит.
– Уҭахызар уашьцәы рҿы уаангыл, уҭахызар са сахь уаала, – лҳәеит.
Иҵарақәагьы, иԥинагьы има ла лахь дцеит.
Ҟарман ҳәа дыҟан аӡәы, ӷьычра-қәычра дцалон. Ашықәсныҟәа дныҟәон,
арахә ԥҵәаны иааицон. Иқыҭаҿы данааилоз ирзишон акакала, ҩба-ҩбала.
Ԥҳәыс даага ҳәа иарҳәеит. Иқыҭа хәыҷгьы дугьы Ҟарман дымсит ҳәа
инықәуан. Ԥҳәыс дааигеит. Жәыхә мыш раҟара иԥҳәыс лҿы дыҟан, нас
ӷьычра дцеит. Дахьцаз дҭахеит. Изыԥшит, изыԥшит, аха данырымба, иԥсхәы
руит. Иара даныԥсы иԥҳәыс лыбаҩ лтәымкәа дынхеит. Аԥа длыхшеит.
Мшызҳа изҳауа, ҵхызҳа изҳауа, дарԥысхеит, Ҳасан ихьӡырҵеит. Дҽыжәлан
дныҟәон.
Ҽнак ԥҳәыск аӡы шаалгоз лыԥҳал ҟамчыла дласын, иԥиҽит.
– Ҟарман бзиахә иҭахарҭа еилукаар еиҳа еиӷьымзи, сыԥҳал ԥуҽыр аҵкыс,
– лҳәеит аԥҳәыс дгәаан.
Иан лҿы дааит.
– Саб иҭахашьа сабҳәароуп, – иҳәеит.
– Изуцәызӡозеи, ӷьычра абас дахьцаз дҭахеит, дмааит, – лҳәеит иан.
– Смыҩныфа ҟаҵа, сан, уаҵәы амҩа сықәлоит, – иҳәеит.
Имыҩныфа ҟалҵеит ауыха, ианааша амҩа дықәылт. Уахылагьы
ҽынлагьы, ехьа-ехьшәны рыбжьара амҩа дықәын арашь дақәтәаны.
Ҵлаҳәысҭак иқьаса имӷыҵраҵаны, абырқьҳәа аҭаҭын дахо ҽыла днеиуан.
Ари дыҩын дишьҭалт, аха ԥхьаҟа дцацыԥхьаӡа ирыбжьац рыбжьоуп. Ауха
ихәлеит, бнарак аҿы дааҽыжәҵит аҵлаҳәысҭа, уа дихьӡеит. Аҷкәын афатә
наган аҵлаҳәысҭа имҵеиҵеит, иаргьы зымҩа ихәы днахатәеит. Ауха
аҵлаҳәысҭа егьимфеит. Ашьжьымҭан аҷкәын аҽқәа икәадырын,
аҵлаҳәысҭа дҽыжәиҵеит. Иара дҽыжәлаанӡа аҵлаҳәысҭа ирыбжьац
рыбжьаны днеихьан.
Аҽны хәлаанӡа дыҩуа дишьҭан аҷкәын, егьи аҭаҭын абырқьҳәа дахо
дцон. Адырҩаухагьы убыс бнак аҿы дааҽыжәҵын, аҵлаҳәысҭа иҽы
дшадгылаз, аҷкәынгьы днаидгылт. Аҽқәа ркәадырқәа рықәхны иауижьит,
амыҩныф аацәыриган иххны имҵеиҵеит. Дахәаԥшит, аха имфеит.
Адырҩаҽынгьы убыс иныҟәон. Ахаха рзы аҵлаҳәысҭа дааҽыжәҵын иҽы
дшадгылаз аҷкәынгьы дихьӡеит. Аҽқәа акәадыр аарықәхны иауижьит,
имыҩныфа аацәыриган ихыхны иаԥхьа инықәиҵеит.
– Ҟарман дыԥсиижьҭеи ҩыза дышныҟәсымго ҳәа ҭоубас исыман, уажәра
цәгьахааит, сҭоуба еилоугеит, – иҳәан акрифеит.
Акрыфаны ианыҩагыла, Ҟарман-иԥа Ҳасан соуп иҳәеит аҷкәын.
Иебадырт, игәыдибакылт, ихыдибакылт.
– Уара узусҭа? – иҳәан аҷкәын аҵлаҳәысҭа диазҵааит.
– Бжеқәа-бжашла соуп, – иҳәеит аҵлаҳәысҭа.
Амҩа иқәылт, аҳы уажәышьҭа еидгыланы еицәажәон. Ишеицыз
шықәсыбжаныҟәа иныҟәеит.
– Уажәышьҭа арахә ԥаҳҵәап, – иҳәеит Бжеқәа-бжашла. Ӡ-дук иаваланы
ицон арахә. Ҳасан имуит, ара ҩнааҵроуп иҳәеит. Шықәсныҟәа иныҟәеит,
ацҳа ахьхыз, аихатә гәашә ахьҿаз аԥынҵан иҩеит.
– Аԥхьахә уара иумаз уахарнахыс, ашьҭахьхәы са исымаз, – иҳәеит
Бжеқәа-бжашла.
Ауыха уа иаадгылт. Атахҳәа ҽыҳәҵәыла абри агәара дласын, иԥижәеит
Ҳасан. Иҟьаҟьаӡа ишаанӡа ацҳа арахә ақәсра иаҿын. Ашьжьымҭан арахә
рҵыхәа ԥырҵәеит, агәашәгьы адыркит.
– Уара амҩа уқәыл абарҭ еизаҳцаз арахә уманы, сара абри ацҳа
ашьапаҿы стәоит, – иҳәеит Ҳасан.
Амҩа дықәылт Бжеқәа-бжашла.
Хҩеишьцәа адоуцәа иртәызаап абри арахә. Реиҳабы аҽқәа гәеиҭарц
дааит, аҽқәа аӷаны ибеит адәы иахьықәыз.
– Ҳара ҳазмыргылоз Ҟарман иакәын, уи дҭаҳархахьеит, иԥа Ҳасан
дгыларц дыҟан, аха аранӡа дааиртә дышәхьоума? – иҳәеит.
– Сагьшәит, сагьгылт, – иҳәеит Ҳасан.
Адауажә ирашь иҽлалирҩын, ацҳа дладтәалан, «аҿаарха, Ҳасан,
ахысра уара иутәуп» иҳәеит.
– Моумоу, уаԥшәымоуп, уара ухыс иҳәеит Ҳасан.
– Хьыӡраргара иааз уара уоуп, уара ухыс, – иҳәеит адауы.
Ҳасан длатәан дхыст. Адауы дишьит. Адауы ирашь ахьҿаҳәаз иман
дааин ирашь инадҿеиҳәалеит.
Иишьыз иашьеиҵбы шьыбжьон дааит.
– Ҳаи, ҳара ҳазмыргылоз Ҟарман иакәын, Ҟарман иԥа дгыларц дыҟан,
аха абранӡа даартә дышәхьома? – иҳәеит.
– Сагьгылт, сагьшәхьеит, – иҳәеит Ҳасан.
– Ҳасан, аҿаарха! – иҳәеит адауы.
Аҿынаирхеит. Адауы длеит. Ирашь ааԥиртлан егьырҭ ирашьқәа
ахьҿаҳәаз иааганы ирыдҿеиҳәалт. Ашьыбжьышьҭахь иашьцәа анимба,
дааит адауцәа рашьеиҵбы.
– Ҟарман сара дҭасырхахьан, – иҳәеит.
Ҳасан ихҿа аҿылаирхеит. Адауы иуаҭәа ԥыхаа илеицреиҵеит. Адауы
аҿааирхеит. Ҳасан иуаҭәа ԥыхаа илеицреиҵеит. Ҳасан аҿылаирхеит, адауы
имахәар ԥыхаа илеицреиҵеит. Адауы аҿылаирхан, Ҳасан имахәар ԥыхаа
илеицреиҵеит.
Адауы убыс иҳәеит:
– Уареи сареи ҳаибарԥсуеит, иугаз умаз.
Ҳасан имуит.
– Моумоу, урашь аӷәра ақәыршәны исзааҭи.
Адауы имуит. Ауыха ус инхеит. Ианша, адауы ирашь аӷәра ақәыршәны
Ҳасан иахь иааишьҭит.
Ҳасан инапы ҿеиҳәеит, ишьапы ҿеиҳәеит ицанапыкла. Ицашьапыки
ицанапыки рыла дҽыжәлеит. Афырҳәа иҿааихеит ирашьқәа иаԥцаны.
Бжеқәа-бжашлеи иареи ԥаса иахьеиниаз дааит. Дышҽыжәыз инапгьы,
ишьапгьы ӷьахьан. Иааин арахә ршеит. Аԥхьахә Ҳасан игеит, ашьҭахьхәы
Бжеқәа-бжашла игеит.
Бжеқәа-бжашла ԥҳа заҵәык диман, Ҳасан димазарц иҭаххеит, аха
изиамҳәеит. Ддәықәлеит Ҳасан. Изымычҳаит Бжеқәа-бжашла.
– Иуасҳәо убри ауп, ԥҳак дсымоуп, дусҭарц сҭахуп, ҷкәынас усҭахуп,
аха ебыҳәашьа ҳзыҟамҵеит.
– Ибзиоуп, – иҳәеит Ҳасан.
Маҭырбагас ҩынҩажәи жәаба ҽы ииҭеит, арашьқәа ҩба ииҭеит. Амҩа
иқәылт. Бжеқәа-бжашла аҿҳәара ԥиҵәеит, имҩагьы иирбеит. Иааит
рыҩныҟа. Ҳасан арахә рызшара далагеит иуаажәлар, иаб иеиԥш. Бжеқәабжашлеи иареи ирыбжьарҵаз аҿҳәара ицәахыст игәаламшәаӡакәа. Ажәлар
ԥҳәыс даага ҳәа аниарҳәа ауп ианигәалашәа Бжеқәа-бжашлеи иареи
ебырҳәаз. Уаа шәҩык шьҭихын Ҳасан, Бжеқәа-бжашла иахь амҩа дықәылт.
Иуасарҭыԥ аҿы инеит, хьыҵәцараха иҟан. Уа шҭыԥыз ангәарҭа, аџьма рҭыԥ
ахь ицеит. Уагь хьыҵәцараха иҟан, аха ишҭыԥыз ангәарҭа, ажә рҭыԥ аҿы
инеит. Ианнеи, ажә-ҵәырқәеи ацәқәеи рго ирбеит. Иҟоузеи ҳәа иҵааит.
– Бжеқәа-бжашла иԥҳа аҳак иԥа дылхадыртәоит, уаха чароуп, –
рҳәеит.
– Бжеқәа-бжашла дысзаажәга, – иҳәеит Ҳасан.
Дизааргеит. Даниба, уауау, Ҳасан уаума, уԥсыз џьысшьан, иҳәан,
дгәыдикылт, дхыдикылт.
– Уажәышьҭа иуура удыруоу, Ҳасан! Сыԥҳа дусҭоит, хаҵарыла дга, –
иҳәеит Бжеқәа-бжашла.
Иҩызцәа рышьҭахьҟа идәықәлеит Ҳасан. Иара даагылт. Бжеқәа-бжашла
убыс иҳәеит:
– Сыԥҳа ахан абарҵаҿы аӡӷабцәа лыдгыланы длеиҩеиуа иҟасҵап,
хаҵарыла дга.
Бжеқәа-бжашла дхынҳәит ачарахь. Аҵых агәаҿы инеиуаны дҽыжәлт
Ҳасан. Ашҭа агәашә аҿы данааи, иҟамчы иҟьеит, иҽы аԥынҵа аԥсыԥ
икылҟьоз мацәысрахеит, анцәа улыԥха ҳаҭ рҳәеит арҭ. Ахан даадыххылан,
Бжеқәа-бжашла иԥҳа лымахцәы данкны даарылԥааны дцеит. Иҩызцәа
дрыхьӡеит. Саргьы срықәшәан убра ҳааит, зеиԥшҭам чарамзи. Исыхьқәаз
ануҵароуп.
Уа сааит ачараҿы, аҩы самшьӡацызт, убра сынхеит ауыха. Ԥылгыдык
аасдыркит, џьамк азна атәангьы аасдыркит. Сԥылгыды кны саацҳауа,
атәангьы сахәо сшааиуаз, Екәаба ҳәа аӡәы даасԥылт. Слықәҵәырын, илаԥш
цәгьазу здырхуада, скаҳаит. Аԥылгыды сымпыҵҟьан ишьапы иақәшәеит.
Абыржәгьы дцыркьуа адәы дықәуп. Мцу џьушьома, уаала дусырбоит. Ани
стәан-џьам снахәо сшаауаз, Едгьац иԥҳәыс дыҩны даасԥылан,
сылықәҵәырын, аҭаҳмадажә уаҳа сылымшеит, сынкаҳаит. Сџьам лхыҵәҟьа
иҭаԥеит, лхы хәыц ықәӡамкәа иаақәнахит, уҭахызар дусырбап, ара ааигәа
дыҟоуп.
Ашәарыцаҩ амаҭаԥшь иԥылт амҩан. Лабашьала днасын, ахы
аакылиҵәеит, инаршәны бардк инықәиршәит. Аԥсҭа дахьҭаз ианиқәхәла,
ҵлак амҵан амца еиқәҵаны длатәеит иуапа каршәны. Дыцәеит. Дшыцәаз
агәылшьап икәшеит, ахи аҵыхәеи леилажьны. Ашьыжьымҭан данааԥш,
агәылшьап аҽикәыршаны имцагь иаргьы ҭакны икажьуп. Ишәақь даахеит
дхысырц.
– Ушәақь сара исыхәарҭам, сахьцо усыцца, – аҳәеит агәылшьап.
Аҳыҳ, аҽааиҵнахын, аԥхьа длагылт. Даманы бахәык еимҟьаны иахьыҟаз
инабжьысын, ҵаҟа инҭалеит. Рааигәараҵәҟьа ҩнык гылан.
– Абри аҩнаҿы унеи, саргьы убра сыҟоуп, – аҳәан, агәылшьап наиаҩсын
ицеит.
Арԥыс еиқәакы икаба аҳәынҵәра ԥыртло амӡырхаҿы дышгылаз
днаидгылт.
– Бзиала уаабеит, – иҳәеит арԥыс еиқәа.
– Хәлыбзиа, – иҳәеит ашәарыцаҩ.
– Уааи арахь, – иҳәан, амаҵурҭахь днеигеит.
Акәасқьахьы даныԥшы, ауаа цоит, иаауеит акатаҳәа.
– Уара закәызеи ауаа абра акатаҳәа ицоит, иаауеит, иҟоузеи? – дҵааит
ашәарыцаҩ.
– Иаха иукәшаны ииаз са сакәын, – иҳәеит, – агәылшьап цәа зхарԥаны.
Амаҭаԥшь зхы кылҵәаны алабашьа иахарԥаны абард иқәуршәыз сашьеиҵбы
иауп. Абна дышьҭоуп, ихы ашьа цоит, иаҳзынкылом, ажәлар ибара иаауеит,
ицоит. Уаала ҳнеип уахь.
Диманы аҩны данааҩнала, иан акәыкәуҳәа дыҳәҳәеит сжьы зфаз
дабаажәгеи лҳәан.
Аршьынк аура аҭаны ашәарыцаҩ алаба изыҟарҵеит абри хаанӡа ахәшә
изыԥшаа ҳәа. Уи иақәнагахашаз, ианаалашаз аихатә еимаа изиӡахит.
– Улабашьеи уеимааи хаанӡа уныҟәала, ушԥақәымшәари ахәшә, –
иҳәеит арԥыс еиқәа.
Ари хәшәыс имаз уи акәзаап: аԥҳәыс лхаҵа иҷыдарахаз хаҵа
дызкьымсыц лкыкахш. Уи агәаҭага амацәаз ииҭеит. Амацәаз дкылԥшны
аԥҳәыс длыхәаԥшыр, зегьы ибон. Амҩа дықәылт. Уа днеиуеит, уа днеиуеит,
имацәаз ала акыкахш змоу аҳәсақәа дрыхәаԥшуеит. Аӡәы дыздибало,
ҩыџьа здибало, хҩык здибало убап, деимдо дцагәышьоит. Еимаагьы
абжараҟны инеит, илабашьагьы абжараҿы илеит, аха дцоит дышцац.
Дхынҳәит, снеиаанӡа сеимаагьы, слабашьагьы хоит иҳәан.
Дшааиуаз ҩны қәахьыжәк гылоуп, амла дакын днеит.
– Ааи, амла сакуеит, акрысҿаҵа, – ҳәа леиҳәеит, аха аԥҳәыс бааԥсык
лоуп.
– Иараби абри акыкахш лымоуп, – иҳәан, амацәаз дкылыԥшны
длыхәаԥшит. Амысҭхәага лыдибалеит лхаҵа иҷыдарахаз.
– Абас амҩа сықәуп, уыск аҵыхәала, акыкахш сашьҭоуп, мысҭхәагак
быдызбалеит бхаҵа иҷыдахаз, абри амысҭхәага закәызеи? – иҳәеит.
– Санҭынхадаз, абысҭа шысхәоз, ҷкәынак дсымандаз ҳәа сгәы
иҭашәеит, амысҭхәага рыҳәҳәа стәарҭа сасит, убри ауп исыдубало, –
лҳәеит. – Скыкахш хәшәуп сара, – лҳәеит.
Ӡыгмацәазк азна илҭеит. Иааганы алабашьа заахаз ихы алаҿиӡәӡәааит.
Дыбзиахеит.
Хәҩык аԥацәа иман ҵлаҳәысҭак. Раб мҿылхра абнахь дцеит. Хәыҷык
амшәкәан дылаҳәаны ақды дшықәыз дҟыиуа ибжьы иаҳаит. Даашьҭихын,
диман аҩны дааит.
– Уанаџьалбеит, хәҩык ауаа сааӡахьан, сыԥсы аҿы снеихьеит,
дааумгандаз, – лҳәеит иԥҳәыс.
– Мҿык ҳзааимго дҳааӡар, – иҳәеит аҵлаҳәысҭа.
Драаӡеит, ддухеит. Мышкы ашьжьымҭан дзааӡаз дҩагылан, дсымԥҟар
схәарҭам иҳәан, диԥҟеит. Иԥҳәысгьы дҩагылан длыԥҟеит. Ари иахьа, ари
уаҵәы, убыс. Иԥсы аҿы даннеи, имаҭәақәа ааишәҵаны, мҩа дук даныланы
ддәықәлеит. Дышнеиуаз, быжь-ҩык абрагьцәа иқәшәеит. Длышьҭагәа
дыркын, дрыԥҟеит. Аупҿаҳәа леиҿаҵа длараԥырцеит. Бна цәгьак аҿы аҩны
рызгылазаап дара абрагьцәа. Убра аҩны ианнеи, дааԥдыртлан доурышьҭит
абысҭа уны иаҳҿаҵа ҳәа. Абысҭа иун дырзыԥшит, дырзыԥшит, аха имааит.
Ахәымбыҽха абысҭа книхит ианҭаҩа. Абыжьҩыкгьы рхәы ачуан иҭаҵаны
икнеиҳаит. Ианыхьшәашәа ашьҭахь зныкыр абрагьцәа ааит.
– Уара, ҳбысҭа умуеи, краҳҿоумҵои? – рҳәеит.
Ачуан аакнихын, аишәа иқәиҵеит рбысҭа, ихьшәашәеит. Длышьҭагәа
дыркын дрыпҟеит.
Адырҩаҽынгьы абысҭа иуит. Имааит, абысҭа книмхит. Адырҩаҽнынӡа
икнаҳан, иҭаҩеит, икынҩалеит. Иааҭихын, рхәы анҵаны иҵәахит, иара какал
хәыҷык икит. Адырхаҽны иааит аԥшәмацәа. Рхәы аацәыригеит, аха
ихьшәашәахьан. Дҩышьҭагәа дыркын, дрыпҟеит. Ауыха џьара ҳцоит ҳәа
амҩа иқәлеит абрагьцәа.
– Ааҳ, абарҭ срыпҟоит, – иҳәан, амҩа рзикит лаба гдыла. Амҩан
даарылагьыжьын рабџьар рыцәганы аҩны иманы дааит. Адырҩаҽны
инасыԥеиқәаҵәаха, имида-гәидаха абџьарда иааит. Абрагьцәа рашьеиҳаб
абри ҳзызуз абри иоуп иҳәеит.
– Ааи, уи иакәзартә, – рҳәеит.
Нышәынҭрак рааигәа иҟазаап, уи ааигәа уаҩы дзымнеиуазаарын
уахынла.
– Убра анышәынҭраҿы ҳаҟоуп, ҳхәы наг ҳәа иасҳәоит, ҳара ҳахаҩап,
иара иакәзар жәбап, – иҳәеит рашьеиҳаб.
Ишахаҩаз рхәы иман дцеит. Асаара, абжьҩык рхәы зныз, анышәынҭра
инықәиргылт, иаргьы уа дтәоуп. Дыштәаз ԥсҭҳәак аахылт. Иааилакәымпылын ибылгьа-былгьо аҿынанахеит иара иахь. Дҩаҵҟьан, иқәҳарц
агьагмызт, напыла днагәҭасын ӷьалк инҭеиҵеит абри аԥсҭҳәа. Ҟамчык
акараҳәа анышәынҭра агәы инықәшәеит. Аҟамчы аақәихын илеимӷыҵреиҵеит. Абысҭа, рхәы инеигаз, ҿахрацыԥхьаӡа абри сабаԥс аԥсцәа ишәауааит
ҳәа анышәынҭра инықәиҵа-аақәиҵеит. Иҿааихан аҩны дааит анҭ абрагьцәа-аԥшәмацәа раԥхьа. Ишьҭахь дара ааит.
– Ааи, шәара уажәгьы ихашәымҵои, ари иоуп ҳәа шәасымҳәази? –
иҳәеит рашьеиҳаб иара данындәылҵ.
Ихарҵеит шьҭа. Дҭадырхарц рҭаххеит. Реиҳабы иҽирчмазаҩит.
– Хра-ҩыҵак аҿы ӡыхьк ыҟоуп, убри ҵәыцак азна аӡы анысымжә сыԥсуеит,
– иҳәеит.
Аҷкәын иарҳәеит абри аӡы ааумгар дыԥсуеит ҳәа. Длеит аӡыхь аҿы.
Аӡыхь иааҭишьит иаҵәца. Убри аамҭазы хаҳә цаҟьак алҩырны аҿыланахеит
иқәҳарцы. Ианааихала, напыла днагәҭасын, алаӷьа инҭеиҵеит. Акараҳәа
аӡыхь кәмаанк лыхшәалт. Акәмаан аахихын дахәаԥшын, аҩыза иарадаҟам,
иманы данааи, аӡы ииҭеит ачымазаҩы. Аӡы ааигеит рҳәеит.
Анышәынҭраҟынгьы аӡыхь аҟынгьы акака шиауа рдыруеит, изакәу
рыздырам. Рааигәа қалақь хәыҷык ыҟан. Ақалақь аҿы инеин ачаӡҩы
иацәажәеит абри аҷкәын дузааҳашьҭуеит, идумбалац акы идубалозар, сара
истәуп ҳәа дкыҳәа иарҳәеит. Иааин ақалақь ахь уца ҳәа жәа мааҭк ирҭеит,
чакгьы ыф, угәы неиҵых-ааиҵых рҳәеит.
Длеиҩеиуа ақалақь ҳамҭакгьы далан, нас ани ачарӡҩы иҿы днеин
акрысҿаҵа ҳәа иеиҳәеит. Акризцәыригеит ачаӡҩы, арыжәтә ааганы
иқәиргылеит. Акәмаан аацәыриган илықәиргылт ари аҷкәын. Акәмаан аниба
ачаӡҩы, ари сара истәуп иҳәеит, аҷкәын са истәуп иҳәеит. Еимаркит.
Ахылаԥшҩы дааргеит. Ахылаԥшҩы убыс иақәиҵеит: абри аҩыза аазго итәуп
иҳәеит.
Ачаӡҩы дызлахәарҭазыз, са иаазгоит иҳәеит ани аҷкәын. Ддәықәлеит
абри аҩыза ааигарц, дԥшаауа. Гаҿак даваланы дцоит, цароуп дызҿу,
ныҟәароуп. Дышлеиуаз, қыҭак далалеит, зегьы еибарҵәыуоит. Ҭакәажәык
лҿы днеит ауха, амыткәмаԥшь лҳәоит, азузуҳәа дҟаауа, ахырзаман.
– Нан, бзырҵәыуази? – иҳәан длазҵааит.
– Сзырҵәыуа убри ауп, ԥа заҵәык дсыман, уаҵәы ашьжьымҭан
гәылшьапк ҭыҵны иаауеит, дарҭоит. Аҳак иԥҳа – убригь дарҭоит, нас хымш
аӡы аагара ҳақәиҭхоит, – лҳәеит аҭакәажә.
Аҟыр-ҟырҳәа дыччеит ари аҷкәын.
– Уи агьаурым, амла сакит, акрысҿаҵа, – иҳәеит.
– Уара крыуҿасҵома, сыҷкәын заҵә сызхәаԥшуа уаҵәы агәылшьап
дафоте?!
– Уи уаҵәы исшьуеит, бымшәан, уи аҵкыс кыр сызуы сара.
Дгылан аҭакәажә акрылуит. Ииарҭа ҟаҵаны дышьҭалҵеит ауыха. Асас
даныцәа, аҭакәажә аҵәыуара деиҭалагеит, сасы хагак акы иҳәеит ҳәа
сыҷкәын уаҵәы агәылшьап дафоит ҳәа.
Ашьжьымҭан аҭакәажә акрысҿаҵа ҳәа леиҳәеит, аха илымуит. Иара
дгылан крифеит. Нас ани агаҿахь лԥагьы дрыма идәықәлеит, агәылшьап
ахьаауа. Аҳ иԥҳагьы днаргеит еибарҵәыуа, еибархьуа. Аҷкәын раԥхьа
дгылоуп ахырзаман ҳәо, шәымшәан, шәзырҵәыуази ҳәа реиҳәоит.
Ишыԥшуаз, агәылшьап амшын ихыланы аҿаанахеит. Ишааиуаз амшын
ахы ааҭнарҳәҳәеит. Ацаса (асаса!) ҩеимнаҳәеит. Аҷкәын дахьгылаз иҟамчы
имаҟа иаамихын, ирыхха атахҳәа ахы дласит. Быжьра-быжьҵәа ицеит
агәылшьап. Чабрак амшын иаахшәалт. Дынҭалан ачабра амшын иаахихын,
иџьыба инҭеиҵеит.
Аҳыҳ, агәылшьапгьы ыҵабеит, аҷкәынгьы дышьҭырхит ажәлар,
дрыманы аҳ иҟны иааит. Даара пату иқәырҵеит, аԥара уаҳҭоит, арахә
уаҳҭоит ҳәа иалагеит.
– Арахәгьы сҭахым, ашәахәгьы сҭахым, – кәмаанк аацәыриган, – абри
аҩыза сзышәыԥшаа, – иҳәеит.
Аҩыза рзымԥшааит.
Дырҩагьых имҩа дықәылт иара. Агаҿа даваланы дышнеиуаз ҩны бзиак
ибеит. Аҩны аҟны днеит, ашә аркыуп, хҩык аӡӷабцәа аҩнуҵҟа ицәажәоит.
Аӡәк убыс лҳәеит:
– Банаџьалбеит, ссирк сыхьит, – лҳәеит.
– Ибыхьзеи? – рҳәеит егьырҭ.
– Абрагь-абрагь анышәынҭраҿы инеиуаз сара дыстәхон, ҷкәынак днеин
дахаҩеит, дыкны дызгоит ҳәа аԥсҭҳәа сҽалакны сышлеиуаз, аҷкәын
дласыгәҭасын, ӷьалк сынҭеиҵеит, сҟамчы сымпыҵшәаны анышәынҭра агәы
иқәшәеит.
– Унан, бара боума, сара соуп ассир зыхь, – лҳәеит уи лаҳәшьеиҵбы.
– Шьха-ҩыҵак аҿы ӡыхьк ыҟан, аӡыхь сара истәын, аӡыхь аҿы ҷкәынак
днеин аҵәца ааҭишьит. Цаҟьаҵас сҽыҟаҵаны аҷкәын дыскуеит ҳәа
сышлеиуаз, напыла дласыгәҭасын, бахәык аҿы сыбӷеиҵеит. Сыкәмаан
бзиахә сымпыҵшәан, аӡы иӡаашәалеит.
– Унан, бара боума, ассир зыхь сара соуп, – лҳәеит реиҵбы. – Гаҿак
аҿы ԥшьба-хәба ҳабла стәын, агәылшьап цәа схы иҭарԥаны снеины ҩыџьа-ҩыџьа згон хымш рахь знык. Ҽнак ҩыџьа згарц сышнеиуаз, агаҿа схы
ааҭсырҳәҳәеит, ҟамчыла аӡәы атахҳәа дласысын, быжьра-быжьҵәа сцеит.
Счабра бзиа амшын исцәыхшәалт, аҷкәын игеит.
Убри аамҭазы иара аҷкәын ашә аартны дааҩналт. Аҟамчгьы,
акәмаангьы, ачабрагьы аацәыригеит. Акәукәуҳәа аӡӷабцәа еибарҳәҳәеит,
ианырба.
Уажәышьҭа хаҵас дышьҭырхырц иақәыркит.
– Уи акәым, сара уск сашьҭоуп, даҽакы сааннакыло сыҟам, – иҳәеит
иара.
– Иуҭахузеи? – ҳәа аӡӷабцәа иазҵааит.
– Абри акәмаан аҩыза сҭахуп.
Ҿаԥарак длыҩналгалт агәыбжьанытә. Ииҭахыз кәмаанла иҭәын.
– Шаҟа уҭаху га, – лҳәеит.
Ииҭахыз акәмаан аалымихын шьҭа сдәықәлоит аниҳәа, аиҵбы лчабра
нкалыршәын, аҩыџьагь нықәгылт. Ишнықәгылаз, иахьнеиша инеит. Иус
аҟны днеит акәмаанқәа иманы. Иус далгеит. Ачабра нкадыршәит аҩыџьагь
иара дзааӡаз иабраа рҟны ахьӡала. Уа иҟалеит. Аԥсшәа ралҳәеит уа даара
мыцхәы (ицыз аԥҳәызба).
– Абас дшәымԥхозар, абас дышәмааӡозар, абри еиԥш адгьыл аҿы
дҟаломызт, – лҳәеит.
Еиманы лара лыҩны иааит. Ԥҳәысс дааихәеит. Ачара руит, аха даара
ируит ачара.
Оҳ, уи аҩыза ачара збахьада, иҟамлаӡац. Аҩыжәра, аӡыжәра, акәашара,
аҭарчеи. Ауыха шаҟа скәашаз уара иалудыраауазе? Ачара маҷк
ианааихсыӷь, саргьы сымҩа харан, сдәықәлеит. Смыҩныфа сырҭан
сҿаасхагәышьеит арахь сԥанчалеиуа.
Ҵлаҳәысҭак дыҟан ҩышә шықәса зхыҵуаз. Иԥҳәысгьы ҩышә шықәса
лхыҵуан. Хшара лцәа даламшәацызт, аха ашьҭахь иԥҳәыс дымгәадухан,
ԥа длоуит. Мшызҳа изҳауа, ишықәс ҵаанӡа дыхбыџхеит. Аҵлаҳәысҭа амхы
изылан, аашьарақәа ирфо иалагеит. Шәақьыжәк иԥшаан еҵеиҵеит уаха
мхыҷаԥшьара сцоит ҳәа. Абри ахәыҷгьы сара суццоит иҳәеит. Ҟаи иҳәеит
иаб. Имуит ахәыҷы, диццеит.
Ауыха амхы иалатәан, аупыжә лаиқәҵаны ахәыҷы дирцәеит ақьалаҿы.
Ашьжьымҭан ианша, ахәыҷы дааирҿыхеит.
– Иаха ԥхызк збан, – иҳәеит ахәыҷы.
– Исоумҳәо, баба!
– Уара моу аҳ иасҳәом, – иҳәеит.
Рҿаархан аҩны иааирц агьрыгымкәа, иаха ԥхыз иубаз саҳә, баба, иҳәеит
еиҭа иаб.
– Уара моу аҳ иасҳәом ҳәа уасымҳәе, – иҳәеит иԥа.
Ахәыҷы длышьҭагәа дикын, диԥҟеит. Ахәыҷы ихы ахьхаз ддәықәлеит
аҩныҟа дмааикәа. Уара дуба, сара дызба, иаха ԥхызк збан иҳәоит. Иҳаҳә
ҳәа аниарҳәалак (иԥыло), шәара моу аҳ иасҳәом иҳәоит.
Ус аҳак иҟны длеит. Аҳ иҟны даннарга, иаха ԥхызк збан иҳәеит.
– Исаҳә, – иҳәеит аҳ.
– Уара моу аҳ иасҳәом.
– Ҟоҳ, сара соуп аҳ, сара исоумҳәозар изоуҳәода?
– Аҳгьы иасҳәом.
– Дҭашәк! – иҳәан, днаган дҭаркит.
Адырҩаҽны дҭырган дааргеит аҳ иҟны.
– Иаха ԥхызк збеит, – иҳәеит дырҩагьых иара аҷкәын.
– Исаҳә, – иҳәеит аҳ.
– Уара моу аҳ иасҳәом.
Ашьра иқәырҵеит аҷкәын. Ианихәаԥш, ашьраҵәҟьа рзымгәаӷьит,
дрыцҳаршьеит аҳ иусҳәацәа. Анышә ҵауланы ижны, убра ацемет ҭарҭәаны
дҭаркит шәы амҭаӡакәа.
Аҳ ԥҳа заҵәык диман. Луаҭах аҿы инаганы крылҿарҵон, уаҳа адәы
дықәдырԥшуамызт. Ауыха дҩагылан иҿааихеит аҷкәын. Абаа ашә аатит.
Аҳ иԥҳа дахьиаз длыҩналеит, лхәы илзааргаз (илцәынхаз) днахатәан
изхара ифеит. Нас дындәылҵын итәарҭахь дцеит. Адырҩауха деиҭанеит
аҳ иԥҳа дахьышьҭаз, изхара ифеит. Аҳ иԥҳа дшыцәаз деиҭацеит дырҩагьых.
Аҳ иԥҳа иацуыха аахыс дыԥжәаӡо далагеит ҳәа ажәас иҟарҵеит амаҵуцәа.
Лан илаҳаит.
– Банаџьалбеит, иацуыха аахыс быԥжәаӡо балагеит ҳәа саҳаит,
ибыхьзе? – лҳәан лан дҵааит.
– Моумоу, сыкрыфашьа сыкрыфашьоуп, – лҳәеит лара.
Адырхауха аҳ иԥҳа лхәы дахаҩеит дмыцәакәа.
Аҷкәын дааҩналан, лхәы днадтәалан ифеит, дҩагылан итәарҭахь дцеит.
Убас есуаха дааны лхәы ифон.
– Схәы иацҵаны иҟашәҵала, – ҳәа ралҳәеит амаҵуцәа.
Ус, ус дшыҟаз, даҽа аҳ дук дыҟазаап.
– Аҳцәа рыбжьара ҩ-хыбаҩык еисуеит, убырҭ еиҟәукроуп, мамзар уаҳра
уамсхуеит ҳәа абри аҳ иҿы уаҩ дааишьҭит. Еимырдеит аҿҳәара. Ауыха
лхы кны дыштәаз ани аҷкәын гәықәха дааҩналт.
– Аҳ дук дыҟоуп, ҩ-хыбаҩык еисуеит, саб еиҟәимкыр иаҳра имырхуеит,
– лҳәеит.
– Иабҳәара бдыруоу баб уаха? Убарҭ аҩ-хыбаҩык анеисуа ҳәса, хацәа
унапаҵаҟа иҟоу зегьы уманы унеины, абарҭ зеисуа абри азоума ҳәа
иуҿашәалак ҳәала, акы иақәшәар бзиоуп, – иаҳә иҳәеит.
Инапаҵаҟа иҟаз ҳәсеи хацәеи зегьы иманы днеит иахьеибырҳәаз адгьыл
аҿы. Ашьжьымҭан аҷкәын дҩагылан аԥҳәызба дахьышьҭаз дааит.
– Баб дцама инапаҵаҟа иҟаз иманы? – ҳәа длазҵааит.
– Аиеи, – лҳәеит.
– Иараби амаҭәа сымам амзар саргьы сцон, – иҳәеит.
Амаҭәа аалырхиеит.
– Аҽи акәадыри сҭахуп, – иҳәеит.
– Аҽи акәадыри ыҟам, зегьы уахь иргеит, ишԥазури? – лҳәеит.
– Моумоу, иҟоуп аҽи акәадыри, – иҳәеит иара.
Ари аҽы ҳәа дызҿу аҳ ибжьам ҽ-уыра мишәанк ҭакны иман, уи акәзаап.
Аҳ акәадыргьы азыҟаҵан иман уи. Иаадәылиган, аҽы ирыцқьан, акәадыр
ақәиҵеит, дҩақәтәеит иҽеилаҳәаны.
Ҩ-хыбаҩык ахьеисуаз иадеизалан иахьтәаз дынкылҟьеит. Аҳцәа
изҿырҭырц иақәыркит, ирзымгәыӷьит. Сара сеиԥш ҵлаҳәысҭак дахьтәаз
ибжьы иргеит. Аҽыуаҩы дааҽыжәҵит ҵла шәшьырак аҿы. Аҳцәа иазҵаарц
иақәыркит абри ҵаҟала иныҟәо уаҩу ҳәа, хыхь ала иныҟәо уаҩу ҳәа.
Аҵлаҳәысҭа дрышьҭит, зыбжьы зыргаз. Днеит аҷкәын дахьҽыжәҵыз.
– Дад, уара хыхьла иныҟәо уаҩу, ҵаҟала иныҟәо уаҩу? – ҳәа дизҵааит.
– Моумоу, ҵаҟала иныҟәо уаҩуп сара, – иҳәеит аҷкәын.
Даахынҳәын дааит аҵлаҳәысҭа аҳцәа ахьтәаз. Иуеиҳәази ҳәа изҵааит.
– Ҵаҟала иныҟәо уаҩуп ҳәа сеиҳәеит, – иҳәеит.
Аҳцәа аҩыџьагьы гыланы инеит аҷкәын иҟны, аҵлаҳәысҭагьы дрыма.
– Ус хәыҷык ҳамоуп, ҳус аҿы уҳалатәаны уҳалаӡырҩырц ҳуҳәоит, –
ҳәа иарҳәеит.
Аҷкәын дрыманы аус ахьрымаз иааины итәеит. Аҩхыбаҩык анышәынҭра
иҵыҵны аҿыгә-сыгәҳәа иеисуеит, рыхқәа еинырҟьоит.
– Абарҭ еиҟәкы, иузеиҟәымкыр, уаҳра уцәызгоит, – иҳәеит
наҟтәирахьтәи аҳ.
– Арҭ ззеисуа абри азоума? – ҳәа ииабалак аҳәара даҿгәышьоуп
арирахьтәи аҳ.
Ари аҷкәын абарҭ ззеисуа азы ажәақәак ҳауҳәандаз ҳәа иарҳәеит.
– Ажәа уасҳәоит, аха абрирахьтәи аҳ (зыҟны дыҟаз) излаишәырҳәозе?
– Уара уи инапаҵаҟатәизар иҳарҳәоит, – рҳәеит.
– Ажәақәак шәасҳәап иахәозар. Абарҭ аҩыбаҩык еишьцәоуп, еиҳаби
еиҵби роуп. Аиҳабы ԥҳәыс дааигеит, ԥак диоуит (дыԥсаанӡа), ашьҭахь иара
дыԥсит. Иара даныԥсы иԥҳәыс иашьеиҵбы дигеит. – Убри аамҭазы
аҩхыбаҩык еисырц ишааиуаз рҽааныркылт. – Ҩыџьа хшара лоуит, аԥҳацәа.
Ус ларгьы дыԥсит, иаргьы дыԥсит, аԥҳацәагьы агьыи иҷкәынгьы ԥсит.
Ианыԥсы, нарцәы деимаркит абри аԥҳәыс аишьцәа. Аусҳәацәа рҿы инаргеит
рус нарцәы. Ирзымыӡбеит аиҳабы динаалозу, аиҵбы динаалозу. Нарцәынтәи
аарцәы иаарышьҭит, рус аарцәы ишәыӡба ҳәа. Убри азоуп арҭ ззеисуа, –
иҳәеит аҷкәын.
Аусҳәацәа итәаз аӡбара иалагеит. Ирыӡбеит аиҳабы инаалоит ҳәа.
Аиҵбы ихы кәымпыл-кәымпылуа аҽынҭанаршәит анышәынҭра. Аиҳабы ихы
ус ишыҟаз иаанхеит. Агьыи еимаркуаз аԥҳәыс лхы рыгәҭаны ишьҭазаап,
аиҳабы ихы неин абни ахыбаҩ ишьҭаз иацәхасуа аҿынанахан, анышәынҭра
инҭанаршәит.
Дҩагылт аҷкәын. Уабацои ҳәа изҵааит аҳцәа.
– Иҟалозар уаҳзаагыл, ҳҩыџьагь ҳаԥҳацәа аӡәаӡәа уаҳҭоит, – ҳәа
иарҳәеит.
– Ибзиоуп, – иҳәеит.
Рыԥҳацәа ирҭеит. Иара убра анышәынҭрақәа ршараҟныҵәҟьа аҩны
издыргылт. Аура иалагеит ачара. Аха макьана иҟашәымҵан сара ҿаҭахьак
сымоуп шықәсык ҵаанӡа чара шызмураҳәа иҳәеит аҷкәын.
Ишықәс анҵы, аԥа длыхшеит аҳ ду иԥҳа. Иаԥхьа ҵлак ашәшьыраҿы
ауарҳал кадыршәын, длеин дықәиеит иара. Иҳәса аӡәы ахахьы дтәеит,
аӡәк ишьапахьы дтәеит, ихәыҷы игәы дықәхәмаруа дикуп.
– Иаха ԥхызк збан, – иҳәеит.
– Ԥхыз бзиа убааит, иҳаҳә, – ҳәа иарҳәеит аҳәсақәа.
Арҵәаа ҳәа дыҳәҳәан дыҵҟьеит, адәы даақәхеит дԥаԥашькха, убысҟак
даргәырӷьеит. Ԥаса даныхәыҷыз амхахьы ԥхызс ибазаап ҩыџьа аҳцәа
рыԥҳацәа ԥҳәысс иманы, ихәыҷы игәы дықәхәмаруа, аха аӡәы
дааихагыланы убыс иеиҳәеит:
– Абри уаха ԥхызс иубаз, ԥхызк збеит ҳәа уаҵәы иануҳәалак, ԥхыз бзиа
убааит ҳәа уазҳәо иаҳә. Ԥхыз бзиа убааит ҳәа уазымҳәаз иоуҳәар,
уҳашҳаҭәарахоит ҳәа.
Абри акәзаап иԥхыз уаҩы изиеимҳәоз.
Ачара руит.
Ажәытә Ҟармшьаҟәыл Мураҭ ҳәа хаҵа бзиак, акры злаз хаҵак
дыҟазаарын. Аԥа димамызт, х-ҩык аԥҳацәа иман.
– Сара уеизгьы аԥа дсымам, аха сыԥҳацәа рхаҵацара ахьыӡ аманы
иҟасҵап, – иҳәан, иҟаиҵашаз иӡбеит. Даалаган х-ҵара ԥшқак икын, ибжьеит,
абра ирԥырыр, наҟтәирахь игылоу ихы иқәтәауа.
– Сара, Ҟармшьаҟәыл Мураҭ, аԥа дсымам, аԥҳацәа х-ҩык сымоуп,
иааиуа нанҳәа мза аказы ахацәа ирысҭоит. Ҟармшьаҟәыл Мураҭ имаҳәра
сықәнагахап згәахәуа арԥарцәа шәҽеидкыланы шәааи. Сыԥҳа аиҳабы
Хьҵыс лыхьӡуп, лхатә ҵыс лымоуп, лҵыс лыҭаны иеизо шәыгәҭаны
днасышьҭуеит, лҵыс илку лырԥыруеит, инеины зхы иқәтәо, лхаҵа убри
иақәхоит, – иҳәеит. – Уи илышьҭанеиуа сыԥҳа Хьыфа лыхьӡуп, уигьы лхатә
ҵыс лымоуп, лҵыс налыҭаны, иеизо арԥарцәа шәаԥхьа днасыргылоит.
Хьыфа лҵыс аулышьҭуеит, иԥырны инеины зхы иқәтәо, убри иакәхоит
лхаҵа, – иҳәеит. – Сыԥҳа аиҵыбӡа Хьыса лыхьӡуп, Хьысагьы лҵыс лыманы
шәыгәҭаны днеиуеит, уигьы лҵыс лырԥыруеит, инеины зхы иқәтәауа,
лхаҵагьы абри иакәхауеит, – иҳәеит. – Сыԥҳацәа абас ала аразҟы анроуа
ауха ачара рзызуеит, адырҩаҽны хаз-хазы аҩнқәа рысҭоит, смал хәҭаа-хәҭаала ирзысшоит. Абас ала сара сымаҳәра зҽазызкырц зҭаху шәеиза, –
ҳәа иахьабалак ақыҭақәа рахь ашәҟәқәа ҩны идәықәиҵеит.
Убри анаҩсгьы Мураҭ даалаган ачара иҽазыҟаиҵеит, хазы иуацәа,
игәыцхәцәа, ачара реиҳәеит.
Амш ҿҳәаразы иуа, игәыцхәы ааит. Ҟрамшьаҟәыл Мураҭ имаҳәра
ҳаԥсоуп ҳәа даара ирацәаны арԥарцәа бзиақәа еизеит. Арԥар ларган
ашҭаҿы гәаранны иаадыргылеит.
Мураҭ иԥҳа еиҳабы Хьҵыс лҵыс лыманы арԥар рыгәҭаны днеины, лҵыс
лырԥрит. Аҵыс шнеиуаз арԥыс бзиак ихы инықәтәеит. Ажәлар еизаны игылаз
агәақьҳәа рнапы еинырҟьан арԥысгьы Хьҵысгьы аарылганы аҩныҟа
ихаргалт.
Уи ашьҭахь Мураҭ иԥҳа агәыбжьанытә Хьыфа лҵыс лыманы рыгәҭаны
днеины, лҵыс лырԥрит, аҵыс ԥыр-ԥыруа ишнеиуаз, зеӷьаҭам арԥыс ихы
иқәтәеит. Ажәлар еиҭах рнапы еинырҟьан, аҵыс зхы иқәтәаз арԥысгьы
Хьыфагьы аҩныҟа иҩаргеит.
Аҵыхәтәан аиҳәшьцәа реиҵбы Хьыса лҵыс лыманы даацәырҵын, лҵыс
лырԥрит. Ари аҵыс аӡәгьы иқәымтәаӡакәа иԥыр-ԥыруа еизаны иҟаз аџьар
ирылалеит. Акыр аамҭа ус иԥыруа ирхагьыжьуан, ус ишнеиуаз аанда
азааигәара, анҭыҵҟа инеин башак, гмыгк ихы инықәтәеит. Ажәлар еизаны
иҟазгьы аҭынхацәагьы ари даара ргәы днархьт. Иҟалаз Мураҭ ианиарҳәа,
– аҩыџьагьы кны, арахь иаажәг! – ҳәа рыдиҵеит. Аҩыџьагьы кны изнаргеит.
Мураҭ даалаган арҭмаҟ иԥшааит, чыс-мысқәак лҭеиҵан, арҭмаҟ ахы
ҿеиҳәеит.
– Дад, бара, бынасыԥ сара исзынкылом, бынасыԥ бацца, насыԥс ибымаз
абри иакәын, бара бзыҳәа ажәа исҭиз сзеилагом, анс-арс акы мҳәакәа,
ԥшьаала ашьшьыҳәа бишьҭагыланы бицца, бара сара сҟынтә абри арҭмаҟ
иҭоу ада уаҳа хәҭаа ҳәа акагьы бымам, – ҳәа леиҳәеит иԥҳа. Нас ҩыџьа
аҷкәынцәа ибжьы нарықәирган, иреиҳәеит:
– Дадраа, абарҭ уаҳа сыла иашәмырбан, наҟ ауаа ирылганы, акыр хара
инаскьаганы иоушәыжь! – ҳәа рыдиҵеит.
Адҵа зырҭаз иахырҳәаауаз, ииҳәаз нарыгӡар акәын. Иааин, наҟ-ааҟ
Хьыса лымҵәыжәҩақәа кны, ани лҵыс зхы иқәтәаз агмыггьы деихьыжә-еикәыжә ашҭа иҭыргеит.
Хьыса алымҩаны арҵәааҳәа аҳәҳәара даҿын, хазы арахь лангьы лхы
лгәашаран. Дызманы инеиуаз ани агмыггьы ларгьы ақыҭа ианалырга, «ари
арҭмаҟ шьҭа уара икишь» ҳәа иара идыргалан, аха имкит. «бзықәшәаз
ауп, бара икы» рҳәан, лара илдыркит. Анҭ инаскьазгоз аҷкәынцәа
аахынҳәит, лара дҟыу-ҵәыуа лҵыс зхы иқәтәаз аччиа дишьҭагыланы
лҿыналхеит. Иара дцо, лара дишьҭа, иара дцо, лара дишьҭа ишнеиуаз ӡ-дук иныҽԥынгылт. Аӡы ацҳа хын, ацҳа агәҭаны инеиуаны еиԥшаан, ларҭмаҟ
нышьҭалҵеит, ани дызцыз ишьҭахь ала лҽимырбаӡакәа длеи длаигәҭасын,
далыҩрны аӡы далалыжьт. Иара далаҳан аӡы анааиҿаҵәа «аа, сыԥсы
бхалааит» иҳәан дыҳәҳәеит. Абнигьы иҳәеит, акы аалҿаҳазшәа лбеит, –
ыы «ҭәу» – лҳәан дкажьцәеит, аха акагьы лҿымҵит. Иара уаҳа длымбаӡо
дылӡааҟәрылан, аӡиас ду даманы ицеит.
Лара наҟ дахьцоз ҳәа акры лдыруазма, ларҭмаҟ аашьҭылхын,
лышьҭахьҟа дхынҳәны ацҳа даақәсит: «Ааи, уԥсаҭа цәгьахааит,
узышьҭазыз?» лҳәан, «ааи, уԥсаҭа цәгьахааит, узышьҭазыз?» ҳәа ҩынтәны
иаалҿыҵҟьеит, аҩынтә раан лыбжьы рдуны илҳәеит. Ари закәызеи сара
знык ауп ианысҳәа аалгәахәын, иџьалшьан, «унан» лҳәан, «унан» аҳәеит,
«уаау» лҳәан, «уаау» аҳәеит. Акьыжыҳәа аҵәыуара далаган, ани абжьгьы
аҵәыуара иалагеит. Даанаԥшы-ааԥшын нырцәҟа бнакы лбеит, аӡәы сибар
аҵкьыс лҳәан, абнахь дцеит. Лыӡӷы дахо, лыхцәы дахо лыҽцәылԥит,
лыҽцәылкәыкәит, лхы лыргәаҟит, дкарахеит. Данкарахаӡалак дынкаҳауеит,
амла даго даналагалак, ани ларҭмаҟ иҭоу хәыҷык аахыхны днацҳауеит.
Дахьцо лыздырӡом, лыԥсы ааивылгар, абна дахо аныҟәара даҿуп.
Иахьлықәхәлоз дтәауа, иаашар, дныҟәауа мацара, леимаақәа хеит, лшьапы
хырҟьаҟьа абна дылахеит. Абас дцо, абас дцо акыр хараны дцеит.
Лмҩаныфа нҵәеит, лшьапы дзықәымгыло аԥсра далагеит. «Сыԥсырҭа абра
акәзааит» лҳәан ҵлак днамҵатәеит. Маҷк лыԥсы анааивылга, еиҭах
акьыжыҳәа аҵәыуара далагеит.
Убри аамҭазы аҳак иԥа шәарыцара дыҟазаарын, иҩызцәа-иԥызцәа ицны,
ашәарах шьны, ирыманы ишааиуаз абна агәҭаны ԥҳәыск лҵәуабжь раҳаит.
– Аи, шәанаџьалбеит, аԥҳәыс бжьы ҳаҳауеит, аха аԥҳәыс ара даазгозыз,
аха уеизгьы иҟоу аабап, – ҳәа лыбжьы ахьраҳауаз ахь рҿынархеит. Аԥҳәыс
лыбжьы ахьраҳауаз ианнеи, лара дырбеит, аха лара арҭ ауаа анылба,
дызҿыз аҵәыуара дааҟәыҵит, сгылоит ҳәа дҩеихеит, аха дкараха дыҟамзи,
лыҽлызнымкылакәа днатәеит. Илалыхәаԥш-ҩалыхәаԥшын деихьыжә
еикәыжә дыҟоуп, аха дшыгмыгмыз рдырит. «Бара бзакәызеи, бабаанагеи?»
ҳәа илазҵааит, аха ацымхәра лҿы еихылымхит. Лҿы абеихылхуаз, акы
лҳәар, ани зыԥсы лхалаз иԥсы лыццәажәоит.
– Лацәажәара акәым, гәаҟк лоуп, ҳлыцхраап – рҳәан, амца еиқәырҵан
акәац ржәит. Ауха даргьы аангылт, хәыҷы-хәыҷы атәан лдыржәуа, аӡы
лҿадырԥхьо мацара, ишаанӡа илыцхраан, ианша, ларгьы лыԥсы
ааивылгеит. Дрыман амҩа иқәлеит. Ари абнаҿы дызбаз Маҳмаҭ ихьӡын,
иҩызцәеи иареи дрыманы иаҳҭынраҿы иааит.
– Ааит, абааԥсқәа шәарахк кны иааҳгеит, аԥсы ахәага шҭаз иааҳгеит,
шәацхраароуп, – иҳәеит Маҳмаҭ.
Аҳҭны иҩназ аҳәса хәыҷқәа дырган, дыркәабеит, лиарҭа ҟарҵан,
дышьҭарҵеит. Афатә бзиақәа лҿаҵара иалагеит. Ҩымш, хымш рышьҭахь
еиҳа-еиҳа лыԥсы лылалон, дбыр-быруа аныҟәара далагеит.
Хьыса рыцҳа (Хьыса лыхьӡу егьи лыхьӡу ари дахьнаигаз иалырдыраауеи, лара усгьы дцәажәаӡом, Маҳмаҭ «ашәарах ҳбан иааҳгеит»
аниҳәа зегьы Шәарах ҳәа ларҳәо иалагеит) иахьа аҵкыс уаҵәы деиӷьхо,
уаҵәы аҵкыс уаҵәашьҭахь деиӷьхауа, амра деиԥшны дкаԥха-каҷҷо дҟалеит.
Аҳҭынра алархагьы, аҩархагьы лара илымпыҵыҵуа, дықәгьыжьааны
акрыура-акырҳәара далагеит. Асасцәа иааиуаз, агәылацәа, аҭынхацәа
иааиуаз зегьы дыргәаԥхо, рыла дхызар, дрызхымхуа, дџьашьатәха
даақәгылт. Аҳҭынра алашара иахыз аҟара ҩба ацҵаны илырлашауа
далагеит. Маҳмаҭ иаби иани – аҳи аҳкәажәи зынӡа дыргәаԥхеит. Ҽнык
рыҷкәын Маҳмаҭ даарыԥхьан, «митәык даауган ҳаҩны дыҩноуп, уи лыда
ҳа ҳахәарҭам, дцәажәауам, аха лымцәажәара грас илаҳҭауам, уаргьы
ҽыԥныҳәас илзыҟаумҵан, илуазар, улацәажәаны ԥҳәысыс даанукылароуп»
ҳәа иарҳәеит. Маҳмаҭ ииҭахызгьы уи акәын, аӡӷаб длацәажәан
дшақәшаҳаҭыз ала лхы лырҵысит, ԥҳәысс дааникылт.
Аԥхьа аԥа длоун Иаса ихьӡырҵеит, еиҭа хшара длоун Баса ихьӡырҵеит.
Ахԥа раан лыбаҩлтәымкәа дшыҟаз Маҳмаҭ «шәарах бааишь» иҳәан
днеиԥхьеит.
– Сара митәык сақәшәеит, ибасҳәауеит, ишсабҳәауа сныҟәауеит. Изакәу
уи ауп, игәааз, «аҿаҳа лхаҵа!» ҳәа саҽԥнырҳәоит. Уи заҳаз исахәмаруазаргьы «аҿаҳа лхаҵа!» ҳәа саҳәара иалагеит. Ари сара сгәы ԥнаҵәеит.
Азин сыбҭауазар, аҽԥныҳәа аҟынтәи аԥҳәыс даазгоит. Аҩнра зтәу бара
боуп, быхшара, бара шәеиҵаҩҩы шәыҟоуп, – иҳәеит Маҳмаҭ.
Маҳмаҭ ас ииҳәаз Шәарах зынӡа деигәырӷьазшәа ҟалҵеит, дақәшаҳаҭхеит. Маҳмаҭгьы даақәгьыжьын, иеиԥш зеиԥшыз ҭауадк иԥҳа диҳәеит.
Аҭацаагацәа анцоз аҩны ашьжьымҭан агәылара ахьтәи ҭакәажәык дааит.
– Нан, Шәарах, баалеишь, аказы бысҭахуп, – лҳәан аҭакәажә, Шәарах
длыманы абнарахь дылгеит. – Бтәеишь, – лҳәан, дналыртәеит. – Нан,
Шәарах, бара бхаҵа аԥҳәыс диҳәеи уажәи рыбжьара еиҭах бара бзы
ахәыцра саҿуп. Маҳмаҭ иҩызцәеи иареи аԥхьаӡа абнараҿы банырбаз,
амыткәма ҳәаны бҵәуон рҳәеит, уи аахыс быбжьы уаҩы имаҳац. Бара
рыцҳарак бымоуп, арыцҳара ибымоу игәаӷьны исаҳәа, сара хәышәтәрақәакгьы здыруеит, акыр ибыхәаргьы здыруада. Акыр сбыхәар, сбыхәап,
акгьы сыбмыхәаргьы, ԥырхагас сбауам, бара иҵәахны ишбымоу, саргьы
исҵәахуеит. Уи азы бысцәымшәан. Арыцҳара ибымоу игәаӷьны исаҳәа,
нан, – лҳәан аҭакәажә, иаалыдылцалеит.
Шәарах ахәиҵәира далагеит, дҩагылан аҭакәажә даалыкәшеит.
– Аа, нан, срыцҳара – лҳәеит Шәарах. – Аа, нан, срыцҳара – аҳәеит ани
илыццәажәоз абжьы. – Абри ауп, нан, рыцҳарас исымоу, – лҳәан, днатәан
Шәарах лгәаҟрақәа зегьы рҳәара далагеит, лабжышла дышҵәыуоз, ани
абжьгьы шлыццәажәоз зегьы лҳәеит. Аҭакәажәгьы лгәы ԥшаан, акыр аамҭа
дҵәыуон.
– Бгыл, нан! – лҳәан, дҩалыргылеит. – Бшьамхнышла! – лҳәан,
дшьамхнышлеит.
Нас аҭакәажә анцәа диҳәеит:
– Абри деибганы лчымазара далҵны дсауазар, иҟасҵара… – лҳәан
акәырбан лықәылҵеит. – Баала шьҭа, нан, ахәшә ҟаҳҵароуп, ачаразы ачыс
хаақәа ирхианы иҳамоу ԥыҭк ҳаманы абнахь ҳцароуп, – лҳәан еицны ицеит,
ачаразы ирхианы ирымаз ачыс-мысқәа аашьҭырхын ирыманы абнахь ицеит.
Аҭакәажәи Шәарахи еицны абас ала абнаҿы иахьнеиз амца ааиқәырҵеит,
ахаа-мыхаақәа зегьы дырганла идырсеит, нас урҭ зегьы аҭакәажә аџьам
иҩанылҭәалан, алагьан иавалыргылеит. Шәарах лҿы алагьан иҩахалкын,
лҿы раҳан, ани афатә хаа-мыхаа аҳауа иахыҵуаз лыҩнуҵҟа агара далагеит.
Аҭакәажә излалабжьылгаз ала, – шьири – шьири, шаҟа ихааузеи!? –
ҳәа лнацәкьыс алагьан ианшьыланы афара далагеит. Шәарах лыхцәы
аҭакәажә лнапы иаакәыршаны, ишлылшоз ала Шәарах лыхәдаџьал атахҳәа
дасит. Шәарах «ҟырт» лырган, аԥарҭла еиԥш, акы налҿыҩрын, атҟылԥҳәа
аџьам ианаҳалт. Наҟ днагәҭасын, абӷьааҳәа алагьан наганы аџьам
инахылҩеит.
– Бааи арахь, – лҳәан, наҟтәирахьшәа кәара ҷҷак неиуан, – бҿы ӡәӡәа,
бҿы аӡы ҭырша, – лҳәан аҭакәажә, Шәарах лҿы ллырӡәӡәеит.
– Нан, Шәарах, анцәа иҳәозар быбзиахеит ҳәа сгәыӷуеит, уажәшьҭа
баасацәажәеишь, – лҳәеит аҵыхәтәан аҭакәажә. Шәарах лыла ҭраа
аҭакәажә длыхәаԥшуа далагеит. – Игәаӷьы, нан, игәаӷьы, баасацәажәа –
лҳәеит.
Шәарах дӡыӡауа «седроу, нан» – лҳәеит. «Седроу» мацара акәхеит,
«аа», нан» лҳәан, «аа, нан» мацара акәхеит.
Шәарах дгәырӷьан, дыҩны днеин, абарбал еиԥш аҭакәажә даалыкәшеит,
аҭакәажә Шәарах дааимлагәа дылкын, игәыдибакылт, еикәшеит.
– Баала, нан, – лҳәан, длыма лҿыналхеит. – Ибура бдыруоу, нан,
Шәарах? Бара абри аҟара аамҭа абри аҩнаҭа быҩнан, бажәак уаҩы
издырӡом. Уажәы иаразнак цәыргашьак абҭароуп. Уигьы ԥсыхәас иамоу
уи ауп, уаха аҭаца дааргауеит. Бара баалаганы ачуан ала ажьҟәаҟәа
рхианы иҟаҵа, иреиӷьу быбарфын маҭәақәа рыла бҽеилаҳәа, аҭаца
дахьыҟоу амҳараҟны амца еиқәҵа. Аҭаца амҳара даныныҩнаргалалакь,
бычуан ааганы амца иахакнаҳа, ишуа ианалагалакь, бкалҭ ала ачуан амаа
кны бааханы, амҳаҵә аҵшьра балага. Уи ус шыҟабҵо аҭаца ианылбалакь,
илзымчҳакәа, иҟалҵо закәызеи ҳәа, ма бара ибалҳәар, ма илывагылоу
аӡӷабцәа иралҳәар, дцәажәоны лыбжьы анбаҳалакь, аҭаца хәыҷы
сызкәыхшоу, уаха бааргеит, уаха бцәажәеит, сара Иаса дсоухьеит, Баса
дсоухьеит, Лауан изы сшыббо сыҟоуп, аха сымцәажәаӡацт, бара
бзыргәаҟуазеи, уахаҵәҟьа бшааргаз еиԥш бышԥацәажәеи? – ҳәа налаҳәа,
нас иҟалалакь ббап, – лҳәеит аҭакәажә. (Ани лбаҩ лтәымкәа дыҟамзи,
сцәа иалоу Лауан ихьӡаҳҵоит ҳәа аҭакәажә илалҳәахьан.)
Аҭакәажә длықәлан лыҩныҟа дцеит.
Аҭаца даарган амҳара даныҩнадыргыла, Шәарах лычуан аалган амца
иахакналҳаит. Ачуан шуа ианалага, лбарфын ҵкы акалҭ ала ачуан амаа
кны даахан, амҳаҵә аҵшьра далагеит. Гәыла ԥҳәызбак ари иҟалҵоз анылба,
илзымчҳазт – Шәарах, иҟабҵозеи, ампахьшьала ачуан амаа бымкуеи, –
ҳәа лалҳәеит. Аха уи ацымхәра лазҳәахуадаз, Шәарах иҟалҵац ҟалҵон.
Аҭацагьы дааԥшны илбон.
Ԥыҭрак ашьҭахь аҭаца илыдгылаз лахь лҿы налырхан, – мшәан, абри
иҟалҵо закәызеи, лкалҭ ҟьашьыр егьаурым, аха ачыс изхалкуа мҟьашьуеи,
ас аума ари дшыҟаӡоу? – лҳәеит лыбжьы нҭганы. Аҭаца ас лҳәоны Шәарах
ианлаҳа, ус ҿаалҭит:
– Аҭаца хәыҷы сызкәыхшаз, бара уаха бааргеит, уаха бцәажәеит, сара
Иаса дсоухьеит, Баса дсоухьеит, Лауан изы сшыббо сыҟоуп, аха
сымцәажәацте, бара бзыргәаҟуазеи, сызкәыхшаз?
Агәыла ҳәса хәыҷқәа уа иҩнагылаз Шәарах аҷҷаҳәа дышцәажәаз
анраҳа, еибаргәырӷьан, еибарыҩны Маҳмаҭ иҟны инеит.
– Аа, уанаџьалбеит, Шәарах дцәажәеит! – ҳәа иарҳәеит.
– Шәарах дышԥацәажәоз, дызцәажәондаз ари аҟара аамҭа дымцәажәози, – иҳәеит иара.
– Ус аума, Шәарах ачуан ца амаа лкалҭ ала илкуа аҭаца хәыҷ ианылба,
ари ас зыҟалҵозеи анылҳәа, Шәарах аҷҷаҳәа даацәажәан абас, абас ҳәа
ацымхәрас илҳәаз иарҳәеит, агәра идыргеит дышцәажәоз.
Маҳмаҭ ашацаҳәа иҿынеихан, амҳара ашә даалагылеит.
– Шәарах, бцәажәеит ҳәа сарҳәеит, иҵабыргума? – ҳәа длазҵааит.
Шәарах аҟыр-ҟыр ҳәа даачеит.
– Сцынхәра данааи, шьҭа ацәажәара сақәиҭуп, – лҳәеит.
– Маҳмаҭ днеикәҟьашан ачара иахатәаз рҟны днеит. Ауаа астол
иахатәахьан, рхәы рнапы надыркуан.
– Исасугьы иаԥшәымоугьы сшәыҳәоит шәҩагыланы амӡырхаҟынӡа
шәааирц, – ҳәа рылеиҳәеит иаарӡырҩны.
– Иҟалазеи? – ҳәа иазҵааит.
– Цәгьара ҳәа акгьы ҟамлеит иҟалаз уа ижәбап, – иҳәеит.
Зегь ҩагылан амӡырха иаақәгылт.
Маҳмаҭ афырҳәа имҳара дныҩнаԥалан, – саҳәшьа еиҵбы, бхаҵкы сцеит,
бааишь! – иҳәан, аҭаца (аԥҳәысс ҿыц иааигаз лоуп изеиҳәо) лмахәар ҭарсны
икны даалыхан, диманы ажәлар ахьгылаз рыгәҭаны дааигеит.
– Сасгьы аԥшәымагьы абзиара шәзыҟалааит, – иҳәан, Маҳмаҭ иажәа
дналагеит. – Абри уаха ахаҵара аԥҳәысра ахьӡала иаанагаз лоуп. Сара
схәыцын, ахаҵара, аԥҳәысра даҽа гмыграқәакгьы амоуп, уи агмыграқәа
иамоу абри аӡӷаб исызлаҭәамшьеит. Сара илаҭәасшьарц исҭахуп
иахьарнахыс лара дсаҳәшьеиҵбны, сара сашьеиҳабны, лаб дсабны, лан
дсанны, анхша абхша иаҳәшьа леиԥш дысзыҟаларц, аиаҳәшьа леиԥш
дгәыдыскылоит, – иҳәан, даагәыдикылт. – Амаҵуцәа, шәабаҟоу? – ҳәаны
ибжьы наиргеит. – Абри ацә, абри ажә шәшьы, ешьара еҳәшьара аҳасаб
ала ачара ирласны ишәырхиа! Даҽа џьоукы шәнеины аишәа иқәу акәац,
абысҭа зегьы аақәхны икажьны, аишәа шәрыцқьа! – ҳәа реиҳәеит.
Ишиҳәаз еиԥш, амаҵуцәа лкылсын, аишәа иқәыз зегьы аақәхны
иаадрыцқьеит.
– Дасу шәтәарҭақәа рҟны шәтәа, шәхаҵкы, – иҳәан Маҳмаҭ, дасу
ртәарҭақәа рҟны инатәеит. Ахәылԥаз ԥҳәысс иааигаз, уажә иаҳәшьас
иҟаиҵаз ҩыџьа аҳәса хәыҷқәа аалывартәаны рыгәҭаны днаганы диртәеит.
Аишәахь имааицыз рзы ахь-мыхь аарган, гамарџьас-чамарџьас ҳәа
инеимда-ааимдо аҩы шыржәуаз, акәац ҿыц, абысҭа ҿыц аишәа аадырхиеит.
Ауха чаран, адырҩаҽны анааша, ари аӡӷаб лҭаацәа рахь ауаҩы
ддәықәырҵан, ажәа рыбжьаргалан, наҟ-ааҟ иеилибакааит, еиҭынхацәаны
иҟалеит. Иаҳәшьас иҟаиҵаз лҭаацәа рҽеибаркны иаан, урҭгьы хазы ачара
рзиуит. Иԥҳәыс длыҳәеит «бхы бҵыхәа, бзыниаз-бзынԥаз, бзакәу цқьа абарҭ
ишраҳауа иҳаҳәа» ҳәа.
Ларгьы дақәшаҳаҭхан, илыхьыз лхы лҵыхәа зегьы ралҳәеит.
Лыхьӡыҵәҟьа Шәарах шакәмыз, Хьыса шакәыз ралҳәеит. Лаамҭа анааи,
лцәа иалаз ахшарагьы длоут, Лауан ихьӡырҵеит. Маҳмаҭ иаҳәшьас иҟаиҵаз
аӡӷабгьы илықәнагаз ҷкәынак дирҭеит.
Маҳмаҭи лареи рыхәҭаақәа, аҳамҭақәа еимырдеит.
Хьысеи Маҳмаҭи рыхшареи дареи еиҵаҩҩы анцәа ишиҳәара иҟалеит,
аӡәгьы аҽыԥныҳәа имаӡамкәа, зегьы бзианы иеилгеит.
Аҳак дыҟан, џьмахьчак диман. Абри ахьча дангәарҵлак ахәыҷқәа
рыбжьы иаҳауазаарын. Ҽнак аҳ иеиҳәеит. – Сынгәарҵцыԥхьаӡа х-ҩык
ахәыҷқәа рыбжьы саҳауеит, – ҳәа. Ари ахьча ахәыҷқәа рыбжьы ахьиаҳауаз
аҳ дынкылсын анышә ирпын, х-ҩык аӡӷабцәа аацәыҵыҵит. Арҭ аӡӷабцәа аҳ
иҩныҟа иган иааӡеит.
Руаӡә даақәгылан – Сара аҳ игәара иҭоу аӡӷабцәа зегьы рымаҭәа
сӡахуеит, – лҳәеит – бара урҭ рымаҭәа бӡахуазар, сара рхәы ҟасҵоит, –
лҳәеит егьи. – Сара ҷкәынаки ӡӷабки еицсыхшоит, исыхшо аҷкәыни аӡӷаби
ахьы рҿыҵуа иҟалоит, – лҳәеит аиҵбы.
Аиҵбы ас анылҳәа, аҳ ԥҳәысс дааидикылт. Нас ахылҵ данлоуаз аамҭазы
лаҳәшьцәа лаԥски лабаки лыҵартәаны, илыхшаз ахәыҷқәа ганы абна
иларыԥсеит.
Аҳ дҵааит «илхылҵда?» ҳәа.
– Лаԥски лабаки лхылҵт, – рҳәеит. Нас лара абанҭ аласбақәа
аалҩыҵракны дхаҳәышны дықәдыргылеит.
Лхәыҷқәа абна иахьыларԥсаз аџьма иабан, иааӡеит. Ҽнак аҳ шәарацара
дахьцаз аҷкәыни аӡӷаби, иареи еиқәшәеит. – Шәызусҭцәада? – ҳәа
данразҵаа, – аџьма ҳааӡеит, – рҳәеит. Аҳ аҩны дахьааиз аџьма ҳааӡеит
ҳәа ҷкәынаки ӡӷабки абнаҿы ишибаз анҭ ран лаҳәшьцәа иреиҳәеит.
Ани аџьма иааӡаз иаҳәшьа аҭыԥаҿы дааныжьны, иара шәарыцара данца,
анҭ ран лаҳәшьцәа аӡәы аӡӷаб лҿы днеит.
– Бара башьа данааилакь, Фатма даду лсаркьа ӡаны исзаага ҳәа иаҳәа,
– лҳәеит.
Ахәылԥаз ани аӡӷаб лашьа данааи, – «Фатма даду лсаркьа ӡаны исзаага,»
– ҳәа иалҳәеит.
Иара ддәықәлеит иаҳәшьа иззылҳәаз асаркьа ӡаны илзааигарц. Амҩа
дықәланы дышнеиуаз аӡә диԥылеит.
Иԥылаз «уабацо, дад?» ҳәа диазҵааит. 'Фатма даду лсаркьа
сзааугароуп ҳәа саҳәшьа аҵәыуара далаган, убри азы сцоит» иҳәеит
аҷкәын.
– Фатма даду ҳәа уара узҿу лҿы анеира цәгьоуп, амала ӡык ыҟоуп,
убри аӡы уаныруа, хаҳәык шьҭоуп, убра улакьысны, ахаҳә уагәӡны анцәа
уиҳәа, нас уеиқәшәоит, – иҳәеит ани иԥылаз.
Ари иԥылаз ишиеиҳәаз иҟаиҵеит, дышнеиуаз аӡы илеиуаз аҿы ишьҭаз
ахаҳә дагәӡны анцәа диҳәеит, дцан Фатма лсаркьа ӡаны иаҳәшьа
илзааигеит иара акагьы имыхькәа. Асаркьа астол иқәдыргылт. Ари асаркьа
убыс ҟазшьас иаман, иахьа лашьа дахьынҭыҵуаз иааҟаиҵо зегьы лнарбон.
Ҽнак лашьа шәарыцара данца, ран лаҳәшьа деиҭаахит ари иаҳәшьа лҿы.
– Уаха башьа данааилак, Фатма даду лмырзакан сзаага ҳәа иаҳәа, –
лҳәеит.
Ауха лашьа данааи, «Фатма даду лмырзакан сзааугароуп» ҳәа иалҳәеит
иаҳәшьа.
Иара адырҩаҽны иҿыҩеихан, иҟаиҵац ҟаҵаны Фатма даду лмырзакан
ӡаны иаҳәшьа илзааигеит.
– Уажәшьҭа Фатма даду ҭацас дысзааугароуп, – ҳәа иаҳәшьа
дыхҭалкит.
Ицәымыӷхеит, иаҳәшьа ианылмуӡа, ишыҟаиҵалац еиԥш ани амҩан аӡиас
амԥан ишьҭаз ахаҳә дагәыӡны, Фатма даду лашҭа дҭалт. Лгәара данҭала,
лара арҵәааҳәа дыҳәҳәаны диԥылеит.
Фатма дадуи иареи еиқәԥо рҿанаарха, зны иара лара анышә дыҵеицалт,
егьираан лара иара анышә дыҵалцалеит, ахынтә раан иара длыҵаирӷәӷәан,
Фатма даду анышә дзыҵымҵуа дыҵеицалт.
– Сара ҿаҭахьас исыман исиааиуа ситәуп ҳәа, уажәшьҭа уара сутәуп,
усиааит, – лҳәеит.
Диманы дааит. Дахьааигаз аӡәы изымгаӡоз лсаркьеи лмырзакани иара
иҿы илбеит. Ари аҷкәын иӡбахәқәа аҳ иаҳаит, аҷкәыни иаҳәшьеи иара
ишитәыз идырын иҩныҟа иааигеит, ран дыбзеитәит, лаҳәшьцәа ашьра
рықәиҵеит.
Хҩеишьцәа еиман. Аиҵбы илаз еилкаамызт, џьаргьы дцомызт, ианагь
аҩны дтәан. Аиҳабацәа шәарыцара ицон.
Абарҭ аишьцәа ахьынхоз ргәылара ԥҳәысеибак дынхон, х-ҩык аӡӷабцәа
лыман. Абри аԥҳәысеиба лааигәара ӡык ыҟан, агәылшьап ахатәан, аӡы
ргарц инеиуаз, есымчыбжьа ӡӷабк-ӡӷабк абни агәылшьап иарҭалар акәын.
Ҽнак абанҭ аишьцәа реиҵбы дахьынҭыҵыз агәылшьап ӡӷабк даманы
атыша ишҭалаз ибеит. Ахәылԥаз иашьцәа еиҳабацәа анааи, дрыҳәеит,
«акаҵкәыр ҟаҵаны, сҭартәаны, атыша сҭашәҵа» ҳәа. Иашьцәа акаҵкәыр
ҩыҟарҵан, дҭартәаны, ашаха лацраҳәаны атыша дҭарҵеит.
Атыша аҵан дахьлеиз, х-ҩык аӡӷабцәа иӡахуа атыша ишҭатәаз ибеит,
рнаҩсшәа агәылшьап ыцәоуп.
– Шәарҭ ара шәызҭатәоузеи? – ҳәа дразҵааит.
– Ҳарҭ абри агәылшьап ҳазшоуп, убри азоуп абра ҳазтәоу. Хымчыбжьа
рышьҭахь иааԥшуеит, ҳуаӡәк дафоит, нас еиҭацәоит. Даҽа хымчыбжьа
рышьҭахь ианааԥшлакгьы даҽаӡәы дафоит. Абас ала ҳазынтәыкгьы иара
ҳахәуп, – рҳәеит аӡӷабцәа.
– Ҳаи, ас шԥашәҳәо! – иҳәан, афырҳәа иаҳәа ааҭиԥаан, агәылшьап
дласын, еиҩырса-еихырсса илкаижьт.
Анҭ аӡӷабцәа руаӡәк (реиҳабы) акаҵкәыр дыҩҭаиртәан ашаха анааирҵыс,
иашьцәа хыхь иахьыҟаз иахан, икаҵкәыр харгалт. Егьыраан аӡӷаб
агәыбжьанытә дхаргалт.
Аиҵбы «акаҵкәыр бақәтәа» ҳәа анлеиҳәа, «моумоу, уара уақәтәа, нас
са сыхәнугап» лҳәеит.
– Моумоу, бара бақәтәа, – иҳәан имуит.
– Нас аԥхьа сара сақәымтәар умуазар, уӡырҩи, иуасҳәо зегь ҟаҵа, –
лҳәеит лара. – Абанҭ аҽыхәа, аҽыз, аҽеиқәа иубо (днарԥшны илырбеит),
убра иарсу алом аакыдхны, аҽыхәа уасуа уалага, уасуа, уасуа,
уанаҟәымҵӡалак, иуҭахузеи, исымоукузеи ҳәа иуазҵаауеит. Аҭакс уара,
Аԥсныҟа сцар сҭахуп ҳәа. Нас иара уҩақәнартәоит, ухәннагоит. Уи анаҩсгьы
арма лымҳа унапы ҭушьыр, умаҭәа ҭугоит, арӷьа лымҳа унапы ҭушьыр,
ахьы маҭәа хазы иҭугоит. Аҽеиқәа афатә унаҭоит. Нас аҽқәа рхәыцқәа
ааҵхны акалам иҭаџьгәаны иҵәахны иумаз, дара ануҭаххалакь, ухәыцқәа
анцәыругалакь, уахьыҟазаалак дара уара уҿы инеиуеит, – лҳәеит ари аӡӷаб.
Ари илҳәаз аҷкәын дақәшаҳаҭхеит. Лара акаҵкәыр дҭаиртәан, иашьцәа
лыхан, дыхәныргеит. Ашьҭахь акаҵкәыр аныларышьҭ, иара дақәтәеит, аха
ихан дышҩаргоз дҩаурышьҭын, еиҭах ҵаҟа дҭарыжьт.
Аиҳабацәа рыҳәсақәа рыманы рыҩныҟа ицеит, рынхара иацырҵеит,
рашьа иԥҳәыс ҩныжәк аҿы днаган дыҩнарҵеит, дӷархан, лхы дзамыхәо,
дӡыргагха дҟалеит.
Ари иара (анҭ аишьцәа реиҵбы иашьцәа данхәнырымга, иԥҳәыс
ишиалҳәахьаз еиԥш, аҽқәа ахьыҟаз длеин аҽыхәа даасуа, даасуа ипҟо
даналага, иуҭахузеи ҳәа иазҵааит.
– Исҭахузеи, Аԥсныҟа ацароуп исҭаху, – иҳәеит.
– Ус акәзар, уааины усықәтәа узгоит, – аҳәеит.
Егьырҭ аҽқәа рлымҳақәа инапы ҭишьын амаҭәа, ахьы, афатә ҭигеит.
Аҽыхәа дҩақәтәан Аԥсныҟа дыхәнанагеит. Дахьыхәназ иԥҳәыс диԥшаан,
бзиа дынирхеит.
Ԥыҭрак ашьҭахь иԥҳәыс «шықәсык аҟара ныҟәара сцоит» ҳәа леиҳәеит.
«Ибзиоуп», лҳәан ларгьы дақәшаҳаҭхеит, имҩаныфа излырхиеит, амҩа
дықәылҵеит.
Амҩа дықәны дышнеиуаз даара акыр дныҟәахьан, аҳак игәашә
днадгылт. Аҳ игәарԥ азна ауаа еизаны иҟан. «Ара иҟоузеи, ауаа зеизазеи?»
ҳәа данразҵаа, «аҳ х-ҩык аԥҳацәа имоуп, иԥҳацәа аӡәа-ӡәала асоф
иаақәгыланы аҵәа дыршәуеит, аҵәа заадырхо хаҵас иццоит. Ҩыџьа рхацәа
алрыԥшаахьеит, аӡәы дынханы дыҟоуп, иахьа шьжьымҭан аахыс ажәлар
еилагылоуп, аха лҵәа аӡәгьы иаалмырхац» рҳәеит.
Ас аниҳәа, иҽы зымҩак инаԥхьаикын, имаҭәа бзиақәа ишәыз аҽы алымҳа
инҭеиҵан, кәахьчажәк ааишәҵаны, аҳ игәарԥ дҭалт. Аҳ иԥҳа еиҵбы асоф
дахьықәгылаз ари дылбон. Аҳ иԥҳа лҵәа абри иаалырхеит.
Ажәлар еилаҩынтит. «Абри аччиа иоума сыԥҳа разҟыс илымаз» иҳәан,
аҳ игәы иалсит, аха иҟаиҵоз.
Аҳ иԥҳацәа аиҳабацәа згаз ачара бзиа рзиуит.
Аиҵбы лхаҵагьы ларгьы аҽҭра ҩныс ириҭеит. Ус акыр аамҭа цеит, аҳ
илақәа ихьуа далагеит. «Абынҽа ахш умазар, иухәоит» ҳәа иарҳәеит
аҟазацәа.
Имаҳәцәа аиҳабацәа цеит абынҽа ахш ааргарц. Иахьцаз акыр аамҭа
иаанхеит.
Аиҵбы «аӡлагарахь шәызлацо аҽы сышәҭар, шәымаҳәцәа еиҳабацәа
снарышьҭаԥшрын инхацәеит» ҳәа реиҳәеит.
– Уара аӡыргага уабацо, аӡәы уишьҭало уҟоума? – рҳәеит, аха
аӡлагарахь излацоз аҽы ирҭан, дақәтәан агәашә дҭыҵны дцеит. Ԥыҭк
днаскьахьан иҽыхәа ахәыц аацәыриган, иара дахьыҟаз инеит. Имаҭәа
бзиақәа ааишәҵаны дҩақәтәан имаҳәылацәа дрыхьӡеит. Ҽмыршьагала
«ишәҭахузеи, шәзышьҭоузеи?» ҳәа дразҵаан, «ҳабхәа илақәа ихьуеит,
абынҽа ахш ихәоит ҳәа ҳаҳан, ҳашьҭоуп, аха иҳауам», – рҳәеит.
– Абынҽа ахш зҭасҭәо акалам сышәҭ, сара ишәзаазгоит, – иҳәеит иара.
Акалам ирҭан, днабыжьҟан дцан абынҽа ахш амхны ирзааигеит.
– Ари еиԥш ҳзызуз, иуҭаху ҳаҳәа, иуаҳҭоит, – рҳәеит. (Ари дызусҭоу
рдыруа иҟоума!)
– Шәара шәҟынтәи сара акагьы сҭахӡам, амала шәлымҳақәа хәыҷык-хәыҷык сыҵкәоит, – иҳәеит.
Рлымҳақәа хәыҷык-хәыҷык иҵкәеит. Ахш рыманы рабхәа иахь ицеит.
Иаргьы даҽа мҩакала даахынҳәын, иҽырччианы иԥҳәыс лахь днеит.
– Бымаҳәцәа ахш рыманы иаауеит, аӡлагара ҽы сзықәтәаз аӡәы сиршәан
исцәигеит, – ҳәа леиҳәеит иԥҳәыс ари амаҳә еиҵбы данааи.
Анҭ аиҳабацәагьы дук мырҵыкәа ахш рыман иаан, рабхәа дыбзиартәит.
Ԥыҭк анҵы ашьҭахь аҳ иаҳаит аагарҭа ахьыцәгьаз џьара аба рацәаны
иҟоуп ҳәа. Имаҳәцәа даарыԥхьан иреиҳәеит: «Шәцаны аба сзаажәга!» ҳәа.
Ари аиҵбы усгьы акагьы даԥсам ҳәа акагьы иеиҳәаӡом, аиҳабацәа ҩыџьа
роуп изеиҳәо. Анҭ аиҳабацәа цеит аба аагара ҳәа, аха еиҭах иахьцаз акыр
аамҭа инхеит.
– Арҭ шәымаҳәцәа ахьцаз инхаӡеит, ҽабаак сышәҭар, снарышьҭаԥшрын,
– иҳәеит ани аҽҭра ҩныс изырҭаз рымаҳә еиҵбы.
Мап-чап рҳәазаргьы, ҽабаажәк ирҭан, дҩақәтәан, агәашә дылҭыҵны ԥыҭк
данынаскьа, ани аҽабаажә наҟ илоуижьын, иҽыз ахәыц аацәыриган, иара
иҿы инеит. Имаҭәа бзиақәа алымҳақәа иаарҭихын, иҽеилаҳәаны дҩақәтәан,
имаҳәылацәа днарыхьӡеит.
– Шәзышьҭоузеи, ишәҭахузеи? – ҳәа дразҵааит.
– Абра аба рацәаны иҟоуп ҳәа ҳаҳан, ҳабхәа ҳааишьҭит, аха
иаҳзыԥшаауам, – рҳәеит.
– Сара ишәзысыԥшаауеит, – иҳәан, днабжьысын, иахьыҟаз иԥшааны
заҟа рҭахыз аба рзааигеит.
– Ҳаи, ари еиԥш абзиара ҳзызуз, иузаҳаурызеи? – рҳәеит дара.
– Сара шәара шәҟынтә акагьы сҭахӡам, акы заҵәык исҭаху уи ауп,
шәҟәаҟәақәа адамыӷ рнысҵоит, – иҳәеит.
Рҟәаҟәақәа адамыӷ рниҵан, иоуишьҭит. Даахынҳәын, адырҩагь
иҽыԥсахны, икәахьчажә ишәхарԥаны иԥҳәыс лҿы днеит.
– Бымаҳәцәа еиҳабацәа аба рыман иаауеит, амҩа иқәуп, – иҳәеит.
Ари иара аба анааигоз дахьеибашьуаз инацәкьыс маҷк иҵкәазаап, ани
имаҳәыла аиҳабы ичаврала иҿаиҳәан, ус иҟан. Ауха амаҳәцәа ангәарла
егьи, аҳ ари аҽҭра иҭакыз имаҳә инацәкьыс длахәаԥшызар, имаҳә аиҳабы
ичавра ари инапы шалаҿаҳәаз ибеит. Аҳ гәҩарас икит иҟалақәаз.
– Ари ачавра узҭада? – ҳәа дҵааит аҳ.
Анс-арс иҳәан аиаша имҳәеит азнык азы. Ауха зегьы анааилатәа, «арахь
уааи!» ҳәа аҳ имаҳә еиҵбы диԥхьан днеигеит иара иахь. Мап-чап иҳәеит,
аха мчыла иабхәа иахь дыхәныргеит. Дахьыхәныргаз иҟалаз шыҟалаз зегь
реиҳәеит, – «Сиашамзар, шәрыхәаԥш, шәымаҳәцәа рлымҳақәа ахьыҵкәоу,
шәрыхәаԥш, рыбӷақәа ирнуп ирнысҵаз адамыӷақәа, – иҳәеит ари аиҵбы.
Аҳ даалаган аиҵбы ачара изиуит, аиҳабацәа аҽҭра иҭеикит.
Убра ачара ахьыруаз саргьы сақәшәеит, крысфеит, крызжәит.
– Уара хара ицо уаҩуп, – рҳәан қәабшьҭк азна атәан сырҭеит, аԥылгыды
ҩацҵаны. Сшааиуаз ҳқыҭа санаалала, Ҳагәышь Минас даасԥылан, «ҳаи,
уаама?» ҳәа сҽыхәда иҽанааҵаижь, сҽы рҳан, стәан ихы илақәтәан
иаацәнарҳәит, аԥылгыдгьы Бганба Рашьыхә илеигәыдысҵан, ишьапы
ԥнаҵәан, дцыркьыԥо дцеит.
Ешьеи иаҳәшьеи ишыхәыҷыз раби рани ԥсит, дара еибааӡеит, ибзиахеит.
Иара дарԥысхеит, лара дҭыԥҳахеит.
Ҽнак ешьеи иаҳәшьеи еицны еизарак аҿы иахьнеиз ӡӷабк дырбеит, абри
аӡӷаб аиаҳәшьа лашьа изы дылҭаххеит, дылгәаԥхеит. Иаргьы дибан,
дигәаԥхеит. Аҩны ианааи, «сашьа, иахьа аизараҿы иаабаз аӡӷаб уара узы
дысҭахын, дысгәаԥхеит» ҳәа иалҳәеит. Аиашьагьы дақәшаҳаҭхан, аӡӷаб
длышьҭалан дааигеит. Дахьааигаз х-ҩык ахшара лыхшеит. Ишнеи-шнеиуаз,
абни аҭаца ланхәыԥҳа дҵәылылхуа далагеит.
– Уаҳәшьа ҳлыхәом, дкаца – ҳәа лхаҵа иалҳәеит.
– Саҳәшьа, саҳәшьа лоуп, дкасцартә дзыхсырҟьозеи! – иҳәеит анс-арс, аха иԥҳәыс илмуӡеит.
Ҽнак иара ныҟәара џьара дыҟан, иԥҳәыс лхәыҷқәа руаӡәк ахшца
дӡаалҵан, длыблит. Ауха иара данааи, «уаҳәшьа длыблит» ҳәа иалҳәеит.
Анс-арс иҳәан, иҟаиҵоиз, иаҳәшьа дизкамцеит.
Даҽазныхгьы иара дыҟаӡамкәа иԥҳәыс лыҷкәын агәыбжьанытә ахшца
дылҭаҵаны длыблит, аха иара данааи, «уаҳәшьа длыблит, ҳақәылхуеит
ҳәа уасҳәан, ихауҵомызт» ҳәа иалҳәеит, аха иара иуам, иаҳәшьа дкаицом.
Аҵыхәтәаны аиҵыбӡагьы егьырҭ реиԥш, ахш дылҭаҵаны длыблит, «уигьы
– уаҳәшьа длыблит» ҳәа лхаҵа иалҳәеит. Уа даанымҿаскәа даҽазных иара
дыҟаӡамкәа аҩны амца ҩацралҵан илыблит, иара данааи, «уаҳәшьа лоуп
изыблыз» ҳәа иалҳәеит.
Иаргьы игәы ԥҵәаӡан, иаҳәшьа дганы, лнапқәа хыҵәҵәаны бна торак
аҿы доуишьҭит, лышьраҵәҟьа изымгәыӷьит. Лара иҟалазҵәҟьа лашьа
иалымҳәаӡеит.
Ари дгәаҟуа абна дылахеит. – Ԥҳәыс илыхшаз хаҵа уҟазар, абааԥсы –
ҳәа дыҳәҳәоит. Абас дыҳәҳәо абна дшылаз аџьмахьча дибан, аҳ иахь
дигеит. Ари лара лнапқәа хыҵәҵәан акәымзар, бзиаӡак, ԥшӡак лакәын. Аҳ
иԥа даниба, дигәаԥхеит. – Дызгоит – иҳәан, – анапы лымам, иугода – рҳәеит,
аха димгар имузт, дигеит.
Омак аамҵыцкәа аҳ иԥа арра дыргеит. Даныргоз амҩан амни иԥҳәыс
лҭаца лҿы дақәшәеит, аԥошьҭагьы уа ааигәа иҟан. Данцоз иԥҳәыс
лцәалтәымкәа дынижьит. Иара ицәажәашьақәа шыҟаз ала, ланхәыԥҳа
лхаҵа шиакәыз лдырт. «Сыԥҳәыс шәылхылаԥшла, амарџьа, нап
лыгмыжькәан» ҳәа ишәҟәы иҩит иҩныҟа. Аха ани лҭаца иара ииҩыз ашәҟәы
аалыԥсахын, «сыԥҳәыс аӡы дашәҭ, дысҭахым», ҳәа иара иҩызшәа лара
иҩны илышьҭит.
Ас еиԥш аҳ иԥа иҟынтә ашәҟәы анроу, аумашәа ирбеит, аха иҳәатәы
нармыгӡози, иԥҳәыс аӡы дарҭеит. Аха аӡы данарҭа, лнапқәа лоуит, аӡы
дамгакәа аҟәарахьы дхықәнажьылт. Абри аҟәарахьы дахьыӡхыҵыз, «ҳан
ҳалшьын, бара ибықәылҵан, аха ҳара ҳамԥсӡеит, ҳаԥсы ҭалт» рҳәан лашьа
ихәыҷқәа ихыҿ-хыҿӡа, ибзиахәха уа иаалықәшәеит. Лашьа ихәыҷқәеи иареи
уа ишыҟаз лхаҵа аибашьра аҟнытә дхынҳәны дшааиуаз уа даарықәшәеит,
лара даниба дидырт, аха лнапқәа ахьлоуз аумашәа ибеит.
Лара илҳәомызт, аха лашьа ихәыҷқәа аҳәаха рибамҭо раб иаҳәшьа
илхылгахьаз, дзықәшәахьаз зегьы иарҳәеит. Лхаҵа лашьа иԥацәагьы
ларгьы има иҿааихан, иҩны дааит. Длеи длалаган абжьыуаа реизара ҟаиҵан
иԥҳәыс лашьа иԥацәа аӡәаӡәала иқәыргыланы раб иаҳәшьа лҭоурых
дирҳәеит. Аизараҿы ахәыҷқәа рабгьы днеины уа дыҟан. Иҟалақәаз аҵабырг
анеиликаа, длахынҳәын иԥҳәыс арашь аҵыхәа дладҳәаланы дишьит.
Ҩыџьа аишьцәа аҟан. Аҳәсақәа ааргахьан, хаз-хазы инхон, аха
еицәыхарамызт, еигәылацәан. Амалгьы абарымаз, қәацәқәак ргыланы
инхон.
Аиҵбы иқәацә аҿы ажәҵыс ажәҵарақәа хнахын, аԥшқақәа руак аҭра
ихшәан иахьынкашәаз азшьапык ԥҵәеит. Аԥшәма ԥҳәыс иаашьҭылхын,
ашьапы шыԥҵәаз анылба, ирыцҳалшьан, иаалкын ашьапы ибзианы, акы
акәыршаны иҿалҳәеит. Инаган аҭра ихлыртәалеит. Ихлыртәалан, ашьапы
бзиахан, иаргьы духан, егьин, аамҭа анааи, ицеит. Ишыҟаз акәымкәан,
адырҩашықәсангьы имаауази ажәҵарақәа, иааит. Ҷыр-ҷыр-ҷыр аҳәан иааит.
– Унан, рыцҳа, абри ҵыԥх зшьапы ԥҵәаз, сара ибзиастәыз акәзар ҟалап,
– лҳәан аԥшәма ԥҳәысгьы деигәырӷьеит. Ус акы акәаԥҳәа илымҵашәеит.
Иаашьҭылхын длахәаԥшызар, акәабашьиа агәаӷь ауп. Ари акәабашьиа
агәаӷь налган илалҵеит. Илалҵан, иааит, аракәа духеит, ибзары-бзаруа
иҟалеит, аха акы заҵәык ауп иҿалаз. Абри акы иҿалаз идухо, идухо, иҟәазӡа
иҟалеит. Ишыҟаз акәымкәаны, аҳа, уажәшьҭа акәабашьиагьы хырхуа,
егьиуа аамҭа аныҟала, иаахырхит ари. Иаахырхын, абри сыхазына иаанагаз
агьама зеиԥшроу аабап лҳәан, иааԥылҟазар, хьыла иҭәуп ауразоуроу. Абас
иҟалахьеит.
Ари збаз лацала (агәыла ԥҳәыс) дҵашьыцит, дҳарамын шәымбои, ларгьы
ус ҟалҵар лҭаххеит. Дҩеи дҩалаган, ажәҵыск аалкын, ашьапы ааԥҵәаны,
иҿаҳәаны идәықәылҵеит. Уигьы адырҩашықәсаны иааит. Иаан, ари аԥҳәыс
акәабашьиа агәаӷь цырак лымҵанаршәит. Ари ианылба, дгәырӷьаҵәа
иаашьҭылхын, инаган илалҵан, уигьы духеит ани лацала лтәеиԥш. Уигьы
кәабашьиа цырак бзары-бзаруа иҿалеит, иҟәазӡа иҟалеит. Абри ыҟоуп,
иҟоуп, аха уажәшьҭа ихыхтәуп ҳәа аамҭа анааи азыҳәаны ихыхны иааганы
инышьҭарҵеит. Ианԥырҟа, ауразоуроу иеилаҳәысы-мысуа маҭ аԥшьла
иҭәын. Амаҭқәа ҭырмыжькәа, ирбоз акы аакәдыршан, иааҿарҳәан,
инышьҭарҵеит.
– Унан, ари сацала ахьы соур ҳәа дшәаны, амаҭқәа сырҿалҵарц
иҟалҵеит. Уи лоуп изхароу, – лҳәазаап. Убри аамҭазы рааҵраны ӷьычк
дыҟазаарын. Амни аӷьыч ибан игеит, иазиуз седроу. Дара рыԥсы еиқәхеит,
аха иалаухи, аиҵашьыцра мыжда, аҳарамра мыжда ари ацала лхаҵагьы,
ларгьы ыҵанарбгарц аҷык-аҷык аарыгхеит.
Иҟан быжьҩык аишьцәа, дрыман иаҳәшьа заҵәык. Аишьцәа есымша
шәарыцара ицон, раҳәшьа баҩлашала ддырчон, аҩны хыхь дықәыртәаны
дрыман. Дылбааны адгьыл лшьапы ықәлыргыларгьы руамызт.
Ҽнак лашьцәа шәарыцара ишыҟаз хыхьынтәи даныԥшы, ҵаҟа ашьац
иаҵәара ԥшӡаӡа илбеит. Сашьцәа сышԥаршьри, иаанӡа сылбааны
сыԥсысшьап ҳәа дналбаан, уа ашьацраҿ дахьнылатәаз дамхацәеит. Лҿы
раҳан дамхацәазаап, амаҭ ааин, илҿалан лыҩнуҵҟа ицеит. Данааԥш,
деилаган, дахьцо лзымдыруа, амӡырха дҭыҵны дцеит. Дцон уахынлагь,
ҽынлагь еиԥшьны тәамҩахә ҟамҵаӡакәа, аныҟәара даҿын, дахьцоз
лыздырӡомызт.
Лашьцәа аҩны ианааи, раҳәшьа данырымба, рыҽқәа ашәы рыкәыршаны
илышьҭалеит.
Лара дцон, дцон, дышнеиуаз аҳак имӡырха дҭанагалеит.
– Срыцҳауп, ара уара уҿы сыҟаз, – лҳәан уа дааникылеит.
Уа дшыҟаз, аҳ иԥҳацәа маҭәа ӡәӡәара ицон аҟәарахьы, саргьы сыжәга
ҳәа ралҳәан, ларгьы дыргеит.
– Маҭәақәак сышәҭ, саргьы сыӡәӡәоит, – лҳәеит аӡаҿы иахьнеиз.
Маҭәақәак лырҭеит. Наҟ дара рнаҩс дҩаскьан џьара аӡәӡәара далаган,
дара ирыӡәӡәаз аҵкьыс еиӷьны иҟәашӡа илыӡәӡәеит.
Абас хынтә раҟара маҭәа ӡәӡәара аҳ иԥҳацәа дрыцны дцеит.
Иреицәақәаз, еиҳа зыӡәӡәара цәгьақәаз лырҭон, аха лара иҟәашшӡа
иӡәӡәаны иаалгон.
Дара иашьа заҵәык дрыман иарҳәеит ари лымаҭәа ӡәӡәашьаз.
– Ҽнак ҳанцо улызкылԥш, – ҳәа иарҳәеит.
Ари лара маҭәаӡәӡәара ҳәа данца, данлызкылԥш, дышҵәыуоз ибеит.
Дҵәыуон, дыӡәӡәон, дҵәыуон, дыӡәӡәон. Нас дӷьазкны дыцәон.
Даныцәалакь, амаҭ лҿыҵны аӡы иҭахәмаруан.
Ари аҷкәын ианиба, днеин амаҭ ишьит. Амаҭ ишьын, уаҳа ихы лмырбакәа,
аҩныҟа дааит.
Аӡӷаб данааԥш, лхы-лгәы алаҟаны, дԥырратәы лхы-лгәы ақәыбзианы
дҟалеит. Илыӡәӡәоз амаҭәақәа лыманы данааи, ирбахьаз лакәымкәа
длаша-лашо даақәгылт.
– Уахьцаз иубазеи? – ҳәа ари аҷкәын иаҳәышьцәа иазҵааит.
– Избазгьы убри ауп, шәнеины ҳаб исызиашәҳәа, абри аӡӷаб сара
данысымга сҽысшьуеит, – иҳәеит иара.
Ари иаҳәшьцәа неин раб иарҳәеит, абас, абас ауп иҟоу, ҳашьа абри
аӡӷаб ԥҳәысс димгар иуам, – рҳәеит.
– Димгар амуа дыҟазар, дигааит, – иҳәеит рабгьы.
Абас зегьы еиқәышаҳаҭны абри аӡӷаб аҳ иԥа ԥҳәысс дигеит. Убри нахыс
аҳ иҩнра зынӡа илашеит, ари иҭаца дымрахеит, дымзахеит.
Ус ишыҟаз лашьцәа лыӡбахә раҳан иааит, дырбеит. Ачара ду ҟалеит,
саргьы убра сахатәан.
Дыҟан ҭаҳмадак. Ҽнак зны абри аҭаҳмада мҿаагараҳәа абнахь дцеит.
Дахьнеиз, ҵеџьк аҵәа шахагылаз ибеит. Иҿассы аҵәа ҟаԥшьқәа ҿан. Аҵәа
дҩықәлан махәык иршәшәеит, аха аҵеџь иҭаԥсеит. Адәахьы икаԥсақәаз
ааиҟәшәан, аҩныҟа иманы дааит. Хҩык аӡӷабцәа иман иара. Инеигаз аҵәа
шаны ириҭеит. Аӡӷабцәа аҵәа анырфа, иргәаԥхан, уаала иҵагь ҳаҟәшәап
рҳәан раб дрыманы аҵәахьы ицеит.
– Ари уршәшәар, аҵеџь иҭаԥсоит, уи аҵкыс, – рҳәан, ауарҳал
ақәдыршәит.
Раб аҵәа дықәырҵан иршәшәеит. Аҵәа ауарҳал ианықәыԥса, аӡӷабцәа
ирзымчҳазт ианықәԥала, аҵеџь иҭаҳаит рыхҩыкгьы. Раб дылбаан, иҟалаз
аниба, дҵәыуеит, дхьит, аха иҟаиҵоиз. Инхаз аҵәақәагьы наҟ инҭаԥсаны,
дгәырҟәҟәо аҩныҟа дааит. Аҩны дахьааиз игәы ԥжәан дыԥсит. Аӡӷабцәа
аҵеџь иахьҭаҳаз уа иаанхеит иахьыҟоу уаҩы изымдырӡо.
Убри аамҭазы аҳак иԥа дшәарыцо абна дылан. Ус адгьыл аҵантә ӷәи-ҵи
быжьқәак иаҳаит. Днеиуа, днеиуа, абжьы ахьгаз аҵеџь днахагылт.
– Уа зыбжьы го шәызусҭқәада, шәгызмалқәома? – ҳәа ибжьы иргеит аҳ
иԥа аҵеиџь днахагылан.
– Аа, абааԥсы, уҳацхраа, ҳуаауп, – рҳәеит аӡӷабцәа ахҩыкгьы.
– Аиҳабы дҭызгар бзыԥсоузеи? – ҳәа длазҵааит.
– Џьамк азна афатә суҭар, уаа шәҩык рхәы алсхуеит, – лҳәеит
аиҳәшьцәа реиҳабы.
– Бара бҭызгар бзыԥсоузеи? – иҳәан агәыбжьанытә длазҵааит.
– Уасак иақәҵуа аласа суҭар, уаа шәҩык рымаҭәа алсхуеит, – лҳәеит
уи.
– Бара ибылшозеи аҵеџь бҭызгар? – ҳәа аиҵбы длазҵааит.
– Сара исылшо сызҳәом, – лҳәеит аиҵбы.
– Ибылшо бымҳәозар аҵеџь бҭызгаӡом, – иҳәеит иара.
– Сара исылшо убри ауп, мышкы зны хаҵа сцар, ԥаки ԥҳаки сауеит
рыбжа хьны, рыбжа раӡынны, – лҳәеит.
Аҳ иԥа арҭ аиҳәшьцәа бзиақәак ракәзаап иҳәан, дцан, ашаха ааиган,
аҵеџь иҭигеит. Ахҩыкгьы аҩныҟа иааигеит, аиҵбы хатәы ԥҳәысыс дидикылт.
Ус ишыҟаз аамҭагьы ԥыҭк цеит, егьит. Ари иԥҳәыс лыхшароура маҷк
шагыз иара арра иԥхьеит.
– Уара уцар, сара сыршьуеит, – лҳәеит иԥҳәыс.
Лаҳәшьцәа еиҳабацәа лгәаӷ рыман, илыҵашьыцуан. Лара даҳкәажәны
дахьыҟаз рҭахымызт. Ибзыцәашьа дааиган, абри акы лмыхьааит,
улхылаԥшла ҳәа иаҳәаны, иара арра дцеит. Дымцар ауамызт.
Ус ишыҟаз, ари иԥҳәыс ахшараура далагеит. Ари ибзыцәашьа
дылхылаԥшуан, аха ланхәыԥҳацәа ирымуит.
– Иԥхашьароуп, удәылҵ! – рҳәеит, аха иара имуит.
– Ашә ахь уҿы рханы утәа! – анырҳәа, бзиоуп иҳәан, иҿы ашәахь
инаирхеит.
Аҭаца аԥеи аԥҳаи лоут рыбжа хьны, рыбжа раӡынны. Уи аамҭазы
ланхәыԥҳацәа лабаки лаԥски рхианы ирыман. Ииз ахәыҷқәа ашәындыҟәра
иҭаҵаны ирҵәахит, аласбақәа лыҵарҵеит.
– Аа, илоуз абарҭ роуп, – ҳәа лыбзыцәашьа идырбеит. Илатәан аҳ иԥа
иахь ашәҟәы рҩит иԥҳәыс аласбақәа лыхшазшәа. Ари еиԥш ашәҟәы аниоу,
«акакеи ҳәа шәлыҵаҟьаны наҟ ддәылшәца!» ҳәа аҭак ааишьҭит иара. Ари
лара дандәылырца, ана днеиуа, ара днеиуа, ауаа рымаҵ уа акыр шықәса
адәы дықәын.
Ҭаҳмадак зны аҟәара дықәланы дышнеиуаз шәындыҟәрак аӡы
ацәқәырԥа ишаҿықәнажьлаз ибеит. Иаашьҭихын аҩныҟа иманы дцеит. Аҩны
иахьнеигаз иаахиртлазар, ахәыҷқәа ҭоуп рыбжа хьны, рыбжа раӡынны.
Ахәыҷқәа акыр-кырҳәа иааччар, ахьы рҿыҵуан, иҵәыуар араӡын рҿыҵуан.
Аҭаҳмада иҩнаҭаҿы ахәыҷқәа рыдыркылан, игараҵо, игархуа рааӡара
иалагеит.
Раб иаҳәшьцәа аӡы иарҭазаарын ашәындыҟәра ишҭаз, аха, умбои,
иеиқәхеит егьырмыхькәа, ани избаз аҭаҳмадагьы уа дрызкашәеит
насыԥшәа.
Ахәыҷқәа мыш зҳа ирызҳауа, ҵхы зҳа ирызҳауа идухеит. Абарҭ ахьыҟаз
ргәашә даҩсны аҳак шәарыцара дцалон. Данаауаз гәаҭаны аҷкәын агәашә
аҿы диԥылон, «санаӡӡеи сабаӡӡеи рызхара акәац сыҭ!» иҳәалон. Акыр
шықәса абас иҳәон абри ахәыҷы.
– Ушәарыцар, уанаӡӡеии уабаӡӡеии рызхара акәац рҿоуҵап, – иҳәеит аҳ
ҽнак диасны данаауаз.
– Баба, ашәақь сзаахә! – иҳәеит аҷкәын иҩны даннеи. (Изеиҳәо ани
дзааӡо иабаӡӡеи иоуп.)
Дцан ашәақь изааихәеит. Аԥара имоур ҳәа ушәозу, ахәыҷқәа ччар, ахьы
рҿыҵуан.
Аҷкәын ишәақь аашьҭихын, амни шәарыцара ицалоз, иаалоз аҳ ишьҭа
дхылан иҿынеихеит. Дшәарыцон акыр аамҭа..
– Уара, сыбна илаз ашәарах зегь хыушьааит, азин узҭада? – иҳәеит
ари аҳ иҷкәын изы.
– Убна илоу ашәарах ахысшьаа сыздырам, аха уашҭа аҵыхәа
сҭанымхаатишь! – иҳәеит аҷкәын.
Аҳ ари ииҳәаз ааџьеишьеит, аха иҟаиҵоиз.
Ус ишыҟаз аамҭа ԥыҭк цеит. Ишыҟаз уахык ала аҳ иашҭа аҩны ҭаиргылт
ари аҷкәын.
Ашьыжь аҳ ари ибеит, даара ицәымыӷхеит, аха дшәаны акагьы имҳәеит.
Ҽнак аҷкәын шәарыцара даныҟаз иақәыршәаны, аҳәса иҩны инеит.
– Иахьа хәлаанӡа бгәы ҿыӷьуа аҩны быҩнатәоуп, анцәа иҿы иҟоу
аҟәарыли ачамгәыри бымазҭгьы, бгәы арҿыӷьларымызт, башьа иабҳәар
иааигоит, – ҳәа ари иаҳәшьа иларҳәеит.
Аҷкәын шәарыцарантәи данааи, акәац ижәит, аха лара (иаҳәшьа)
акрылымфеит.
– Бгәы бааԥсума, ибыхьзеи? – ҳәа длазҵааит.
Лара еиҳагьы лылахь еиқәҵаны дтәеит.
– Акыр зыбымфои, былахь зеиқәузеи? – ҳәа дыхҭеикит.
– Уара уцоит шәарыцара, сара иахьа хәлаанӡа сгәы ҿыӷьуа аҩны стәоуп,
– лҳәеит.
– Нас ишԥааури? – ҳәа длазҵааит.
– Анцәа иҿы иҟоу аҟәарыли ачамгәыри ааугар, аҟәарыл кәашо, ачамгәыр
шәаҳәо, сгәы дырҿыӷьуамызт, – лҳәеит.
Аҷкәын афырҳәа даақәгьыжьын, иҽааибиҭан амҩа дықәылт анцәа иахь
ачамгәыри аҟәарыли ааигарц. Дцо, дцо дышнеиуаз адауы ԥҳәыс ауасақәа
дышрыцыз ибеит. Иҽы ҿеиҳәан, ауасақәа дрылалан маӡала днеиуа, днеиуа,
лара илмырбаӡакәа лгәыԥҳәы дацҳаит. Лара азнык азы «фуп!» лҳәан
ишьацәкьыс кылыҳәҳәо дылбаалдеит. Ашьҭахь ишьацәкьыс кны даахан,
дааҭылган (даалҿылхын) «уабацо, узышьҭоузеи?» ҳәа диазҵааит.
– Аҟәарыли ачамгәыри раагаразы анцәа иахь амҩа сықәуп, – иҳәеит
иара.
– Саҳәшьа думыцхраар, уахь цашьа умам, уахь, лара лахь уца, акыр
духәозар убап, – лҳәеит.
Арҭ дара хҩык ыҟазаап – арҭ аҳәсақәа. Ари аԥхьа дзыниаз аиҵбы
лакәзаап. Агәыбжьанытә лахь дызлацашаз амҩа дықәылҵан, иҿынеихеит.
Агәыбжьанытә лҿы дахьнеизгьы «фуп!» ҳәа дылбаалдарц далагаанӡа,
иара лгәыԥҳәы ацҳара дахьӡеит.
– Ҳаи, заҟа исгәарԥханы усфариз, усыҷкәынамхар, – лҳәан, уигьы арахь
даалҿылхит. Иаразнак илзылбаамдаз, арахь икылыҳәҳәоз ишьапы кны
арахь даахан даалыхәлылхит. Уигьы уабацо ҳәа диазҵааит.
– Абас ауп иҟоу, анцәа иҿы сцаны аҟәарыли ачамгәыри аазгароуп, –
иҳәеит иара.
– Нан, уахь сцоит ҳәангьы уаламган, угәы рҭынчны уҩныҟа угьежьы.
Уахь уцар еибгала узыхнымҳәыр ҟалап, – ҳәа иалҳәеит.
– Ҟаҳ, сымцар ҟалом, – аниҳәа, – иумуӡозар, саҳәшьа еиҳабы лахь
уца, уи амҩа уқәылҵааит, – лҳәеит.
Аҷкәын адауцәа раҳәшьа еиҳабы лҿы днеит. Уигьы аҷык-аҷык ауп
дылбаалдарц илыгхаз. Аха иара заанаҵ лгәыԥҳәы дацҳан, деиқәлырхеит.
Ихы иҵыхәа дахьцоз аниҳәа, даара илцәымыӷхеит.
– Уаҟәыҵ, нан, уахь ацара уадаҩуп, уахәарым.
– Аа, сымцар ҟалом, – ҳәа имуӡо даналага, адауы ԥҳәыс уасак шьны
илҭан ус иалҳәеит:
– Ушнеиуа ӡык уныҽԥынгылоит ишьаарҵәыраха, аха уара уацәымшәакәа, иҵкьыҵкьамшьакәа, заҟа иӡы бзиоузеи ҳәа уҿы иааҭыршаны икаҭәа.
Нас жьыхәҭак анахь, жьыхәҭак арахь икажь. Ус ианыҟауҵалакь, амҩа
уауеит. Ушнеиуа аихатә гәара аҟоуп. Убрагьы унапы нахьшьны ажьыхәҭақәа
наҟ-ааҟ икажь, нас еиҭах амҩа узаатуеит. Агәашә атны ушнеиуа, ақ-сақҳәа
амаҵуарқәа ҩыҵибарҟьаны иуеишуа иалагоит. Шаҟа шәыбзиоузеи ҳәа
ааҳәаны, ажьыхәҭақәа рыҭ. Нас алаҳәақәа ухагьыжьуа, ухы иқәсуа
иалагоит. Убарҭгьы урзымыҵҟьан инхаз акәац рыҭ. Шьыбжьон рыԥсаныршьо
иақәыршәаны, унеины, уҽыдмырбаӡакәа, дара шыцәоу ига узышьҭоу
ачамгәыри аҟәарыли, – лҳәеит адау ԥҳәыс еиҳабы.
Аҷкәын амҩа дықәылт адауы ԥҳәыс илҭаз акәац иманы. Ус дышнеиуаз
аӡиас дныҽԥынгылт ишьаарҵәыраха. Аӡы ҵкьыҵкьамшьакәа, иаарҽхәаны,
иҿы иааҭиршан, наҟ-ааҟ кәац жьыхәҭақәак нкаижьит. Амҩа иоун дышнеиуаз
аихатә гәара данадгыла, акәац жьыхәҭақәа арирахь, анирахь инкаижьын,
агәашә аатын, даунажьын, дынҭалт наҟ. Ақ-сақҳәа амаҵуарқәа
анааизыҵҟьа, акәац жьыхәҭақәа нарымҵаижьын, днараҩсуан еиԥш,
алаҳәақәа ихаԥыруа, ихы иқәсуа ианалага, урҭгьы иаанханы имаз акәац
жьыхәҭақәа нариҭеит. Нас амҩа иоун, ашырҳәа иҿынеихан, шьыбжьон
иақәыршәан, аԥшәмацәа шыцәаз дыҩналеит. Ачамгәыр ахькнаҳаз ахала
ишәаҳәон, аҟәарыл уи аҵаҟа иқәԥраа икәашон. Ихҭырԥа ааихихын,
днышьҭасын, иҟәарыл аашьҭиԥаан, ихҭырԥа иҭагәаны, ачамгәыр
аакынԥааны дындәылҟьеит. Ачамгәыри аҟәарыли «аа, ҳаигеит!» ҳәа
аҳәҳәара иалагеит, аха аҷкәын иҽы дҩақәтәан дыԥрит.
Анцәа ичамгәыри иҟәарыли рыбжьы шааиаҳаз абӷьааҳәа дҩаҵҟьеит.
– Смаҵуарқәа, дышәкы! Сӡы, думышьҭын! Аа, сгәашә! – иҳәеит, аха
ицымхрааит урҭ, ихымхәыцт. (Аҷкәын имыргәыбзыӷхьази.)
Аҩны дынкылсын, ачамгәыр кнеиҳан, аҟәарыл анаҵаиртәа, ашәаҳәареи
акәашареи иалагеит. Ҽнак иара шәарыцара данца, аҳәса ааит.
– Бара анцәа исаркьа бымазар, адунеи аҿы иӷьычуа иоума, башьа иоума
зегь бнарбоит, – ҳәа ларҳәеит ари аҷкәын иаҳәшьа анцәа иахь
деиҭалышьҭыр дзаарым ргәахәын.
Шәарыцарантә данаа, анцәа исаркьа сҭахуп, ада схәарҭам,
исзааугароуп, – ҳәа иалҳәеит лашьа. Ари шьҭа уахь амҩагьы идыруан,
иҟаҵатәқәазгьы идыруан. Уасак ишьын, акәац ааиҿыхны, има ддәықәлеит.
Аӡазы, амаҵуарқәа рзы, алақәа рзы акәац жьыхәҭақәа наҟ-ааҟ инкажьуа
шьыбжьон аԥсшьара аамҭазы анцәа иҟны дынкылсит. Анцәа дышьҭан,
асаркьа иԥҳа илкын. Астол инықәыргыланы днахынҳәит. Убри аамҭазы
аҷкәын дыҩнаԥалан, алиԥси рыбжьара абӷьааҳәа асаркьа аақәиԥаан, иманы
ддәықәлеит.
– Аа, сигеит, сигеит! – аҳәеит асаркьа.
Убри аамҭазы анцәа дҩаҵҟьан, иҟамчы аакынԥааны атахҳәа дисит.
Аҷкәын данкаҳа, иҽы шзахәоз иҩт аҩныҟа. Аԥхьа адауы ԥҳәыс еиҵбы лҿы
инеит, нас агәыбжьанытә, нас аиҳабы лҿы инеит, аха урҭ «ҳара ҳихәом,
иаҳәшьа лахь уца, уи деиқәлырхароуп» ҳәа иарҳәеит. Ашамҭаз аҽы
амацара аҩны иааит. Иаҳәшьа дҩаҵҟьан аҽы амацара ишааз ангәалҭа,
лашьа машәырк дшақәшәаз аҟара лдырт, цәгьалагьы илцәымыӷхеит.
Даалаган лара хаҵа маҭәала лҽааилалҳәеит. Лашьа иҽы длақәтәан
амҩа дықәлеит длыԥшаарацы. Ианааилашәшәуаз адауцәа рҿы днеит.
– Бзышьҭоузеи арахь, ибыԥшаауада? – ҳәа адауцәа лазҵааит.
– Сашьа абрахь, анцәа иахь саркьа аагара дцеит, аха дыхнымҳәит,
сишьҭоуп, – лҳәеит аӡӷаб рыцҳа.
Адауцәа ус ларҳәеит:
– Бышиашоу шьыбжьон аԥсшьара иақәыршәаны бнеи зегь рыцәаԥсымҭазы. Аҩны бшыныҩналалакь, аҟаԥыҳәа аҟамчы аакныхны иаанкыл,
нас башьа дахьышьҭоу убри аҟамчала бис. Нас иҟало ббап.
Адауцәа ишларҳәаз еиԥш, аӡӷаб шьыбжьон зегь аныцәаз иақәыршәаны
днеит. Аҟыԥҳәа дныҩналан, аҟамчы аакынԥааны лашьа дахьышьҭаз дисит.
– Ҳаи, сышԥацәаз! – иҳәан дҩаҵҟьеит.
Убри аамҭаз, «ҳаи дызусда ара иҟоу?» иҳәан анцәа ҳазшаз даацәырҵит.
– Ҳара даҽакы ҳашьҭам, ҳара асаркьеи уӡӷаби роуп иаҳҭаху, – лҳәеит
аиаҳәшьа.
Анцәа мчыс имаз иҟамчы акәын, уи уажәы лара илкын азы иара
дымчыдан. Уаҳа ԥсыхәа анимоу, иԥҳаи асаркьеи нариҭан, ахьтәы уардын
ҵаҳәаны, иԥҳа лымаҭәа-ҩыҭәа нақәҵаны амҩа иқәиҵеит. Шьҭа амаҳә
димоуп.
Иахьааиз, аҷкәын ԥҳәыс даазгеит иҳәан, иуа, иҭахы еизиган ачара ду
еиҵихит. Аҭаца дахьыҟаз лхәы лызнаргеит, аха илымфеит.
– Акырзыбымфозеи, бгәы иалоузеи? – ҳәа илазҵааит.
– Санхәа анахь дрыцҳахәха дыҟоуп, сара акрышԥасфо, – ҳәа ралҳәеит.
Ари зегьы лара саркьала илбеит.
– Дызусҭада бара банхәа? – ҳәа илазҵааит илҳәаз џьашьаны.
– Санхәа џьоук рымаҵ луеит, сабхәа аҳ иоуп, – лҳәеит.
Ари аҳ ианиаҳа, иаразнак дааит. Иҷкәыни иӡӷаби еиликааит, рангьы
дааргеит. Ачара еиҵырхит, идырҿыцит.
– Ацәгьара зыӡбаз аҳәсақәа рнапқәа ааидҿаҳәаланы наҟ икашәца, –
иҳәеит аҳ.
Аҳ ишиҳәаз еиԥш, ацәгьа зыршоз аҳәсақәа аҽқәа ирыдҿаҳәаланы рхы
ахьынахоз идәықәиҵеит.
Аҳ ичараҿ талбошьс сыҟан, ифа, ижә сааит.
Хьчак дыҟан, арахә иманы абнахь дцеит. Абна дылаланы дцо, дцо
дышнеиуаз, шьаҟьасҭа дук аҿы дынкылсит. Ишәақь, иара, деиқәных
дыҟоуп. Абри адәы дазааигәахо даналага, бжьы цәгьак иаҳаит. Абри
закәызеи ҳәа абжьы цәгьа ахьиаҳауаз днаԥшызар, ҩ-гәылшьапк еиҿазза
ишнеиуаз ибеит. Арҭ нибарҵәоит умбои иҳәан, ишәақь акы илақәикын аҵықь
ааҭиргеит. Ахы зықәшәаз агәылшьап азаақьҳәа ихәаан, абна иҩылабгеит,
егьигьы лашьҭалан ицеит.
Ари ахьча ирахә иманы дгәарлеит ахәмыҽхан, иеилиргеит, егьит.
Иҩызцәагьы ыҟан аҭыԥ аҿы. Адырҩаҽны ианааша, ахи аҵыхәеи еилаԥсаны
аҭыԥ аҽакәыршаны итәан агәылшьап. Ари ахьча иҩызцәа ианырба,
игачамкит. Иара иҟалаз идырит, аха имҳәеит. Дҩагылан ус ҿиҭит агәылшьап
ахь:
– Уара уззааз сара сзоуп. Егьырҭ аужь, сара нас иуҭаху сызу, – иҳәеит.
Ас анҿиҭ, агәылшьап ахи аҵыхәеи ааилнахын, рахәгьы, уаагьы
ныбжьысит наҟ. Ари ахьча аԥхьа днагылан, даԥцаны дама идәықәлеит.
Ицо, ицо ишнеиуаз, хан дук инадгылт. Аҳаԥы ашә еиԥш, иаатын, наҟ
ианынҭала, ауаҩы иқьыбжьы ааҩуан. Ари дназгаз агәылшьапгьы ацәа иахаз
аахнахын, наҟ инканажьит, ауаҩы даагәылҵит.
– Уаала арахь! – иҳәан, диманы ақьыбжьы ахьгоз инкылсит.
Иахьнеиз ауаҩы дышьҭоуп, ахьаа ӷәӷәа имоуп.
– Иҟоузеи, ушԥаҟоу? – ҳәа ахьча днеин ачымазаҩ диазҵааит.
– Сшыҟоу аума, сушьит, цәгьала сыҟоуп, – иҳәеит.
– Нас уашьҭа ишԥаҟасҵари?
– Иҟауҵара убри ауп, сызхәышәтәуа ахәшә ааугароуп. Излауԥшаауагьы
уаҳҭоит. Ианузымԥшаа уҭахоит ауп, уаҳа акгьы.
– Изакә хәшәузеи, ишԥаҟоу иухәарҭоу?
– Хәшәыс исыхәарҭоу убри ауп, аԥҳәыс цқьа, зхаҵа ида даҽа хаҵак
дыззымдыруа лкыкахш ааугароуп, исыхәарҭоуп, – иҳәеит ачымазаҩ.
– Дыцқьоу, дыцқьаму еилкаашьас иамоузеи? – ҳәа ари ахьча дҵааит.
– Уи злаудыруа асаркьа уаҳҭоит, убри уанԥшылар иунарбоит, – иҳәеит.
Аԥҳәыс цқьа лкыкашх изыԥшаар, излааигашазгьы, асаркьагьы
неидыркын, аҳаԥы дыҭганы даурышьҭит. Ари дцо, дцо акыр дныҟәеит. Уа
днеиуеит, уа днеиуеит, аӡыҟқәа ахьыҟоу. Асаркьа данахәаԥшлакь, иаԥсоу
акгьы инарбом. Инарбо уи ауп аԥҳәыс лхаҵа идагьы аӡәи ҩыџьеи иреиҵамкәа
илыдгыланы инарбоит. Ҟоҳ, ицқьоу ԥҳәыск дышԥасзымԥшааи ҳәа игәы
ԥҵәаны, ккарак дыҵаланы дшааиуаз, қәацәк гылоуп абра аӡә дынхоит
уҳәаратәы.
– Уа мшыбзиа! – иҳәан абра дынкылсит.
– Бзиа убеит, бзиала уаабеит, – рҳәан аҩныҟа днаргеит.
Абри ахаҵа дзышьҭоу абра иҟазаап, уара. Исаркьа аацәыриган
дахәаԥшызар, абар аԥҳәыс цқьа ззырҳәо дахьанылаз. Лхәыҷгьы агара
дгароуп.
Ари ахаҵа илеиҳәеит агәыҳәԥыхш дшашьҭаз, имоур ԥсыхәа шимамыз.
– Кыр уҳәозар ишԥаусымҭо, – лҳәан, излаигоз ашьушьа иман, азна
илҭан доулыжьт.
Иҿааихан аҳаԥаҿы дааит. Иааигаз акыкахш аԥсхыхра иаҿыз ауаҩы
иҿарҭәо рҿаархан, уи ауаҩ ишьапы даақәгылт.
Ари ахьча ҽык аидара ахьы иҭаны доурышьҭит.
Ԥшьҩык аишьцәа еиман иҳәеит. Аԥшьҩык аишьцәа еимаз иаҳәшьак
дрыман. Раҳәшьа заҵә хыхь ахан аҿы дықәыртәаны уаҳа агьылҿарҵаӡомызт аблыҩшада. Шәарацара ицон дара аишьцәа, ашәарах шьны
иааргон.
Ҽнак аишьцәа шәарацара ицан ианааи, раҳәшьа еиҵбы дрымбеит. –
Иҟалазеи? – ҳәа ран ианлазҵаа, – иҟалаз сыздырӡом, нанраа, шәаҳәшьа
дызгаз сыздырӡом, – ҳәа ралҳәеит.
– Закәызеи, ҳан ибҳәо, ҳаҳәшьа дызгаз бымбакәа быҟам, ҳҽаҳшьуеит
иҳабҳәароуп, иҳабымҳәар ҟалаӡом, – рҳәеит аишьцәа.
– Ишәылшо сашәҳәар, шәаҳәшьа дызгаз шәасҳәап, – лҳәеит ран.
Аиҳабы даақәгылан ус иҳәеит:
– Ажә еимгәа ахьара хы-мчыбжьа шагу иамырдырӡакәа аԥа ацәызгоит.
Уи ишьҭанеиуаз даақәгылан ус иҳәеит.
– Исгәаԥхар, абыржәы ажәҩан иҩаҵакьысуа абаагәара ҟасҵоит.
Уи иаҵкьыс иеиҵбыз даацәажәан ус иҳәеит:
– Ахьшь аашьҭасны, акәты аманы ажәҩан ихалар, акәты мшьыкәа ахьшь
сшьуеит.
Аиҵыбӡа даацәажәан ус иҳәеит:
– Адгьыл амаа амазар ишьҭысхуеит.
Арҭ аишьцәа дасу ирылшақәоз анырҳәа, – шәаҳәшьа дызгаз амаҭ ауп,
– лҳәеит ран.
Ашырҳәа аишьцәа амаҭ цеит ҳәа ран изларалҳәаз ала иҩықәлан ишцоз,
раҳәшьа хаҳәкы дықәтәаны ажжыҳәа дҵәыуоит, илықәҵәашаны амаҭ
ыцәоуп. Абас рбеит.
Ани ажә ахьара хымчыбжьа шагыу аԥа ацәызгоит зҳәаз лашьа даалаган,
амаҭ аамырԥшӡакәа раҳәшьа дамихит. Раҳәшьа дрыманы бзиа инеихьан,
амаҭ ааҿыхан, арҵәааҳәа иҳәҳәаны ирышьҭалт. Ани абаагәара ҟасҵоит
зҳәаз рашьа амаҭ рыхьӡошәа аниба, иаарыкәыршаны абаагәара ҟаиҵеит,
иааҩнатәеит. Амаҭ уи иакәшеит, иакәшеит, аха изҭамлеит иавагьежьуа
иавахеит.
– Иҟалозар, ԥсыхәак аманы иҟазар, кылԥшырҭа хәыҷык сышәҭ, – ҳәа
амаҭ аишьцәа ирыҳәеит.
Амаҭ иаҳәаз аишьцәа ақәшаҳаҭхан, аҟәақҳәа абаа акылԥшырҭа анау,
иҩеи – иҩасын ирбганы раҳәшьа даарымпыҵԥааны даашьҭԥааны ажәҩан
ахь иҩхалт. Ани акәты мшьыкәа ахьшь сшьуеит зҳәаз аҵықьҳәа амаҭ
дҩеихсын, амаҭ х-џьара иааиҩиҵәеит, раҳәшьа дкәылаауа дыҩҭалт. Ани
адгьыл амаа амазар ишьҭысхуеит зҳәаз раҳәшьа дкәылаауа дышлеиуаз
дҩаҵаххын дкамыжькәа дааникылт.
Аишьцәа аԥшьҩыкгьы игәырӷьаҵәа раҳәшьа дрыманы аҩны иаан, чара
руит, егьит, еилгеит бзиарала.
Дыҟан Муса ҳәа ԥаимбарк. Уи иман лаба хәыҷык. Уи алаба хәыҷы Муса
ииҭаххалак ҟанаҵон. Афатә аниҭаху, ииҭаху зеиԥшроу ҟанаҵон, амҩа
данықәу, ацара ахьаҭаху дагауан, ажәакала, абри абас иҟалааит ҳәа
инызқәиклакгьы иара ишигәаԥхо иҟанаҵон.
Муса ԥаимбар есқьынгьы ныҟәара дцалон.
Муса диман гәылак, – Муса, ныҟәара уахьцо сга, – ҳәа иеиҳәалон уи,
аха дигомызт.
– Иҟалази саргьы сугар, ухы сақәноургом акәымзар (ухы саҭәоушьом)
– иҳәан, ихьымӡӷшьаны зны дыхҭеикит.
Даныхҭеикӡа, ибзиоуп, узгауеит, уҽырхиа ҳәа иеиҳәеит.
Муса игәыла даалаган, х-чак ҟаҵаны мҩаныфас иааихәт. Мусагьы
игәылагьы рҽеибыҭаны амҩа иқәылт. Муса амҩахь илабахәыҷы ада даҽакы
ныҟәигаӡомызт.
Даара акыр иныҟәахьан ишнеиуаз, ианааԥса, ӡыхьк аҿы итәеит,
аԥсшьаразы. Акыр рыԥсы аныршьа, рчақәа аацәырганы акака ааныркылан,
афара иалагеит. Ак иаанхаз Муса хазы инышьҭеиҵеит. Рчақәа анырфа,
Муса дҩагылан аӡы ашҟа дылбааит. Уи аамҭазы Муса иҩыза ача иаанхаз
Муса дааиаанӡа ифеит.
Муса данааи диазҵааит ара ача ишьҭаз згази ҳәа. Аха Муса иҩыза
исыздыруам ҳәа мап икит.
Анцәа ихьӡ ала данқәы, мап аник, Мусагьы уаҳа мҳәакәа амҩа иқәылт.
Даара акыр иныҟәахьан ишнеиуаз, хәашаҿны (хәраны) инықәлеит,
ианынаԥш, бнаџьмак аӡарақәа ацны ишнеиуаз рбеит.
Муса ԥаимбар илаба хәыҷы аннақәик, уа иаангылт, инахьӡан аӡарақәа
акы ааныркылан иршьит. Акәац ржәын акрырфеит.
Акранырфа ашьҭахь, Муса ԥаимбар иҩыза дизҵааит: – Ахԥатәи ҳча
згазеи, ишсоуҳәара, анцәа иныс? – ҳәа. Аха иҩыза, ача зга шысзымдыруа
ҳәа данқәы, уаҳа мҳәакәа рыӡс ирфаз абаҩқәа ацәа аарыкәыршаны илаба
хәыҷы аннақәик, аԥсы ҭалан адрымҳәа аин ахь аҿынанахт. Муса иҩызагьы
уамашәа ибахт, даргьы ҩагылан рымҩа иқәлахт.
Даара акыр мшы, акыр уаха иныҟәахьан, ишнеиуаз, ӡык иныҽԥынгылт.
Аӡы ӡ-дук акәын, ус уаҩы дзыруа иҟамызт.
Муса ԥаимбар илаба хәыҷы аӡы ианнақәик, ацҳа нхылан, даргьы ацҳа
иқәланы агәадаҳәа инырт. Аӡы иахьнырыз маҽахәраны (ԥслымӡраны) иҟан,
рыԥсы ршьарцы инатәеит.
Муса ԥаимбар иҩыза днықәиан дыцәт. Уи дахьынӡацәаз, Муса илабала
амаҽахә (аԥслымӡ) еизгауа, иҟәашәа дуны еизиган, илаба аннақәик,
ишеибакәу ихьаԥшьха иааҟалт.
Муса иҩыза данааԥш, ахьаԥшь данналаԥш, уамашәа ибеит, дгәырӷьеит.
Иаҳшароуп, иҳәан, дгылт. Муса иҩыза ус иеиҳәеит: «Уара иша, сара
сажәоит (слаԥшуеит)» ҳәа, аха иҩыза имуит, «уара иша, сара сажәоит»
иҳәеит.
Нас Муса ԥаимбар длалаган, еиҟараны хыџьара ишеит.
Муса иҩыза уамашәа ибан дазҵааит: – Ҳара ҩыџьа ҳауп иҟоу, хыџьараны
изушазеи? Акы уара иугап, егьи сара исуҭап, аха ахԥатәи зуҭода? – ҳәа.
Нас Муса ус иҳәеит: – Акы уара иутәуп, егьи сара истәуп, ахԥатәи ҳча
згаз итәуп, – ҳәа.
Уи аамҭаз Муса иҩыза даагылан, иҳәеит ахԥатәи ача зфаз сара соуп,
ус анакәха, аригьы сара истәуп ҳәа.
Нас Муса ԥаимбар даалаган, ахьаԥшь зегьы аилеиԥсан, «абри зегьы
уара иумаз, анцәа усҟәихааит, иахьарнахыс ҳаиҩызцәам» иҳәан,
дааныжьны дцеит.
Муса иҩыза ахьы дшадтәалаз, акыр мшқәа цеит, амла дакит, ааигәа
уаҩ дынхомызт, уаҩ дымҩасуаны ибом. Ус даара цәгьа дгәаҟт.
Ҽнак, дшыԥшыз акәымкәа, ҩыџьа аҽцәа харантә ииасны ишцоз ибеит.
Амҩасцәа аниба дҟаауа, ишхылԥа ихыхны иҟьо, ииулак имҩахигеит.
Амҩасцәа анааи, ахьы ианналаԥш, уамашәа ирбеит. Аха урҭгьы
мҩаныфа рымамызт, имлашьуан. Амҩасцәа ус реиҳәеит:
– Абри ижәбо ахьы ҳзеиԥшзааит џьара фатәык ҳзышәыԥшаауазар.
Сыгәра жәымгозар, аӡәы абра шәаангыл, егьи уцаны иаҳзаага, – ҳәа. Ус
иагьныҟәеит, руаӡә уа даангылт, егьи иҿынеихан, хара џьара қыҭак ыҟан,
уахь дцеит.
Ахьаԥшь аҿы итәаз ус ргәы иҭашәеит:
– Ҳара иҳагыу афатә ауп, ҳҩыза афатә иманы данааилак, ҳааисны
даҳшьып, нас ахьы зегьы ҳара иаагап, – ҳәа.
Иара рҩыза дахьыҟаз ус игәалашәеит:
– Афатәоуп исыгыу, афатә ансоу, сҩызцәа згара хәшәык налаҵаны
ирзызгар иашьып, ахьы зегьы сара изгап, – ҳәа.
Ақыҭаҿы дахьнеиз, иаргьы акрифеит, иҩызцәа рзгьы афатә ахәшә
алаҵаны иҟаиҵеит. Ус, иманы иҩызцәа рҿы данааи, иҩызцәа ааисын,
иаразнак дыршьит. Афатә иааигаз рыманы илатәан ҿаҵак-ҿаҵак рфаанӡа,
рышьҭахьҟа инхышәҭын иԥсит, рыхьгьы уа иаанхеит.
Дыҟан ажәытә ԥаимбарк Ныҳә ҳәа. Дук иаҩцацәамкәа дынхон. Иԥеи
иԥҳаи ыҟан.
Зны Ныҳә ԥаимбар анцәа диԥхьан, дцеит анцәа иахь.
Уа дахьнеиз, анцәа иеиҳәеит: – Адунеи акаамеҭ, аӡхалара ҟалараны
иҟоуп. Убасҟан азы уаалаганы иҟауҵароуп ӷбак, убри ала еиқәурхароуп
адунеи иқәу аԥстәқәа, аԥсаатәқәа, ауаҩытәыҩса зегьы. Урҭ зегьы уи аӷба
иузҭагаларым, аха ракака арбаӷьки арцынаки, иаҳҳәап, лашаки ҽанки,
цәкамбашьки жәкамбашьки, цгәаԥски цгәабаӷьки, жәыки цәыки убас
егьырҭгьы.
Ари акаамеҭ аныҟалозгьы аҿҳәара иеиҳәеит Ныҳә.
– Ибзиоуп, – иҳәеит, дақәшаҳаҭхан дхынҳәит, иҩныҟа дааит. Ныҳә
дахьааиз, длатәаны дхәыцит, иҟаиҵо планс иеиҭашаз азы. Нас ауасҭацәа
дрышьҭалт аӷбаҟаҵаразы, адунеи акаамеҭ аныҟало ԥсызхоу зегьы рахьтә
ракака реиқәырхаразы.
Ныҳә, дшеимдоз акәымкәа, уасҭак диднагалт. Даалаган ауасҭа
иеиҳәеит: – Адунеи аӡы анхало ԥсызхоу злеиқәсырхаша акәата ԥшра аманы,
аӡаҿы иӡаамҟәрыло сзыҟаҵа, амҿы иалхны, – ҳәа.
Ауасҭа дазхәыцын, «иузыҟасҵап, аха ахәала ҳаиқәымшәар ҟалап
акәымзар» иҳәеит.
– Иугозеи? – дҵааит Ныҳә.
– Уԥҳа дсуҭар, иузыҟасҵап, – иҳәеит ауасҭа. Ныҳә уаҳа егьимҳәеит, уи
аус дақәшаҳаҭхеит. Ныҳә длықәлан дцеит.
Дышнеиуаз, даҽа уасҭак иҟны днеит. Уигьы иаргьы иԥҳа лзы иеилаӡеит.
Уи длеиԥырҵын, дышнеиуаз, даҽа уасҭак иҟны днеин, «аӷба сзыҟаҵа,
иуҭаху усҭоит» ҳәа иеиҳәеит Ныҳә.
– Уԥҳа дсуҭар иҟасҵап, – иҳәеит ауасҭа. Ныҳә уигьы дилаӡан,
днеиԥырҵны дышнеиуаз, даҽа уасҭаки иареи еилаӡеит, иԥҳа дииҭар аӷба
ҟаиҵараны. Убас мацара, ԥшь-ҩык ауасҭацәа дрылаӡеит иԥҳа дриҭар аӷба
изыҟарҵарцы, аха ԥҳас аӡә лакәын иҟаз, егьырҭ ԥшь-ҩык ыҟан. Аӡәы дииҭар
егьи дынхон, ииура изымдыруа дықәхеит.
Даалаган, анцәа иахь дцеит, дзыниаз иеиҳәарацы. Уа уи дахьнеиз анцәа
иеиҳәеит:
– Ауасҭацәа срылаӡеит, аха ахәала маҷк ҳаивнагоит, избан акәзар,
сыԥҳа лзы исзыҟарҵоит, аха дара ԥшь-ҩык ыҟоуп, сыԥҳа аӡә лоуп. Аӡәы
дисҭар егьи дықәхоит. Ишԥазури? Уара сузҵаарц сааит, ухаҵкы сцеит анцәа,
– иҳәеит Ныҳә ԥаимбар.
– Уцаны ауасҭацәа аларга, ианалгалак ируҭара акы ҟалап, – иҳәеит
анцәа.
Ныҳә ԥаимбар дхынҳәын, даан ауасҭацәа ишыԥшьҩыкызгьы аус
иалаиргеит, абнахьтә амаҭәахә аагара иара идын. Уи азы дауык
диацәажәеит, аӷба амаҭәахә абнаҟнытә исзаага, иақәнаго усҭап ҳәа.
– Ибзиоуп, аусура саҿнаҵы, сызхара сҿаҵала амла сакыцыԥхьаӡа,
мамзар, афатә сзымхар, уара усфоит, – ҳәа иеиҳәеит.
Ныҳә ԥаимбар ицәымыӷхеит. Длықәлан дцеит анцәа иахь, диазҵаарацы.
Уа дахьнеиз, анцәа ус иеиҳәеит.
– Аӷба маҭәахә абнахьтә аагаразы дауык силаӡарацы иақәыскын, иара
адауы ус сеиҳәеит: «Уара уҟны аус зуанаҵы, амла сакыцыԥхьаӡа
крысҿаҵала, насгьы сызхара ансҿоумҵа, уара усфоит» ҳәа, ишԥеизызура,
адауы изхара афатә абасыԥшаауеи сара?
– Ныҳә, уцаны адауы аусура даларга, иҿоуҵара убри ауп, амла данакуа
аишәа днахартәаны ҟәџьалк азна аҟәыд чаԥаны, бысҭа ҿахра бзиак
наваҵаны имҵаҵа, нас аишәа данахауртәо, «анцәа улԥха сыҭ» ҳәа ҳәала
ҳәа иаҳә, ус аниҳәалак, уи изхоит, – иҳәеит анцәа.
– Ибзиоуп, – иҳәан, Ныҳә ԥаимбар иҩныҟа дааит.
Ныҳә дшааиз еиԥш адауы дааиԥшаан, аусура далаиргеит. Адауы
аҵлақәа ыҵыжәжәаны иааигон. Ус ишыҟаз акәымкәа, «Ныҳә, уажәшьҭа
амла сакит, крысҿаҵа», иҳәеит адауы.
Ныҳә «ибзиоуп» иҳәан, аишәа абысҭа ҿахра нықәиҵан, ҟәџьалк азна
аҟәыд чаԥагьы надыргыланы инаганы инаимҵаиргылт.
– Иуфауа егьыҟам, аха «анцәа, улыԥха сыҭ» ҳәа унапы наркишь, –
иҳәеит Ныҳә. Адауы азныказы, ари арыцҳа закәызеи, иара иаразнак дысфап
ҳәа инақәикын, аха нас, «анцәа, улԥха сыҭ» ҳәа акрыфара инапы наиркит,
аха инымҵәаӡеит аҟәыд аҟәџьал иҭази абысҭа ҿахреи.
Ԥыҭк анифа, «ҟаҳ, амцхә сфеит» иҳәан, дҩагылт адауы. Ныҳәгьы днеин
аишәа аашьҭихит, аха аҟәыдгьы абысҭагьы иҟаз ыҟан.
Адауы дырҩегь абнахь дцан, аҵлақәа ыҵыжәжәаны иааиго мацара, аӷба
ауасҭацәа зҿыз иазхашаз ааганы илеиқәижьит. Нас иаргьы длықәланы
дцеит иҩныҟа.
Ныҳә гәыла ԥҳәыск диман, убри аӡәзаҵәык ауасҭацәа рхәы ҟаҵаны
иаалгеит, уаҳа аӡәгьы иагьигәаламшәеит ауасҭацәа рхәы анагара.
Ус ишыҟаз акәымкәа, ауасҭацәа алгара иазааигәахеит. Ныҳә ԥаимбар
длықәлан анцәа иҟны дцеит.
– Ауасҭацәа уажәшьҭа иалгоит, ирысҭозеи, аӡәы сыԥҳа дисҭап, аха
егьырҭ ах-ҩык ирысҭода? – ҳәа дҵааит.
– Ԥстәыс иумоузеи? – ҳәа дизҵааит анцәа.
– Ҽадаԥски, лаԥски, цгәажәки сымоуп, уаҳа егьсымам, – иҳәеит Ныҳә.
Нас уаалаганы уҽадаԥсгьы, уцгәаԥсгьы, улаԥсгьы неидцаланы уахык
џьара еицҭакы, убра уԥҳагьы дрылакы; адырҩаҽны ашьжьымҭан унеины
ашә анаауртуа иубоит ԥшь-ҩык аҳәсахәыҷқәа, уԥҳа рыуа дарбану
узымдыруа. Убырҭ рыҭ ууасҭацәа, – иҳәеит анцәа.
Ныҳә ԥаимбар, «бзиоуп, азамана, иҟасҵап ус» иҳәан, длықәлан дааит
аҩны. Уа дахьааиз ицгәажәи, илаԥси, иҽадаԥси ааидцаланы инацаны аҽҭра
иныҩнеицалт, иԥҳагьы днаганы дҩарылеикит. Ашә рыӷәӷәаны иҩаиркит.
Адырҩаҽны ашьжьымҭан днеины ашә анааирт, ԥшь-ҩык аӡӷабцәа, иԥҳа
дарбану изымдыруа ибеит.
Ус, дук мырҵыкәа, ауасҭацәа алгеит. Нас аҿҳәарақәа рызԥиҵәеит хаз-хазы, аӡәаӡәала еибамырдыркәа, сыԥҳа дусҭоит, абригьы-абригьы аамҭазы
уаа ҳәа.
Урҭ аҿҳәарақәа ааит. Раԥхьа изеиҳәаз иҿҳәаразы дааит, усҟан анҭ
аӡӷабцәа руаӡә дииҭан дигеит. Егьырҭгьы дасу рыҿҳәарақәа рзы иаан,
аԥшьҩыкгьы рыҳәсақәа риҭеит, еибамдырӡакәа.
Уажәшьҭа акаамеҭ ҟалоит ҳәа анцәа аҿҳәара ииҭазгьы ааигәахо
ианалага, «абри сыӡӷаб лхаҵа дызбароуп» ҳәа дашьҭалт, аха иазууазеи,
изымдырт рыуа дызгаз.
Даалаган иҽеибыҭаны дрылалт аҳәсақәа зиҭаз ауасҭацәа. Раԥхьа аӡәы
иҟны днеит, уа дахьнеиз, «сабхәа дааит» иҳәан, амаҳә чара изиуит.
Нас Ныҳә дрызҵааит аӡӷаб ланхәеи лабхәеи:
– Дад, сыӡӷаб шәгәы дақәшәаны шәымаҵ луама? – ҳәа.
– Ааи, зеиԥшҭам лоуп, аха уахынла ҳанышьҭало кыӷәра, цәырдаӷәы,
лыӷәра аанлыжьуам, зегьы еимданы ауп дшышьҭало, – рҳәеит.
– Ҳаи, иараби, илыхьзеи ари аӡӷаб? – иҳәахт, аха усҟан игәаныла, –
ҳы, ари сыцгәаԥсажә лакәзаап, – иҳәоит.
Дцо даналага арахәҭиаа ирҭеит. Нас длықәлан ирахәҭиаа иманы дцеит.
Ус аҳәса зиҭаз даҽаӡәы иҟны днеит.
Уа дахьнеиз, амаҳә, «ҳаи, сабхәа дааит убо!» иҳәан, ачара изиуит. Нас
маӡашәа дрызҵааит ус иахьеицәажәоз ланхәеи лабхәеи, «шәҭаца шәгәы
дақәшәаны дыҟоума?» ҳәа.
– Ааи, даара дыбзиан, аха иазууазеи, иагьа лоуҳәаргьы зны-зынла
дыҭууа даанхалоит, – рҳәеит.
– Иараби, илыхьзеи ӡӷаб ҟадыџь, – иҳәеит, аха игәаныла, – аригьы
сҽадаԥсажә лакәзаап, – иҳәоит. Дцо даналага, арахәҭиаа ирҭан, иманы
дцеит.
Ус даҽаӡәы иҟны днеит. Уаҟагьы амаҳә, «сабхәа дааит» иҳәан, чара
изиуит. Нас иахьеицәажәоз амаҳә иани иаби дразҵааит, «сыӡӷаб шәгәы
дақәшәаны шәымаҵ лызуама?» ҳәа.
– Ҳы, дыбзиами, аха зны-зынла аӷьра алалҵоит, – рҳәеит.
– Иараби, илықәшәазеи, џьоушьҭ, шәлабжьала дыӡӷабми, дгаӡоуп, –
иҳәахт, аха игәанала, – аригьы слаԥсажә лакәзаап, – иҳәеит.
Нас аԥшьҩыктәи иҿы днеит. Уаҟагьы чара изыруит, аԥсшәа иарҳәеит,
сыӡӷаб шәгәы дақәшәома ҳәа дҵааит.
– Ааи, лхаҵкы ҳара ҳцааит, зегь рыла ҳгәы иахәарада иаҳцәымӷыу акы
ҟалҵома, мамзаргьы лаҵкьыс еиӷьу ауаҩхшара дыҟоума, – рҳәеит.
– Ааи, сыӡӷаб, сбаба хәыҷы, бхаҵкы сцааит, усгьы дыҟандаз, – иҳәеит
игәаныла. – Абри лоуп сыӡӷабҵәҟьа убо! – игәахәт.
Данцоз арахәҭиаа ирҭеит, нас иара имаҳәи иԥҳаи рымацара иҩны
инеиразы аҿҳәара риҭеит, абри акаамеҭ аныҟалауаз иақәыршәаны
еиқәирхарц азы. Ус, длықәлан иҩныҟа дааит.
Ԥыҭрак ааҵхьан еиԥш, дашьҭалт аԥстәқәеи аԥсаатәқәеи реизгара, ҩба-ҩбала, абыки аԥски. Иеизигеит аԥстәқәа рахь, аԥсаатәқәа рахь зегьы, убас
ауаатәыҩса рахьгьы; убас зегьы ҩыџьа-ҩыџьала аӷба еиҩкааны иҩнеиҵеит.
Ус реиҳәеит: – Аҳаҳаи, шәеибамҟьашьын. Ус акы ҟашәҵар, игәнаҳароуп, –
ҳәа. Ус дшыҟаз акәымкәа, иӡӷаби имаҳәи ааит. Урҭгьы аӷба џьара еиҩкааны
иахьыҟаз рымацара иҩнеиҵеит.
Ус дыԥшын аӡы анбахалои ҳәа.
Анцәа аҿҳәара ииҭаз азы акаамеҭ ҟалеит, аӡы халт.
Ныҳә иӷба хыхь иханагалт. Ахы ахьынахо ицоит. Убас мацара аамҭа
аума зегьы цеит, Ныҳә аӡы дышхыз. Егьи аӷба џьара аҳәынаԥ ахьҭаз
икылнаҵәан, аӡы ҭало иалагеит.
Ари Ныҳә ибеит, аха аӡы изаанымкылеит.
Амаҭ ахьтәаз, «сара иааныскылоит фатәы хкыс сызуҳәо сыҭ» аҳәеит.
Мамоу иҳәар, аӷба ӡыла иҭәны иҵааҟәрылоит, уи аҟнытә, «ибзиоуп»
иҳәеит. Амаҭ аҵыхәала акылҵәара ашәаҳан, аҽырқьақьаны аӡы ааннакылт.
Ус, ицо-ицо мацара, даара акыр хара ицеит. Аӷба шнеиуаз, аӡагәҭаны џьара
Ныҳә илаԥш ақәшәеит илгәыгәны ҭыԥк, егьи ауразоуроу дахьынаԥш-ааԥшлак ӡыуп, уаҳа акгьы ыҟамкәа. Абри иибоз амыҟә ахь деиханы
ддәықәлеит.
Дцо, дцо мацара, аҟыгәҳәа уи акәацәра иибоз днықәгылеит. Иӷба иманы
уа даанхеит. Аӡы уажәшьҭа иагхо иалагеит. Ус-ус мацара адунеи зегьы
аӡы лықәба ицеит.
Ныҳә иӷба уаҟа иқәхеит, егьи уаҟа Ерцахә Уаршәы иҳәымҩа акаҵәара
акәзаарын, данахәаԥш идырт.
Нас адгьыл иахьыӷәӷәароу, иахьтатароу еилыскаауеит ҳәа ауарбажә
дәықәиҵеит, аха арахь уаҳа ихнымҳәит, икьиуа ихаԥшшала ицаӡеит. Нас
Ныҳә ԥаимбар дақәшәиит, усҟан кәыркәа мзан, «абри акәыркәа мза
есышықәса аӡыжәра уақәиҭымкәа, укьиуа уаанхалааит!» ҳәа. Нас алаҳәа
ажьабаақәа анаба, ирыдхалт, аӡы анықәла иҭахақәаз ауаа, аԥстәқәа уҳәа.
Ныҳә ԥаимбар дақәшәиит, «жьабаамзар фатәы умоуааит!» ҳәа.
Нас аҳәыҳә дәықәиҵеит. Аҳәыҳә ахьтәаз ашьапқәа ҩыҵашьшьы ицеит,
аха мчыла иҩыҵнахит. Уи џьара, ҩыџьара акәымкәа, ирацәаӡаны акырџьара
еилнакааит, адгьыл ататареи акьакьареи ахьыҟақәаз. Аха ашьапы ацәа
ахыҵит, анышә мчыла иахьыҵнахуаз.
Ихынҳәын иааит. Ус ианаҳәеит Ныҳә ԥаимбар.
– Адгьыл еиҳарак ӷәӷәахеит, иахьтатарақәаз санықәтәа, сшьапы ацәа
ахнахит, ианыҵашьшьы, сахан иахьыҵысхыз иубома? – ҳәа инарбеит.
Нас ихәышәтәит, дақәныҳәеит абас: – Уара аԥсаатәқәа зегьы раҵкьыс
уԥшӡахааит, зегьы уеилаҳауа, бзиа урбо уҟалааит! – иҳәан, иоуижьҭит.
Убас, убас мацара, аԥстәқәа зегьы ауижьит.
Амаҭ абжы цҳаражәҳәаҩыс иҟанаҵеит аԥаимбар иахь: – Ҳазлеицәажәахьоу ала, сара сақәиҭутәуазар, ауаҩы ижьоуп исгәаԥхо фатәыс,
исызиаҳә, – ҳәа. Ари ажәҵыс иаҳауан. Уи аамҭазы еиманы рҿынархан,
Ныҳә ԥаимбар иҟны инеит амаҭи абжи. Ажәҵысгьы ус инеин, инарыдтәалан
иӡырҩуан.
Абжы абас Ныҳә иахь ацәажәара иалагеит: – Сара амаҭ суанарцәажәоит,
еиҳарак амаҭ фатәыс изыҳәо ауаҩы ижьы ауп, – аҳәарцы аҿы ааихнахуаны,
ажәҵыс абжы аҿы атыхҳәа илҭасын, абз ааҭахнаҵәеит, абжы изҿыз
азынамыгӡазт, «быж-ж-ж» ҳәа иаанхеит. Амаҭ гәаан, ажәҵыс сшьуеит ҳәа
аҵыхәа иаҟьаз, ажәҵыс аҵыхәа иласын, иаабжьнаҵәеит. – Иагарааны
уҟазаргьы уара сара усырҿиарым – аҳәеит амаҭ. Ныҳә ԥаимбар дгәаан,
«адаӷь жьымзар уаҳа фатә уқәашьымхааит!» иҳәеит, амаҭ ауишьҭит. Убри
нахыс даӷь жьуп фатәыс иамоу. «Уара зегьы урыцҳаршьо, уаҩы
дуԥырхагамкәан, уԥацәа уааӡалааит ахыбраҟны!» ҳәа ажәҵыс дақәныҳәеит.
Иаргьы даҽа ԥыҭрак ашьҭахь имаҳәи иӡӷаби ахьыҩназ даннеи,
ишеибаҟьашьыз ибеит. Урҭ аҩыџьагьы иман дааҭыҵын дҩылбааит, Ерцахә
акаҵәара Уаршәы иҳәымҩа иӷба уаҟа иааныжьны.
Ҵаҟа данылбаа, ус иҳәеит: – Абра аӷба ԥҽыха ахьықәу Ерцахә акаҵәара,
Уаршәы иҳәымҩа ихалауа дажәызар – дҿахааит, дҿазар – дажәхааит! –
ҳәа. Нас имаҳәгьы иԥҳагьы иманы дгьылк аҿы дцеит, амра даара ианцеиуаз,
«абра шәынхала, шәынҵла, ишәхылҵуа ауаҩытәыҩса иԥшра роуааит!»
иҳәан, даахынҳәын, дшааиуаз, шҭакы дҭанагалт. Днеиуа, днеиуа мацара,
днеит игәыла ԥҳәыс, иӷба аныҟаиҵоз, ауасҭацәа рхәы назгоз лыҟны.
– Бара баанхама, банаџьалбеит, ари акаамеҭ иҟалаз бымбаӡеи? – ҳәа
длызҵааит. – Уи ами, сыжәқәа рҟәаҟәа аԥслымӡ ықәыҷҷы игәарлон даара
акыраамҭа, абас 40 мыш раҟара, иҟалазеи ҳәа сыҟан, – лҳәеит.
– Аа, анцәа дыбзылԥхеит, ауасҭацәа рхәы ахьнабгаз азы, – иҳәан,
длықәлан иҩны дааит. Игәылацәа иванхоз уаҩы дыҟаӡамызт, зегьы аӡы
иашьит, иԥҳәыс лыҩны дыҟан, лыҷкәынгьы ларгьы егьырмыхьӡакәа.
Дыҟан нхаҩык, хьӡыс иман Маҭа ҳәа.
Ари Маҭа даара дӷар бааԥсын, зынӡа дӷарӡан. Иԥҳәыс дыҟан, диман
ԥҳак.
Иԥҳагьы иԥҳәысгьы амал змаз ҭауадк иҿы қьырала аласа рхахон.
Қьырасгьы есымша ироуаз дара ҩыџьа рызхара амгьал акәын. Иаргьы
убас џьара аус иуан, ифатә азы мацара.
Арҭ рыфатә цәгьам-бзиам ироуан, аха иршәырҵо рмоут, рцәа хтны адәы
иқәхеит.
Маҭа ус ихәыцит џьара усура дцарацы.
Иԥҳәысгьы иԥҳагьы ус реиҳәеит: – Сара усура сцоит џьара, амал змоу
аӡәы иахь қьаранџьра. Аԥара рҳаны саауеит, уанӡа шәара ус шәхандеила,
– ҳәа.
Иԥҳәыси иԥҳаи уаҳа ирҳәози, «ибзиоуп, уца» рҳәеит. Маҭа дҩықәлан
дцеит.
Дышнеиуаз, амал рацәаны измаз уаҩ беиак иҟны днеит. Ари ауаҩ беиа
убас дыҟазаарын, ауаҩы данихәаԥшлак, хышықәса рышьҭахь дзықәшәашаз
зегьы идыруан. Маҭа ари акрызмаз иҟны даннеи, аусутә умоума ҳәа
дизҵааит.
– Мачхәума, аусутә рацәаӡаны исымоуп, – иҳәеит ауаҩ беиа.
– Сара аусутә сҭахуп, қьаранџьра снызкыло дызбар саагылоит шықәсык
аҟара. Уара суҭахызар саанкыл, – иҳәеит Маҭа.
– Ибзиоуп, уаагыл, – иҳәеит абеиа.
Нас иеилаӡеит шықәсык қьаранџьыс дизаагыларц. Шықәсык анҵлак шә-мааҭк ииҭарцы. Ианеилаӡоз, абеиа ус иҳәеит: – Шықәсык анҵлак, уҿҳәара
анааилак, шә-мааҭк аԥара ԥхьаӡаны инузықәысҵоит, нас алаԥшра усҭоит,
уҭахызар шә-мааҭк га, уҭахызар аԥара ныжь, уи ацынхәрас иуасҳәоит
ажәак, аԥара еиӷьашьаны иугар иусҭоит, мап, ажәа саҳә еиҳа еиӷьасшьоит
уҳәаргьы, аԥара усҭом ажәа ануасҳәа, – иҳәеит абеиа.
– Ибзиоуп, уи усҟан иаҳҳәап, уанӡа ԥшӡала ҳнеип, – иҳәан, Маҭа аусура
далагеит. Маҭа аус иуан абеиа иҟны дықәгьежьааӡаны.
Ус дшыҟаз, ашықәс ааит. Маҭа иҿҳәара анааи, «шьҭа аҩныҟа сцап,
сԥарақәа исауа сыманы» игәахәын, абеиа иҟны днеин ус иҳәеит: «Дад,
шьҭа сышықәс ааит, сԥара сыҭ, сцоит» ҳәа.
– Ибзиоуп, дад, – иҳәан, абеиа дҩагылан шә-мааҭк ахьы мацара қьаад
ԥарак алаӡамкәа иԥхьаӡаны, асқам инықәиҵеит. Маҭагьы дгәырӷьаҵәа
дҟалеит, шә-мааҭк соуит, исыбаргәузеи ҳәа.
– Маҭа, дад, ҳанеилаӡоз иуасҳәаз угәалашәома? Уҿҳәара уаналгалак,
уҭахызар, аԥара усҭоит, уҭахызар, ажәак уасҳәоит, иуҭаху умаз, алаԥшра
ҳәа иуасҳәаз. Абар уԥарақәа шә-мааҭк. Уҭахызар ига, мамзар ажәа
еиӷьаушьозар, аԥара ыҟаз, уи уасҳәар, – иҳәеит абеиа даацәажәан.
Маҭа даара дхәыцит, ажәа иаҳаргьы иҭаххеит, аԥара игаргьы цәгьа
имбеит, ииура изымдыруа даақәхеит. Нас аҵыхәтәаны, «ных, ажәа саҳанда
иҟалалакгьы, шә-мааҭк ирԥсоу ииҳәо ажәа уи ажәа бзиахап» иҳәан, игәы
ԥыруа иалагеит.
– Ажәа саҳәа, аԥара ыҟаз, – иҳәеит Маҭа. Абеиагьы «ибзиоуп» иҳәан,
аԥара иҵәахит. Маҭа дшахьымхәуаз ала ашәҟәы еимырдеит. Нас абеиа
даалаган ус иҳәеит: – Дад Маҭа, уара ианакәзаалакгьы, ауаҩы
дарбанызаалакгьы аказы дануазҵаауа, даара ухәыцны, иҵабыргны
иузымдыруазаргьы, имцызаргьы, иуазҵаауа игәы иахәо ажәа иаҳәа ҭакс.
Абри акәын ажәас иуасҳәоз, – иҳәеит.
Маҭа дыԥсит, дыбзахеит, дыҟамзар еиӷьаишьо дҟалеит. «Амала шә-мааҭк аԥара шԥасырӡи!», аха иикыз, далгахьан. Нас иҟаиҵахуаз Маҭа,
деиҭаагылт даҽа шықәсык дырҩагьых шә-мааҭк ҳәа.
Маҭа аусура даҿын, ишықәс нҵәеит, иҿҳәара ааит.
«Саамҭа ааит» аниҳәа Маҭа, абеиа шә-мааҭк ахьы ԥхьаӡаны инықәиҵеит.
– Дад, Маҭа, уҭахызар ари аԥара умаз, уҭахызар аԥара сызныжь, ажәак
уасҳәоит уи умаз, – иҳәеит абеиа.
Маҭа дхәыцит, деиҭахәыцит, аха ииурыз изымдыруа дықәхеит. Зынгьы
ус ихәыцт: «ажәа сымазар иҟалари, ари уаҩ ҟәышуп, хазынак иҳәар ҳәа,
зынгьы ус ихәыцт, «ԥасагьы баша аԥара сцәигеит, уи аҵкьыс еиӷьуп сԥара
згап» ҳәа. Аха нас – аԥара сҭахым, ажәа саҳә, – иҳәеит Маҭа.
– Ибзиоуп, – иҳәан абеиа ԥаса еиԥш Маҭа мап имкуа ашәҟәы ааимданы
иаатәеит.
Нас абеиа даацәажәан, ус иҳәеит: – Дад Маҭа, уара ухазын уԥсы ҭанаҵы
узмиааиша акы азы уаҩы уимеисан, амал соуп ишԥасылымшари ҳәа уаҩы
уимеисан акы азы ианакәзаалакгьы, абри ажәа ухоумыршҭын.
– Уауа сыԥсында, исыхьзеи ҩышә мааҭ сымазаарын, уажәы сышԥаԥси,
– ҳәа игәы дҭаст Маҭа, аха ианбатәиз, далгахьан.
Нас Маҭа деиҭаагылт даҽа шықәсык шә-мааҭ ҳәа. Дырҩагьых ԥасатәи
реилаӡашьала еилаӡеит. Аус иуан Маҭа.
Ус дшыҟаз шықәсык нҵәеит.
– Шьҭа сыҿҳәара аамҭа ааит, – иҳәеит Маҭа. Абеиа шә-мааҭк
аацәыриган, «аа, дад Маҭа, уԥара уҭахызар ига, мамзар аԥара ыҟаз, даҽа
ажәак уасҳәап» иҳәеит дырҩагьых.
– Шьҭа исмыхьыц исыхьуазеи, абри ажәагьы саҳанда, ибзиоуп ажәа
саҳә, – иҳәеит Маҭа данхәыц.
Абеиа дҩагылан: – Дад Маҭа, ула иамбо акгьы хоумҵан, абри ауп
иуасҳәо, – иҳәеит.
Маҭа хы-шықәса аус иуит, хышә мааҭ иауан, имгакәа инижьит х-ажәак
рзы.
Аа, абарҭ ажәақәа: 1. Аказы иуазҵаауа игәы иахәо аҭак иаҳә. 2.
Уззымиааиуа уимеисан. 3. Ула иамбо хоумҵан.
Маҭа ихы азы дгәааит.
– Исыхьзеи, иҟасҵазеи, аԥара еиӷьын сара сзы, – иҳәеит аха, иикыз,
далгахьан.
– Уаҳа усутә сымам, усԥырҵ, – иҳәан, абеиа Маҭа диԥырицеит.
Маҭа ихы кны, дхәыцуа, дыԥсыр еиӷьеишьо мҩакы даныланы
иҿынеихеит. Иԥҳәыси иԥҳаи инижьыз урҭгьы игәалашәоит, урҭ шыҟоуи
иара изаралқәа иҟаиҵази неидхәыцлан, игәы адыжәҳәа дааҭасуа амҩа
данылан ддәықәлеит. Дышнеиуаз, хан дук аихатә гәара акәыршаны
днавалт.
Абри ахан иакәыршоу агәараҿы иарсу ҵәҩанцыԥхьаӡа акака уаа рхы
ахоуп, ауаагьы рхәамцқәа уа икажьуп. Иара ари ахан дахьнавалаз, асалдаҭ
ааисны дыркит.
Дыкны дрыманы ари ахан зтәыз аҳ иҟны иҩналт. Уаҭахк аҟны разны
столк гылоуп, хьтәы саанк ықәгылоуп, уа иантәалоуп ҽыҩрадаӷь дук алақәа
гьам-гьамуа, инаԥшы-ааԥшуа, уажәи-уажәи рыбжьара аҽырҳәа ахьтәы саан
ырбааӡо.
Абри адаӷь зыстол иқәтәаз дҳәынҭқарын, адаӷь иԥҳәыс акәзаарын, убас
ҟазшьас илымазаарын абри аҳәынҭқар иԥҳәыс: уахыла дыӡӷабхо, аха
илеиӷьу уаҩы дыҟамкәа, убас дыӡӷаб бзианы дҟалозаарын, аха ҽынла
адаӷьцәа лхалозаарын. Ари абас анцәа илықәиҵаны дыҟазаарын уахыла
дыӡӷабхаларцы, ҽынла адаӷьцәа лхаларацы. Ари абас лыҟалара ҿҳәарас
иамазаап, лара ус лыҟазаара аҳәынҭқар аӡәы имаирҽхәаанӡа. Абра
имҩасны ирбо зегьы асалдаҭқәа игылаз икны инаргон, абри адаӷь ахьтәы
саан иахьантәалаз. Нас аҳәынҭқар дразҵаауан, абри ахьтәы саан иантәалоу
адаӷь қәнаганы иантәалоу, иқәнагамкәа иантәалоу ҳәа.
Ҳәарас иаҭахузеи, аҳәынҭқар ас данҵаалак, дзызҵаауаз, ауаа
«иқәнагазартә, ишԥақәнагоу, адаӷьажә ахьтәы саан аҟны иаусхәузеи?!»
рҳәон.
Уахәаԥшыргьы усоуп, адаӷьажә афҩы го, ахьтәы саан излаҭәоушьарызеи! Аха абарҭ дзызҵаауа аӡәы, «иауазеи, иқәнагамкәа ахьтәы саан
моу, еиӷьугьы иантәалазар акәын ақәнага» иҳәар, убасҟан абри аҳәынҭқар
иԥҳәыс уахыла еиԥш ҽынлагьы дыӡӷабны дҟалозаарын. Абри акәзаап
ҿҳәарас иамаз, аха аӡәгьы издырамызт, ус уаҩгьы иҳәомызт. Убас
ахьырымҳәоз аҟнытә, дзызҵаауаз «иқәнагам» анырҳәалак, аӡӷабгьы ҽынла
дышдаӷьыз даанхон, аҳәынҭқаргьы ус зҳәоз зегьы рыхқәа хыҵәҵәаны
икаижьуазаарын.
Маҭа адаӷь ахьтәы саан иахьантәалаз даннарга, аҳәынҭқар дааҩналаны
ус дҵааит:
– Дад Маҭа, уара аказы суазҵаауеит.
Маҭа дшәаԥы-рҳаԥуа, «изакәызеи, ухаҵкы аҳәынҭқар?» иҳәеит.
Аҳәынҭқар ус дҵааит:
– Дад Маҭа, сара ишубо еиԥш сҳәынҭқаруп, сара аразны стол
сызгылоуп, уа иқәгылоуп ахьтәы саан, ари асаан адаӷьажә алақәа ҟәазӡа
иантәалоуп, убоит. Иқәнагоума абри адаӷьажә абра иантәалазарц? – ҳәа.
«Исҳәарызеи, анаџьалбеит?» игәахәын, Маҭа ахәыцра далагеит.
«Ари шықәнагам збоит, аха исҳәара еиӷьхарызеи?» ҳәа дышхәыцуаз,
игәалашәеит абеиа иҟны аус аниуаз шә-мааҭк рцынхәрас еиҳәаз ажәа,
«аӡәы аказы дануазҵаауа, имцызаргьы иҵабыргызаргьы игәы иахәаша аҭак
иаҳә», ҳәа.
Маҭа аригьы игәалашәеит, насгьы данхәыц, «ииашаны иагьҵабыргуп,
игәы иамыхәонда, ас ҟаиҵозма» игәахәын, ус иҳәеит:
– Аҳәынҭқар, ухаҵкы сцеит, уара иузымдыруа сара иуасҳәозеи, аха
усгьы, ари адаӷь аразны стол ахьтәы саан ықәыргыланы уахәаԥшыр
иқәнагамшәа убар алшоит, аха иахьа сара сахьахәаԥшуала, даҽаӡәы игәы
иҭоу сара исыздыруам, аха, аиашазы, абри адаӷь ахьтәы саан иантәалоуп,
аха разны столуп изықәгылоу, убри астолгьы хьызар акәын, – иҳәеит.
Абри шиҳәазҵәҟьа, иажәа алгаха имҭакәа, абри адаӷь митәхан, иӡӷабхан,
арҵәааҳәа иҳәҳәан, асаан иҩаныԥан инкаԥеит. Маҭагьы иҟала изымдырт,
ари леиԥш дмитәханы, лыхцәы лшьапы аҟынӡа инеиуа, лыԥшреи, лсахьеи,
лыԥшӡареи уаҩы изеиҭамҳәо иҟаз адаӷь даналҵ.
Нас аҳәынҭқар даацәажәан ус иҳәеит:
– Дад Маҭа, сара абри аԥҳәыс дсымоуижьҭеи акыр ҵуеит, аха абас
анцәа дишеит уахыла дуаҩхо, ҽынла дыдаӷьхо, абас дҟаланы дыҟан
данаазга нахыс. Ԥхыӡ абас избахьан: «Хымԥада, иубо зегь абас уразҵаала,
«ибзиоуп» ҳәа аӡәы иҳәар, нас уахылеиԥш ҽынлагьы дыӡӷабхоит, убас
уаҩы иҳәаанӡа, ҽынла дыдаӷьхоит» ҳәа. Сара абас зегьы сразҵаауан, аха
зегьы, «мап, ихәарҭам, адаӷьажә ахьтәы саан ианыртәаланы» рҳәон, саргьы
сгәааны, зегьы рыхқәа хыҵәҵәаны икасыԥсон, аха уара иагьуҳәеит ибзиоуп
ҳәа, сыԥҳәысгьы дуаҩхеит уара ула, уаргьы унасыԥ ыҟазаап. Аха уажәшьҭа
бзиарас иузызурызеи?
– Ԥыҭк суҭар, иҭабуп сҳәап, мамзаргьы схы соужь, сыҩныҟа сцоит, –
иҳәеит Маҭа.
Аҳәынҭқар даалаган, Маҭа иқыҭа аҳра ииҭеит, арахә, амал рацәаны
ииҭеит, нас амаҵуцәа рацәаҩны, убас ҵҩа змамыз аԥара, ахьы рацәаӡаны
ииҭеит. Маҭагьы дгәырӷьаҵәа иҩныҟа ддәықәлеит, абриаҟара амал, нас
иқыҭан аҳрагьы иманы.
Абар зеиԥшра усу шә-мааҭк рзы абеиа иеиҳәаз ажәа изыҟанаҵаз.
Маҭа ирахә, имал, имаҵуцәа, иԥара-ишьара зҳәаз еиԥш, ир иманы амҩа
данылан, сыҩныҟа сцоит ҳәа дшаауаз, ианааԥса, амҩан шәшьыра бзиак
аҿы иаатәеит, ԥсшьара ҳәа.
Ари ашәшьыра аҟны иштәаз, Маҭа иигоз амал аиҳагьы амал иманы,
ҭуџьарк дшааиуаз, ашәшьыра аҟны даакылст. Ари аҭуџьаргьы ашәшьыра
азымҩарак аҿы иҽыԥхьакны даагылт, ԥсшьара ҳәа.
Аҭуџьар Маҭа имал рацәа аниба, дҵашьыцын, «абри злеицәызгалакгьы
акала ицәызгап» игәахәын, иԥсы ҵам-ҵамуа ахәыцра далагеит.
Ус иштәаз, абри ашәшьыраҿы аҵла ахықәцәаншәа ҳәыҳәк ааин
инықәтәеит. Абри аҭуџьар ус игәахәт, абри аҳәыҳә иара далагар, маӡала
аҵла дықәланы дамбакәа икрызшәа, Маҭа дықәлар изымкрашәа. Нас
ихәыцит абри аҳәыҳә акразы диеисарацы. Аҭуџьар даацәажәан, Маҭа иахь
ус иҳәеит:
– Маҭа, уареи сареи акы азы ҳаисап, абарҭ ҳаиԥш амал ду змоу ауаа
абра ҳанеиниа, хьӡык ҟаҳҵап, – ҳәа.
– Изакәызеи, дад? – иҳәеит Маҭа.
– Абри аҳәыҳә иқәтәоу акразы ҳаисап, – иҳәеит аҭуџьар.
– Ҳашԥеисари? – ҳәа дҵааит Маҭа.
– Ҳшеисара ус ауп: абри аҵла уқәланы аҳәыҳә уамбакәа икны
илбааугозар, смал зегьы умаз, иузымккәа иԥырны ицар, умал зегьы сыҭ, –
иҳәеит аҭуџьар.
Ишԥасзымкри, маӡа абӷьы салсны снеир ҳәа игәы иаанагеит Маҭа
данхәыц. Аха убри аамҭазы игәалашәеит абеиа иҟны даныҟаз шә-мааҭк
ирыԥсаз аҩбатәи ажәа иеиҳәаз, «уззымиааиуа уамеисан» ҳәа.
Маҭа ари шигәалашәаз еиԥш, «сара исызкуам» иҳәеит.
– Ус акәзар, сара икны илбаазгоит, – иҳәеит аҭуџьар.
– Нас ибзиоуп, уқәла аҵла, аҳәыҳә кны илбааугар, смал зегьы усҭоит,
иузылбаамгар, умал зегьы сыҭ, – иҳәеит Маҭа.
Аҭуџьар дақәшаҳаҭхеит. Мап аӡәы изымкуа агәраргарақәа ааимданы,
аҭуџьар аҵла дықәылт.
Аҭуџьар ашьшьыҳәа днеиуа, днеиуа, аҳәыҳә икырц егьигымкәа дшыҟаз,
иҩаԥрын аҩадахьшәа инықәтәеит, иаргьы даара даашәеит. Дырҩегьы
хәыҷы-хәыҷла днеин, аҵыхәа икырц хәыҷӡак шигыз, еиҭаҩаԥрын
ахыцәқәанӡа инеин иқәтәеит. Аҭуџьар днеин, аҳәыҳә аҵыхәа инапы
налеикуан, аҳәыҳә ҩықәԥраан ицаӡеит.
Аҭуџьар инапала иҽизымшьуа, ихала дымԥсуа, имал зегьы Маҭа
инаииҭеит. Аҭуџьар иҩнапык игәыдыԥсалан имҩа дықәлеит. Маҭа имал
изацлан ддәықәлеит.
Маҭа амҩа даныланы иҩны ааигәа днеихьан данынаԥш, ажәытә игәылак
амҩа даныланы, еигәышәк иҩыҵрышьҭы дкәаӷ-кәаӷуа дышнеиуаз ибеит.
– Ҳаи, сыҩны снеиаанӡа еилсырганда сҭаацәа ыҟоу, иҟаму, – игәахәын,
– уа, Исо! – иҳәан изҿиҭит, инеиуаз Исо ихьӡын.
Инеиуаз, «ҳаи!» ҳәа ибжьы ааиргеит.
Исогьы дааит Маҭа дахьгылаз. Маҭа дҵааит Исо иахь судыруама ҳәа.
– Мап, усыздыруам, ухаҵкы, – иҳәеит Исо.
Ари Маҭа абар ԥшьы-шықәса ирықәын димбеижьҭеи, дизымдырт.
– Сара соуп Маҭа, сшыҟалазгьы абас ауп, – иҳәан, дзыниақәаз иҳәеит.
– Амала, ажәабжь иҟоузеи, сҭаацәа ԥсхьоу, иҟоу? – ҳәа дҵааит Маҭа.
Исо данхәыц, «абри абра днеины анхара далагар, асҟатәи рахәи мали
иааиго жәыхьчас ҳҟаиҵозар акәхап, аҵкьыс абас иасҳәар, дхынҳәны
ишьҭахьҟа џьара дцап» игәахәын, «иабаҟаз уҭаацәа, уԥҳәыси уԥҳаи ԥсит,
унхарҭа ӡмаххахьеит, адаӷьқәа рҭоуп. Уҩынҭыԥқәа рҟны аӡмахқәа иҟоу
уцар, ула иабар аҵкьыс, иумбаӡар еиӷьуп» иҳәеит Исо. Маҭагьы, «ус акәзар,
избозеи, агәыԥжәага аҵкьыс схынҳәны џьара сынхап» иҳәан, ишьҭахь
дхынҳәны ддәықәлеит. Дхынҳәны дышнеиуаз, иааигәалашәеит абеиа
иеиҳәахьаз ажәа шә-мааҭк рзы иауз, «ула иамбо хоумҵан» ҳәа.
Ари шигәалашәаз еиԥш, «акакала абри абеиа исеиҳәоз ажәақәа рыла
саауеит, абригьы насыгӡап, сыла иамбакәа ихасҵарым» иҳәан,
деиҭахынҳәыхын, иҩныҟа ддәықәылт. Дышиашаз иҩны данааи, иҩныжәқәа
гылагәышьоуп, иԥҳәыси иԥҳаи ахәа илатәагәышьоуп ахәышҭаараҿы.
«Дызусҭада ари аҳ иааз ара анышәынҭра иаҩызоу аҩны аҟны?» ргәахәт
иҭаацәа, Маҭа данааи, уаҳа дырзымдырит, избан акәзар, ԥшьы-шықәса
ирықәын дрымбеижьҭеи, насгьы дыԥсхьеит, ма дыӡт ҳәа иҟан.
– Са соуп Маҭа, шәымшәан, – ҳәа реиҳәеит Маҭа.
Иҭаацәа агәырӷьара ду рзыҟалеит. Нас аминуҭ азы анхара ҟаиҵеит,
иҭаацәагьы иаргьы ахан дуқәа ҟаҵаны иҩналт, иқыҭан иара даҳхеит, ари
дызжьаз Исогьы дааиган, жәашықәса ҿҳәарас иҭаны жәхьчас дҟаиҵеит,
дахьижьаз азы.
Саргьы убра сыҟан иаха, иҟаӡамыз иеиԥш. Ачара ҳаман, егьызмаӡамыз
реиԥш. Аҩыжәра ыҟан, иахьыҟаӡамыз еиԥш. Аҩы ҳашьит, изымжәӡаз реиԥш.
Ашьыжьӡа астол ҳахыҵт, иахамтәаӡаз реиԥш. Алымҩан скаҳа-бӷало саауан,
имныҟәаӡоз иеиԥш. Абыржәы сахьыҟоу сааит убрахьынтә. Абри ажәабжь
ҿыц шәасҳәеит мцык еиԥш. Амцреи аҵабыргреи шәазҵаауазар, лакә
ҵабыргызар, абригьы ҵабыргыуп.
Дыҟан аҳак. Ари аҳ ҽнак зны диԥхьеит иара иахь нхаҩык. Анхаҩы даннеи,
ус иеиҳәеит – Уаҵәы сасцәақәак сзаарацы сыҟоуп, исзаауҭироуп аҩы, уи
уара ишумоу здыруеит, хымԥада, дузынасышьҭуеит аӡәы, – ҳәа.
– Ибзиоуп, аӡәы днашьҭы, иеидара исҭап, – иҳәан, анхаҩы дгьыжьны
иҩныҟа дцеит.
Аҳ даалаган мцхәы иӷәӷәаз аӡәы диԥшааит. Ҳаҭа дук иҭаны дизишьҭит.
Ари дахьнеиз, «Саазышьҭыз аҳ иоуп, сыззааишьҭызгьы иуеиҳәахьоу аҩы
азоуп, сеидара аҩы суҭароуп» – иҳәеит.
Аԥшәма изнеиз иаҳаҭа ааимхны, иуалыр ссақәа руакы инаҵеикын, иҭаз
ҭеиҭәт, аха иауагәалашәахуаз, абжеиҭабжагьы азыҟамҵеит, даҽакы инаҵак
исырҭәып ааигәахәын, дацәшәа-цәшәауа арыԥҵә аамихын, аха уигьы
иауазырҭәыхуаз. Ахԥатәи аҿы инеиган, уигьы иамырҭәит. Ари еиԥш иҟаз
аҳаҭа ахьизааиҭиз ицәымыӷхеит, аха иҟаиҵауаз, мап ҳәашьа имамызт.
Иаҳаҭа дҩаха-ҩахан, даҽа уалырк аҿы инеигарц, аха иара иауизышьҭыххуаз,
аҩы азы иааз иҩышьҭихын, аҳаҭа нрыҵак-нрыҵакуа иааҭиркәкәеит
иуалырқәа зегьы.
Аҩы азы иааз аҳаҭа дҩахан ижәҩа иқәиҵан, ддәықәылт. Ари амҩан
дышнеиуаз, диқәшәеит ҽыуаҩык. Ԥыҭрак ашьҭахь ари аҽыуаҩы аидара
иаҵа иқәшәаз иеиҳәеит:
– Уҭахызар иузынаскьазгап ари узҵоу аидара, иҭоу аиуа ҿамҩак
суржәуазар, – ҳәа. Аҳаҭа иаҵаз иаҳагьы еиӷьашьаны, мап мкыкәа
дазыразхеит.
Аҽыуаҩ аидара зкыз иааимихын, иҽыхәда инықәк иаанкыла, егьи
шьапыла дишьҭа, еиццон еицәажәо, аҽыуаҩ иахьимҩахыҵырҭаз аҿынӡа.
Ара ианааи, ишеилаӡахьаз еиԥш, аҽыуаҩ аҳаҭа ахы ааԥиртлан, ихы аҳаҭа
инахакны «хәып» ҳәа данахәа, аҳаҭа иҭаз зегьы ааҭиркәкәан, аҳаҭа наҟ
изтәыз иршәны инигәыдиршәлеит.
Ас ззиуз, аҩы згоз дгәаан, – уажәыҵәҟьа аҳ иахь уаалароуп, ма иужәыз
аҩы ацынхәра суҭароуп акәымзар, изуам! – иҳәан, амақарра далагеит.
– Ус ԥхашьароуп, уажәа иуҳәаз уахьхәуама, ҿамҩак зжәраны ауми
ҳшеилаӡаз. Иумуӡозаргьы иахьуҭаху уца, угәхьаагьы скым, закәангьы
сузаҭом, избанзар ҿамҩак ажәра сақәиҭын, ҿамҩак анызжә, уаҳаҭа иҭаз
аҩы нҵәеит, – иҳәеит аҽыуаҩ.
Анс-арс ишеимаркуаз, еибаргәааит.
Ари аамҭазы арҭ дрықәшәеит шьаҟауаҩык. Зҭыӡшәа дақәшәаз ауаа
дрылабжьеит.
– Шәызлеиламӡаз егьшәмыхьит, шәаҟәыҵ, ишәыхьыз шәыхьит – иҳәеит,
аха иаурухуаз, еиҳагьы рҽыдрыцәгьеит.
Ирмуӡошәа аниба, арҭ аҩыџьагьы наҟ-ааҟ иаамҵаирсын, ҽыла иҟаз иҽгьы
иаргьы ааидкыла, иарма напала иарма џьыба инҭеиҵеит. Иарӷьа напала
егьи ауаҩы иарӷьа џьыба дынҭаҵа амҩа дықәылт.
Аҩны днеит ахәларазы. Даннеи, акы ианнацҳа, иԥҳәыс ииарҭа ҟалҵан,
иҽааилыхны днышьҭалт. Ҭаҭынк ааҟаиҵан, сахауеит ҳәа дыштәаз,
иааигәалашәеит иџьыба иҭеиҵаз.
Иԥшәма ибжьы нлықәирган, – бара, санаауаз амҩан шьоукы сџьыба
иҭасҵан, ана наҟтәирахь ихысшьыз спалта аџьыба бнеины бҭаԥши, – ҳәа
нлеиҳәеит.
– Изакәхарызшь иџьыба иҭоу, – аалгәахәын иԥҳәыс, днеины лнапы
азымҩарак ахь инҭылшьзар, ҽык аӡәы дақәтәаны дааҭылгеит, егьирахь
лнапы ааҭылшьзар, уаагьы аӡәы иԥаҵа иҿабаба дааҭылхт.
– Арҭ закәызеи уара, уџьыбагьы ҿыржәонеи, – лҳәан днизҵааит
лыԥшәма.
– Ибасымҳәахьази, сара сеиԥш ахаҵа ӷәӷәа, акрызлоу бара быда уаҩы
длымам, дагьыҟам дунеи аҿы ҳәа, ибымбои абарҭ арԥар бзиақәа нахьхьи,
амҩан, аисрахь инеибацаны ишыҟаз саарықәшәан, шәаҟәыҵ ҳәа егьа
лабжьара рзызундазгьы ианырыму, иҩышьҭыхны сџьыбақәа инырҭаԥсаны,
уажәы сцигара анааҟасҵа, сышхәыцуаз иаасгәалашәт, – иҳәеит иара
дахьышьҭаз.
Лара дахьгылаз, ари ииуз еиҳа, ииҳәаз уамашәа илбан, ус лҳәеит:
– Уамаӡак ҟауҵаз џьумшьан, макьана узыҽхәаратәы иҟоуҵаз ҳәа
егьызбом, дуқәымшәазаап иуиааиуа ауаҩы, акәымзар ари иуҳәазгьы
уҳәомызт, ҩыџьа уриааизар мбатәума, саргьы упалта анкнасҳауаз
исызгәамҭеит.
Иара даазгәаан, ас иԥҳәыс иахьиаҭалкыз, «ишԥыкәу ишԥахаҵарам изуз,
насгьы ишԥыкәу сара исиааиуа ауаҩы дшыҟоу!» иҳәан, дыҳәҳәеит.
– Уагьымгәыӷын, уагьсыҵамҳәҳәан, исҳәаз мцым, иуиааиуа рацәоуп, –
нацылҵахт лара.
Ари аазаҳаз ауаҩы иҵегь даргәаан, ауха уаҳа цәара ҟамҵакәа, аҽны
анааша, игәыла-изла зегьы еизигеит. Иреиҳәеит иԥҳәыси иареи иеимаркыз,
егьзлацәырыргазгьы. Ианиаз ауаа, – уаҟәыҵ, мбатәӡак уаҳазшәа
уҽанумшәан, иҟалап уара аӡәы ушииааиз еиԥш уаргьы аӡәы дуиааир, –
рҳәеит, илабжьеит, аха имуит.
– Сара исиааиуа дсымбакәа сшымгьежьуа, данызымбагьы, сыкнаҳаны
ашьра сықәзааит, лара данаҵахагьы убас ашьра лықәзааит, – иҳәан, зегьы
ишраҳауаз ҭоуба иуит.
Лара арҭқәа ииҳәаз еиҳагьы ддыргәаан, – ибзиоуп, сара иуҳәаз
саҵагылоит, – лҳәан иақәшәаз ишырбоз агәрага дицҵа, иҽыжәҵа, иқәрыжьт.
Арҭ хара иныҟәахьаны, ӡдук иныҽԥынгылт. Аӡы ирырц рҭаххан, реиҳа
иахьшьшьыраз џьара инҭалан, абжара имнеицкәа, аӡы иаашьҭнахын,
рыҽқәеи дареи ама идәықәлеит. Дук хара иамгацкәа аӡәы ишьапқәа еимҿҳәа
наҟ-ааҟ аҟәара иқәыргыла, ҭәырӷәла аӡы ҭтаны, иҳәысҭа арԥсааразы
иршәны ишақәиҭәоз, арҭ рҳәазо аӡы ишланагоз, иҭәырӷәы иааԥыхьашәазаарын, рыҽқәагьы даргьы аӡы иалак иҳәысҭа иқәиԥсазаап.
Уи иԥҳәыс амра акыр ихалахьаны еиԥш, ихәы лыма дааин, аҳәысҭа
ихгылаз аҵла ашәшьыраҿы инаргыла, иара лыԥшәма аус ахьиуаз данааи:
– Бара зынџьы сҭәырӷәы хьанҭахашәа збан, издыруада млагәырк
аԥыхьашәазаргьы, бнеины ана аҳәысҭа бынхыԥшылшь, – неиҳәан, иаргьы
дук днымхакәа, дызҿыз дааҟәыҵын, ихәы ахьыҟаз ахь иҿынеихеит.
Лара днеины аҳәысҭа дынхыԥшылазар, ҩыџьа ауаа рыҽқәеи дареи,
илаҳәны, аҳәынҵәа рхьыхәхәа ацәаӷәарсҭа илаԥсан.
Ари илбаз ааџьалшьан, уаҳа егьымҳәакәа, днеины лхаҵа иалҳәеит,
дахьнеиз илбаз шуааԥсыз, ишмлагәырмыз.
– Иабаҟаз, агәымхақәа, арахь брыԥхьеишь! – ҳәа леиҳәеит. Днеин
данаарыԥхьа, еиџь-еиџьуа иҩагылан, рыҽқәа рыӷәрақәа кны иааит.
– Шәабаҟаз шәзышьҭазеи? – ҳәа данразҵаа, абас-абас ҳзышьҭаз,
иҳахьызгьы абри ауп рҳәан, акагьы мӡаӡакәа иарҳәеит.
Ари аҭаҳмада изднагалаз ус иҳәеит:
– Уара иуиааиуа даӡәхарым, ирацәоуп. Ижәымбои иара саргьы
исызгәамҭакәа сҭәырӷәы шәанԥсала шәышкасыԥсаз. Шәлыцца сыԥшәма,
шәыҽшәырԥсасип, акгьы шәнацҳап, – ҳәа, иԥҳәыс илыцҵа идәықәиҵеит.
Дара ҽыжәла илышьҭан, лара раԥхьа дгыла дцон.
Егьагьы дырзыԥшны дныҟәандазгьы, илхьымӡеит.
Уаҳа илхьымӡаӡошәа анылба, даарзыԥшын ианыҩлыдгыла, иаашьҭылхын, рыҽқәагьы даргьы иҩаршә-ҩаршәны, лсаара лхы иқәгылаз инанԥсала
лҿыҩалхеит, лшьаҿа ҭбаа дуқәа наршә-наршәуа.
Аҩны дахьнеиз, лсаара ианыхны амца иныҽҳәартәан, рхәы
нарымҵалҵан, рыҽқәагьы џьара инаргыла, лара дныҵҵит адәахьы.
Ари дгыла дшыԥшуаз, дааит уаҩы еиқәаҵәа дук. Иааиз аҩныҟа
дааиаанӡа, адәахьтәи ацәажәабжь ираҳаз иаршәан, арҭ рхәы-ржьы
еилагылеит. Ашьшьыҳәа ашьҭахьтәи ашә ала индәылҵын, рыҽқәа
ирықәтәа, ишрылшоз иццакы идәықәылт.
Арҭ амҩа иахьықәыз, уажәи-уажәи ахьаԥшра иаҿын, ҽыҵәахырҭа рмоуа,
ауаҩеиқәа дрыхьӡаны, ишьыр ҳәа ишәаны.
Ишнеиуаз, дырбеит аӡәы аџьықәреи шылеиҵоз.
Арҭ ишәаны ицоз издыруада, абри џьара ҳаԥхьеикыр ргәахәын, инеины
иҳәеит џьара ҵәахышьак ҳаҭ, аӡәы дҳашьҭоуп, ҳиумыршьын ҳәа.
Ари илаҵоз анхаҩы, ас ахьынӡаиарҳәоз даанымгылакәа ацәаӷәара,
алаҵара даҿын. Напык аџьықәреи иҟьацыԥхьаӡа, напык азна ифон.
– Шәааи ара, – иҳәан, рыҽқәагьы даргьы ҩышьҭыхны, ижәла зҭаны ихәда
ихшьыз ашәыра инҭеиҵеит.
Ари дахьылаҵоз, ԥыҭк анааҵ, ихашҭзаарын, арҭ ишәыра иҭеиҵаз
изгәамҭаӡакәа, иифоз аџьықәреи иалакны иҿеиԥсазаап, рыҽқәагьы даргьы.
Шьыбжьышьҭахьрахь инеихьан арҭ ааигәалашәан, ижәла зҭаз ашәыра
дылҭаԥшызар, иабаҟаз, имбеит.
– Ҳаит, исамхафазар, аԥхашьара сыхьит, – иҳәан, ииура изымдыруа
дшыҟаз, иаԥхьатәи ихаԥыц ишьаны иҟаз аачыхә-чыхәшәа иааҟалан, инацәа
ныҵишьызар, арҭ рҽқәеи дареи ааҵиршәшәеит.
– Ҳаит, иакәымз сшәыруан шәылбааздаргьы! Шәабаҟаз, шәзышьҭази?
– ҳәагьы нациҵеит. Дара нахьнатә ирхыргахьаз, изышьҭаз зегьы мӡакәа
ианырҳәа, иара ус иҳәеит:
– Зегьы ириааиуа ҳәа аӡәгьы дҟамлацт, дагьыҟам адунеи аҿы. Шәара
моу, иара абри сареи нахьхьи ижәбаз аҭаҳмада шәызцәшәаны шәаауеи
иаҳиааиқәогьы ыҟоуп. Сара исыман х-ҩеишьцәа, сара сыԥшьҩыкны ҳаҟан.
Ҳара иҳаман аԥсаса рацәаны. Ҳаԥсаса тәан ҳаԥ дук аҿы. Аҳаԥы аҵыхәа
амшын иалан, устәи уаҩы дзааиуамызт, ахахьы ҳара ҳтәан, уаҩ
дааҳашьҭуамызт.
Ҳара ҳабацәа, урҭ рабацәа рыла, џьынџьла иҳаман аӷацәа. Арҭ
ираҳазаап ҳахьыҟаз ахабар. Зны ҳаӷацәа иреиуаз аӡәы иҽӡаны амшын
далала иҿааихан, аҳаԥы ҳазҵаз дақәлазаап.
Аҳаԥы дшақәлазҵәҟьа иаадырт, уаҩы цәгьак, ҳамч змырхоз аӡәы
дышҳақәлаз. Убасҟак иҵысуан данаақәла нахысгьы аҳаԥы.
Ҳарахә, ҳаԥсаса ҳарҵысын, ишҳалшоз ҳаццакны ҳақәылт амҩа.
Мчыбжьныҟәара ҳныҟәахьаны, иараби абри дызусҭахарыдашь, абас
зышьҭыбжь аҳаԥ дуӡӡа арҵысуаз ҳәа сышьҭахьҟа санынхьаԥш, иаргьы
ҳахьтәаз дааӡазаарын, ҳанимба, арҭ рхы абадырхеи ҳәа ихы дҩахан, ҳара
ҳшыҟаз иҳақәк данаахьаҳә, илаԥш ҳақәшәеит. Днышьҭасын ахаҳә ыршәны
зҿааирхаз, схаԥыц иааҵасын, ишәымбои, схаԥыц быжькаҵәаӡа ишыҟоу,
шәаргьы шәызсылбаамырдаз, – ҳәа иныҵаирԥшит.
Аҳаҳаи, даҽазынгьы ишәымҳәан «иаҳиааиуа дыҟам» ҳәа нараҳәаны,
рымҩа инықәиҵеит.
Иааит арҭ ирулакгьы рыҩныҟа.
Иԥҳәыс даалаган, еизылгеит аԥыхьа данцоз иақәшәаз зегьы. Идлырҳаит
ари лхаҵа аус дшаҵахаз, лара дшаиааиз.
Кыр шықәса раԥхьа дынхон Ҟазахә ҳәа ҩажәижәаҩык аԥацәа змаз. Ари
ианиаамҭаз даара уаҩы бзиан, даарагьы дажәхьан.
Зны, иԥацәа зегьы ааизиган, ус реиҳәеит: – Дад, сԥацәа, ишәасҳәо
убри ауп, сара ишыжәбо сажәит. Сара исыхәо ахәшә, анкьа саныҷкәыназ
еиԥш сзырҿо ыҟоуп, шәара ишәзаагозар, – ҳәа.
– Ҳара иҳалшоит ахәшә аагара, уара иухәозар, – рҳәеит иҷкәынцәа.
Аешьцәа реиҳабы адырҩаҽны амҩа дықәлеит. Шықәсык аҟара дныҟәеит,
аха ахәшә ҳәа егьимбазт, дхынҳәны дааит.
Абас аешьцәа аӡәаӡәала зегьы ныҟәеит, аха раб ихәоз, дзырҿоз ҳәа
егьрымбеит.
Аҩажәижәаҩы ицаз амҩан хьтәы хӡык ибеит. Ахьтәы хӡы иибаз иман
аҩны данааи, иаб иирбеит, абри аазгеит ҳәа.
Раб ианиба, игәыдикылт, «ааи рыцҳа, ари ахьыҟаз сара ҽнак ныҟәарала
снеиуан, уара шықәсык уадхалт» иҳәеит.
– Сара уаҵәы амҩа сықәлоит, шәара зегьы шәныҟәахьеит, саргьы саб
изыҳәан схы аџьабаа асырбоит, – иҳәеит реиҵбы.
Ас аниҳәа, зегьы аччара иалагеит, «уара уцар хымԥада иааугашт» ҳәа.
Арҭ аешьцәа реиҵбы рацәак датәарбомызт.
Ари аҷкәын ауха дахьнышьҭалаз, ус аӡәы ибжьы иаҳаит:
– Уара уаҵәы шәуахьад рҟны унеи, алагьы уманы. Раԥхьа иааудгыло
аҽы уара иухәарҭоуп, – ҳәа. Ани ауха дмыцәаӡакәа иааиршеит.
Ашьжьымҭан аӷәреи алагьани иманы руахьад рыҟны даннеи, аҽқәа
данырба, наҟ хара ицеит. Ҽҵыск ахы ҟәазӡа иара дахьцалакгьы ишьҭан,
ҭыԥ инамҭеит.
Егьырҭ аҽқәа анизымк, абни аҽҵыс кны, иманы аҩны ашҭа данааҭала, –
хымԥада, ҳара иаҳзаамгеит, аха абри иааигоит, – рҳәан, рнапы еинҟьаны,
дџьашьо, ихыччо иалагеит.
Ари иҽы кәадырны амҩа дықәлеит. Данцоз, аҽы данақәтәоз, анҭ зынӡа
аччара иалагеит.
Даара данынаскьа, аҽы аангылан, ус ианаҳәеит: – Уара, ҳара ҳахьцо
даара имҩа хароуп, насгьы даара ишәарҭоуп. Убриаҟнытә уара аахәатәыс
иумоуп ахамқәа хәба, хә-чабрак, насгьы хә-уасак, абарҭ ааухәар, нас
издыруада акыр ҳалшар, – ҳәа.
Аҷкәын даақәгьежьын, аҽы ишаҳәаз еиԥш хә-хамык, хә-чабрак, хә-уасак
ааихәеит.
Зегьы иманы амҩа дықәланы дышнеиуаз, хә-ҩык адауцәа амҩан ацамет
иқәҿаҳәан, аӡәи-аӡәи еибарԥсуан. Ари уаҳа царҭа имамызт, рыбжьара
дыбжьымсыр. Даалаган, – шәара шәаангыл, акы шәасҳәоит, шәыбжьара
сыбжьшәыжьуазар, абарҭ ахамқәа акака, ачабрақәа акака шәысҭоит, –
иҳәеит. Амҩа ирҭан, днарыбжьысны даангылан, акакала ахамқәагьы
ачабрақәагьы риҭеит.
Урҭ днареиҩсын, даара дцахьан еиԥш, хыӡқәак ибеит. Урҭ аашьҭихит.
Ус дышнеиуаз, амҩан ақәыџьмақәа ԥшьба ҿаҳәан. Урҭ дрыбжьымсыр
уаҳа царҭа имамызт. Арҭгьы днарацәажәан, иуасақәа ԥшьба нариҭан,
рыбжьара днарыбжьысны дцеит.
Урҭ днараҩсны дышнеиуаз, хара дцахьаны, мшәык амацара амҩан
иқәҿаҳәан, ибыбны адгьыл иасны ажра иаҿын. Ари амшә данаба, аҿыҿра
иалагеит. Дацәажәеит амшә: – Уара амҩа суҭозар, абри суаса заҵәы уара
иусҭауеит, – ҳәа. Амшә наскьан амҩа инаҭан, днаҩсны даангылт, иуасагьы
амшә инеиҭеит.
Амшә ус аҳәеит:
– Абри амҩан сара санҿаҳәалеижьҭеи акрааҵуеит. Адунеи ршазар аахыс
абраҟа сыҟоуп, аха уара уда уаҩы дсымбацт. Уара узызцо рымҩа ауп абри,
сара уахьцо раҳәшьа лыхьчаразы ауп абраҟа сзанҿаҳәалоу.
Дара бжь-ҩык аешьцәа ыҟоуп. Еҳәшьа заҵәык дрымоуп. Дара дауцәоуп,
шәарыцара ицалоит. Ирбо ашәарах ршьуеит. Ауаа ирбо кны ирыманы
иаауеит. Раҳәшьа заҵәык ирымоу шәарах жьыла ддырчоит. Убри лоуп
уара ухәшәгьы ҟазҵо. Аха дара аешьцәа шәарыцара иҟоуп. Ларгьы уажәы
дыцәоуп. Уара абыруажәы абас амҩа уаныланы ушнеиуа, ӡыхьк уаниоит.
Ухылԥа ааухыхны, уҿы-унапы ӡәӡәаны, аӡы ыжәны, «иаҳауеи, абри еиԥш
ӡыхьк аҩны исымандаз!» ҳәа. Иара узымжәратәы иҟоуп, убриаҟара ажәра
цәгьоуп.
Убри уахьнаҩсуа дәыԥшӡараны унықәлоит. Адәы агәҭаны ҳассак
ықәгылоуп, даараӡа афарагьы цәгьоуп, избан уҳәозар, иара аҵла ахыцәқәан
уарбажәык ықәтәоуп. Иара иаҟәыҵуа ауац зегьы убри аҳасса иахьшьуп,
аха уара ҷкәына еиҵамхак уоуп, аҳақәа ааҿыхны ҩба-хԥа ыфаны, акы уџьыба
иҭаҵа, «абри еиԥш аҩны ҳак сымандаз!» ҳәа ҳәаны.
Убарҭ аҳагьы аӡыхьгьы аҩны иуоуеит. Нас убри аҳа унаҵысны хара
уцаанӡа, уанынаԥшлак, урҭ рыҩны убоит.
Ари амҩа данылан дышнеиуаз, аӡыхь аҟны даннеи, амшә ишаҳәаз еиԥш,
аӡы ыжәны, «абри еиԥш аӡы аҩны исымандаз!» иҳәеит. Убри дахьнаҩсыз
аҳасса днаҵалеит. Аҳақәа хԥа ааҿихын, ҩба иара ифан, «абри аҳа аҩыза
аҩны исымандаз!» иҳәеит.
Абри аҳа ззымфои аӡыхь ззымжәуеи уаҩы сышицымцо ҳәа аԥҟара
ҟаҵаны илыман аӡӷаб.
Ԥыҭк дахьынаскьаз, данынаԥш, адауцәа рыҩны ибеит. Дышиашаз уаҟа
днеин, дынҽыжәҵын, хыхь асоф аҟны дынхалан, аҩны ашә аартны
дныҩналазар, адауцәа раҳәшьа дыцәан. Аха лыԥшӡара убасҟак
даршанхеит, ашә аанкыланы аҩналашьа дақәымшәакәа даанхеит арԥыс.
Нас игәы ԥсахны дныҩналан, аӡӷаб лмацәаз лымӷыхны иара имацәаз
лымӷаҵаны, лхаҟны ахәшә ҟаҵаны иқәгылаз аашьҭыхны дындәықәлон
еиԥш, ларгьы дааҿыхеит.
Ларгьы дҳәаны дшыҟаз лдырт, лмацәаз шлымӷамыз анылба, даара
лгәы иалсит, аха иҟалҵози.
– Иахьарнахыс уара сутәуп, – ҳәа иалҳәеит.
Ари ахәшә иара иигоз акәымкәа, зынӡа ибзиаз ахәшә илҭеит, амҩан
ахыӡқәа икаԥсаны ирбоз изцәкаԥсоз аҵарақәа лхаҟны иқәтәон, убарҭгьы
акы илҭеит.
Нас иара амҩа дықәлеит. Зыҽны амҩа дықәлаз аҽны, ахәылԥазы, аҩны
ашҭа дааҭалт, абарҭ зегьы ҟаҵаны.
Аҩны ааигәара дааиуа даналага, ари иҽы данцоз иеиԥшымкәа зынӡаск
аҽырччианы, ишынкаҳара аҽыҟаҵаны ашҭа ианааҭала, иашьцәа зегьы
аиԥхыҳәҳәара иалагеит.
– Ҳаб, уара уԥеиҵбы иҽы бзиеи иареи даара рҽеиқәыршәаны иахьа
ашьыжь амҩа дықәланы дцан, уажәы абас даауеит. Ҳара шықәсыкгьы
ҳныҟәон, егьҳауамызт, абри иааигазар ҟалап, – рҳәан, ихыччо иалагеит.
Иара дааҽыжәҵын, аҩны дааҩналеит. Иаб дахьышьҭаз днеин, ахыӡқәа
каԥсаны ирбоз злыҵыз аҵыс иирбеит. Ҟазахә даара деигәырӷьеит.
– Дад, ахәшәгьы ааугазар акәхап, – ҳәа диазҵааит.
– Ахәшәгьы аазгеит, – аниҳәа, егьырҭ аишьцәа зегьы уамашәа ирбеит.
Ахәшә зҭаз ашьушьа иџьыба иааҭихын иаб ииҭеит.
Адырҩаҽны ашьжьымҭан иаб иҿы-инапы ӡәӡәаны ахәшә анижә, анкьа
даныҷкәыназ еиԥш дҟалеит.
Ари иҷкәын дахьцаз ԥҳәыс дшиҳәаз иаб даниҿаԥшы идырит.
Ԥыҭрак анбжьыс, аҷкәын иаб Ҟазахә ҽцәашәҩык аҩызцәа иманы, амҩа
дықәлеит, иҷкәын иԥҳәысаагаразы.
Ари иаб анкьа арҭ адауцәа раҳәшьа длышьҭан, аха дирымҭакәа иҟан.
Иаб иҩызцәагьы иаргьы амҩа иқәланы адауцәа рыҩны инеит. Арҭ аннеи
аҽны, адырҩаҽны, мчыбжьык ачара иахатәан, ашьҭахь, аҭаца дрыманы
иандәықәлоз, адауцәа ирымаз амазара абжа раҳәшьа илырҭеит, убасгьы
рҳәеит:
– Ҳара ҳаҳәшьа лзыҳәан ауарҳал ҿаҵаны иҳаман, аха уажәы иҟаҵам,
аха ҳара ҳамаҳә иааигап, – ҳәа.
Арҭ аҭаца дрыманы аҩны ианааи, ачара дуны ируит.
Мызкы аҟара анаабжьыс, ари аҷкәын амҩа дықәлеит ауарҳал аагаразы.
Иҽы ус ианаҳәеит:
– Ҳара абыржәы ҳахьцо даара имҩа цәгьоуп, ҳахьцахьоу џьара
иеиԥшым, уа абахәқәа ҩба еимыҵны дырҩагьых еидаҳалауеит. Уа
инбжьашәаз иарбанзаалак акы аԥсы ҭаны инхом. Амала, ааигәара
ҳаннеилак, даара ҟамчыла сыпҟаны абахә анааимҟьо ҳабжьҟьароуп,
мамзар ҳҭахоит, – ҳәа.
Абахә аҿы даннеи, аҽы ишаҳәаз еиԥш, абахә еимҟьо, еидаҳало иҟан.
Нас аҽы ҟамчыла ипҟаны дныбжьалан дныбжьҟьеит, егьимыхькәа дцеит.
Уаҟа дахьнеиз, ауарҳал ҟаҵаны иҟан, иманы ишьҭахьҟа дхынҳәит.
Абахә аҟны данааи, иҽы даара иршәаны дыҩны дныбжьалт, аха иҽы аҵыхәа
анаӡара абахә анеимаҳауаз ибжьахаз аахнаҵәеит. Ари даара игәы иалсит,
аха ишԥаиуаз, дышиашаз аҩныҟа дааит.
Даара акыр анаабжьыс, иабхәындцәа реиҵбы дынҽыжәлан, иаҳәшьа
лбара ҳәа имаҳә иахь дааит. Ари дахьааиз ауарҳал ааганы ианиба,
издыруада, абри сымаҳә акыр даԥсазар ҟалап игәахәит. Абхәында ачара
изыруит. Дцо даналага, аҷкәын иаб ус иҳәеит: – Уабхәында данцо,
уицҽыжәланы, ҽыҳәҵәыла уисны, уҽы аҵыхәа ахьыхҵәоу ирба, нас иареи
сареи ҳаицәажәап, – ҳәа.
Ани иаб ишиҳәаз еиԥш, иабхәында данцоз, дааицҽыжәлеит. Ҽыҳәҵәыла
днаисны иҽы аҵыхәа ахьыхҵәаз иирбеит.
– Ҟаҳ, ари иҽы аҵыхәа абахә ихнаҵәеит убома, сара амаҳә ҽеи дсоуазма,
иҽы аҵыхәа хҵәаны иҟоуп, – иҳәеит абхәында.
– Уара иуқәнаго маҳә дуоу аиҳа, саргьы аҭаца дысмоуит, – иҳәан, аҷкәын
иаб иҽы кәадырны, асас днаскьаганы амҩа дықәиҵеит, нас иаргьы
даахынҳәын, аҩныҟа дааит.
Қыҭак аҿы дынхон аҳак. Аҳ изылан ҵәахаҳак.
Аҳ иҵәа ашықәсан иҿалон бжь-ҵәак. Ҵәак зықь мааҭ иаԥсан.
Есышықәса аҳ ари ԥхасҭамтәкәа иҭиуан, аԥара ду аҭнихуан.
Аҳ иман х-ҩык аԥацәа. Аиҳабы ихьӡын Хазгьари, агәыбжьанытә ихьӡын
Џьоумлаҭ, аиҵбы ихьӡын Ҳаџьараҭ.
Ари аҳ анцәа ишиҳәара дынхон, амал ду иман. Ааԥын аҳ иҵәа быбышӡа
ишәҭуан.
Аҵәа егьырҭ ашәҭқәа зегь каԥсон, бжь-шәҭык рыда, бжь-ҵәак иҿалац
еиҭаҿалахуан. Арҭ аҵәақәа раамҭа анааи, ишәҭит. Арҭ аҵәақәа уахык ҵыск
игәанаҭан, иаакылсын, акы агеит. Адырҩаҽны аҳ ибеит иҵәақәа ак
шыҟамыз. Аҳ имаҵуцәа зегьы еизиган дразҵааит, аҵәа ҿызхыз аӡәыр
дыжәдыруама ҳәа. Амаҵуцәа рыцҳақәа шәан, – ҳара аӡәгьы иҿаҳамхит,
иҿызхызгьы дҳамбеит, – рҳәеит. Аха ари аҳ иҵәа амца ицранаҵеит.
Адырҩауха аҵыс аакылсын, даҽа ҵәак агеит.
Ашьжьымҭан аҳ иҵәа дынҿаԥшызар, иабаҟоу, даҽа ҵәак ыҟаӡам. Аҳ
иҵәақәа хәба рҿы иааит. Аҳ даапкит, даӷьит-дыԥсит, аха иикыз, иҟалаша
ҟалахьан. Ауха аҳ аҵәа ашьапы ахьшьцәа адиртәалан, ус реиҳәеит: –
Абри уаха акы ианага, шәаргьы шәыхқәа хысыҵәҵәоит, – ҳәа.
Арҭ ауха шаанӡа иҷаԥшьон. Ашамҭазшәа ишыԥшыз, ҵыс хәаԥшшәа/-хәеилаԥсак аакылсын, аҵәақәа акы ааҿыршәаны иама ицеит.
Арҭ хысит, аха аҵыс урҭ иршьыхуа иҟазма, ирыцәцеит.
Ус ианааша, арҭ рзыҳәан усгьы мыждарахон ирдыруан, аҳ дгылаанӡа,
иқәҵны рхы ахьынахоз ицеит.
Аҳ дангыла иҵәа дынҿаԥшызар, иабаҟоу, иҵәақәа даҽак агын.
Аҳ игәы иалсит, даӷьит.
– Арҭ аԥсцәа ракәызма ари зго зшьуаз, аԥсра рықәшәандаз,
ашьтәқәаҵәҟьа дара урҭ ракәын, – иҳәеит аҳ.
Адырҩауха дырҩегьых даҽа шьоукы надиртәалеит аҳ иҵәа. Уи ауха
итәазгьы даҽа ҵәак аҵыс ирцәагеит.
Ашьжьымҭан аҳ ианиба, даӷьит-дыԥсеит, атәыла ирбгеит. Аҵәа зыхьчоз
рыхқәа хыҵәҵәаны икаиԥсеит. Аҳ иҵәақәагьы хԥа заҵәык аанхеит.
Ауха аҳ иԥацәа адиртәалеит, абри аҵәа зго еилышәкаа ҳәа. Ауха арҭ
арԥарцәа ахҩыкгьы еикәҟьашо аҵәа иамҵан. Абар ашарахь инеихеит.
Аешьцәа аиҳаби агәыбжьанытәи рхы нықәырҵеит. Реиҵбы абардан кны
дыштәаз, ҵыс хәыҷык аакылсын, аҵәамахә инықәтәеит. Хәаԥшшә хкыс
иҟоу зегьы рыла еилаԥсан; аҷкәын илаԥш аҵыс инақәшәан, цқьа еилыскаап
изакәытә ҵысу ҳәа дшыԥшуаз, аҵәа ааҿԥааны иама ицеит.
Ус иаашеит. Аиҵбы дзықәшәаз иаб иеиҳәеит. Аҳ дгылан дааит иҟоу
збоит ҳәа. Аҳ иҵәа дынҿаԥшызар, иабаҟоу, иҵәақәа ҩба заҵәык рҿы иааины
иҟоуп.
Аҳ иԥацәа драцәҳаит, дреисит, «шәара агәаҵәадақәа шәакәызма ари
зшьуаз!» иҳәан.
Уи ашьҭахь аҳ иԥацәа ус реиҳәеит:
– Абри аҵыс ахьыҟазаалакгьы иԥшааны ианаашәымга, арахь ааира азин
шәысҭом, – ҳәа.
Иҟарҵагәышьоз, аешьцәа ахҩыкгьы рҽааибырҭан, идәықәлеит, аҽы
ӷәӷәақәа ирықәтәаны. Ицо, ицо, бжь-мҩак ахьеихагылаз инеит.
Уаҟа атәарҭа аман, иааҽыжәҵын инатәан, рыԥсгьы ршьеит, ҭаҭынкгьы
надыркит.
Арҭ аешьцәа реиҵбы Ҳаџьараҭ ус иҳәеит: – Сашьцәа, ҳара ҳаицызар
аҵкыс хаз-хазы ҳцагәышьап, усгьы уама иақәшәаз ҳауп, аԥсаатә иԥыруа
ҳара иабаҳаԥшаауеи? – ҳәа.
– Даара ибзиоуп, – рҳәан, иқәшаҳаҭхеит рашьеиҵбы Хазгьарии
Џьоумлаҭи.
Ҳаџьараҭ ус иҳәеит:
– Сашьцәа, ҳара ҳаимпып уажәы, аха еибадыргас абраҟа џьара
иаҳҵәахып ҳџьаҟәақәа.
– Ибзиоуп, – рҳәан, арҭ аешьцәа рыхҩыкгьы рџьаҟәақәа нарган, џьара
уаҩы иахьимбоз ирҵәахын, ус еибырҳәеит, раԥхьа ихынҳәны иаауа иџьаҟәа
игарц, егьырҭ аџьаҟәақәа уаҟа иааныжьны, уи ала еибадырырц ихынҳәхьоуи
ихнымҳәыци.
Реиҳабы Хазгьари хәдаҟа дцеит, Џьоумлаҭ ҵаҟа дцеит, Ҳаџьараҭ ганха
дцеит.
Аишьцәа рашьеиҵбы Ҳаџьараҭ дышцоз, иҽы ааԥсан, игылеит, дазымго
иалагеит. Дааҽыжәҵын, аӷәра ианкы дцо, даара хараӡа дцеит, иаргьы
дааԥсан дгылеит, иҽгьы неихыркәа азымуа иҟалеит.
Ҳаџьараҭ игәы мариахан, даамҩахыҵны лкы амҵа, ашәшьыраҿы днеин,
иҽы акәадыр аақәихын, инкаижьит. Иҽгьы неизҟәыҿын инатәеит, иаргьы
ихы кны днаскьан, дхәыцуа, инаҩыс ахаҳә шкәакәа икажьыз днықәтәеит.
Ҳаџьараҭ дхәыцуа дыштәаз ацәа дакын, ихы нықәиҵеит. Илацәагьы
неихьишьт, аха гәҭынчла даузыцәахуаз, игәы амца ҭамыз, иарӷьажәҩа иҽы
иҵԥсаауан, дзаҵәны дынхон. Ҳаџьараҭ аҭҳарцәҳәа дааҿыхеит,
дыцәаӡамызшәа.
– Ҳаи! Анаџьалбеит, сабаҟаз ара, ԥхыӡума? – иҳәан, дҩагылан, днаԥшы-ааԥшит, илацәақәа рыцқьо.
Иҽы ахькажьыз днеин, ахы-агәы ишьшьит, аха иабаҟоу, аԥсра иаҿуп.
Ҳаџьараҭ, зынӡаск игәы иҵаԥжәаӡан, илаӷырӡқәагьы аахажжылеит, ичабра
ааҭиган, илақәа ааирыцқьеит. Нас длеиҩеиуа хәыҷык аҟара иԥсы неивигеит.
– Уҳ, сара рыцҳа исԥеиԥшыз, саб, еихәлаурцәааит, уҵәақәа
ҳашԥанраҩухи, аԥсымҭә насыԥда, – иҳәан, игәи-иԥси еибакуа днеин икәадыр
ааилеиҳәан, днаҵалан иҿынеихеит.
Дцо, дцо, даара хара дцеит. Дааԥсан ацара илымшо даналага, ус иҳәеит:
– Ҳаи, анаџьалбеит, ҽык слахьынҵа злоу соурауазеи! – ҳәа.
Ус егьиҳәеит, ҽы бзиаӡак акәадыр ақәны, аӷәра ақәыршәны,
анҽыжәларада ус амамкәа абна иаалԥан, инаиҵаԥалеит.
Ҳаџьараҭ игәы хаҵахан, иҽы ӷәӷәа ду дақәтәа дцо, дцо, даара хараӡа
дцеит. Ус дышнеиуаз, ҳаԥ дук дныҵалеит.
– Сабаанагеи, анаџьалбеит! – ҳәа дшыԥшуаз, гәылшьап дук ахы ахырчаа
итәоуп, абра амҩа ицәыҵагалоу аҿы.
Ари агәылшьап амҩа ахьчоит, араҟа уаҩы даҩнажьуам, ииасуа зегьы
афоит. Ҳаџьараҭ агәылшьап аниба, дшәеит.
– Абар, абра акәзаарын сара рыцҳа саџьал ахьыҟаз, агәылшьап
сахьафо, – иҳәеит.
Агәылшьап аацәажәан, ус аҳәеит: – Уара аҽыуаҩ иааиуа, уара усфару,
уҽы сҿоуҵару? – ҳәа.
Ари Ҳаџьараҭ ианиаҳа, ихәы-ижьы неилагылеит.
– Исҳәо умаҳауеи? – аҳәеит агәылшьап.
– Ҳауфагәышьозар, ҳҩыџьагьы ҳаф, сара ҽыда сызхәарҭоузеи, ари
амҩа исымоу зеиԥшроу ала, – иҳәеит Ҳаџьараҭ.
– Уаҟәыҵ, иаҳа иузеиӷьуп, амла сакуеит, абыржәы уҽы сҿаҵа, нас уара
узышьҭоу аус сара иузсырхиоит, – аҳәеит агәылшьап.
Ҳаџьараҭ иҽы дааҽыжәҵын, маха-маха иааиҿихын, акәац жьыхәҭақәа
ырҵәаны иаҿаижьуа мацара, агәылшьап азхара аҿеиҵеит.
Нас агәылшьап ус аҳәеит: – Иуҭахузеи уара аныҟәаҩ, ҵаара ԥхашьарам,
уабанӡацои? – ҳәа.
– Сара ҵыск аԥшаара сашьҭоуп, убри сымԥшаакәа аҩныҟа неимҩа
сымам, – иҳәеит Ҳаџьараҭ.
– Ус акәзар, сара узгап уи уара узышьҭоу аҵыс ахьыҟоу, аха даара
акыр ихароуп уи ахьыҟоу, – аҳәеит агәылшьап.
– Ихаразаргьы, сымцар ԥсыхәа сымам, ухаҵкы сара сцааит, ԥсыхәак
сызуы, – иҳәеит Ҳаџьараҭ.
Агәылшьап ус аҳәеит: – Уааины усықәтәа. Уҟамчы рыӷәӷәаны хынтә
исыхҟьа, – ҳәа.
Ҳаџьараҭ днеин, агәылшьап днақәтәеит, ишилшоз иҟамчы рыхха хынтә
инахиҟьан, агәылшьап ҭыҩрны идәықәлеит. Ҳаџьараҭ иҽақәырԥс дақәтәоуп.
Ари агәылшьап ахрақәа ирхало, абахәқәа ирҿысуа мацара, даара хараӡа
ицеит.
Ус, ари аҵыс ахьыҟаз ааигәара инеит.
Ари аҵыс аҳак итәын. Аҳ ԥҳазаҵәык диман, уаҳа хша димамызт. Аҳ
иԥҳа илхааӡаланы иман ари аҵыс, ауаҩ цәажәара адыруан иара, иҟанамҵоз
акгьы ыҟамызт. Ари аҵыс акәын аҳ иҵәақәа згоз.
Аҵыс аҵәақәа ымфакәа, аҳ иԥҳа илзаанагон, аҳ иԥҳа еиҭаҳәатәык
лакәын. Уи алаԥшхырԥага лыман, уаҩы дызлыхәаԥшуамызт, лҽеиҭалкуан.
Ари аҳ иԥҳа дахьтәаз луада уахьындәылҵуаз, аҵысгьы аҭра ҟаҵаны
икыдтәалан, ахьтәы кәаса иҭатәан.
Арҭ аныҟәацәа аҳ иаҳҭынра ааигәара иааит. Агәылшьап ус аҳәеит: –
Ушьҭа уара унеи, сара абраҟа џьара саатәоит, схы ԥхьакшәа. Уара аҳ
иҿыҵәҟьа унеины убыс иаҳәа: – Уҵыс сырхәҳа, иуҭаху закәызаалакгьы
исылшоит, ахә азы усмеигӡан, – ҳәа.
Агәылшьап уаҟа иааныжьны, Ҳаџьараҭ иҿынеихан, аҳ игәашә аартны
дынҭалан, аҳ ихан дыҩхалан, амаҵуцәа дразҵааит, аҳ дахьтәоу анеира
ҟалома ҳәа.
Амаҵуцәа неин аҳ иарҳәеит, аҳ ухьӡала аӡәы дааины дыҟоуп,
дааҳашьҭрыма ҳәа.
– Ибзиоуп, даашәышьҭ, – иҳәеит аҳ.
Амаҵуцәа ааины, – уҩнал аҳ иахь, дуԥхьеит, – ҳәа иарҳәеит.
Ҳаџьараҭгьы, иӡара еиҩҵәараӡа, дҟат-ҟато, аҟарма ԥшӡа ҿыц ианҩеиуа
еиԥш, ашә ааиртын, аҳ дахьтәаз дныҩналт, – уа мшыбзиа! – ҳәа.
– Уа бзиа убеит, уа бзиала уаабеит, утәа! – иҳәан, днаиртәеит.
– Иуҭахузеи, узыргәаҟуазеи, – ҳәа диазҵааит аҳ ари арԥыс иааиз.
Ҳаџьараҭ дҩагылан, инапқәеи ишьапқәеи неидԥсаланы, дыԥхашьа/-ԥхаҵо, илахь аԥхӡы аауа, игәы иҭаз аҳәара ааицәымыӷха даагылт.
– Уԥхамшьан, иуҭаху закәу ҳәа, – иҳәеит аҳ.
– Сара исҭаху аҳәарагьы цәгьоуп, аха исымҳәар ԥсыхәа сымам. Даара
адгьыл хара аҟнытәгьы сааит, акыр џьабаа ду збеит. Исҭахугьы убри ауп,
аҳ ухаҵкы, уҵыс аасхәарц сааит, ишумҭиуагьы здыруеит, аха «ауаҩы изы
ауаҩы ижьы ԥиҟоит» ҳәа ажәа иалоуп; сара хәык-ԥсак азы усмеигӡан, ахә
уара иуҭаххалак сара исылшоит, – иҳәеит Ҳаџьараҭ.
Аҳ ԥыҭраамҭак дхәыцуа даанхеит. Нас ус иҳәеит: – Сара уи аҵыс аҭира
сгәы иҭамшәацызт, исҭиуеит ҳәагьы сгәы иҭам, аха аԥхьан иуҳәан еиԥш,
«ауаҩы изы ауаҩ иҟаимҵо егьыҟам» акәымзар. Исҭиуеит ҳәа иақәскыргьы,
уи ахә цәгьахашт, уара уахәарым.
– Сара сахәоит уи аахәара, уара иуҭаху акы аӡбахә саҳәа, сара уи азы
саангылом, – иҳәеит Ҳаџьараҭ.
– Ус акәзар, сара рашьк сашьҭоуп, уи арашь зеиԥшроугьы абаа ауп,
убри сзааугозар аҵыс усҭоит, – иҳәеит аҳ.
– Даара ибзиоуп, уи сара иузаазгоит, – иҳәан, Ҳџьараҭ дҩагылан дцеит.
Аҳ Ҳаџьараҭ дихыччеит, – даласхызгеит, уи арашь шизаамгашагьы
здыруеит, – иҳәеит.
Ҳаџьараҭ днықәлан агәылшьап аҿы днеин, иеиҳәеит аҳ ииҳәаз арашь
ааигар, аҵыс шииҭоз.
– Уи арашь ахьыҟоу даара ихароуп, аха уаала, – аҳәан, Ҳаџьараҭ
агәылшьап днақәтәан, иҟамчы нахҟьаны ддәықәлеит.
Дцо, дцо, даара хараӡа дцеит. Агәылшьап иадыруан арашь змаз аҳ
дахьынхоз. Ааигәа ианнеи, агәылшьап уаҟа иаангылан ус аҳәеит:
– Уара унеи, аҳ аброуп дахьынхо, «урашь сырхәҳа» ҳәа иаҳәа. Ахә
ӷәӷәаны иуеиҳәоит, аха мап ацәумкын, ахә иуҳәо усҭоит, амала аныҟәашәа
сымбакәа исзаахәом ҳәа иаҳәа. Нас уи арашь уақәиртәоит, аныҟәашәа
угәеирҭоит. Уара арашь уаннақәтәалак, ахы унапы ықәушьуашәа, хәыцк
аалхны уџьыба иузҭаҵар, нас умшәан, уи ҳара иаҳтәуп, – ҳәа.
Ҳаџьараҭгьы ашырҳәа дышиашаз аҳ иҩны днеит, «уа мшыбзиақәа!»
ҳәа.
– Уа бзиа убеит, убиала уаабеит, уааи арахь аҩныҟа! – иҳәеит аҳ.
Ҳаџьараҭгьы аҩныҟа дныҩналт.
– Утәеишь асас, – иҳәан аҳ, асас днаиртәеит асқам даахан.
Нас аҳ диазҵааит, иуҭахузеи, узыргәаҟуазеи ҳәа.
– Исҭаху аҳәарагьы уадаҩуп, аха исымҳәаргьы сыхәом, – иҳәеит
Ҳаџьараҭ.
– Нас изакәызеишь, уиаҟара зҳәара цәгьахаз? Иҳәеишь, уеизгьы изакәу
аабап, – иҳәеит аҳ.
– Сра исҭаху уи ауп, урашь аасхәарц сааит, иуҭиуеит ҳәа саҳан,
иаасымхәаргьы хәарҭа сымам, – иҳәеит Ҳџьараҭ.
– Ааи, сара рашьк сымоуп, уи аахәара уара уеиԥш аӡәырҩы
рҽазыркхьеит, аха ахә ӷәӷәоуп азы уаҩы илшом аахәара, – иҳәеит аҳ.
– Ахә азыҳәан усмеигӡан сара, аҳ. Сыҷкәынашәа субоит, аха уи аахәара
сылшоит, – иҳәеит Ҳаџьараҭ.
– Срашь ахә ҳәа уазҵаауазар, қыҭак аҿы аҳак дынхоит, убри имоуп
ҳәыҳә бжьак, убри аҳәыҳә сзааугар, иусҭоит, аха уи аҳәыҳә уара иузаагом,
иҭиуам, – иҳәеит аҳ.
– Ус акәзар, егьаурым, уи сара иузаазгоит амала аныҟәашәа сымбакәа
аҳәыҳә сзашьҭалом, издыруада урашь надизар, сџьабаа ԥхасҭахоит, –
иҳәеит Ҳаџьараҭ.
– Ибзиоуп, уақәтәаны игәаҭ аныҟәашәа зеиԥшроу, – иҳәан, амаҵуцәа
ишьҭын арашь дааиргеит.
Ҳаџьараҭ днеин арашь днақәтәан, амӡырхаҿы алада, аҩада
днықәхәмарит, аха арашь митәӡак акәын, кәашарада шьап аргылом, уи
иахьақәнакыз акы иннакылом, убриаҟара иӷәӷәоуп. Арашь ахы Ҳаџьараҭ
инапы ықәишьуашәа, аԥҷаҷар дналасын, хәыцк аалихын ашьшьыҳәа, уаҩы
имырбаӡакәа, иџьыба инҭеиҵеит.
– Арашь даара исгәаԥхеит, иаасхәоит, – ҳәа дааҽыжәҵит Ҳаџьараҭ.
Нас Ҳаџьараҭ дцеит, аҳәыҳә аазгоит ҳәа раҳәаны.
Аҳ Ҳаџьараҭ дихыччеит, «срашь ашьапы еиҵнахит, уи ҳәыҳәс иааиго
сыздыруам аха» ҳәа.
Ҳаџьараҭ дзеигәырӷьо, дызлаҽхәо игәылшьап аҿы дынкылсит.
– Иуаҳазеи, иҟауҵазеи? – аҳәеит агәылшьап.
– Исаҳазгьы абри ауп, иҟасҵазгьы абри ауп, – иҳәан, еиҳәеит, ахәыц
иааигазгьы наганы иаирбеит.
– Ибзиоуп, ушьҭа уи ҳара иаҳтәуп, уааины усықәтәа, ҳдәықәлап, – аҳәеит
агәылшьап. Ҳаџьараҭ агәылшьап днақәтәан, иҟамчы ҩахиҟьеит хынтә
раҟара, агәылшьапгьы ԥырны идәықәлеит Ҳаџьараҭ дама.
Арҭ ицо, ицо, даара инаскьахьаны, агәылшьап ус аҳәеит:
– Ҳаџьараҭ, ушьҭахьҟа унаԥшны, хынтә саӷәра ааршәшәеишь, – ҳәа.
– Иҟало збап, – иҳәан, Ҳаџьараҭгьы ишьҭахьҟа дынхьаԥшын, хынтә
аӷәра ааиршәшәеит.
Ашырҳәа Ҳаџьараҭ дзышьҭаз арашь акәадыр ақәны, аӷәра ахаҵаны,
абна иаалԥан иаарԥылт.
Ҳаџьараҭ дгәырӷьан арашь ааидицалан, рҿынархеит.
Ицо, ицо ахрақәа ирхысуа, аҿаҩақәа ирықәсуа, даара хаԥсырагьы рбеит.
Ус аҳ иҿы иаакылст. Агәылшьапгьы иахьаангылац аҭыԥ аҿы иаанҿасын,
ус аҳәеит:
– Ушьҭа уца, урашь аҳ иҭ, иҵысгьы имх. Амала уаӷәра иаҿоу иумҭан.
Насгьы уара еиҳарак зҳасаб укыша, убри аҳ иԥҳа лааигәа узнеиуазар,
џьара лҟәыхк, хәыцк иадамзаргьы, иузгазар иаага, нас уи ҳара даҳтәуп, –
ҳәа.
Ҳаџьараҭ ирашь дақәтәаны аҳ иашҭа дынҭалт.
Аҳ иџьеишьеит, илакәишьеит. Ари дшихыччоз, арашь има дааит. Аҳ
ари арашь даара деигәырӷьеит. Уи дашьҭеижьҭеи акыр ҵуан, аха
изаахәомызт, акырӡа ауаа азикхьан аха. Аҳ Ҳаџьараҭ ачара-жәра изиуит.
Уахыки ҽнаки димшьҭит. Данцоз, аҵыс аакныхны ииҭеит, ахьтәы кәаса
ишҭатәаз. Ҳаџьараҭ данындәылҵуаз, аҳ иԥҳа длахәмаршәа, лхы днықәсын,
хәыцк ааԥиҵәеит. Ари ахәыц иԥиҵәаз иџьыба инҭаҵаны, иҵысгьы има, ирашь
иахаз аӷәрагьы има, игәылшьап ахьтәаз даакылсит.
– Уаама? – аҳәеит агәылшьап.
– Сааит, – иҳәеит Ҳаџьараҭ.
– Иааугазеи? – аҳәеит агәылшьап.
– Аҵысгьы аазгеит, саӷәрагьы аазгеит, аҳ иԥҳа лыхцәы ахәыцгьы аазгеит,
– иҳәеит Ҳаџьараҭ.
– Ибзиоуп, уааины усықәтәа, – аҳәеит агәылшьап.
Ҳаџьараҭ днеины днақәтәеит игәылшьап.
Арҭ ицо, ицо, даара хараӡа ицахьан, Ҳаџьараҭгьы иҵыс акәылкәҷыҳәа
ашәа аҳәо, ахьтәы кәаса иҭатәаны игәыдкылан, деигәырӷьо.
– Рыцҳа, иага џьабаа збазаргьы, аҵыс соуит, аха абри агәылшьап
сыцәгәааны самфар, – ҳәа гәаныла дхәыцуа агәылшьап дақәтәа
дышнеиуаз, агәылшьап ус аҳәеит:
– Ҳаџьараҭ, уаӷәра аанкыланы ҳашьҭахьҟа унхьаԥшны иааршәшәеишь,
– ҳәа. Ҳаџьараҭгьы ишьҭахьҟа дынхьаԥшын, иаӷәра ааиршәшәеит.
Ус, ирашь инижьыз еиқәхаԥса акәадыр ақәҵа, аӷәра ахаҵаны,
анақәтәарада ус амамкәа, еиқәыӷьазӷьазуа Ҳаџьараҭ иааидгылт.
– Унан! – иҳәан даагәырӷьан, агәылшьап днылбаан арашь днақәтәеит.
– Уи уақәымтәан, ус иҳацыз, уи иақәҳартәашагьы аӡәы даҳԥылоит, уара
сара усықәтәаз, – аҳәеит агәылшьап.
Ҳаџьараҭгьы агәылшьап ажәа ауҩбеитәхуаз, дааҽыжәҵын агәылшьап
днақәтәеит, арашь ус ирывацала рҿынархеит.
Даара инаскьахьан, агәылшьап ус аҳәеит:
– Уаӷәра ааршәшәеишь дырҩагьых, ҳашьҭахьҟа унхьаԥшны, – ҳәа.
Ҳаџьараҭгьы ишьҭахьҟа дынхьаԥшын, иаӷәра адыхҳәа иааиршәшәеит.
Дшыԥшыз, аҳ иԥҳа касыла лхы-лҿы ҭаҳәҳәаны адыхҳәа абна даалԥан,
днарыдԥалт. Ҳаџьараҭгьы дгәырӷьан даашьҭиԥаан, ирашь днақәиртәеит.
Арҭ дәықәлеит зегь рыла еиқәшәаӡа. Ҳаџьараҭ деиқәшәеит: ирашь
иҳәару, иҵыс иҳәару, дунеихаан уаҩ иоуп ҳәа дызқәымгәыӷуаз зегьы рыла
деиқәшәаны даауеит.
Арҭ ныҟәо, иныҟәо, агәылшьап аҭәарҭа аҳаԥ аҿы иаакылст.
Ҳаџьараҭ зны дгәырӷьоит, аха зынгьы дхәыцуеит, «анаџьалбеит, абри
агәылшьап абриаҟара абзиара ду ансызнау, ма самфондаз!» ҳәа, игәаныла
иҳәо даауеит.
Агәылшьап атәарҭаҿы ианааи:
– Ушьҭа уца уҩныҟа, уеиқәшәоуп иуҭаху зегь рыла, – ҳәа, Ҳаџьараҭ
изқәа анапы аахьшьны дноунашьҭит.
Ҳаџьараҭгьы дгәырӷьаҵәа, иԥҳәыс хәыҷы цәымзада длашо дима, иҵыс
аҷҷаҳәа ашәа аҳәо амҩа дықәылт.
Ус, арҭ аешьцәа ахьеиԥырҵыз даакылст. Ҳаџьараҭ араҟа данааи, –
ҳџьаҟәақәа ахьаҳҵәахыз снеипишь, издыруада сашьцәа аӡәыр
дхынҳәхьазар, – иҳәан, рџьаҟәақәа ахьырҵәахыз даннеи, иабаҟоу, иашьцәа
рџьаҟәақәа зегьы уаҟа иҵәахуп, иааицәымыӷхеит, аха иԥҳәыс илмырдыркәа
аҩны дима дааит.
Иҩны дахьааиз, иани иаби рԥа дырзымдырит. Ари данцоз дыҷкәынан,
ихәы-ижьы мааӡацызт, уажәы иԥаҵа ааит, дарԥысхеит. Иани иаби
дырзымдыршәа аниба, ихы дирдырит, арҭ рԥацәа рзы аԥсхәы рухьан, иԥсит
ҳәа иҟан. Ари данырба, гәырӷьарахеит, ачара ду руит, ажәра руит.
Арҭ рҭаца рҳәару, рыҷкәын рҳәару, рҵәақәа згоз аҵыс рҳәару, рыҷкәын
ирашь ду рҳәару, ирыбаргәузеи, ушьҭа игәырӷьоит, егьырҭ рԥацәа ыӡит,
аха зегь реиҵбы ирхаиршҭит.
Аха Ҳаџьараҭ иашьцәа игәы иҵалеит.
– Ҳаит, сара мыжда абриаҟара џьабаа ду баны аҵыс сыԥшааит, сашьцәа
рыԥсырҭа шԥасзымԥшаари, – иҳәан, ҽнак иҽааилеиҳәан, иԥҳәыс ус
леиҳәеит:
– Сыԥҳәыс, сылашара, сара џьара сцоит, аха бара араҟа быҟаз сани
саби рҿы; урҭ бара бгәы бадыргом, саргьы саџьал уахь иҟамзар, саап, –
ҳәа.
Ҳаџьараҭ иԥҳәыс иаалцәымыӷхеит азныказы, аха нас, – уабацои, сара
исоумҳәаӡои уахьцо? – лҳәан, ари иԥҳәыс ԥшӡа дизҵааит.
– Сахьцогьы басҳәоит, сара сашьцәа рыӡырҭа еилыскаарц сҭахуп,
еилысымкааргьы зуам, убрахь ауп сахьцо, – иҳәеит Ҳаџьараҭ.
– Уцагәышьа, уаагыл ҳәа уасҳәаргьы, уаагыларым, – лҳәеит иԥҳәыс.
– Уаҳзышьҭуам, урҭ ыӡгәышьазаргьы, уара ма уҳамазааит, уеибганы
уанҳзаах, шьҭа уаҳзышьҭуам, – рҳәеит иани иаби, аха Ҳаџьараҭ аӡәгьы
игәхьаа имкыкәа ирашь дҩақәтәан, ддәықәлеит.
Ҳаџьараҭ дцо, дцо, даара хара дцеит. Уахгьы-ҽынгьы дныҟәеит,
иахьабалак адыррақәа ҟаиҵеит, абарҭгьы, абарҭгьы реиԥш иҟоу ауаа рхабар
шәаҳахьоума ҳәа, аха џьаргьы рхабар имаҳаит.
Ус дцо, дцо, игәы ԥҵәеит, сыҟамындаз ҳәа игәы иаанаго дҟалеит. Ус
дышнеиуаз, џьмахьчак рхак аҿы дшықәыз ибеит. Ҳаџьараҭ аџьмахьча
даниба, «сцапишь, аџьмахьча аҭаҭын џьбара ныҟәигозар, имхны сахап»
иҳәан, иҿынеихан, днеит Ҳаџьараҭ аџьмахьча дшыҟаз.
Аџьмахьча днаидгылан, аԥсшәа ааибырҳәеит. Аџьмахьча иԥаҵа
лахьхьынӡа инаӡо, иуаҩбжара днахысхьан.
Ҳаџьараҭ ус иҳәеит, аџьмахьча, ҭаҭын џьбарак умазар, сааԥсаны
сыҟоуп, саурхандаз ҳәа.
– Аҭаҭынгьы уасырхап, араҟа уҽыжәҵ, уԥсы ушьап ашәшьыраҿы, –
иҳәеит ари аџьмахьча.
Ҳаџьараҭгьы дкараха дыҟан, аџьмахьча иажәа ааҩбамтәкәа
дааҽыжәҵын, иҽы аӷәра ал амахә инадҿаҳәаланы, днатәеит ашәшьыраҿы.
Аџьмахьчагьы иҭаҭын аацәыриган, зынтәаха наииркит. Ҳаџьараҭ аҭаҭын
ааҟаиҵан дахо, дхәыцуа днатәеит. Аџьмахьчагьы уаҟа днаидтәалеит.
Арҭ аҩыџьагьы аҭаҭын иахо, ицәажәо итәан акыраамҭа. Нас аџьмахьча
Ҳаџьараҭ ицәажәашьақәа рыла гәҩарас дҟаиҵан, ус диазҵааит: «ҵаара
ԥхашьарам, уара уабантәаауеи?» ҳәа.
– Сара сахьынтәаауа, сара исхызгахьоу аҳәара салагар, хымшгьы
исызуаҳәом. Сара исыман ҩыџьа аешьцәа еиҳабацәа. Ҳара аҳ ҳаиԥацәан.
Ҳара иҳазгылан ҵәак. Аҵәа иҿалон ашықәсан быжь-ҵәак, урҭ аҵәақәа акы
зықь мааҭ иаԥсан.
Шықәсык, ҳҵәақәа ҵыск иаагәанаҭан, иаго иалагеит. Убри аҵыс
ҳаԥшаауеит ҳәа ҳахҩык ҳашьҭалеит.
Хаз-хазы ҳцеит. Сара сахьцаз аџьабаагьы збеит, аха аҵысгьы сыԥшааит.
Аҵыс аҵкьыс еиӷьызгьы аусқәа срықәшәеит, анцәа имчала. Сыҩны снеит,
сашьцәа сгәы иҵалан, срышьҭалт. Даара сныҟәахьеит, аха џьаргьы рхабар
смаҳаит, – иҳәеит Ҳаџьараҭ.
Аџьмахьча дахьтәаз, арҵәаа дыҳәҳәан, – сашьа уоума, џьым? Ҳаџьараҭ
уоума? – иҳәан дгәырӷьеит. Ари Џьоумлаҭ иакәын.
Ҳаџьараҭгьы, ицәаны иҿыхаз иеиԥш, – закәызеи, мшәан, сабаҟоу, сашьа
Џьоумлаҭ уоума? Рыцҳа, уԥсы ҭоума? – иҳәеит.
Арҭ аишьцәа ааибадырын, игәыдибакылеит, ихыдибакылеит. Итәаны
аицәажәара иалагеит, рыгәҭыхақәа, изықәшәаз зегьы еибыҳәо. Нас
Џьоумлаҭ ус иҳәеит: – Сара сшьарала даара сныҟәеит. Аха аҵыс
ансзымԥшаа, схынҳәыргьы саб сишьуеит сҳәан, абраҟа аҳак иҿы снеин,
арахә рацәа имоуп, хьчасы арахә срыцлеит. Абар шьҭа 35 шықәса ҵит
сара араҟа арахә срыцуижьҭеи, – ҳәа.
Нас Ҳаџьараҭ ус иҳәеит, «аҩныҟа усыцымцои ушьҭа?».
– Иауазеи, аҩныҟа сымцакәа, уара анцәа уансирба, шьҭа араҟа
саангылома, – иҳәеит Џьоумлаҭгьы.
Арҭ аешьцәа аҩыџьагьы еиманы аҳ иҿы ицеит. Аҳ, ари аниарҳәа,
деигәырӷьеит.
– Ҳаи, рыцҳа, есқьынгьы гәырҩас сашьцәа ҳәа иман, шәахьеибабаз
сеигәырӷьеит, – иҳәан, ачара рзиуит, ажәра рзиуит.
Аҳ даалаган, Џьоумлаҭ иԥаҵа дирсеит, дыдиркәабеит, ибзианы аԥсуа
маҭәала деилеиҳәеит. Ҽы бзиак акәадыр нақәҵаны инаииҭеит. Хәышә мааҭ
ахьы иџьыба инҭеиҵеит. Иашьагьы иқәнагоз аԥсшәа иеиҳәеит. Абас ҳаҭыр
ду рықәҵаны, инаскьаганы идәықәиҵеит.
Арҭ аешьцәа еибаргәырӷьо ицоит. Ҳаџьараҭи Џьоумлаҭи уажәы
рашьеиҳаб ишьҭалт, уи дахьыҟоу, иӡырҭа-иԥсырҭа еилыркаарц.
Арҭ аешьцәа ицо, ицо, даара хара ицахьаны, ус ҽыуаҩык даарԥылеит.
– Ари аҽыуаҩ ҳиазҵаапишь, издыруада ҳашьа ихабар акыр идыруазар,
– рҳәан, аҽыуаҩ иааиуаз дааныркылан, иазҵааит:
– Ҳара ҳашьак дыӡит, ҳишьҭоуп, ихабар ҳәа акгьы ҳаҳауам. Издыруада
шәқыҭаҿы аӡәыр даланагалан дыҟазар? – ҳәа.
– Абра ақыҭаҿы аҳак дынхоит. Убраҟа акәакәышьқәа дрыцуп убри
зыӡбахә шәҳәо диеиԥшны аӡәы; шәнеины шәҵааишь, издыруада иакәзар
жәбап, – иҳәеит ари аҽыуаҩ ирԥылаз.
Арҭ аешьцәа еибаргәырӷьан, – ҳаи, ухаҵкы ҳара ҳцааит, аҳ иҩны
ҳарбеишь, абзиара наҳзуух, – рҳәеит.
Аҽыуаҩ дрыцхынҳәын, има аҳ дахьынхоз агәашә иныларԥшны, иаргьы
дхынҳәны дцеит.
Аешьцәа еиқәхаԥс аҿҿаҳәа еилаҳәаны, ибзиахәха аҳ иашҭа инҭалт.
Иԥшызар, аӡәы дгәамха деилаҳәаны, акәтыҟь фҩы ихышәшәа, икалҭ азна
аџьықәреи ылаԥсаны, – дәишь! – ҳәа акәакәышьқәа еизца има кәакьк
дыкҿан, рылаԥш наиқәшәеит.
– Ҳаи, анаџьалбеит, абри иакәхап ҳашьа, аха дышԥаҟоу, – ҳәа ргәы
иаанагеит, аха дырзымдырит, уи иԥаҵа лахьхьынӡа илаӡо дыҟан.
Арҭ асасцәа ааҽыжәҵит аҳ иашҭаҿы. Аҳ имаҵуцәа неин, рыҽқәа џьоукы
иҿарҳәеит, џьоукы дара аҩныҟа ихаргалт.
– Бзиала шәаабеит! – иҳәан, аҳгьы аԥсшәа раҳәаны, инаиртәеит аешьцәа
аҩыџьагьы. Ԥыҭрак анаабжьыс аҳ дразҵааит, шәабаҟаз, акыр шәҭахума
ҳәа.
Ҳаџьараҭ дҩагылан, – Ҳара иаҳҭаху уи ауп, ҳашьак дыӡын, ҳишьҭоуп.
Уажәы араҟа уара уҟны дыҟоуп ҳәа ҳаҳаит. Ҳаргьы ныҟәарыла даара згәы
ԥҵәахьоу шьоукы ҳауп, – иҳәеит.
– Сара сҿы иҟоу ауаа рацәаҩуп, рыуа дарбану сыздыруам, ихьӡ
шәҳәеишь, нас дыҟазар шәасҳәап, – иҳәеит аҳ.
– Уи ихьӡуп Хазгьари, деибгазар, шьҭа иуаҩра днахысуеит, – иҳәеит
Ҳаџьараҭ.
– Ус акәзар, уи араҟа дыҟоуп, шәицәымшәан, дшәыԥшааит иага џьабаа
жәбазаргьы, афырхацәа, – иҳәеит аҳ. Аешьцәа гәырӷьеит, рашьа иԥсы
ҭоуп ҳәа иҟаӡамызт.
Нас аҳ уаҩы дишьҭын, Хазгьери ддааиргеит.
Хазгьари рыцҳа дшәаԥы-рҳаԥуа дааҩналт, акәтыҟь даганы, дрыцҳахәха.
Аешьцәа еиқәхаԥса итәоуп уаҟа, аха изымдырӡеит иашьцәа шракәыз.
Нас аҳ ус иҳәеит:
– Хазгьари, уашьцәа убар иудыруоу? – ҳәа.
– Сашьцәа рыцҳақәа ахьыҟоу седру. Сара сеиԥш урҭгьы џьара
ицәыҵаԥсуазар акәхап! – иҳәеит Хазгьари.
– Абар, уашьцәа ааит ургарц, – иҳәеит аҳ.
Хазгьари дахьгылаз дышьҭҟьан, дхышәҭны дкаҳаит, дангәырӷьацәа игәы
иазымчҳазт. Ашьҭахь иԥсы анилала, иашьцәеи иареи гәыдибакылт,
ихыдибакылт.
Аҳ исасцәа пату рықәиҵеит. Афара, ажәра уҳәа ишрықәнагоз ала.
Рашьагьы дыдиркәабеит, ихы иԥаҵа дирсеит, деилеиҳәеит; иҽы, икәадыр
неиқәҵаны, днақәыртәаны, иашьцәа днарыцҵаны ддәықәиҵеит.
Арҭ аешьцәа зегьы еиманы рыҩны иааит.
Рыҩны рани раби еибаргәырӷьеит. Ачара ду руит. Рыҷкәынцәа ԥсхьеит
ҳәа рыԥсхәы рухьан, ргәы дырҭынчхьан. Ашьҭахь абас иҟалеит. Зегьы
зԥшааз рашьеиҵбы Ҳаџьараҭ иоуп. Арҭ ԥыхьа ишынхоз еиԥш инхо иҟалеит.
Ҳаџьараҭгьы аҳ иԥҳа ԥшӡа ԥҳәысс диман, ибзиахәха инхон, егьырҭгьы
аҳәсақәа ааргеит.
Дыҟан хьыӡ ду змаз, Лагә ҳәа нхаҩык. Ӷьычралеи қәычралеи уаҩы
дихәомызт, илеишәа даара ибааԥсын. Дызусҭазаалак, иагьа дхаҵазаргьы,
дызиаԥгыломызт. «Ҳаит!» ахьырҳәаз иаԥхьа уаҩ диргыломызт; ихаҵа хьӡы
хара инаҩхьан; дахьазымдыруаз ыҟамызт ҳаблак џьаргьы.
Иман хҩык аҷкәынцәа – Маҟьеи, Мажәи, Хьанчкәыти. Маҟьеи Мажәи
хар рымамызт, уаа ныҟәаҩцәан, Хьанчкәыт джәыхьчан, жәхьчарада акгьы
дазыркуамызт.
Ус ишааиуаз, раб Лагә даачмазаҩхан, днымхо аҟны днеит.
Аԥсхыхрахьы ихы анирха, иԥацәа ахҩыкгьы даарыԥхьан, ус реиҳәеит:
– Дадраа, сыҷкәынцәа, сара сыԥсуеит, аха шәара шәхы шәмырччархәын, шәабиԥара шәмырӡын. Анышә санашәҭалак ауха, Маҟьа, уара
уеиҳабуп, уара снышәынҭра ҷаԥшьа; адырҩауха Мажә сҷаԥшьа, адырҩауха,
Хьанчкәыт, уара сҷаԥшьа. Шәыхҩыкгьы шәынасыԥ убра ишәоуеит, – иҳәан,
Лагә иԥсы ааихыҵит.
Аԥсыжра аҿҳәара ԥырҵәеит, ашәаџьҳәацәа рышьҭит, рыуа-рҭынха
ддырҵәыуаны аԥсы дыржит.
Ауха ҷаԥшьара ицараны иҟаз Маҟьа иакәын, аха дауцахуаз, даҽаџьара
ихы ирхеит.
Уахь дымцошәа аниба, Хьанчкәыт днеин диазҵааит, «уара уабацо, ҳаб
ииҳәаз ухашҭма, уаха умцои ҷаԥшьара» ҳәа.
– Уара, Хьанчкәыт, ушжәыхьчоу ауп акәымзар, уаҳа гәеилгара умамзаап.
Аӡәы дыԥсуан, ашоура далан, ани акы иҳәеит ҳәа анышәынҭра аҟны
сҽықәсшьуама уаха, – иҳәеит Маҟьа.
– Ибзиоуп, умцан, – иҳәан, Хьанчкәыт даахынҳәит. Маҟьа дҽыжәланы
ашҭа дшынҭыҵыз еиԥш, Хьанчкәыт ҟәарылк ишьын иӡны, иара убас ачыс
ҟаҵаны иган, анышәынҭраҟны аишәа иргылт.
Анышәынҭра аҩадахьы игылаз аџь ду ашьапаҿы днеин шаха шәпала арҟан  иргылт. Иара иҽынаԥхьакны днатәеит.
Ауха ҵхыбжьон, аџь ашьапы иадҳалеит ԥсҭҳәа еиқәаҵәак еилачӡа.
Аԥсҭҳәа иаалҵын, рашь еиқәа дуӡӡак анышәынҭрахь аҿанаанаха, арҟан
ахәда инахашәеит. Иеихеит, иеихеит, аха иаузцахуаз, иаанхеит.
Хьанчкәыт днеин даннадгыла, арашь аацәажәан, ус аҳәеит:
– Абааԥсы, иахьазы соужь, нас иануҭаху азы сара сыхиоуп.
Арашь иаҳәаз ҩбамтәыкәа днеин иааԥиртлеит.
– Иҭабуп, Хьанчкәыт, уашьҭан сара иузызуп ацкы абзиара. Уара агәаҟра
анумоу абрагьы-абрагьы игылоу амжәаҿы унеины, «арашь еиқәа кәар»
ҳәа хынтә ҟамчыла уас, нас сара убра субоит, – аҳәеит арашь. Уи акәхт.
Анааша, Хьанчкәыт иҩныҟа даан, ижәқәа гәарихит. Ашьыбжьышьҭахь
цәышьҭын еиԥш игәареицалт ирахә аҩныҟа.
Уажәы, уаха ацара зуалу, агәыбжьанытә Мажә иоуп. Аха Мажә
дымцеит. Ҳаб ашоура далан, акы иҳәеит ҳәа иҳәан, зымҩа дцеит.
Уи аухагьы Хьынчкәыт ҟәарылк ишьын, ичаԥаны има дцан аишәа
иргылахт, аџь аҟынгьы арҟан иргылеит.
Аҵхыбжьон аџь ашьапы иадҳалеит, акәиц еиԥш иҟаԥшьӡа еибакны иҟаз
ԥсҭҳәак. Уи аԥсҭҳәа иаалҵын рашь азык, анышәынҭрахь ишнеиуаз, арҟан
ахәда инахашәеит. Аҽеибыҭаны даара иахеит, аха арҟан иаунамышьҭит.
Хьанчкәыт днеин днадгылеит.
– Аа, анцәа уишазар соужь уаха, нас иануҭаху азы сыхиоуп сара.
Агәаҟра ануоуа аамҭазы абрагьы-абрагьы игылоу амжәа аҟны унеины
ҟамчыла уас хынтә, «арашь аз кәар» ҳәаны. Нас субоит сара уа, – аҳәеит
арашь.
Арашь иаҳәаз аахаҵаны, арҟан аахыхны илоушьҭны аҩны дааит.
Дырҩагьых ирахә има дгәарҵит. Шьыбжьышьҭахь данаац дааит. Ауха иара
иакәын изыхәҭаз аҷаԥшьара. Уажәы ажәак мҳәакәа ҟәарылк шьны, ачыс
има дцан аишәа иргылахт, иарҟангьы аашьақәыргыланы днаскьан днатәеит.
Аҵх агәы еиҩнашеит, аха акгьы имбеит, дтәан. Ашарԥазы ԥсҭҳәа
шкәакәак еилачы аџь ашьапы иадҳалт. Дшахәаԥшуаз, аԥсҭҳәа иалҵит рашь
хәа дук. Ишаалҵыз еиԥш анышәынҭрахь инеихеит. Арҟан ахәда
инахашәаны, иааннакылт иара уа. Иеихеит, иеихеит, ишамчыз, аха
иазԥымҵәеит. Ашырҳәа Хьанчкәыт днеин днадыххылт.
– Ҳаи, уара уахала акгьы сухәом, соужь, даҽазны уара узы сыҟоуп.
Агәаҟра ануоуа, унеи абрагьы-абрагьы игылоу амжәаҟны. Уҟамч ала хынтә
уас «арашь хәа кәар» ҳәа, нас снеиуеит иара уа, – аҳәеит арашь.
Арашь ишаҳәаз еиԥш, арҟан аахихын, инаужьны аҩны дааит.
Ари дыхьчоуп, ажәқәа дрыцуп, уаҩ лыгыс дрыԥхьаӡоит, иҟаиҵақәаз
рыздырӡом иашьцәа аӡәгьы.
Ус ишыҟаз, иахьабалак адыррақәа ҟалеит: «Аҳәынҭқар иԥҳа ахан
ахыцәқәа дықәтәоуп. Убра ҽыла иԥаны инаӡаны амаҭарбага лызҭо дииҭоит»
ҳәа.
Ари заҳаз, зшьамхы инанагоз зегьы цеит уи атәылаҟны, ҭыԥҳа лԥакгьы
аҩны даанымхакәа. Ажәлар иҟаз ҵҩа рымамызт, зегьы хәмаруан, иԥон,
аха уаҩы дамыхәеит, дзымнаӡеит. Ари аизараҟны иааны иҟоуп Маҟьеи
Мажәи, аха иҟарҵахуеи, баша ицаны иаауеит. Абар еихымсыӷькәа
иҟоуижьҭеи мызкы ҵит, аха уаҩы дзымнаӡеит аҳәынҭқар иԥҳа дахьыҟаз.
Хьанчкәыт идыруеит иҟоу, ажәлар ирҳәогьы имаҳахьаз, аха цасҳәа
дразҵааит иашьцәа:
– Шәабаҟау шәара, абар, мызкы ҵуеит, шәцоит, шәаауеит, шәылахь
еиқәҵаны?
– Уи уара уус алам, убра ужәқәа бгакы иаҿоумҵан, – рҳәеит иашьцәа.
Хьанчкәыт, уаҳа егьацимҳәакәа, дара нҽыжәланы ианнықәҵ, иаргьы
иҟамчы аашьҭыхны дцеит имжәахьы.
Имжәаҟны даннеи, иҟамчала днасуа хынтә иҳәеит: – Аҳы, иахьазоуп
уанысҭаху, арашь еиқәа кәар!
– Ҳаи, иумоузеи гәаҟрас? – ҳәаны иаакылҟьеит арашь еиқәа.
– Исымоузеи, аҳәынҭқар иԥҳа ахан ахыцәқәан дықәтәоуп, убра ҽыла
иԥаны инаӡаз дирҭоит, рҳәеит, – иҳәеит Хьанчкәыт.
– Ус акәзар, сарма лымҳа унҭаланы, сарӷьа лымҳа унҭыс, – аҳәеит
арашь.
Хьанчкәыт арашь арма лымҳа дынҭалан, арӷьа лымҳа данааҭыс,
иоуразоуроу ирашь иаԥштәыз кәымжәи-кабеи маҭәала деилаҳәаны уаҩы
дизымдыруа, дызбалак акала дсыуанда иҳәаратәы дааҟалеит.
– Шьҭа уааины усықәтәа, – анаҳәа, арашь дҩеихан дҩақәтәеит.
– Чоу! – иҳәан, дкакәкәа дышнеиуаз, иашьцәа аҩыџьагьы днарыхьӡеит.
Ҽыҳәҵәыла инцәыҵарххны апҟаҩҳәа днарыбжьҟьан, аҳәынҭқар иашҭа
дынҭаххит. Убысҟатәи ажәлар иқыз-қызуа ашҭа иқәжьыз игачамкны
ихәаԥшуеит. Абри иааиз даалаган, аџьар еҩҿа дыхәмарит, наҟ-ааҟгьы
ицәыҳәҳәаны. Арашь ааҭгылан Хьанчкәыт иазҵааит:
– Уажәшьҭа уаҳа ишԥауҭаху?
– Шьҭа уԥа лара лахь, саџьанк аҟара улзааигәаха, ҵаҟа укаԥ, нас жәлары
уџьаршьаратәы ухәмарны ашҭа уҭҟьа! – иҳәеит Хьанчкәыт.
Ишиҳәаз еиԥш, даныхәмар ашьҭахь, иԥеит лара лахь саџьанк аҟара
илзааигәаны инеин, ҵаҟа инкаԥеит. Нас игылаз аџьар цҟьаӡаны ихәмарны,
даман ашҭа инҭҟьеит. Уи аҽны уи ида ҽырхәмарра зыҟамлеит, ажәлар
еимпит. Хьанчкәыт имжәаҟны днеины ирашь арӷьа лымҳа дынҭалан
арымарахь дааҭыҵт, ижәхьага маҭәақәа ишәҵаны. Нас днықәлан, иҩныҟа
дааит.
Ауха иашьцәагьы рылахь еиқәҵаны иааины иаатәеит.
– Шәабаҟаз, шәылахь зеиқәузеи? – дырҩегьых дрызҵааит.
– Уара уҿы узеихамкуеи, усс иумоузеи? – аҩыџьагьы наиқәҟааит.
Адырҩаҽны ианааша, Маҟьагьы Мажәгьы иқәҵны ицеит. Хьанчкәытгьы
иҟамчы аашьҭыхны имжәахьы дцеит.
Амжәаҿы даннеи, иҟамчы неиҵыхны, – арашь аз кәар! – ҳәаны, хынтә
днасит амжәа ашьапы.
– Ҳаи, иумоузеи гәаҟрас? – адыхҳәа иааидԥалт. Усс имаз наиҳәеит.
– Ус анакәха, сарма лымҳа унҭаланы сарӷьа лымҳа уҭыс, – аҳәеит
арашь. Хьанчкәыт арашь арма лымҳа дынҭалан, арӷьарахьтәи дааҭыҵит.
Иоуразоуроу, икәымжәгьы, икабагьы ирашь иаԥшшәахәны деибыҭаны
даагылт.
– Шьҭа уааины усықәтәа, ҳцалап, – аҳәеит арашь.
Хьанчкәыт дынҽыжәлеит, нас амцабз еиԥш дкахәхәа иҿааихеит.
Дышнеиуаз иашьцәа даарыхьӡан, апҟаҩҳәа дынрыбжьысын, инцәыҵарххны
ашьыбжьон аҳәынҭқар иашҭа дынҭаххит.
Аҳаскьын еиԥш ашҭаҿы иқәжьыз ажәлар иҟалаз рзымдыруа, иахьцара
рзымдыруа иаақәхт.
Хьанчкәыт днықәгылан дыхәмарит, иҽы ашьҭа ӡырҩаш шьҭроушәа
иҭҳәааны, хынтәҟа даалеиҩеихьан еиԥш, – шьҭа ишԥауҭаху? – ҳәа
иниазҵааит ирашь.
– Уажәшьҭа уԥа лара лахь, аршьынк аҟара уанылзааигәахалак лара
лҽылалырҟәышт, аха сара дыскьысаанӡа ҵаҟа укаԥа, нас уеиҭахәмарны,
ашҭа унҭҟьа! – иҳәеит Хьанчкәыт.
Ари иажәа анаҳа, иԥеит абырфын цаха – аҳ иԥҳа ссир дахьықәтәаз ахь
арашь. Лара даара аҽыуаҩ даалгәаԥхан, лҽаалалырҟәит, аха дикьымсыцкәа инкаԥеит. Иаақәгьежьын, ҩынтәҟа иаалеиҩеины, ифцырҟьаха ашҭа
инҭҟьеит. Ажәлар иҟалаз рзымбатәбарахан, рыла ҭаа иаанхеит.
Уи аҽынгьы, уаҳа егьзыҟамлазт, ажәлар ирбаз џьашьауа еимпит.
Хьанчкәыт имжәаҟны днеин, ихьчамаҭәақәа ишәҵаны, аҩны дааины
дтәеит. Иашьцәагьы ааин инатәеит, аха ирура рзымдыруа, еиқәшәы.
Адырхаҽны Хьанчкәыт ирахә ааилирган, амра анхала, иҟамчы
аашьҭыхны, дцеит имжәахьы.
– Аа, абыржәоуп уанысҭаху, арашь хәа кәар! – ҳәа иҟамчы неиҵыхны
хынтә дасит амжәа ашьапы.
– Ҳаи, иумоузеи гәаҟрас? Сыхиоуп сара! – ҳәа иаагылт арашь.
– Аҳәынҭқар иԥҳа, ҩымз ҵуеит ажәлар еизаны илыдтәалоуижьҭеи, уи
ахан дахьықәтәоу маҭырбага уаҩы изҩамгеит, убра сцароуп иахьа, – иҳәеит
Хьанчкәыт.
– Иарбанзаалак акы уацәымшәан, унеины сарма лымҳа уҭаланы
сарӷьахьынтәи укылс! – аҳәеит арашь. Хьанчкәыт, арашь ишаҳәаз еиԥш,
алымҳа дынкылсын, иоуразоуроу дышкәакәаӡа дҩычаны дааҟалеит.
– Уааи, шьҭа усықәтәа, ҳцалап! – аҳәеит арашь.
Хьанчкәыт днеины дынҽыжәлеит, ашәах еиԥш дҟәашӡа. «Чоу!» – иҳәан,
иҽы ишьхәа нарбаны, дкахәхәа днықәлеит. Дышнеиуаз, иашьцәа
днарыхьӡеит. Атахҳәа днырбжьҟьан, аҳәынҭқар иашҭа дынҭаххит. Ари
дџьашьатәхеит, убысҟатәи аџьар игылаз анцәа иҵаԥшуа аматанеира
иалагеит, аҳәынҭқар дшәеит, ииура изымдырт: «Анцәа улԥха сымазааит,
арҭ ахымшк еиԥшымкәа иаақәаз аҽцәа анцәа иакәхап иаазышьҭыз» иҳәан,
илахь-иџьымшь ӡатәны, адгьыл дагәыӡит.
Хьанчкәыт деиҭаақәгылан дыхәмарит арашь хәа кәар ала, уаанӡа
ихәмаруаз аиқәеи ази иреиԥшымхеит, зынӡаск иуамахеит. Длеиҩеины
данаақәгыла, арашь иазҵааит, – ишԥауҭаху шьҭа? – ҳәа.
– Шьҭа уԥа лара лахь, снаг, узнеиуазар, лара лҟны! – иҳәеит Хьанчкәыт.
Уигьы ааибырҳәеит, арашь еиҵасны ахьышәҭҳәа иԥаны инаӡеит. Афырҳәа
ишьанақәа налиҭан, лара зҿыналырхаз лмацәазгьы аалымԥааны дынкаԥан,
деиҭахәмарны, абырлаш еиԥш ашҭа дынҭҟьеит. Ажәлар ҵҩа змамкәа уи
иқәжьыз рхы рымагәыхьха инеимпит.
Хьанчкәыт имжәаҟны дааины, ирашь аужьны ихьча маҭәақәа ишәҵаны
дааит иҩныҟа.
Дизымдырит аҳәынҭқар имаҳә. Иԥҳа ауаҩы дылзынаишьҭит: – Бызҳәаз
ибеиҳәази аҿҳәаразы? – ҳәа.
– Сара ҿҳәарас ҳәа егьсеимҳәеит, амала дызбар дыздыруеит,
ууаажәлар еизга, – ҳәа иалҳәеит лаб.
Аҳәынҭқар ауаа рылеиҵан, ажәлар еизигеит, хар змамыз зегьы. Зегьы
риадны инаиргылан, иӡӷаб дрылаҵаны илеимирдеит, аха аӡәгьы длымбеит.
Дырҩегьых ауаа рылеиҵеит ԥсы зхоу уаҩы даанымхааит ҳәа.
Адырҩаҽны уи инапы аҵаҟа иҟаз зегьы еизеит. Хьанчкәытгьы ихьча
маҭәақәа ишәҵаны, иуапажә ҟаԥшьӡа рышьҭахьшәа џьара уа дрылагылоуп.
Аҳәынҭқар иԥҳа ариад еимдо дышнеиуаз, Хьанчкәыт иуапажә ҟаԥшьӡа,
лмацәаз цаӷьцаӷьуа инапы иаханы рышьҭахьҟа дышгылаз дылбан, инапы
кны даарылылгеит.
– Абри иоуп сҳәаны ицаз, аҳәынҭқар умаҳә, – ҳәа лаб дилырбеит.
Аҳәынҭқар ицәымыӷхеит, иуаажәлар рҟны дыԥхашьеит. Иҟаиҵахуаз,
дзеиԥшразаалак дииҭар акәын. Иԥҳагьы иаргьы наганы расла иџьгәаз аца
аҵаҟа иҩнеиҵеит, чалткгьы шшны цәырдаӷәыс ҳәа убраҟа инарзкҿаиргылт.
Аҳәынҭқар, сыԥҳа дыԥсит ҳәа, дибомызт бзанҵы. Уи лаҵкьыс
иеиҳабацәаз ҩыџьа хаҵа ицахьан, убырҭ имаҳәцәа ракәын иибоз. Ус ишыҟаз,
аҳәынҭқар дычмазаҩхеит, хыхь цәгьак изҵысын, даргәаҟуан цәгьаӡа.
Имаҳәцәа иахьагьы уахагьы иҽыжәлан идәықәын, аха ирмоуит ихьаа иахәоз
хәшәык.
Хьанчкәыт изыкҿарҵаз ичалт дықәымиакәа ҵаҟа ахәышҭаара дыҽҳәаиан.
– Аҳәынҭқар ихәшә саргьы сашьҭалоит, сзықәтәаша ҽык сиҭааит, – ҳәа
ҽнак Хьанчкәыт иабхәа уаҩы дизишьҭит.
Ари иажәахә аниарҳәа аҳәынҭқар, – шәанаџьалбеит, убри иоуп
сзырчмазаҩыз, ҽабаак дақәыртәаны ддәықәышәҵа, џьара ма дышԥаҭамхари, – иҳәеит.
Адунеи аҽқәа зегьы иреицәаз ҽабаак кьахьк ақәҵаны, дақәдыртәеит
Хьанчкәыт. Хьанчкәыт аҽабаа данақәтәа, уамашәа дҟалеит, ауаа игылаз
ирызкьатеиԥҵәарахан, «шәиу-чиу» ҳәа атрышә иасуа, иуапа ҟаԥшьӡа ашҭа
дҭырцеит.
Хьанчкәыт иҽабаа амҩан аӡәы изнижьит, даахынҳәаанӡа ирԥсыларц.
Иара даԥхьан, арашь еиқәа кәар ааиган: – Сабхәа хыхьк ихы иааҭалан
даара дгәаҟуеит, убри азоуп узаазга, – ҳәа арашь еиҳәеит.
– Умшәан, Хьанчкәыт, уи мариоуп. Амшын агәҭа гәылшьап дук абӷа
ҭыҳәҳәоит. Убри иаӷроуп уи ихыхь ахәшә. Сара узгоит убра, амала уара
угәы уҽаныз, амшын санхықәыххыло сарӷьа гәчамаҿы убас ҟамчык саарха,
аԥҵаҵа ашәара сцәа аасхыҵратәы. Нас сара агәылшьап сасны еиҩысҵәоит.
Уара уаҳәа ҭԥаа урысны еиҩҵәҵәала зыԥсы ҭаны иҩаҵҟьо зегьы. Ԥсы
зхамкәа аӡы ихшәало уамҵасны икы! – аҳәеит арашь.
Ари анааианаҳәа, Хьанчкәыт дынҽыжәлан, дкакәкәа днықәылт. Амшын
ахықәаны данхықәыххыла, апҟаҩҳәа иҟамчы нахиҟьеит, аԥҵаҵа ашәарагьы
арашь ацәа ҩахнаҟьеит.
Ахыкәаала еиԥш арашь шнеиуаз агәылшьап ааихнаҵәеит. Агәылшьап
инаӷырҟьеит шьабсҭак. Хьанчкәыт иаҳәала абӷа аахиҵәеит, ашьабсҭа
анааихҵәа, жьак наӷырҟьеит. Ашырҳәа днасын ажьагьы аахиҵәеит. Ажьа
инаӷырҟьан, кәалаԥк амшын инхшәалт. Ашырҳәа дынхыслан иаахиԥаан,
има аарцә дааит.
– Абри акәалаԥ иҭоуп цәыслабк, убри ахшыбаҩ ауп уабхәа ихыхь хәшәы,
– аҳәеит арашь.
Хьанчкәыт ацәыслаб ахы аахиҵәан, ахшыбаҩ ааҭыхны, иҳазырҭра иҭаз
каламк инҭеиҵан, аҩныҟа иҿааихеит.
Дшааиуаз, амҩан бна дук агәҭан тәарҭа бзиак шыҟаҵаз ибеит. Уа
дааҽыжәҵын, ирашь ҿаҳәаны иԥсы шишьоз, имаҳәылацәа аҩыџьагьы
шааиуаз днархьыԥшит. Арҭ ари данырба, даурдырхуаз, заҵа иааигәа
имааирыз, харантәыла иаҩсырц рҿанынырха, – ара шәааишь, – ҳәа ибжьы
наиргеит.
Арҭ иҳаиҳәарызеи ҳәа ишәаԥырҳаԥуа иааит иара иҟны.
– Шәабаҟаз, шәзышьҭоузеи? – дразҵааит.
– Ҳара, ухаҵкы, аҳәынҭқар ҳимаҳәцәоуп, ҳабхәа хыхь бааԥсык
изцәырҵын ахәшә ҳашьҭоуп. Абар мызк ҵуеит ҳныҟәоижьҭеи, ихәара акгьы
ҳамбеит, – рҳәеит дара.
– Аа, ус аума? Нас убри алзыргаша ахәшә шәызҭо ишәҭозеи? –
дразҵааит.
– Уи ҳазҭо иаҳамҭара иҟоузеи! – рҳәеит аҳәынҭқар имаҳәцәа.
– Сара уи ахәшә шәысҭоит, шәара шәҩыџьагьы исышәҭ шәхысга
нацәақәа хыҵәҵәаны, – иҳәеит Хьанчкәыт.
– Ҳаи, иузымҭода, – рҳәан, рнацәақәа хыҵәҵәаны ирҭеит.
– Шәысҭ, – иҳәан, икалам иааҭыхны ириҭеит ацәыслаб ахшыбаҩ.
Арҭ ирыманы иахьнеиз ихы ианынахьыршь, ихыхь аҵыхәа ааԥҵәеит.
Адырҩаҽны Хьанчкәыт ирашь аужьны, ихьча маҭәақәа ишәҵаны, иҽабаа
ахьынижьыз данааи, иқаҭәаӡа иԥсылаха иҭагылан.
Днақәтәаны дшааиуаз, дааҭалеит аҳәынҭқар иашҭа, акыу-сыуҳәа
шьоукы неибарҟааит, – Хьанчкәыт дааит иҽы рԥсыланы, – ҳәа. Адырра
ирҭеит аҳәынҭқар.
– Ҳаи, ани дызгахуаз, дмаакәа! – иҳәан, аҳәынҭқар даагәрымт.
Хьанчкәыт иҽы наужьны дааины аҽҳәа дныҽҳәатәеит. Ус ишыҟаз
аҳәынҭқар деиҭачмазаҩхеит, бӷа хьаак ибӷа иналалан, дахьиоу дзымгыло
дҟалеит.
Арҭ имаҳәцәа еиҭаҽыжәлан идәықәлеит ныҟәара, рабхәа далзырго
ахәшә аԥшааразы, аха ирмоуит, абар, мызкы ҵуеит иашьҭеижьҭеи.
Хьанчкәыт дахьыҽҳәажьыз, аҳәынҭқар иҟны уаҩы дишьҭит, иҟало акы
акәзар, ҽык сиҭааит, саргьы сизааԥсоит ихәшә аԥшааразы ҳәа.
Аҳәынҭқар ари ианиарҳәа, ус иҳәеит: – Моу, зымцахә ыцәаз, убри аҽада
иоуп сзырчмазаҩыз, адырҩагьых ииҳәо закәызеи. Убра ҽабаак дақәыртәаны
ддәықәышәҵа, иҽы дахәхар здыруада.
Аҳәынҭқар ус аниҳәа, инеины ҽабаак днақәыртәаны, «шәиу-чиу» ҳәа
ихыччаны, ашҭа дыҭцаны ддәықәырҵеит.
Дышнеиуаз, иҽабаа џьара иаанижьын, ирашь аз кәар дааԥхьан, иааигеит.
Абас ауп исымоу агәаҟра ҳәа аиҳәеит арашь.
– Уи мариоуп, умшәан, быжь-шьхак рынхыҵ еиҩхаарак ибжьажьуп хәышә
шықәса зхыҵуа мышә дук; убри абӷа абаҩлаша ауп хәшәыс имоу уабхәа.
Сара узгоит иара уа. Аҩхаа санынбжьаххлак, убас ҟамчык сыхҟьа, уҟамчы
ашәара сцәа аасхыҵыртә, насгьы уманшәалаз; абӷа анааихысҵәалак, абӷа
абаҩлаша ҭԥаа! – аҳәеит арашь. Ари ианианаҳәа ашьҭахь деиханы
дынҽыжәлан, дымцабзха днықәлеит дкаҷҷо. Аҩхаа дныбжьаххит, уаҳа
ҽаанкыларак ҟамҵакәа апҟаҩҳәа иҟамчы ирашь инааирхеит, ашәара ацәа
нахыҵәрааит. Арашь ахьшәҭҳәа инаҵҟьан, икәлаауа ишнеиуаз, атыхҳәа
амшә агәҭа иахьазеиҟараз инасын иааҩнаҵәеит.
Хьанчкәыт дааманшәалахан, абӷа абаҩлаша ааҭԥаны даахынҳәит.
Дшааиуаз, адырҩагьых имаҳәылацәа зны иахьиԥылаз аҭыԥ аҟны дааит.
Дааҽыжәҵын днатәеит.
Дыштәаз, имаҳәылацәа шааиуаз даагәарҭеит. Ианынеиҿаԥшы, ицәшәеит
цәгьала. Иара иаагәеиҭан, арахь шәааишь ҳәа рызҿиҭит, иҳаиҳәозеи ҳәа
ишәаны иааидгылт.
– Шәзышьҭоузеи, шәабанӡацои? – ҳәа дразҵааит.
– Ҳара, ухаҵкы, аҳәынҭқар ҳимаҳәцәоуп ҳҩыџьагьы, ҳабхәа бӷа хьаак
ааихьын хәшәы амоут, абар, мызкы ҵуеит ҳныҟәоижьҭеи, аха далзыргаша
ҳәа хәшәы џьаргьы иҟамлеит, – рҳәеит.
– Аҳәынҭқар имаҳәцәа, шәара даара аус хьанҭа знапы иану уаауп. Убри
шәзышьҭоу ахәшә шәызҭо ишәҭозеи? – ҳәа дразҵааит Хьанчкәыт.
– Уи ҳазҭо изы акы ҳаигӡом, ҳаҽқәа ракәзаргьы иаҳҭоит, – рҳәеит
аимаҳәылацәа.
– Сара исымоуп уи ахәшә. Уи азы ԥарагьы сҭахым, уи азы рахәгьы
згом. Шәнацәа дуқәа хыҵәҵәаны исышәҭ, уаҳа акгьы сҭахым, – иҳәеит
Хьанчкәыт.
– Ҳаи, уи узымҭода! – рҳәан, рнацәа дуқәа аахыҵәҵәаны ириҭеит.
Иҳазырҭра акалам иҭаз амшә абӷа абаҩлаша ааҭыхны инариҭан, ирыма
ицеит. Иахьнаргаз, ишреиҳәаз еиԥш, ибӷа инахьыршьын, даабзиахеит
рабхәа.
Хьанчкәыт дынҽыжәлан имжәаҟны дааин, ирашь аужьны, имаҭәақәа
ишәҵаны, иҽабаа рԥсыланы дақәтәаны ашҭа дааҭалт.
Аҳәынҭқар иҟны ауаа ыҩны ицеит, Хьанчкәыт дааит деибганы ҳәа.
– Ааи, дмаакәа, цәгьа акгьы дагом, – ҳәа даагәрымт аҳәынҭқар.
Хьанчкәытгьы днеин ица аҵаҟа иҽҳәа дныҽҳәатәеит.
Хьанчкәыт иԥҳәыс лаб имаҳә дшицәымӷыз лбон, аха лара лхаҵа акы
ицәа ишалаз агәра лгон.
Ус ишыҟаз аҳәынҭқар дычмазаҩхахт мгәа хьаала. Арҭ имаҳәцәа
еиҭаҽыжәлеит, иашьҭалт ахәшә, аха иабароуаз! Аҳ зынӡаск аԥсрахьы ихы
ирхеит.
Хьанчкәыт ианиаҳа, игәы иҭеикит иаргьы дашьҭаларц. Аҳәынҭқар иҟны
ауаҩы дишьҭит, ҽык сзааҭи, ахәшә сашьҭалоит ҳәа.
– Уи аччиа дызсыӷрымӡаауазеи, иара иоуп сзырчмазаҩуа, ишәымҭан
акгьы, дцааит излаиҭаху ала! – иҳәеит аҳәынҭқар.
Иабхәа ииҳәаз аниаҳа, Хьанчкәыт иуапажә ҟаԥшьӡа ишьапы хырҟьаҟьа
иҿыҩеихеит. Ауаа игылаз «Хьанчкәыт дцеит, Хьанчкәыт дцеит», ҳәа «шәиу-чиу» ҳәа атрышә иасуа иалагеит.
Хьанчкәыт даԥхьеит арашь хәа кәар.
– Иуҭахузеи, иумоузеи гәаҟрас? – иааидԥалеит.
Гәаҟрас исымоу абри ауп ҳәа, иаиҳәеит игәаҟрақәа зегьы.
– Ҳаи, уи мориоуп, амала уара уанҽеиха. Жәаҩа шьха рынхыҵ иамоуп
бынҽацәк. Убри ахш ада аҳәынҭқар хәарҭа имам. Уааи, уҽеилаҳәаны
усықәтәа, абжьшьхак саныҩархысуа апҟаҩҳәа ҟамчык убас исаарха,
уҟамчы ашәара сцәа аасхыҵыртә, мамзар акгьы ҳалшом. Убас анузыҟаҵа,
сышнеиуа сасны икасыжьуеит, уара уаманшәалаханы акыкахш ҭых, –
аҳәеит арашь.
Хьанчкәыт арашь арӷьарахь алымҳа дынҭалан армарахь данааҭыҵ,
иоуразоуроу дышкәакәаӡа деилаҳәаны дааҟалеит, нас арашь днақәтәан,
абырлаш еиԥш иҿынеихеит.
Абжьшьхак данырхыҵ, апҟаҩҳәа иҟамчы ахьнааирхаз ацәа нахҵәрааит.
Арашь шнеиуаз атахҳәа аҽа инасын, агәы харххала инканажьт.
Хьанчкәыт ашырҳәа иҳазырҭра иҭаз каламк ааҭԥааны, инаҵакны ахш
нҭахьаны, даахынҳәит.
Дхынҳәны дшаауаз, днеит итәарҭаҟны. Дааҽыжәҵын дыштәаз,
имаҳәылацәа, ахәшә ахьҳауц иҳауазар ҳәа ишаауаз, ирбахьоу иакәымкәа,
абырлаш еиԥш аӡәы дыштәаз рбеит, аха иааигәа анеира рзымгәаӷьит,
иаалакҩакит.
Уи аамҭазы ибжьы наиргеит шәааи арахь ҳәа.
Арҭ иӡкы-мкуа иааидгылеит.
– Шәзышьҭоузеи? – ҳәа дразҵааит.
– Ухаҵкы, ҳара ҳҩыџьагьы аҳәынҭқар ҳимаҳәцәоуп, ҳабхәа
даачмазаҩхан мгәа хьаала, аԥсра далагеит, ахәшә ҳашьҭоуп, – рҳәеит
аимаҳәылацәа.
– Нас ахәшә шәызҭо ишәҭозеи? – ҳәа дразҵааит Хьанчкәыт.
– Иаҳамҭара иҟоузеи, ухаҵкы, – рҳәеит урҭ.
– Ус анакәха, шәеиқәақәа шәышьышәх, – иҳәан, реиқәақәа рышьдирхит.
– Уааи, арашь хәа кәар, уҽеимаақәа ртәарҭақәа иадчаԥала, – иҳәеит
Хьанчкәыт.
Ирашь хәа кәар аҩыџьагьы ртәарҭақәа аҽеимаақәа ладначаԥалеит.
– Шәысҭ, – иҳәан, ихәшә нариҭеит, ишнажәгалак ишәыржә, нас
далнаргоит ҳәа.
Ахәшә рыма ицеит. Уи рабхәа ианидыржә, ичымазара далгеит.
Хьанчкәыт арашь аҭыԥ аҟны инаужьны дшаац еиԥш аҩны дааит. Данааи,
– Хьанчкәыт дааит, – ҳәа аҳәынҭқар иарҳәахт.
– Бзиа дымԥсуандаз, цәгьа дышҭамхарыз, – иҳәеит иаргьы. Аҳәынҭқар
уаҳа чымазара имыхьуа далгеит.
Имаҳәцәа аҩыџьагьы ҽнак даарыԥхьан дразҵааит: – шәара сыԥсуазаргьы
шәхы сыхҭнышәҵома?
– Аҳәынҭқар, ухаҵкы, уара иуеиӷьу ҳхы зыхҭнаҳҵода, умбои ҳнацәақәа
ихыҵәҵәоу, убриаҟара агәаҟра ҳақәшәеит, аха ҳхы уеиӷьаҳамшьеит, –
рҳәеит имаҳәцәа.
Аҳәынҭқар имаҳәцәа иара иҵыхәала агра ахьроуз даара игәы иалсит.
Ус ишыҟаз, Хьанчкәытгьы ицаҵаҟа дшыҵаз, аҳәынҭқар адырра иоуит
даҽа ҳәынҭқарк диабашьрацы иҽырхианы дшаауаз.
Аҳәынҭқар ир еизиган дцеит еибашьра.
Ҩымз деибашьуан. Ари аҳәынҭқар ир нҵәеит, шьҭахьла дгьежьит. Ари
еиликааит Хьанчкәыт аҽҳәа дахьыҽҳәатәаз. Ашырҳәа днаҵҟьан дцаны,
ирашь еиқәа кәар даԥхьан иааигеит.
– Иумоузеи гәаҟрас? – ҳәа иааидԥалт.
– Сабхәа деибашьуеит, абар, ҩымз ҵуеит, ацхырааразы сцароуп, –
иҳәеит Хьанчкәыт.
– Ибзиоуп, уааи, уҽеилаҳәа, – аҳәан, алымҳа дынҭанаҵеит.
Иҽеилаҳәаны дааҭыҵын, ирашь днақәтәаны, аибашьраҟны даннеи,
иабхәеи имаҳәылацәеи ирабашьуаз даарылалан, рыбжаҩык ишьит.
Даахьаҳәын иабхәа ус иеиҳәеит: – Уца, ухынҳәны ууаажәлар рахь, еизга
ауаа. Хымш рыла ара уаа, уанӡа сымала срызхоит.
Аҳәынҭқар дцан ар има дааит ахымш рыҽны, уаанӡа Хьанчкәыт имацара
драбашьуан.
Хьанчкәыт ирашь уаҳа аламкәа иааԥсеит. Нас аҳәынҭқар дааныжьны
Хьанчкәыт дгьежьит ишьҭахьҟа. Амжәаҿы дааин ирашь еиқәа ааужьны
арашь зы дааԥхьан, днақәтәан дцеит еибашьра. Хьанчкәыт амцабз еиԥш
дынкылҟьеит иахьеибашьуаз шьыбжьонк. Аҳәынҭқар имацара заҵәык
аибашьра даҿын.
Хьанчкәыт аҳәынҭқар ар рахь ддәықәҵаны хаха-хымш имала
драбашьит. Аҳәынҭқар ар има даннеи, Хьанчкәыт ирашь аз кәар ааԥсахьан.
Убри азы дхынҳәит. Аҳәынҭқар аибашьра даҿын. Ирашь аз кәар аужьны
арашь хәа днақәтәаны дцахт Хьанчкәыт еибашьра.
Дышнеиуаз, аҳәынҭқар дыԥхарҵан, иԥсы има дшаауаз дааиԥылт. Усҟан
имаҳәцәа ицәыбналахьан. Иргьы ндырҵәахьан.
Хьанҷкәыт ҳәаҭыхла даарылалан, аибашьцәа зегьы еизицеит.
Аҳәынҭқар иҳәаа иалцаны дара рҳәаагьы такә иналахаланы абираҟ
наирсит.
– Абраауп шәара шәҳәаа, уаҳа шәахымсын. Уара аҳәынҭқаргьы арахь
уаҳа уахымсын, – ҳәа нараҳәаны даахынҳәит.
Аҳәынҭқар даара дхәыцит, аха ицхрааз ауаҩы дизеилымкааит.
Хьанчкәыт иаҳәа аҭра ианынҭеиҵоз инапы ааԥҟеит.
– Ҳаи, сыԥсындаз, унапы шԥаԥуҟеи, – иҳәан аҳәынҭқар, ичабра ааҭганы,
инапы ахьыԥҟаз инакәыршаны иааҿеиҳәеит. Аҳәынҭқаргьы аҩныҟа
дхынҳәит.
Хьанчкәыт ирашь аужьны, инапы аҳәынҭқар ичабра ахьакәыршаз
наивакны, ица аҵаҟа дааин, аҽҳәа дыҽҳәамиакәа, днеины дызқәымиацыз
ичалт днықәиеит, ихәны иҟаз инапы иԥҳәыс илмырбакәа, инаиҵаҵаны.
Аҳәынҭқар аҩны данааи, инапаҵаҟа иҟаз ауаа зегьы еизиган дразҵааит
дарбану абри сеибашьраҟны инеины исыцхрааз – ҳәа.
– Иҳаздыруам, ухаҵкы, аҳәынҭқар, – рыбжьқәа ааиқәдыргеит ажәлар.
– Дарбанзаалакгьы шәгәы дҭаз. Уи аибашьра даналга, иаҳәа аҭра
ишҭеиҵоз иарма напы ԥҟан, сбырфын чабрала иҿасҳәеит, – иҳәеит
аҳәынҭқар.
Ара игылаз рнапқәа нышьҭыхны инеибадырбеит. Уи аамҭазы ариаҟара
еибашьхьаз Хьанчкәыт дыцәан дкараха, инапы иҵаҵаны, аха дахьыцәаз
рбон зегьы.
Аҳәынҭқар счабра ҳәа ииҳәаз, ицаҵаҟа аҽҳәа иҽҳәатәаз иԥҳа илаҳаит.
«Ҳаи, схаҵа инапы сахәаԥшыпишь, издыруада иара иакәзар» ҳәа
данаахьаԥш, илбеит лаб ичабра лхаҵа инапы ишакәыршаз. Аминуҭк ауаҩы
ддәықәылҵеит лаб иахь, учабра иуҭахӡам умаҳә инапы алаҿаҳәоуп ҳәа.
Ари аҳәынҭқар ианиаҳа, длылбаан днеит иԥҳаи имаҳәи аца аҵаҟа
иахьыҵаз. Днаихәаԥшызар, иара ишҿеиҳәаз еиԥш ичабрала иҿаҳәоуп.
– Ҳаи, сыԥсызаап, рацәа сҭахеит, – иҳәан, зныԥсыра дыԥсит.
– Шәнеи уажәыҵәҟьа! – иҳәан, ихан ауадақәа иреиӷьыз рызирхиеит.
Аиарҭа иҟарҵаз аҿы, дмырҿыхаӡакәа днаганы днышьҭарҵеит. Иԥҳәысгьы
акы лыгымкәа дааиларҳәан, уа дныҩнарҵеит. Аҳәынҭқар имаҳәцәагьы
иаргьы рхы рнапы адкыланы, данбаҿыхаришь ҳәа изыԥшын.
Ус дааҿыхеит Хьанчкәыт. Ица аҵаҟа дыцәаз џьишьон. Данааԥш,
аҳәынҭқар ихы инапы адкыланы наҟтәирахь дгылоуп.
Хьанчкәыт дҩеихан даақәтәеит, ихьча маҭәақәа шишәыз. Ишәиҵашаз
амаҭәа бзиақәа астол азна уа идгылоуп.
– Аҳәынҭқар ухаҵкы, саазгада сара агмыг абра? Сара изласықәнагозеи
ара ашьҭалара, иҟалазеи? – дизҵааит Хьанчкәыт.
– Ааи, ухаҵкы, сара иахьа ауп уаныздыр. Уара уакәымзар сара аибашьра
саҵахон. Унапы злаҿаҳәаз ачабрала уздырт, ухаҵкы, – иҳәеит аҳәынҭқар.
– Аа, уи аума. Аҳәынҭқар, ухаҵкы, ууаажәлар ирыланхо Лагә иԥацәа
Маҟьеи Мажәи сзаага, – иҳәеит.
Аҳәынҭқар иаразнак ауаа дәықәиҵан ираадиргеит урҭ.
– Аҳәынҭқар, ухаҵкы, уара уаҳа узеилмырго аума абасҟатәи ажәлар
дуӡӡа хадас ушрымоу, уара учабра ада сызлоудыруаз умбаӡацзи? Уара
уԥҳа данықәуртәа дызго ҳәа, сара сааит ҽнак арашь еиқәа сақәтәаны
еиқәаҵәа маҭәала сеилаҳәаны, иугәалашәома?
– Уи сгәалашәоит, ухаҵкы.
– Уанеибашьуаз иубама уи?
– Раԥхьа инеиз иароуп, ухаҵкы.
– Уԥҳа лҳәараан арашь еиқәа ашьҭахь иааиз арашь аз кәар уи
уеибашьраҿы иубама?
– Иҟан, ухаҵкы.
– Уԥҳа дахьықәтәаз ихаԥалаз арбану? – дҵааит Хьанчкәыт.
– Арашь хәа ауп ухаҵкы – иҳәеит аҳәынҭқар.
– Уеибашьраҟны иҟазма?
– Аҵыхәтәаны ириааиз иара ауп, – иҳәеит аҳәынҭқар.
– Нас ус анакәха иубахьан, убри еиҭануба иахьԥоузымдыри? – иҳәеит
Хьанчкәыт.
– Сеилагеит, ухаҵкы, – иҳәеит аҳәынҭқар.
– Зны учмазаҩын ҳәа сыҟоуп, иухьыз усҟан? – дҵааит Хьанчкәыт.
– Ааи, ухаҵкы, хыхьын исыхьуаз, – иҳәеит аҳәынҭқар.
– Нас уи ачымазара уалзыргазеи? – дҵааит Хьанчкәыт.
– Сымаҳәцәа ахәшә сзааргеит, – иҳәеит аҳәынҭқар.
– Иабаҟоу умаҳәцәа? – иҳәан даарыԥхьеит. – Шәара, иабантәиаажәгеи
ахәшә? – дразҵааит.
– Уара иҳауҭеит, ухаҵкы, урашь еиқәа уақәтәан, – рҳәеит аимаҳәылацәа.
– Ишәымсхызеи ахәшә азы? – дрызҵааит.
– Ҳхысга нацәақәа ухаҵкы.
– Аҳәынҭқар, даҽазныхгьы учмазаҩын ҳәа сыҟоуп?
– Ааи, ухаҵкы, бӷахьаак сыман, – иҳәеит аҳәынҭқар.
– Иабаажәгеи уи ахәшә – дрызҵааит.
– Уигьы уара иҳауҭеит ухаҵкы, урашь хәа уақәтәаны, – рҳәеит дара.
– Ахәшә азы ишәымсхзеи усҟан? – дразҵааит.
– Акгьы ҳамумхит, ухаҵкы, – рҳәеит аҳәынҭқар имаҳәцәа. Хьанчкәыт
арашь еиқәа кәар, ибжьы ҭганы иақәҿиҭит. Аҽыҩҳәа иааҩнаԥалт.
– Ари аума ижәбаз?
– Ааи, ухаҵкы, – рҳәеит.
– Арашь аз кәар! – ҳәа ибжьы наиргеит, уигьы аҽыҩҳәа иааҩнаԥалт.
– Уи ашьҭахь ижәбаз ари аума? – дрызҵааит урҭ Хьанчкәыт.
– Ааи, ухаҵкы, – рҳәахт.
– Арашь хәа кәар! – ҳәа ибжьы анааирга, арашь хәа кәар рыгәҭа
неимыцҟьааны иаагылт.
– Ари аума урҭ раамышьҭахь ижәбаз? – дрызҵааит Хьанчкәыт. Иароуп
ҳәа урҭ анақәшаҳаҭха, ихы нақәикын ҿааиҭит: – Шьҭа исшәырба, арашь
хәа санақәтәаз, исышәҭаз, – иҳәеит Хьанчкәыт.
Реиқәақәа аныларышьҭ, ртәарҭақәа рҿы иадыззала иадчаԥалаз
аҽеимаақәа ааԥшит.
– Арашь хәа, унеины ишрыдучаԥалаз еиԥш ирыдх, – аниҳәа, инеины
иаарыднахит.
– Шәысҭ шәнацәақәагьы, – иҳәан, иџьыба иааҭыхны рнацәақәа нариҭеит.
– Ааи, дада, сымаҳә еиҵбы, уара усзымдырит, сеилаган ишакәым
уныҟәызгеит, саҭоумҵан. Аҳәынҭқарра уара иуқәнагоит, угәы инанагозар,
аҳәынҭқарра уара иусҭап ухаҵкы, – иҳәеит аҳәынҭқар.
– Урыԥхьа сашьцәа, – иҳәеит Хьанчкәыт. Аҳәынҭқар ибжьы наиргеит
иашьцәа рахь. Хьанчкәыт иашьцәа ааины иаагылт.
– Ижәбома ҳаб иуасиаҭ сара мдыр бзамыҟәс ишәымаз ишынасыгӡа,
абри арашь еиқәа Маҟьа унасыԥ акәын, арашь аз Мажә унасыԥ акәын,
арашь хәа – сара. Шәара ҳаб иҳәатәы хашәымҵазт, шәҩыџьагьы шәынасыԥ
сара исоуит. Уажәы сара шәара шәыхьча, ишәеиҵбыз, ишәеицәаз
сҳәынҭқархеит. Шәара шәысмаҵуцәоуп. Шәеиҳабы ииҳәо хашәҵала! –
иҳәан наҟ идәықәиҵеит.
Нас иабхәа дахыхны иара дҳәынҭқархеит, ажәлар зегьы бзиа дырбо
дҟалеит.
Нхаҩ бзиак дыҟан. Ҽнак ихәыҷы диманы агаҿаҿы днеин, уардынк азна
аԥсыӡ икит.
Аҵыхәтәанӡа ԥсыӡк икит, егьырҭ аԥсыӡқәа иреиԥшымкәа, ихәыҷы
инеииркын, сааиаанӡа аԥсыӡқәа ирылоумҵан ҳәа ауардын ааигарц дцеит.
Ахәыҷы дыхәмаруа: – Аԥсыӡ рыцҳа, усышьҭрын, зны џьара усыхәозар,
– иҳәеит.
– Иануҭаху азы сыхиоуп! Абри ақерц уџьыба иҭаҵа, убри уманаҵы убжьы
шааго еиԥш уаԥхьа саагылоит, – аҳәеит аԥсыӡ. Ахәыҷы аԥсыӡ ауижьит.
Иаб данааи, аԥсыӡ анимба, аԥа дипҟеит. Ахәыҷы дгәааны абна дылалеит,
ихы ирӡырц дашьҭалт.
Хаха-хымш абна дылан, аԥшьымш рзы ӷдарак дылаланы дышнеиуаз,
бгахәыҷык арбаӷь аҿыҵакны иааиԥылт. Алақәеи ауааи рацәаҩӡаны иашьҭан.
Абгахәыҷы анааивала, ус иҳәеит:
– Абгахәыҷы, зны џьара усыхәозар, иуҟәыскуеит иушьҭақәоу.
– Аа, абааԥсы, сануҭаху азы сыхиоуп, абыржәы сыԥсы анынурха, –
аҳәеит абгахәыҷы ааӷьаҵәыӷьаҵәын.
Абгахәыҷы иуапа иныҵеикын иааиҵәахит. Ауаа анааидгыла, абас ицеит
ҳәа иахьымцаӡаз дирбеит. Лагьы уаагьы даҽаџьара идәықәиҵеит,
абгахәыҷы аԥсы нирхеит.
Дырҩегьых дышнеиуаз, бнак аҿы бнацә дук ықәцаланы ишаарцоз ибеит.
Абнацә шаарцоз ажа каҿаны иахькажьыз ианааҵаԥала, аԥацхьқәа атәыҩа
иаҿаԥан иааныркылеит. Ари аҷкәын данынавала, абнацә ааихәаԥшын
иааӷзит.
– Абнацә, мышкы зны усыхәозар, уоусышьҭып, – иҳәан, дазҵааит.
– Уажәы сынурхар, сыԥсы ҭанаҵы уара узы сыҟоуп, – аҳәеит абнацә.
Аҷкәын днеин аԥацхьқәа ааԥырихын, абнацә ҩылашәкәа ицеит. Лагьы
уаагьы иашьҭаз даҽаџьара идәықәиҵеит.
Иара дцон фа имамкәа, жәы имамкәа.
Дышнеиуаз, хә дук дықәԥшуа далагеит.
Абри ахәы сагьхалап ҳәа иазиӡбеит. Ахәы ашьапаҿы днеины дкыдлеит,
хыхь дхаларц.
Дышнеиуаз, мҩабжара днеиуан, хәлеит. Ахәлара аниқәшәа, џьдук амҵан
дыԥхьеит.
Ашьыжь данааԥш, иҽыԥсахны, иабџьаргьы иаргьы деиқәхаԥса дшыҟаз
ибеит.
Аҿывҳәа дыҩдәықәлан шьыбжьон хәык аҿы дынхалт.
Абри ахәы иибаз акыдларҭа аҿыҵәҟьа ҭакәажәык хаԥыц заҵәык
лзыҵагыланы дынхон, ари аҷкәын днеит абраҟа.
– Акрысҿаҵа, – ҳәа анлеиҳәа, – акруҿасҵон, аха аӡы сымам, – лҳәеит.
– Избан? – ҳәа данлазҵаа, – аӡы дауык иҽакәыршаны дахатәоуп, инеилак
зегьы ифоит, – лҳәеит аҭакәажә.
Ас аниалҳәа, адауы дишьырц ддәықәлеит. Аҭакәажә дихьынԥашалеит
дифар ҳәа дшәаны, аха имукәа ахәеи ахәышԥырӷи аашьҭыхны дцеит аҷкәын
аӡахьы. Дахьнеиз дауык аӡы иҽакәыршаны дхыжьлан.
Иаҳәа ҭԥаа длаисын, ихы хҵәаны ахәа цареи ахәышԥырӷи инлықәиԥса,
адауажә иԥсрагьы уи акәхеит.
Аҭакәажәгьы дгәырӷьаҵәа аӡы аалган акруны криҿалҵеит.
Нас аҷкәын дҵааит абри ахәы аҿы иҟоузеи ҳәа. Аҭакәажә ҭакс иҟалҵеит:
– Ахәы ахықәцәаны ҩнык х-етажкны игылоуп, убри ӡӷаб заҵәык дықәтәоуп;
саркьак лымоуп, инеиуа зегьы лнарбоит. Иагьаџьара уҽуҵәахыргьы
улыԥшаауеит, илымбартә еиԥш зҽызҵәахуа диццоит, ус зҽыззымҵәахыз,
лашҭа аиха гәара акәыршоуп, ихы хҵәаны уаҟа иахалҵоит, инеилак аӡәы
еибгала дыхнымҳәыц.
Аҷкәын ахәахьы дандәықәла, аҭакәажә илымурц далагеит, аха
дылзымхәыцкәа дцеит. Хымшныҟәа ахьыбжьаз, шьыбжьаанӡа днеит.
Дхалан, ахәыԥшӡара дықәла дышнеиуаз, аӡӷаб лыччабжь иаҳаит.
– Сашҭа амасар хык акәын иагыз, уи ахарҭәаараз акәхап узаа, – ҳәа
алаф илылхит.
Хынтә аҽыҵәахра азин илҭеит, знык длымбартә иҽизыҵәахыр, диццарц
еибырҳәеит.
Иԥсыӡ қерц иџьыба иааҭыхны данаԥхьа, иԥсыӡ доумпеихан иаакылсын,
бжь-мшынк рыҵаҟа дганы даҵәахит, аха дылбеит.
Уа данылба, ибнацә даԥхьеит. Абнацә ааин быжь-шьхак дырхнаган,
анаҟә еиҩҽыраҿы дыбжьанаҵан, хыхь иқәтәеит, аха уаҟагьы дылбеит.
Аҵыхәтәаны ибгахәыҷы ада ԥсыхәа имамкәа данааи, даԥхьеит.
Атыҟҳәа иаакылҟьеит абгахәыҷы. Абӷа днықәнартәан ҩ-верск раҟара
ахан иадҵын, ижуа ахан ашьапы шыҟаз идәықәлеит.
Дук мырҵыкәа, иаргьы уаҳа алымшо иҟалеит, адгьылгьы жны, анышә
дцәыҵагаланы, ахан ашьапаҿы даҵәахит.
Аӡӷаб алада дыԥшааит, аҩада дыԥшааит, аха уаҩы длымбеит.
– Усымбеит, уара сутәуп, уцәырҵ, – ҳәа лыбжьы лыргеит.
Аҷкәынгьы дцәырҵит, чара руит.
Ус аамҭа бзианы кыр ирхыргеит.
Нхареи хныҟәгареи урҭ ирыгмызт, аха аҷкәын иҭаацәа игәы иҵалан,
дымцар имуа далагеит.
Иԥҳәыс дылмышьҭырц иақәылкит, аха имуит.
Ианимуӡа, акамбашьқәа ааҵарҳәан, ауардын азна ахьы нарықәҵаны,
дара рышьҭахь иҩагыланы, идәықәлеит. Хымш рыла аҭакәажә лҟны инеит.
Ахьи аразни лызхара налырҭан, ицеит рымҩахь.
Даара акыр иныҟәахьан, аҷкәын ажәытәтәи иашҭа инҭалт.
Иани иаби роуразоуроу ашәы рҽарганы, иччиаханы, адәылҵреи
аҩналареи рылымшо иҟалахьан, рыҷкәын игәырҩа иаганы.
Аӡӷаб лҳәатәы ҟалон, ианаалгәаԥха, изыҩныҵыз еиԥш хан дук ҩыҟалеит.
Даргьы неины иныҩналеит.
Нас рыҷкәын днеит иҭаацәа рҿы, аха дырзымдырӡеит.
– Ибыхьзеи, нан? – ҳәа длазҵааит иан.
– Абри ажәынҭацәгьа (лхаҵа изы) ҳаҷкәын диманы дахьцаз дыргәааны
абна дылеиҵеит, уи нахыс дыӡт, – лҳәеит афергьҳәа аҭакәажә.
– Дыббар дыбдыруоу быҷкәын? – ҳәа длызҵааит аҷкәын.
– Ибӷа ианыз ашьанала дсымдыруазар, илыздыраагәышьози шьҭа, –
лҳәеит.
– Быҷкәын сара соуп, – иҳәан, ихарԥ ааишәихын, агәра лгаратәы
иҽылирдырт.
Иангьы иабгьы рыҷкәын данырба, изымԥрит, уаҳа акгьы рыгымхеит.
Аҷкәын иангьы иабгьы аашьҭихын, иманы иԥҳәыс лахь инеит, уаҟа
иркәабеит. Ибзианы рныҟәгара иалагеит.
Ԥыҭрак анҵы, даргьы рыԥсы ҭалеит, ажәытә ианҿақәаз еиԥш иҟалеит.
Нас иаалаган, ажәлар еизганы ачара ду руит.
Саргьы ачара аҟны сыҟан, иахьа арахь саауеит.
Дыҟан аҳак. Уи иман хҩык аԥацәа.
Аҳ дныҟәаҩын. Ашьха иара дыҟан, ага иара дыҟан. Мҩас иҟаз
изымдыруаз егьыҟамызт.
Ари иԥацәа гангьы идирбахьан мҩакы, абасгьы реиҳәахьан: – Абри амҩа
шәанымлан, сара сыԥсы ҭанаҵы шәықәысҵом, аха сыԥсыргьы абри
амҩахәасҭа шәанымлан, шәара шәзы имҩа мыждоуп.
Раб дыҟанаҵы уи амҩа ҳанылоит ҳәа урҭ аӡәгьы иҽазимкыцызт.
Ус ишыҟаз, раб дынкаҳан дыԥсит. Иԥацәа раб аҳ иԥсра даара хьаа дус
иҟарҵеит. Рхы-ргәы далырхит, ибзиангьы дыржит. Ашықәс анааи, аԥсхәы
изыруит.
Ҽнак, арҭ аешьцәа реиҳабы иҽы ааикәадырын, иҽааилеиҳәан,
дҽыжәланы ддәықәлеит, џьара дцарц. Иашьцәагьы изымҵааит уабацо ҳәа,
избан акәзар, ари шьҭа дхәыҷым, дарԥысуп, дахьцо иара идыруеит.
Уи длықәлан дцеит. Дышнеиуаз, даара хара дцахьан, иаб уқәымлан
ҳәа ахьиеиҳәахьаз амҩахәасҭаҿы днеит. Ари амҩахәасҭа аниба, дааҭгылан
акыраамҭа дхәыцуан, иабгьы дигәалашәеит. Нас «абри амҩа саб
шәықәымлан ҳәа ҳаиҳәахьеит, аха сықәлоит исыхьлакгьы, иҟоу еилыскаап»
иҳәан, ари амҩахәасҭа данылан иҿынеихеит.
Дшәаԥырҳаԥуа, избарызеи ҳәа дышнеиуаз, дә-дук дықәнагалт, аха
аҵыхәан угылар, ахаҿы улаԥш наӡом.
Иаакәыршаны бнаршәыроуп, агәҭа уарҭалк аҵкыс инеиҳаны шьамхахьы
унылагылоит ҳаскьын башак алаӡамкәа, иҟәаландыр мацараха.
Ари ашҭа ду агәҭаҿы игылоуп ра дук, уаашәҩык аҵатәаргьы ашәшьыра
иаҵәахуа. Ари аҷкәынгьы дышиашаз ара ду ахьгылаз днеит.
Ара ашәшьыраҿы игылоуп еишәа хәыҷык, х-ҿахрак абысҭа ықәны,
ашәқәа ргәылаҵаны иԥхаҵәы-ԥхаҵәуа.
Ари аниба, ссирс иааҟаиҵеит, дааҽыжәҵын, иҽы амгәырхақәа ркәаданы,
аӷәра наҿыршәаны, аҳаскьын иналеиҵеит. Иара днеин, арҭ иԥхеи-ԥхеиуа
иқәыз абысҭақәа днарыхәаԥшит, аха амлагьы дакуан.
«Исыхьлакгьы акрысфап» иҳәан, днатәан инапы наиркын, ҩбаҟа ҿаҵа
амиххьан еиԥш, ажәҩан ахьынтәи аӡәы дыжжаӡа акы дақәтәаны даакылсын,
изакәызеи ҳәа ила ҭырхаха дшахәаԥшуаз, илеихасын, дышьны
длышьҭаҵаны ицеит.
Ари иашьцәа, ҳашьа иахьа даап, рҳәеит, уаҵәы даап, рҳәеит, аха
умԥсуандаз, дабаҟоу, дыҟаӡам рашьа. Данырмбаӡа ишьҭалеит. Алада
рҳәеит, аҩада рҳәеит, аха дабаҟоу, дыӡит рашьа.
Арҭ ргәы анԥҵәа, усгьы дыҟам, џьара дҭахеит, рҳәан, рашьа изы ашәы
ршәырҵеит. Рашьа ишықәс анҵы иԥсхәы руит, аха амца рцроуп, арҭ аешьцәа
рашьа дзышьҭаз рыздыруам, дахьыӡ рыздыруам.
Ҽнак арҭ иаанхаз аешьцәа реиҳабы ддәықәлеит, ҳарҭ ҳашьа иӡырҭа,
иԥсырҭа џьара исаҳаанӡа схынҳәуам ҳәа.
Дцо, дцо дышнеиуаз, раб, шәықәымлан зиҳәаз, ари амҩахәасҭа днанылт.
Ари ииашаҵәҟьаны игәы иҭашәан, – абри амҩа санылап, ма иӡырҭа
еилыскаап, – иҳәан, уи амҩахәасҭа днаныланы ддәықәлеит.
Ари дцо, дцо амҩахәасҭа даныланы дышнеиуаз, дәы хтык днықәнагалеит, аха дәы ԥшӡараны иҟоуп, иаакәыршаны бнаршәыраны, аҳаскьын
шьамхахьы иҩеиуа иҟоуп, агәҭаҿы ра дук ҭагылоуп, аха араҟа инықәԥшлак
зыԥсы уаҟа инықәымхара уаҩы дыҟам.
Ари дышиашаз ара ду ахьгылаз амҵаҿы днеизар, иашьа дыԥсны
дышьҭоуп. Аха кьыс имаӡам, иахьа дыԥсызшәа дықәуп, иҽы аҳаскьын
иалоуп, акәадыр зегьы ақәбаахьеит, макьана ҵаҟа икамҳацт еиԥхьытта,
иахьынҳәҳәа иақәуп. Иара ԥсылан, иԥжәаны иахьцара азымдыруа иқәуп,
ирашьханы.
Арҭ абысҭақәагьы уаҟа иқәуп иԥхеи-ԥхеиуа. Х-ҿахрак абысҭа ашәқәа
ргәылаҵаны, руакы ҩбаҟа ҿаҵа амхыуп, егьырҭ аҩба кьыс ҳәа рымаӡам.
Ари арҭқәа зегьы аниба, иџьеишьеит, илакәишьеит; иаргьы дааҽыжәҵын,
иҽы аӷәра нахырҵәрааны, амгәархақәа ааркәаданы аҳаскьын инылеиҵеит.
Днеин иашьа днаихагылеит, аха иурҵысуада, аԥсы хьшәашәа дықәуп,
деизҟьа.
– Иҟало збап, – иҳәан, амлагьы дакуан, анҭ абысҭақәа иқәыз
днарыдтәалан, еибгаз акы ҩбаҟа ҿаҵа аамиххьан еиԥш аамҭазы, иаауеит
акы жжаӡа ажәҩан ахьынтәи. Ишааиуаз инаихасын, уигьы дышьны
днышьҭаҵаны ицеит.
Ари иашьа заҵәы инхаз – сашьа иахьа даап, уаҵәы даап, – ҳәа дыԥшит,
аха дабаҟоу, иашьа уаҵәы дубап.
Алада иҳәеит, аҩада иҳәеит, аха дыҟаӡам иашьа. Акыр ихы аџьабаа
аирбеит, аха дшыҟамыз аиаша анеиликаа, аҵәыуара ҟаиҵеит, аԥсхәы иуит.
Уигьы диџьабеит иахьынӡаиаамҭаз.
Аха ари игәы каҳаӡаны ауп дшыҟоу, иашьцәа еиҳабацәа – игәыӷырҭақәа
зегьы ицәыӡит. Рыԥсырҭа издыруам, рыӡырҭа издыруам, ихы ахьигара
изымдыруа дыҟоуп.
Ҽнак ус иақәикит, сара сыҟазаара акгьы иаԥсам, саргьы џьара схы
ықәызгап, арҭ рыӡырҭа џьара еилыскаанӡа схынҳәрым ҳәа.
Иҽи икәадыри неиқәҵаны ддәықәлеит, сашьцәа рыӡырҭа еилыскаанӡа
сшыхнымҳәра ҳәа.
Дцо, дцо дышнеиуаз, амҩахәасҭа, иаб иԥсы анҭаз уқәымлан ҳәа
ахьиеиҳәахьаз, днангылеит.
– Ҳаи! Абри амҩа санылап, издыруада абри амҩа ианылазҭгьы сашьцәа,
убрахь ауп иахьҭаха, – иҳәан, иҽы ахы наирҵәин, исыхьлакгьы сыхьааит
ҳәа амҩахәасҭа днықәлеит.
Ари амҩахәасҭа абнаршәыра илагаланы иҟаз даныланы дышнеиуаз,
даара хара дцахьан, ус дә-дук днықәнагалт, аха ари адәыԥшӡара
иакәыршаны бноуп, аҳаскьын шьамхахьы иҩеиуа, еицыгьежьраны, агәҭаны
ра дук гылоуп.
Дышиашаз ара ду аҿы днеизар, иашьцәа аҩыџьагьы уаҟа иԥсны ишьҭоуп
ихәхәа-хәхәаӡа. Рыҽқәа уаҟа аԥыжәҳәа иҳәуа аҳаскьын ду иалоуп,
ркәадырқәа рықәбаахьеит, аха икамҳацт, ихьынҳала-ԥынҳаланы иҟоуп.
Иашьцәа, иахьа иԥсызшәа, џьара кьыск рымаӡамкәа еивоуп.
Убраҟа еишәак гылоуп, х-ҿахрак абысҭа ықәуп, ашәқәа ргәылаҵаны.
Ҩба хәыҷык-хәыҷык рымхыуп, акы кьыс амаӡам, иԥхеиԥхеиуа иқәуп.
Арҭ аниба, ссирс иҟаиҵеит. Зынгьы дгәырӷьеит, зынгьы дҵәыуеит,
иашьцәа абриаҟара шықәса иӡны иҟаз аниба.
– Шьҭа исыхьлакгьы сыхьааит, – иҳәан, иаргьы дааҽыжәҵын, иҽы уаҟа
инҿаҳәаны, иашьцәа ахьышьҭаз днеин днарыха-ҩарыхеит, аха иабаҟоу,
иԥсыхьшәашәаха ишьҭоуп.
Даагылан ахәыцра далагеит. Нас идырт араҟа митәык шыҟаз, абра иҟоу
еилысымкаакәа сцом, сыԥсыргьы сыԥсааит сашьцәа реиԥш, иҳәан днеины
абысҭақәа ахьықәыз днарыдтәалт. Ари иеибгаз днацкласын ҿаҵак аамихын
иҿы инҭеиҵеит.
Уигьы нылбааидеит, даҽакгьы аамихуан еиԥш, ус акы абжьы иаҳаит,
аха митәык. Аҩада данԥшы, акы аауеит ижжаӡа.
– Ҳаи, абри закәызеи? – иҳәан, дшахәаԥшуаз, ижжаӡа иааин сихасуеит
ҳәа ашьҭасымҭаз, иара днаҵҟьан, ҵаҟа ианнышьҭасуаз аамҭазы,
иҽнақәижьын икит.
Ари иикыз данлахәаԥш, ԥҳәызбак ахши ашьеи еилаҭәо, деикәаԥхо
даагәылшәеит.
– Аа, сумшьын! Сара суаҩуп, – лҳәеит, аха дзакәызеи, акаамеҭ,
иаразнак илырлашеит адунеи!
Нас иара ус иҳәеит:
– Абыржәыҵәҟьа сашьцәа аҩыџьагьы ибшьыз рбза акәымзар, абраҟа
бысшьуеит.
Иҟалҵахуаз, лџьыба дынҭаԥшын чабрак ааҭылган, иналган ианынархьылшь, аҩыџьагьы бзахан иҩагылт.
Арҭ икара-уараха ҩышықәса-хышықәса иԥсны иқәыз, ауаа ҩагылан
иаалеиҩеит.
Рашьа данырба, иеигәырӷьеит.
– Уара араҟа уабаҟаз? – рҳәан иазҵааит.
– Араҟа саазгазеи, сымала сааит, – иҳәеит. Ус рыҽқәа ахьықәыз инеины
рыцҳарыла иркит, избан акәзар ҩышықәса-хышықәса уаҩы дызқәымтәацыз
аҽқәа арашь еиԥш игылоуп.
Арҭ рыҽқәа ркын, иаарган иааҿарҳәеит. Ари аԥҳәызбагьы уаҟа дгылоуп,
цәымзаҵас длашо. Ус ралҳәеит ари аԥҳәызба:
– Сара адоуҳа змоу ԥҳәызбоуп, абраҟа ааигәа сынхоит, шәара ахҩыкгьы
сара слахьынҵақәа шәакәын, сара исиааиуа сиццараны акәын сынасыԥ
шыҟаз. Шәара аҩыџьа сабхәындацәа шәоуп иахьарнахыс, уара реиҵбы
сара усхаҵоуп, шәаала сыҩныҟа!
Даргьы мап ахырымҳәааит. Рыхҩыкгьы лыма лыҩныҟа дцеит. Ачара
рзылуит.
Нас реиҵбы уаҟа даанкылан, егьырҭ дәықәылҵеит рыҩныҟа,
ирзышьҭыхуаз реидара ахьы рыцҵаны. Ари аҷкәын уаҟа лара лхатә хаҵас
дышьҭылхит.
Луаҭахқәа рҿы дналган зегьы дныҩналырԥшит. Амаҭәа илымаз
илырбеит, ахьы ахьҭаз ашәындыҟәра ацаԥха илҭеит. Убас лымаҭәақәа
зегьы ахьыҟаз илырбеит.
Шәындыҟәра хәыҷык ацаԥха илымҭеит, иаргьы дҭалмырԥшит. Ари
уамашәа ибеит, араҟа ацаԥха артны сызҭалмырԥшызеи ҳәа.
Арҭ ибзиахәха ишынхоз, уахык ари ашәындыҟәра ацаԥха лыхцәы иалхны
иган, ари ашәындыҟәра ааиртын данынҭаԥш, ашә неигәыджьылан
инҭԥрааны ицеит акы, ашәындыҟәра ҭыкка иҭацәны иаанхеит. Ари митәык
шаҵаз идырын, иааицәымыӷхеит, аха иабаҟоу! Ацаԥха неиган дырҩегьых
лыхцәы иналаҿеиҳәеит, ашәындыҟәра ашә шаркыз иаркны.
Есышьжьымҭан игәалҭоит лшәындыҟәра, ари ашәындыҟәраҿы адоуҳа
ҭакны илыман. Ари акәын лара лыԥсы злаҭаз, зегьы дызлариааиуаз.
Шьжьымҭан лшәындыҟәраҿы днеины данынҭаԥш, иабаҟоу, лдоуҳа ҭаӡам.
Ари амца лкит, иаразнак митәык шиуз лдырит, аха иҟалҵахуаз.
Ус днеин, дахьышьҭаз иалҳәеит, ас зуузеи, абааԥс, ҳара ҳаԥсы злаҭаз
уи ала акәын, шьҭа зегьы ҳара иаҳиааиуеит ҳәа. Иаргьы ицәымыӷхеит,
аха иикыз, ииушаз иухьан.
Ус ишыҟаз, ашьжьымҭан аӡәы агәашә дааҭалт, абаӷьк дақәтәаны зхаҭа
хы-ӡа иҟаз, зԥаҵақәа фы-ӡа инаӡоз.
Ари данылба, дыԥсит дахьгылаз иаразнак.
– Абри акәын иуасҳәоз, – лҳәеит.
Ари абаӷь иақәтәаз дааҽыжәҵын, иабаӷь нҿаҳәаны дааҩналан, ари
лхаҵеи иареи ааиқәԥеит. Аха дызлаихәарҭаз ари ахәырҭлаӷь гызмал,
аминуҭк ала ари лхаҵа дышьны днышьҭаҵаны, ларгьы даашьҭихын, ибаӷь
ахәда днықәыртәаны, дима дцеит иҩныҟа. Лхаҵа уаҟа дыԥсны дықәуп,
ишәқәа артуп, инеиуада уи адгьыл аҿы, уаҩ дынхаӡом ааигәа, шәарахымзар
даҽакгьы иаҿархарсҭаӡам.
Ус дшыҟаз, ари адгьыл аҿы ԥҳәыск ҩыџьа ахшара лоун илзымааӡо
даналага, руаӡәк дылган абри адгьыл аҿы дкалыршәзаап; араҟа абынҽақәа
ирыдгьылны иҟан. Ари ахәыҷы зԥа ԥсны иҟаз бынҽак дабан дааӡеит.
Дарԥысхеит, аха ацәажәашьа издыруамызт, акрыфашьа издыруамызт,
арахь уихәаԥшыр ауаҩы инапы имоуп, ауаҩы ишьапы иҵоуп, аҽқәа дрылоуп
дкьыркьыруа.
Ари ҽнак иан имбазт, дашьҭан деимдо дышнеиуаз, ҩнык днадгылт, аха
изакәызгьы иидыруазеи, ихаан имбац ари аҩны. Ус ашьшьыҳәа ашә ихы
аннылеикы, аӡәы дышьҭоуп. Ари аниба, дшәан дыҩны хара дцеит
дкьыркьыруа. Ԥыҭк данынаскьа, дырҩегьых даахынҳәын, ари аҩны ашә
аҿы данааи, ихы нылакны даныныҩнаԥш, аӡәы дышьҭоуп, иара иеиԥш,
имоуп ашьапқәа, имоуп анапқәа. Ари аниба, дшәан, дыҭрысны дкьыркьыруа
дцеит.
Ԥыҭрак ашьҭахь дырҩагьых ашьшьыҳәа дааизар, деиҭашьҭоуп. Ари
зынӡа иара диеиԥшуп. Нас игәы ааирӷәӷәан, ашә ишьапы нхиган дныҩналт.
Хәыҷык дизааигәаны данынаскьа, дшәан, ишьҭахьҟа дыԥеит адрымҳәа
аҽеиԥш. Ус-ус илақәа ишьцылеит, нас днеины ачабра шкәакәа игәы
иқәыршәыз инапала икны ианааиқәих, аҭҳарцәҳәа дҩагылт дыбзаханы. Ари
ачабра иԥҳәыс даныргоз игәы иқәылҵахьан. Аӡәы иқәихыр, нас иара
дыбзахон. Ари аҽаԥагьы дшәан ддәылҟьеит, аха дырҩегьых дааҩналт.
Нас идырт ари ибзахаз дышуаҩхшараз.
Ԥшьаала дааиеижьан, дзымцартә ашәқәа неиркын, дааидтәалт.
Нас аԥхьарцеи ачамгәыри аацәыриган иарҳәо, ацәажәара иирҵеит ауаҩ
иеиԥш, деилеиҳәеит уаҩҵас.
Ари дуаҩхеит, дцәажәауа дҟалеит, аха мчыла аҽеиԥш дыӷәӷәоуп.
Ус ишыҟаз ари иикыз иеиҳәеит иԥҳәыс дшыргаз.
– Ус акәзар, уаала ҳцап, сара дысшьуеит уи, – иҳәеит аҽаԥа. Аҩыџьагьы
рҽеибыҭаны идәықәлеит, абаӷь ашьҭа ихыланы.
Арҭ рчамгәыри рыԥхьарцеи рыма ицо, ӡ-дук иныҽԥынгылеит. Ари аӡаҿы
ҭакәажәык ала ҵыхәа дақәтәаны, ауаа аӡы ирылгон. Арҭ аԥара налырҭан
аӡы инырылгеит. Абаӷь ашьҭа ихыланы ишнеиуаз, ҩын дук инадгылеит.
Уаҟа иҭагалоуп ари абаӷь ашьҭагьы. Арҭ атәыла рбганы аԥхьарцеи
ачамгәыри арҳәо уа џьара инатәеит.
Арҭ рыбжьы анлаҳа, ари илдырт. Ашырҳәа ашә ааимԥааны данындәылҵ,
лхаҵа аӡәы дицуп, аԥхьарцеи ачамгәыри кны агәашә аҿы итәоуп.
Арҭ анылба, ус лҳәеит:
– Абраҟа агәашә аҿы шьоукы ааины итәоуп, ԥхьарца рҳәацәақәак,
аҩныҟа иааҳгап.
– Ибзиоуп, – рҳәан, араҟа иқәтәазгьы ндәылҵын, арахь иааргеит. Аха
лара даазгаз дыҟамызт, џьара дыҟан.
Арҭ ааин, амӡырхаҿы асқамқәа нарылҭан, инадыртәеит. Нас
иаацәырыргеит рыԥхьарцеи рчамгәыри, иадырҳәо иалагеит, аха ишԥа!
Арҭ рыбжьы заҳаз гәылагьы-злагьы зегьы еизеит, аҵанқәа рԥаҵақәа
шьҭаҳәазо, ахарзаманқәа.
Аԥхьарца ахьаирҳәо иалаҵаны иациҳәоит, «бҭахызар баагоит, мап араҟа
сыҟаз ҳәа бгәы иаанагозаргьы ҳцоит» ҳәа.
Нас лара аԥхьарца аарымылхын, ус лҳәеит:
– Сара саазгаз џьара дыҟоуп, лассы даауеит, аха ишьра цәгьоуп.
Шьышьас имоу уи ауп, дышгылоу ихы хҵәаны ҵаҟа адгьыл аҿы
иламышьҭкәа, дызшьыз иаҳәа аҭра иҭеиҵаанӡа амшын иаҭаны иаауа
дишьуеит, мамзар дыԥсӡом, шәынтә ихы хыуҵәаргьы. Убри дшәызшьыргьы,
иашьак дыҟоуп, дҳахьӡоит. Дҳахьӡар, шәаргьы амашәыр шәылихуеит.
Нахьхьи аҩны х-ԥаҭлыкак ауаџьаҟ ахаҿы иқәгылоуп, убри аашәымгар
ҳазцом, ҳаикуеит.
– Даара ибзиоуп, сара сцаны иаазгоит уажәыҵәҟьа, – иҳәан, дцеит
абынҽа иааӡаз аҷкәын. Уи дыҩны, аҽеиԥш дцан аминуҭк ала ахԥаҭлыкакгьы
има дааит.
Ус ишыҟаз ари аԥшәмагьы дааит, арҭ аниба, дреигәырӷьеит, – арҭ реиԥш
аԥхьарцарҳәацәа абаанагеи! – иҳәан.
Уаҟа дтәаны дышрыхәаԥшуаз, аԥасатәи лхаҵа ашырҳәа иаҳәа ааҭихын,
ихәда аахҵәаны, адгьыл аҿы инамышьҭкәа иаргьы иаҳәа аҭра иҭеиҵаанӡа
ари аҽы шьамхы зҵаз иманы дцан амшын иҭаижьит.
Иаргьы уаҟа деизҟьа дынкаҳаит. Арҭ дәықәлеит рыԥҳәыс дрыма,
рыхԥаҭлыкакгьы кны ишцоз, ари аӡ ду аҿы иаакылсит.
Уаҟа аҭакәажә ԥыҭк налырҭан иаарылгеит. Аха ари аҭакәажә касык
ҟаԥшьӡа лыжәҩа иқәыршәуп. Ари анылба, арҵәааҳәа дыҳәҳәан, – ари сара
сдоуҳауп, уара ашәындыҟәра анаурты иуцәцаз, бара аҭакәажә ари бызҭада?
– лҳәан днышьҭагәа дылкит.
– Ари мҩасны ишцоз избан искит, – лҳәеит аҭакәажә.
– Бара иахьыбк сара исыздыруам, ари сара сдоуҳауп, исыҭ акәымзар,
уажәыҵәҟа бысшьуеит, – лҳәан данлыршәа, аҭакәажә лдоуҳа аалхыхны
илылҭеит.
Арҭ рдоуҳагьы рыма ицо, ицо, ишнеиуаз, рышьҭахьҟа ианԥшы, даауеит
лабхәында, дрыхьӡарцы егьрыгӡам, абынҳәа дақәтәаны, ахаԥыцқәа хԥа-хԥа метр иаԥыҳәҳәо, ари дрыхьӡаӡошәа анылба, даахьаҳәын лԥаҭлыкақәа
акы лыршәит.
Аԥаҭлыка анлыршә, иаауаз иааикәыршаны қәыцрахеит, ақәыц агәҭа
дагәылахеит.
Ииулак деихо, ибынҳәа ахаԥыцқәа рыла ирхуа мацара, дцәыжәжәа иԥсы
има дылҵит. Аха усҟан арҭ даара хара ицахьан.
Ус рышьҭахь ианԥшы, даауеит ари деиҭарышьҭаланы.
Ус, ааигәа дааиӡошәа данырба, дааҭгыланы даҽа ԥаҭлыкак лыршәит.
Ари аԥаҭлыка илыршәыз шьанҵараны иҟанаҵеит, иааикәыршаны
дамшьҭратә дагәылахеит ашьанҵа.
Абынҳәа ахаԥыцқәа рыла ирхуа, иҵнажәжәо мацара, дырҩегьых дылсит
ииулак, аха арҭ уаанӡа хара ицеит.
Ус, рышьҭахь ианԥшых, дырбеит дшаауаз. Рааигәа дааиуан еиԥш,
идыршәит рԥаҭлыка заҵәы инханы ирымаз; ари аԥаҭлыка амца ықәнаҵеит.
Иара дшааиуаз амца агәақьҳәа иҽалаижьын, еимгәҳәо амца дагәылаланы
дшааиуаз, агәҭаҿы дааиуан, иара изымчҳазт, аҳәа днахыҩрын, амца
далаҳан дыблит; абынҳәагьы цәыббылны, ацәа зегьы ахыҷҷаны, амца
иналсуаны, инкаҳан уаҟа иԥсит. Ари араҟа дышҭахаз анырба, игәырӷьеит.
Рыҩнгьы рацәак бжьамызт, инеит. Рыҩны ианнеи, ачара ду руит. Ари
аҷкәынгьы дара ԥас дҟарҵеит. Даргьы анкьа ишынхоз еиԥш инхо иалагеит,
саргьы арахь сықәланы сааит.
Лакә-лакә сышнеиуаз, дыҟан ҭуџьар дук. Уи иҭынхеит ҷкәынаки ӡӷабки,
насгьы урҭ ирзынижьит амал ду.
Амал ала аҷкәын иргылт ақалақь, уаҟа ихитит қалақь дук иаҭаххаша
зегьы. Аҷкәын ԥшрала зынӡа нцәахшан. Аӡӷабгьы лыхцәы кахәхәа, аҟарма
еиԥш дҟато, амра лашара еиԥш илырлашон зегьы.
Ҽнак агәылара дыԥсит ҭауад дук. Аҷкәын ԥсыуа маҭәала иҽеилаҳәаны,
дкаҷҷа, иҽеиқәа ҭоуӷан цыҩцыҩуа, хьыла ичаԥаз акәадыр ҩақәҵаны
дыҩҽыжәлан, ҵәыуара иҿынеихеит.
Амҩан дышнеиуаз, иаԥхьа данынаԥш, ҽы ԥхҭык дақәтәаны кәымжәыжәк
ишәхарԥаны хабжьк днаихьыԥшит.
– Еи, уаагыл, ҳаимҩалацәоуп! – ҳәа ҿиҭит аҷкәын. Аха ахабжь ацкы
мҳәакәа дцон.
Аҷкәын дырҩегьых изҿиҭит. Убас, ҩынтә-хынтә, аха ахабжь агәхьаагьы
мкӡакәа дышцоз дцон, ҽмырҳа ҟаҵаны. Убри аамҭазы аҷкәын иҽеиқәа
ишьхәа наирбан, дыд бжьызшәа иҟамчы нахиҟьан, ахабжь иаԥхьа хараӡа
даагылт иаразнак. Аха ахабжь ихы дҩахангьы уи дизымԥшит. Аҷкәын
дышнеиуаз, ҩ-бахәык рыбжьара дыууаӡа дрыбжьыԥан, нырцә дынкаԥеит.
Аҵәыуара ахьыҟаз днеит. Дааҽыжәҵит. Аха дҽыжәызхыша аӡәгьы
диԥымлеит. Ар иеилатәаз рахьынтә, абри дызусҭада ҳәагьы инаизымԥшит.
Дҵәыуан даақәҵуан еиԥш, ашҭа дааҭалт аҽы ԥхҭы иақәтәаз ауаҩ хабжь.
Ар итәаз зегьы иааиуаз данырба, агәырқьҳәа инеибаргылан, иҽышькыл
иныҵеибаҳәан, дааҽыжәырхит. Ахабжь данҵәыуа, пату зқәыз ауаа
днарыладыртәеит.
Аҷкәын ганкахьы дгылан, дхәыцуа, иџьашьо ахабжь дизыԥшын.
– Закәызеи, узырхәыцуазеи, арԥыс, ишаасоуҳәара? – иҳәеит ҭаҳмадак
дааидгылан.
Аҷкәын аҭаҳмада дааиҿаԥшын: – Акы сзеилымкааит, абри ахабжь
данырба, зегьы адруҳәа иҩагылан, иҽышькыл кны дҽыжәырхит, абри
змааноузеи? – иҳәан, дҵааит.
– Аа, уи аума узырхәыцуа? – иҳәеит аҭаҳмада, – уара уҷкәыноуп,
иузымдырыр ҟалоит. Иуасҳәап уи зыхҟьаз. Уара амал ду умоуп, уаҩы
ишимбацгьы уԥшӡоуп, аха ужәла нхаҩыжәлоуп. Араҟа амали аԥшӡареи
ракәым ҳаҭыр зқәу, ҳаҭыр зқәу ажәлоуп. Ани дхабжьуп, иҽгьы ԥхҭуп, аха
иара дҭауадуп. Убри азоуп уи абасҟак ҳаҭыр иқәҵаны изиԥыла.
Аҷкәын дгыланы акыраамҭа дазхәыцуан аҭаҳмада ииҳәаз.
– Ма сыԥсыроуп, ма аҭауад жәла аасхәароуп, – игәахәын аҷкәын
дыҩҽыжәлан, апҟаҩҳәа аҟамчы иҽы иҩахиҟьан, дныҵабазшәа дцеит. Аҩны
дааит уи дхәыцуа.
Дымраха аҩны ҩнырлашаауа итәаз иаҳәшьа, лашьа ас данылба, угәы
иалоузеи ҳәа дыхҭалкит. Аҷкәын акыраамҭа имҳәеит игәы иалаз, аха
иаҳәшьа данхҭалкӡа, иҳәеит ихьыз зегьы.
– Ма сыԥсыроуп, ма аҭауад жәла аасхәароуп, смал зегьы ахҭнысҵозаргьы, – иҳәеит.
– Сара сцоит. Абри амаркатыл ҵәахны ибымаз, лассы-лассы бахәаԥшла.
Азымҩатәирахь шьала ишәуазар, сара сгәаҟроуп ибанаҳәо, – иҳәан,
амаркатыл цырцыруа иаҳәшьа илиркит аҷкәын.
Нас аҭӡамц аҟны икнаҳаз лпатреҭ хәыҷы аакнихын, – абри сара изгоит,
баласгәалашәалап, саҳәшьа, – иҳәан, иџьыба иҭеиҵеит.
– Бзиала, саҳәшьа, акы бацәымшәан! – иҳәан, аҷкәын иҽеиқәа цыҩ-цыҩ
дҩақәтәеит. Ишьхәа нарбаны аҟамчы анаахиҟьа, иаразнак иныҵаба даманы
ицеит.
Дцон аҷкәын хаха-хымш. Хәылԥазык дышнеиуаз ҭаҳмадак диԥылт.
– Хәлыбзиа арԥыс! Уцашьеи уҟазшьақәеи даара сгәы иахәт.
Уабанӡатәиу? Уабантәааи, дад? – дҵааит аҭаҳмада, аҷкәын дааникылан.
– Сара харатәуп, – иҳәан, аҷкәын иҭоурыхқәа зегьы иеиҳәеит: – Амал
ду исымоу акы ишаԥсам, аҭауадра ҳаҭыр ду шамоу еилсыргеит. Убри азы
аҭауадра дгьылк ыҟоуп ҳәа саҳан, убрахь сцарц саауеит.
– Аа, – иҳәеит аҭаҳмада игәамԥхо, ихы ааирҵысын, – аҭауадра
ахьырҭиуа анеира даара жәпаҩык иақәыркхьеит, аха уахь ицаз макьана
арахь дыхнымҳәыцт, дад. Даара анеира цәгьоуп. Хы-џьара иҟоуп
абжьысырҭа бааԥсқәа, убарҭ уанрыбжьыс, нас уцеит.
Раԥхьаӡа, ушнеиуа, дук набжьамкәа, урықәшәоит ала цәгьақәа; убарҭ
урызгәамҭакәа узнеир, насыԥ умоуп, аха урҭ уаҩы драҩсны дзымцацт.
Дшаагәарҭалак еиԥш исны, деимыжәжәа дырфоит.
Уеибганы урҭ унараҩсыргьы амца зцроу атәыла уалашәоит. Уи атәыла
амца иацроуи ажәҩани еиларсуп. Уи далсны уаҩ дызцашам. Иара уи
насыԥла дналсыргьы, иаԥхьа ҩ-шьхак ыҟоуп, урҭ еимаҳа-еимыҵуа иҟоуп.
Ианеимыҵуа узыбжьҟьар, нас уцеит, иара уаҵәҟьа дыҟоуп аҭауад
жәлаҭиҩы. Даара еибагак уоуп сара уахьызбо, аха уаҟәыҵ уахь ацара!
Аҷкәын ихамҵакәа, аҭаҳмада иҭабуп ҳәа наиаҳәаны, ирашь иҟамчы
нахҟьаны, иаразнак днышьҭаӡ дцеит.
Алақәа ахьыҟаз данырзааигәаха, аҷкәын даахәыц-хәыцын, даагылт.
Ашарԥазы алақәа рыцәаԥсымҭа инақәыршәаны, апҟаҩҳәа ахы еиԥш
дрывҟьаны, дцеит дрызгәамҭаӡакәа.
Ҩаха-ҩымш дцон наҟ.
Днаӡеит амца зыцраз атәыланӡа. Ирашь ахәда днас-ҩасын, иҟанаҵашаз
ааирдырит. Нас иҽеиқәыршәаны, ишьхәа наарханы, иҟамчы шьҭыбжь
дыдбжьызшәа инахиҟьеит. Арашь амҵәыжәҩақәа аузшәа ихҭҟьараны
ажәҩан иналапҟа ицеит. Даахыҵит уи амца зкыз атәыла.
Нас днатәан иԥсы ишьеит, ирашь акраҿеиҵеит. Иҿынеихеит имҩахь.
Иаԥхьа иаацәырҵит ажәҩан иаларсыз ашьхақәа. Урҭ лассы-лассы
еимыҵуан-еимаҳауан. Аҷкәын ирашь дацәажәеит. Иаирбеит иахьцашаз.
Ашьхақәа анааимҟьа, имацәысын иаадыдит. Иаразнак ҩ-шьхак
даарыбжьҟьеит иара ахы еиԥш.
Иара уаҟа иааиԥылт хԥа-хԥа хы зхагылаз ауаа.
– Мшыбзиақәа! – иҳәеит аҷкәын иҽырхаҵаны. – Иабыкәу абра аҭауадра
зҭиуа ауаҩы дахьыҟоу?
– Уаҟа уаҩ дымнеиц макьана, аха уара абранӡа уанааи, ункылара ҳара
иҳалшом, уца! – рҳәан, уи амҩа дықәырҵеит хԥа-хԥа хы зхагылаз ауаа.
Аҷкәын дыды-мацәысха дынҭалт ажәлаҭиҩы иашҭа, длаша-лашо, зегьы
рыла хикуа.
– Бзиала уаабеит! – иҳәан, уи днаиԥылт ажәлаҭиҩы. Дҽыжәихт. Нас
аҷкәын днаизҵааит дахьынтәаауаз. Аҷкәын иҳәеит иҭоурых, насгьы аҭауад
жәла дшашьҭаз.
– Аа, – иҳәеит ажәлаҭиҩы, – аҭауад жәла аҭира аҳәынҭқар
дақәшаҳаҭымкәа ҳақәиҭым. Уи иҿы унеины уиашьапкы цқьа!
Аҷкәын дцеит аҳәынҭқар иахь.
Аҳәынҭқар иаҳҭынраҿы дидикылт уи аҷкәын. Аҷкәын дыззааиз аниҳәа,
аҳәынҭқар ус иҳәеит:
– Уара даара ахаҵара ууит, аџьабаагьы убеит, аха уи зегьы уара
ухазоуп. Аҭауад жәла уоурц уҭахызар, уи иуухьоу усбжоуп. Аҳәынҭқар
изгьы убасҟак аџьеи ахаҵареи улшозар, убасҟан ауп аҭауад жәла
ануқәнагахо. Уи анцәа иахьтәи ԥҟароуп. Анцәа имаҵуҩы сара соуп адгьыл
аҿы, исыдиҵо насыгӡароуп.
– Сыхиоуп анцәеи аҳәынҭқари рзы аџьа схы иасырбарц! – иҳәеит аҷкәын.
– Ус акәзар, уара урашь уманы еибашьҩыс сыр рҿы уаагыл! – иҳәеит
аҳәынҭқар.
Аҷкәын ирашь иманы аҳәынҭқар имаҵуразы ир днарыцлеит.
Акыр аамҭа ҵит.
Аҳәынҭқар иқәшәеит аибашьра. Аибашьраҿы даара аӡәырҩы аҳәынҭқар
ир ҭахеит. Аҵыхәтәаны аҳәынҭқар даҵахан, дхьаҵит. Аӷацәа ура ҳәа
ишьҭан, уажәымзар-уажәы аҳәынҭқар ихьӡаны дыршьырц. Убри аамҭазы
иаамацәысит, иаалашеит зегьы, идыдит, аԥсҭҳәа ҩахатәеит.
Аԥсҭҳәа даалҵит аӡәы дыжжаӡа, дмитәха, арашь дақәтәаны, иаҳәа
ҟьаҟьа цырцыруа даарылалт имшынха иааиуаз аӷа ир.
Аӷа дыҭрыст. Деихеит ир иманы шьҭахьҟа. Аӡәы арашь дақәтәаны аҳәа
ццышәла ирхуа дрышьҭан, иаҳәа иҟьацыԥхьаӡа имацәысуан.
Аҳәынҭқар дгыланы дгәырӷьо дизыԥшын, имитәха аӷацәа заԥцаны
иказцоз. Уи аҷкәын иакәын.
Аҷкәын инапы ахәдаҿы дхәын, ашьа ааҿажжит иаҳәа. Ари аҳәынҭқар
ианиба, дыҩн дааидххылан, ичабрала иааҿеиҳәеит инапы. Убри аамҭазы
аӷацәа рахьынтә даацәырҵит аӡәы, арашь дақәтәаны, ибжьгьы
хысбжьызшәа иргеит:
– Шәымҵысын, шәнапы шәҩах!
Аҷкәын ирашь ишьхәа наирбан, ахыуҳәа аӷа днаижәлеит.
Акыр аамҭа еиҿагыланы аҳәала аисра иаҿын. Аҵыхәтәаны, аҩыџьагьы
уаҳа рыламкәа ианааԥса аамҭазы, аҷкәын имч зегьы ааизганы иаҳәа рыхха
аӷа ихы днасит, ирманшәаланы. Аӷа дынкаҳаит. Аҷкәын аӷа ир зегьы
нырҵәаны, уаҩы димбо днышьҭаба дцеит.
Аҳәынҭқар дизымдырит ас абзиара изызуз.
Ауха уи иҟаиҵеит ачара ду, аӷа дахьиааиз азы. Ар еизеит. Зегьы
дырныҳәон аҳәынҭқар. Уи иаԥхьа дтәан ҷкәынак. Аҳәынҭқар иныҳәаҿа ари
аҷкәын ианааникыла, аҳәынҭқар ибеит ичабрала аҷкәын инапы шҿаҳәаз.
Аҳәынҭқар даашанхеит, нас дааигәырӷьан ус иҳәеит:
– Иахьатәи аиааира иҳауз злаҳауз аӡәы заҵәык ихаҵаралоуп, уи зегьы
ижәдыруеит, уи ахаҵа аибашьра ашыраҿы инапы анхәы счабрала
иҿасҳәеит. Иара дсыздыруамызт. Аибашьра ҳаналга, дахьцаз сымбо
дысцәыӡит. Убри ахаҵа уажәы абра саԥхьа дызбоит, сныҳәаҿа кны. Абар
иара, счабрала дыздырит. Иахьарнахыс сҳәынҭқарра абжа уара иусҭоит,
дад, ԥҳа заҵәык дсымоуп, убригьы уара дусҭоит. Нагӡара амаз ҳара
ҳиааира, – ҳәа аҷкәын аныҳәаҿа ыжәны даагәыдикылт.
Убри аамҭазы аҳәынҭқар иааигәара итәаз ар рхада, аҳәынҭқар
аҵыхәтәантәи иажәа игәы иамыхәазт, даацәышхеит, илаԥш ырцәгьаны
аҷкәын дааизыԥшит.
Уи агенерал бзиа дибон аҳәынҭқар иԥҳа, аҳәынҭқар иԥҳа аҷкәын
дахьииҭаз ицәымыӷхеит.
Ауха аҷкәын аҳәынҭқар аҩныҟа дигеит. Дук мырҵыкәа ар рхада аус
ҟаиҵеит, аҷкәын аҳәынҭқар изы ацәгьа дашьҭазшәа. Ус шәҟәык ҩны
аҳәынҭқар ииҭеит.
Аҳәынҭқар адҵа ҟаиҵеит аҷкәын аҳҭны аҭыҵра дақәиҭым ҳәа. Убри
инаркны аҷкәын дыгәжәажәо аҳҭынра дҭан. Аҳәынҭқар иԥҳагьы дҳәаны
дизтәан.
Ҽнак аҷкәын иуаҭах аҿы дахьыҩнатәаз игәы анҿыӷь, икаруаҭ дҩықәиан
ахәыцра далагеит. Иџьыба иҭаз иаҳәшьа лпатреҭ аацәырган ахәаԥшра
далагеит.
– Абар хышықәса ҵуеит дсымбацижьҭеи, илыхь здыруада, – иҳәан,
игәы ааԥшаан, акьыжыҳәа дамхаҵәыуеит. Илаӷырӡқәа ҩарха ицаҳәцаҳәуа
иӡамҩа иааҿысын иаакаҭәеит. Илақәа ааҟәымгаӡакәа дҵәыуа апатреҭ
дахәаԥшуан. Абри аамҭазы ашьшьыҳәа ашә ааиртын, даакылԥшит
аҳәынҭқар. Аҷкәын ԥҳәызба патреҭк кны дҵәыуа дшахәаԥшуаз аниба,
дааҭрысит, даагәааит. Ибжьы рыцәгьаны иааизҿиҭит, итәарҭахь
днаиԥхьеит.
– Уара сара сзы ацәгьара уашьҭоуп, насгьы сыԥҳа джьаны даҽаӡәы
лҿы аус умоуп. Лпатреҭ уахәаԥшны уҵәыуеит, уи лахь ацара уҭахуп. Сара
сыцәгьара ахьныҟәугои сыԥҳа дахьужьази рзы ашьра уқәысҵоит,
кнаҳарыла ашьра, – иҳәеит аҳәынҭқар, иҽырцәгьаны.
Аҷкәын акы иҳәарц иҭаххеит, аха аҳәынҭқар дақәиҭимтәит. Адҵа
ҟаиҵеит аҷкәын кнаҳарыла уаҵәуха дыршьырц. Аҷкәын иаҳәшьа есымша
хынтә дахәаԥшуан амаркатыл.
Шьжьымҭан данахәаԥш, илбеит амаркатыл азварак шьала ишшәыз.
Дааҭрысит. Иаразнак даарыԥхьеит ахьицәа. Ирыдылҵеит уаҩы иимбац,
уаҩ илақәа хызкша анапҭырԥақәа лзыҟарҵарц. Ақалақь аҿы иҟаз ахьы
еизырган, уаҩы иимбац анапҭарԥақәа лзыҟарҵеит. Идлырҟаҵеит иԥыруаз
ауарҳалгьы. Лашьа дахьыҟаз аҳәынҭқарраҿы днаган дартәеит уи ауарҳал.
Ауха аҳәынҭқар лхы имырбакәа асасааирҭаҿы днеит.
Убри аамҭазы убраҟа дыҟазаарын лашьа иус зырцәгьаз ар рхада. Уи
нас аԥҳәызба ԥшӡа даниба, аԥсра изааит.
Дналацәажәеит. Аха аԥҳәызба дызусҭаз акгьы лҿалмыршәеит. Маанала
диазҵаауа, еилылкааит лашьа ашарԥазы дыршьырц ишыҟоу, иус
зырцәгьазгьы иара агенерал шиакәыз. Ауха ар рхада дицшьҭан лара.
Агенерал даныцәа, ашьшьыҳәа дҩагылан, лызнапҭарԥак уи ижакет аҵҟьа
иҭалӡахын диеит. Ашарԥазы аҷкәын ашәымаҭәа ишәырҵан, дыкнарҳарц
дрыманы ишнеиуаз, иаҳәшьа илаҳаит ауаа рыбжьқәа. Данынаԥш, лашьа
ашәымаҭәа ишәҵаны дахьнаргоз дылбеит.
– Абан уи аҷкәын дахьнарго, саргьы сцароуп, – иҳәан, дҩагылан дцеит
ар рхада.
Аԥҳәызба лҽеилалҳәеит. Дласны ауарҳал дҩақәтәан, лашьа
дахьыршьуаз дааит.
Данынаԥш, аихатәы гәашә дуӡӡақәа аркыуп. Аҩнуҵҟа ауаа рацәа гылоуп,
аҳәынҭқаргьы раԥхьа дгылоуп, агенералгьы уи дидгылоуп.
Абар, дааргеит лашьа акнаҳарҭаҿы. Акы ихы иаахадырԥеит. Убри
аамҭазы иаамацәысит, иаалашеит агәашә ахь. Илахкыгаха иаарҿаҷҷеит
зегьы, ԥҳәыскгьы лыбжьы ҿацаӡа иааҩит: – Агәашә аашәырты!..
Зегьы шәеит, иҟалаз рзымдыруа, ируа иақәымшәо иааилахеит.
Ашырҳәа ашҭа дааҭалт аԥҳәызба, лызнапык лҟьа-цыԥхьаӡа ирлашо.
– Дарбану ари ишәхәыруа? – ҳәа лыбжьы ҿацаӡа иқәлыргеит уи
аҳәынҭқар дааидгылан.
– Ишьтәу дшәыздырӡом, егьзхараӡам иоуп ишәшьуа. Абар ишьтәу
дахьшәыдгылоу, аҳәынҭқар изы цәгьарамзар бзиа зымуа, ажәлар ршьала
зызхара ҟамло, аӷьыч, абар, снапҭарԥақәа руакы иӡеит иаха, уажәыҵәҟьа
егьызхарам амаҭәақәа ишәышәҵаз ишәыхны абри ишәҵаны дыкнашәҳа! –
лҳәан, лнапы анаалҟьа, зегьы шәаны инеиҭаԥеит шьҭахьҟа.
– Деимыжәда уажәыҵәҟьа, снапҭарԥа шәымԥшаакәа џьаргьы дызцом!
– ҳәа лыҽлырцәгьо даналага, аҳәынҭқар дшәан, адҵа ҟаиҵеит ар рхада
зегьы ишырбо уажәыҵәҟьа деимырдарц.
Иааисын дааимырдеит, идырбалт анапҭарԥа.
– Уажәыҵәҟьа аҷкәын ашәымаҭәа ишәышәх, абри ишәышәҵа! – иҳәеит
аҳәынҭқар имаҵуцәа рахь. Аҷкәын ихы дақәиҭыртәит. Ар рхада ашәымаҭәа
ааишәырҵан, дыкнаҳаны дыршьит.
Аҷкәын аҳәынҭқар иҩныҟа дигеит, ачара ду ҟарҵеит.
Убри ачараҿы саргьы срылатәан, аҭацацәеи амаҳәцәеи рныҳәаҿа
зжәуан.
Анкьа зны аҳак дыҟан. Усҟантәи аамҭазы иара ида аҳ дамамызт иара
иадгьыл аҿы. Иара игәаԥхаз усгьы иҟалар акәын. Ари аҳ диман ԥа заҵәык.
Аҳ иԥа ихыҵуан ҩажәа шықәса, иаргьы зынӡа бзиаӡак иакәын. Ԥшралеи
сахьалеи, зегь рыла деиқәшәаӡан. Ари аҳ иԥа иман ҳәыҳә бжьак. Ари
иҳәыҳә ауаҩ иеиԥш ацәажәара аирҵеит.
Ари аҳәыҳә аҳ иԥа бзиа ибон, минуҭк имбар изычҳауамызт, иаргьы бзиа
дабон, дахьцалак ицын.
Аҳ, иԥа ԥҳәыс дизааргарц, иара иԥсы шҭоу иҷкәын ибзиара ибарц иҭахын,
аха аҷкәын аҳәыҳә иагәаԥхоз лыда уаҩы дааигомызт.
Даара акырџьара ацәажәарақәа иоухьан, иара иҩызцәа аҳцәа рыԥҳацәа
рҟынтә, аха иара дцаны ианибоз иҳәыҳәгьы иццон, иара игәаԥхаргьы
иҳәыҳә иагәаԥхомызт. Убри аҟнытә дырҟәаҵуан.
Убас ишааиуаз, аҷкәынгьы ҩажәи хԥа шықәса днарҭагылт. Иҳәыҳә џьара
ишьҭуамызт, иара дахьышьҭалоз иуадаҟны ахьтәы кәаса ҟаҵаны икнаҳаз
аҟны иҭатәан. Ҽнак, аҳәыҳә сымҵәыжәҩақәа неиҵысхуеит аҳәан, иҭԥырны
ицеит.
Аҳәыҳә аауеит ҳәа дыԥшуп аҷкәынгьы, аха иабаҟоу, ахабар ыҟаӡам.
Абар ихәлеит, уажәымзар уажәы иаап иҳәан аҷкәынгьы дыԥшит, аха
иабаҟоу, уаҵәы иубар иааугап. Ари дшыгәжәажәоз аҳәыҳәгьы мааит, ус
ихәлеит. Аҷкәын акримфеит, акримжәит, ауха ус ихигеит. Ашьжьымҭан
ианша, уи дҩагылан днаԥшы-ааԥшит, алада иҳәеит, аҩада иҳәеит, аха
иабаҟоу иҳәыҳә! Дабацоз, иԥырны ицаз дызлахәои, ус иҽааникылеит.
«Џьара аӡәы ишьызаап акәымзар, ари џьара минуҭкгьы иаанымхацызт»
ҳәа дхәыцуа, иҩны дааин днатәеит. Аха ԥсрак зыхьыз аӡәы иеиԥш
игәхьааигеит.
Ус дшыҟаз, абар шьҭа жәаха-жәымш ҵит, игәы ирҭынчит, – сҳәыҳә
ԥсызаап, – иҳәеит аҳ иԥа.
Усҟан аҳәыҳә ԥырны ицо, амшын ихыԥрааны нырцәҟа ицахьан. Амшын
нырцә иԥырны ишцоз, ус џьара шҭа ԥшӡак аҿы иҭагылаз аҩн ду аҟны ауаа
шылеиҩеиуаз абеит.
– Снеипишь абраҟа, иҟоу збап, – аҳәан ашҭа ԥшӡаҿы ҵәа дук ҭагылан,
акәасқьа ду аԥхьа, аҳәыҳә неин, аҵәамахә инықәтәеит.
Аҳәыҳә иабоит хыхь акәасқьа ду аҿы ԥҳәызба заҵәык, аӡәы ихәы
лыманы дылбаауеит, дхалоит, егьырҭ егьи аҩн ду ахь иҩноуп, амаҵ руеит,
еилыхоит.
– Абри акәасқьа ду аҿы зхәы рго дсымбакәа абра сықәҵуам, – аҳәан,
аҳәыҳә ахьықәтәаз ашәак аацәырнагеит, аха ари аҩыза уаҩы имаҳацызт.
Зхәы ргоз дыԥҳәызбоуп, аҳ диԥҳауп, акәасқьа ду аҿы лара лымала
дыҩноуп, уахь анеира аӡәгьы дақәиҭым ӡӷабк лыда.
Аҳ иԥҳа адәныҟа шәаҳәабжьык лаҳаит, аха уи лгәы аҵанӡа инеит.
– Ари закәытә шәаҳәабжьузеи? – лҳәан, дҩагылан, дындәылҵзар,
аҵәамахә ҵыск ықәтәоуп, ашәа аҳәоит. Ари анылба, – унан, шьыри, ари
аҵыс закәытә ҵысузеи, иааган искындаз! – лҳәан, лыла ҭраа дахәаԥшуа
далагеит.
Аҳәыҳәгьы дгәанаҭеит, дагәаԥхеит аҳ иԥа изы, иаразнакгьы иаӡбеит,
абри аԥҳәызба диоуртә иҟаҵатәуп ҳәа.
Ауха ари аҳәыҳә неиаанӡа, лара ус ԥхыӡла илбахьан, уи аҳәыҳә зтәыз
аҳ иԥа даалԥылазшәа, хәы ԥшӡак дықәлан дышнеиуаз, лареи иареи аԥсшәа
ааибырҳәазшәа, дылгәаԥхазшәа, ларгьы дигәаԥхазшәа, арҭ аҩыџьагьы
рнапқәа еимырдазшәа, диццозшәа.
Аҽны ианааша, дабаҟаз, бзиа илбаз аҷкәын хьаас дҟалҵеит. Аҳ иԥа
бзиа дылбеит ԥхыӡла. Аха лабҿаба длыздыруам, длымбацт, иӡбахә
лмаҳацт.
Ус аҽны дхәыцуа дтәан, лхәгьы лымфеит. Убри ԥхыӡла илбаз дизхәыцуа
дыштәаз ауп аҳәыҳәгьы шнеи араҟа, ашәаҳәабжьы шлаҳаз. Ари аҳәыҳә
лгәаԥхеит, лылақәа ҭаа дахәаԥшуеит. Амаҵуцәа иралҳәеит икны
илзааргарц. Аҳ иԥҳа ус лгәы иаанагеит: – Абар иахатәи сыԥхыӡ шаҟа
имаананы избаз! Абри аҳәыҳә бзиа иахьызбашаз акәхап.
Аҳ иԥҳа асоф дшықәгылаз, ус аҳәыҳә ԥырны ишааиуаз, иналгәыдтәалеит.
– Унан, ишәкы ҳәа шшәасҳәоз, амала иаан ахы снамырки! – лҳәан, аҳ
иԥҳа даагәырӷьеит.
– Сара сыбкит, аха бара бынасыԥ сара искыуп, – аҳәеит аҳәыҳә. Ас
анлаҳа, зынӡаск уамашәа илбеит. – Изакәызеи, мшәан, ари ауаҩ иеиԥш
ицәажәо исзаа, анцәа срыцҳашьа, – лҳәан, аҳәыҳә лара луадахь илыма
дныҩналан, астол инықәлыртәеит.
Аҳәыҳә ашәаҳәара иналаган, ашәақәа акыр аҳәеит.
Нас уи аҳ иԥҳа илҳәо саҳауеит ҳәа, сцоит, соужь ҳәа илыҳәеит.
– Мамоу, аҳәыҳә, усзышьҭуам џьаргьы, сара сҿы уҟазароуп, – лҳәеит
лара.
Аҳәыҳә ус аҳәеит:
– Бара бҿы сыҟазаргьы бзиоуп, аха сара сызтәу, аҳ иԥа бара баҵкьыс
деицәаӡам, уи сара минуҭк симбар изычҳауам. Уажәы уск аҵыхәалашәа
сицәааит арахь акәымзар.
– Аҳ иԥа дызусҭада, уара узтәу? – лҳәеит аӡӷаб. Иаразнак лцәа
иалашәеит. Лыԥхыӡгьы аалгәалашәеит.
– Дызусҭа бымбои, сара аҳ иԥа сиааӡеит. Уи зынӡак дыбзиоуп, сара
исгәамԥхо ԥҳәысс дааигом, иаб аԥҳәыс дизааигар иҭахуп, иара иҩызцәа,
аҳцәа рыԥҳацәа рҿы акыр џьара аус иоухьеит, аха сара сигоит, урҭ
анызбалак исгәаԥхом, иаргьы даҟәыҵуеит, сара исгәаԥхо лыда уаҩы
дшааимгара ҳәа дықәхьеит. Уажәы сара жәаха-жәымш ҵуеит амҩа
сықәижьҭеи, џьара исгәаԥхо ԥҳәызбак дызбозар ҳәа. Уажәы бара
дыбгәаԥхозар аҳ иԥа, аус ҟаҵара сара исуалуп, – аҳәеит аҳәыҳә.
Ари аҳ иԥҳа ианлаҳа, еиҭаҳәатәыс иҟалҵеит, лыԥхыӡ зынӡа уаҟа аргама
илбеит.
– Ус акәзар, уара сзуҭо саргьы дысгәаԥхоит, аус ҟаҵа, иузыҟаҵозар.
Аха зны уаангыли, саб иасҳәоит, саб сара исгәаԥхо ида уаҩы сииҭом, уи
сара дысгәаԥхар нас сииҭоит, – лҳәеит лара.
Лаб иахь лмаҵуҩы длышьҭын даалгеит лара луадаҟны, ари аҳәыҳәгьы
уаҟа итәоуп.
– Ибҭахузеи, дад? – иҳәеит лаб.
– Саб, сара исгәаԥхо ида уаҩы сиуҭомызт, уажәы сара аӡәы дысгәаԥхеит
ԥхыӡла. Насгьы иара иахьтә ажәабжьк саҳаит, абри аҳәыҳә ааит аус
ҟанаҵарц. Иаргьы аҳ диԥоуп, дыбзиоуп, – лҳәеит аҳ иԥҳа.
– Ибзиоуп нас ус акәзар, бара ибгәаԥхаз сара мап ицәыскуам, – иҳәеит
лабгьы.
– Зны уцаны уаҳ адырра иҭ, издыруада игәаԥхозар, уаа, нас аус ҟаҳҵап.
Уажәы иусҭоит спатреҭ хәыҷы, иганы ирба, иугозар. Санигәаԥха, иара
ипатреҭгьы сзаага, – лҳәеит аҳ иԥҳа.
Аҳәыҳәгьы иаҭахыз уи акәын, аҿҳәара ҟанаҵеит жәаха-жәымш рзы
иаарцы, изакәызаалакгьы аҵыхәа ԥырҵәарц.
Аҳ иԥҳа лпатреҭ аҳәыҳә иаҿыҵакны иама аҳ иԥа иҿы иаакылст. Ари
аҳәыҳә аниба дгәырӷьеит, игәыдикылт.
– Уабаҟаз асҟаамҭа? Уара уӡит ҳәа сара аџьабара саҿын, схы сгәы
уалысххьеит, – иҳәеит аҳ иԥа.
– Сара сыӡма, унасыԥ сырхиеит, – аҳәеит аҳәыҳә.
Аҳ иԥа иаразнак иԥхыӡ игәы иааҭашәеит. Аҳ иԥа аҳәыҳә неиаанӡа, уахык
ус ԥхыӡла ибахьан: ԥҳәызба аԥшькы, лыла агәы ӷраны, лыхцәы ҟаԥшьны,
ауки иареи хәыԥшӡарак аҿы еицәажәозшәа, дигарц аҿҳәара ԥырҵәозшәа.
Ари ԥхыӡла иибаз бзиа дибеит, аха дабаҟаз! Аҳ иԥа ԥхыӡла иибаз, ари
аԥҳәызба длышьҭаларц аҽырхиара даҿын. Убри димбакәа уаҩы дааимгарц
игәы иҭакны ишимаз ауп ари аҳәыҳәгьы шнеи.
– Нас дзеиԥшроузеи, илхыузеи, илҵыхәоузеи? – дҵааит аҳ иԥа.
– Уи дзеиԥшроу ҳәара зҭаху акәым, дыбзиоуп, аҳ диԥҳауп, амшыннырцә
инхоит, анхарагьы рымоуп, ларгьы зынӡак дссирӡоуп. Уи лҩыза арахь ҳара
ҳ-Аԥсныҟа уаҩ димбацт, цәымзада длашоит. Убри лҿы сыҟан сара,
иласҳәеит уара уӡбахә, нас лаб даалыԥхьан иалҳәеит. «Бара ибгәаԥхо
бисҭоит» иҳәеит лабгьы. Лара уара улгәаԥхеит, ԥхыӡлагьы улбахьан. Уара
улымбакәа уаҩы дышицымцара ҳәа гәаныла ҭоуба уны дыҟан. Сара снеин
ари еиԥш анласҳәа, нас илдырит ԥхыӡла илбаз уара шуакәыз. Лпатреҭгьы
сылҭеит. «Сара сигәаԥхозар, иара ипатреҭгьы сзаага» ҳәа салҳәеит, –
аҳәеит аҳәыҳә.
Аҷкәын апатреҭ даннахәаԥш, – абар ԥхыӡла избаз лхаҭа! – иҳәан
уамашәа ибеит. Дигәаԥхеит. Иара аҽныҵәҟьа, аҳәыҳә дҵас иеиҭеит апатреҭ
аманы лара илызцарц, абасгьы ланаҳәарц: – Бара ԥхыӡла бызбахьан, сара
сбышьҭалоит, ҳәа сгәы ишҭаз сҳәыҳә ааины исанаҳәеит быӡбахә. Сара
бысгәаԥхоит, бсымгар схәарҭам; бара бақәшаҳаҭзар абри аҳәыҳә инеиуа
ала адырра сыҭ саннеиша. Ибгәаԥхозар аҿҳәара бмырхаран, иааркьаҿны
иԥҵәа.
Аҳәыҳәгьы ԥырны ицеит, аҳ иԥҳагьы, ианбаари аҳәыҳә ҳәа, дыԥшуан.
Ус аҳәыҳәгьы, иҟарҵаз аҿҳәараҟынӡа инамгаӡакәа инкылст аҳ иԥҳа лҿы.
Аҳ иԥҳа, исаҳарызеишь ҳәа дтәан, дхәыцуа.
Ус, аҳәыҳә анылба, аҩныҟа иналган: – иҟоузеи, сигәаԥхама, изакәызеи?
– ҳәа дазҵааит.
– Бигәаԥхеит, иаргьы ԥхыӡла бибахьан снеиаанӡа, амҩа дықәларц игәы
ишҭаз саргьы снеит. Быӡбахә аниасҳәа, дгәырӷьеит, идырит ԥхыӡла иибаз
шбакәыз. Ус иҳәеит: «Лара сылҭахны дыҟазар, абри спатреҭ сызлыҭ,
ианылгәаԥха, аҿҳәара ԥылҵәааит имырхаракәа». Абар иахьаалгаз, – аҳәан
аҳәыҳә ипатреҭгьы лаԥхьа инықәнаршәит.
Аҳ иԥҳа инықәылԥаан данахәаԥш, деигәырӷьеит. Абар, ари ԥхыӡла
илбаз иакәын, дылгәаԥхеит лара.
Нас лаб уаҩы дизыналышьҭит: – Сара дысгәаԥхеит аҳ иԥа, сиццоит,
ишԥоубо? – ҳәа.
Лабгьы дақәшаҳаҭхеит. Аҿҳәара ԥырҵәеит ирааигәаны, жәы-мш руха
асасцәа ааирцы.
Аҳәыҳәгьы нықәланы иааит аҳ иԥа иҿы. Аҳ иԥа, аҳәыҳә исзаанагарызеишь ҳәа, дыԥшуан. Аҳәыҳә аҿҳәара шыԥҵәаз, жәы-мш рзы убраҟа
ишнеиуаз, зегьы ианаҳәеит.
Аҳ иԥагьы иҽирхиеит ачаразы, аҳгьы дгәырӷьоит иҷкәын ԥҳәыс
дахьааиго. Ачара ду игәы иҭоуп, иуацәа-игәыцхәцәа зегьы иреиҳәеит иԥа
заҵә ԥҳәыс дахьааигоз.
Егьи аҳ иԥҳа лабгьы аҽырхиара даҿуп, иԥҳа заҵә, зда димам хаҵа
дишьҭуеит. Хәыҷыкгьы деигәырӷьоит, аха хәыҷыкгьы игәы иацәымӷуп, аха
уеизгьы илиҭаша амал зегьы ҿеиҳәеит, ачара ирхиеит. Иуацәа-игәыцхәцәа
иреиҳәеит.
Аҳ иԥҳа дылхааӡаланы диман, лара хаҵа данцо, набзыҭс ҳәа
длыциҵарц ӡӷабк. Аха ари аҳ иԥҳагьы аҳ иԥҳа лоуп аха, ларгьы аҳ иԥҳа
лаҵкьыс деицәаӡам. Ԥшралеи сахьалеи аҩыџьагьы узеиҩымдыраауа иҟоуп.
Аригьы лымаҭәа-лҩыҭәа, илыгыу-илыбзоу лҽлырхиоит, аҳ иԥҳа дахьлыццо
азы.
Аҳ иԥҳа усгьы ак лыгыума, деиқәшәоуп зегь рыла. Ус рыҿҳәарагьы
ааигәахеит, аҳ иԥа имаҟарацәагьы амҩа иқәлеит. Аҳ иԥҳагьы ианбаауеи
ҳәа дыԥшуеит.
Ус рыҿҳәара ирымаз ауха арҭ асасцәа нкылсит аӡӷаб лҿы, аҳ иԥагьы
дрыцуп дҟато, ахшцәа ихьыкәкәа, абарфын бӷьыц деиԥшха.
Ари аҳ даниба, дигәаԥхеит, асасцәа ачара иахаиртәеит. Ачара иахатәан
урҭ иахьынӡараамҭаз. Ашьҭахь игылт. Иандәықәла, аҳ иԥҳа имал абжа
лиҭеит. Набзыҭс аԥҳәызба длыциҵеит. Инаскьарган аӷба иҭарҵеит
рысасцәа. Аҳгьы иҩныҟа даахынҳәит.
Аҭаца лҩызцәагьы ларгьы, уаҩы дырԥырхагамхо, хазы аӷбаҿы аҭыԥ
рырҭеит, рыфатә-рыжәтә уҳәа зегьы рыла еиқәшәан. Аҳ иԥа иԥҳәыс аҩны
дааигаанӡа лареи иареи џьарак еицыҩналар ауҟалахуаз, ԥхашьаран, иара
хазы иҩызцәа рҿы дтәан.
Арҭ цоит, аӷба иҭатәоуп, аҳ иԥагьы, «сыԥҳәыс илыхьуазеи?» ҳәа игәы
рҭынчны дтәоуп.
Аҳ иԥҳа набзыҭс илыцырҵаз даалаган, «ари аҭаца дындәылган амшын
даласыжьып, лымаҭәақәа илшәу сара иаасшәысҵап. Ари макьана лхаҵа
димбацт, уашьҭан сара сигап» ҳәа лыӡбеит.
Аҭацаҩыза дындәылҵын, аӷба иҭаз аусуцәа аӡәы даалыргәыбзыӷын,
иашьыкь дук иаалыргеит. Нас иалҳәеит, уи дыԥсаанӡа изхаша аԥара
шилҭоз, лус аҿы длыцхраауазар.
Аԥара иҭаны длыргәыбзыӷын, длыцырхраан аҳ иԥҳа дыршьаҳан,
аиашьыкь дынҭарҵеит, нас лылақәа ааҭыхны лара иаанылкылан, аиашьыкь
ахы чаԥаны амшын иналҭеит.
Ари лылақәа ҭыԥхо иҭылхыз, лчамадан инҭаҵаны илҵәахит. Аҭаца
лымаҭәақәа аалшәылҵеит. Лара ҭацара уа даатәеит. Ари здырхуада. Арҭ
ааит рыдгьыл аҿы.
Аӷба анааи, арҭ ажәлар рԥылт. Аҭаца дҭаагап, рҳәан ианнеи, «аҭаца»
лымала дтәоуп, аҭацаҩыза дыҟаӡам. «Аҭацаҩыза дабаҟоу?» ҳәа ианлазҵаа,
«уи дындәылҵын дааип, сҳәан, аха дыҟам, анцәиныс, џьара машәырк
лмыхькәа дыҟам», лҳәеит «аҭаца».
Амаҳәгьы ицәымыӷхеит, алада рҳәеит, аҩада рҳәеит, аха дабаҟоу
аҭацаҩыза? Арҭ ари дрымбеит ҳәа уаҟа дара рзы аӷба аангылозма, иааҭыҵит
«рҭаца» дрыманы.
Аҩны иааит, ачара ду иуит аҳ.
Аҷкәын ауха иԥҳәыс лҿы даныҩнала, «сыԥҳәыс иҵегьы деиӷьыз
џьысшьон, сара сыржьама, изакәызеи?» иҳәеит игәанала. Аха иикыз,
иҟалашаз ҟалахьан. Нас дшәан, лаб иаҳаҭыр аҟнытә ишьҭыбжь имыргеит.
Арҭ ус иҟан. Цқьа бзиа дибомызт иԥҳәыс. Ус ишыҟаз, ари аҳ иԥҳа рыцҳа
амшын иаларыжьыз аиашьыкь ҵаамҟәрылеит. Амшын цәқәырԥақәа ари
рыманы ишцоз аҳ иԥа идгьыл ахь инанаго иалагеит. Убраҟа, џьмахьчак
ирахә има амшын ахықә дықәла дышнеиуаз, данԥшы, амшын ихиаалан
иҟаз иашьыкь дук ибеит.
– Ари закәу збапишь? – иҳәан, аџьмахьча днеин, ҵәаҳә дук аалихын
инароуны, аиашьыкь инаҿаирԥан, даахеит. Убас даахо, даахо, рыцҳарыла
амшын аҟәара инықәижьт аиашьыкь. Аџьмахьча дгәырӷьеит, малк ҭазар
ҟалап ари аиашьыкь ҳәа. Ус аиашьыкь аҟәара ианаақәижь, аҩнуҵҟа бжьык
иаҳаит.
– Изакәызеи, анаџьалбеит, амал соуит шысҳәоз, сызфаша акы аазгеит
ҳәа сыҟоуп, – иҳәеит аџьмахьча.
Ус бжьык аагеит:
– Ууаҩԥсума, абааԥсы, сара амшын сҭызгаз, узакәызеи?
Ари аниаҳа, еигәышә рыхха аиашьыкь дасны аҵәымӷқәа аалихын,
аиашьыкь ахҩа анаахит, акаамеҭ дҭажьуп деизҟьа, лылақәа ҭыхны,
анцәахша, лыхцәы ҟаԥшьӡа, ирқьақьаны илыважьуп уаҟа. Ари даниба,
дҩалыхан дааҭигеит.
– Ибыхьзеи, бзықәшәазеи гәаҟрас? – длазҵааит.
– Сзықәшәазгьы абри ауп, аха, абааԥс, уара ауаҩ сыла уабом, аха
ууаҩхшоуп, анарцә уақәгәыӷуан уҟазар, сара уаҩы дахьзымнеиуа џьара,
сымала уаҩ дзыҩнамло қьала хәыҷык сзыҟаҵаны убра сыртәа, – ҳәа
диҳәеит.
– Иауазеи џьара бызсыртәо, аҩныҟа баала, сара аҩны сымоуп, уаҟа
быҟаз, – иҳәеит.
Аха лара: – Ус акәзар, наҟ еиҭа амшын салажь, – лҳәеит.
– Ус анакәха, баала арахь, – иҳәан, иҩныҟа дима дцеит. Ауха ари аҳ
иԥҳа аџьмахьча иҩны дыҟан.
Нас аџьмахьча дықәлан дцан, уаҩы иахьиҿахарсҭамыз бнаршәырак,
џьмахьчамзар уаҩы дахьзымнеиуаз ҩны хәыҷык иргылеит. Ацәырдаӷәы
кҿеиҵеит, ари аҳ иԥҳа диган, уаҟа лиарҭа ҟаҵаны дышьҭеиҵеит, афатә
лзынижьит, аха ари, афатә мамзаргьы лҿахьы иҩалгозма!
Амала лара убас уаҩы ибжьы ахьылмаҳауаз дҭынчны дыԥсыр акәын
илҭахыз, убри азоуп ари диҳәаны абнаҿы аҩны зилырҟаҵаз. Аџьмахьча
лассы-лассы днеины, дкылԥшны дыҟоу, дыҟаму гәеиҭон.
Аҳ иԥа иҳәыҳә есқьынагьы аҷкәын дкыдцаланы дамоуп, ари сара избаз
лакәӡам ҳәа, аха аҷкәын илымҳа иаирҳауам, ус дыԥшуеит. Мчыбжьык
аҟара ааҵхьан, ҽнак аҳ иԥа иҳәыҳә ԥырны абнахь ицеит.
Ари аҳәыҳә абнаршәыраҿы хьацак ишықәтәаз, ҵаҟа ианааԥш, ҩын
хәыҷык амала ишгылаз абеит. «Аҩн хәыҷы араҟа амала изыргылада, иҩноу
збап», аҳәан, аҳәыҳә аҭӡы инкыдтәалан ианыныҩнаԥш, аӡәы лыхцәы
шьқьыруа деиҵыхәхәа акаруаҭ дықәиоуп, уаҳа уаҩ дыҟаӡам. Аҳәыҳә ԥрын
иааит аҩны. Аҳ иԥа днаскьанаԥхьан:
– Абригь, абригьы адгьылан абнаршәыраҿы аӡәы лымацара ҩын хәыҷык
аҟны дыҩноуп, аха уи лҩыза сара дсымбацт, нцәахшамзар, – аҳәеит.
Аҳ иԥа днықәлан, ари аҳәыҳәгьы иаргьы уахык ашьшьыҳәа инеит
абнаршәыраҿы, аҩн хәыҷы ахьгылаз. Аҳ иԥа хәыҷык дынкылԥшызар, аӡәы
дықәиоуп дшеишеиуа, лыхцәы лшьапаҿынӡа инаӡо, анцәахша леиԥш. Ани
даниба, бзиа дибеит, аха неишьас, ҳәашьас иҟаиҵаша иӡбоит. Ус игәаӷьны
ашә дасит, иҟалалакгьы збап ҳәа.
Лара даақәтәан:
– Уарбан ашә иасуа, ууаҩума? – лҳәеит.
– Ааи суаҩуп, ашә аарты, снеиуеит бара бахь, иҟалозар, – иҳәеит аҳ
иԥа.
Дҩагылан аҭӡы куа ашьшьыҳәа днеин ашә аалыртит. Аҳ иԥагьы
дааҩналт, аха лылақәа ҭыхуп. Лара ашьшьыҳәа дхынҳәын, днеины лиарҭа
днылатәеит. Иаргьы изымбатәбарахан даанхеит. Нас длазҵааит бара
бзусҭада, араҟа бзыҟоузеи, былақәа згазеи ҳәа.
Лара дзықәшәаз иалымҳәеит, дзакәызгьы иалымҳәеит.
– Сара араҟа сыҟоуп убыс, – лҳәеит.
Нас иара ус иҳәеит:
– Иҟалозар аҩныҟа баала, сара аҳ сиԥоуп, бсыцца, быртәаны
бныҟәызгалап, сара бзиа бызбеит. Былақәа ҭыхзаргьы бысгәаԥхеит.
– Сара рыцҳа исзыууазеи, сара сызфаз сылфеит усгьы, амала
сыԥсышьа цәгьахеит, сыԥсы аҭыҵра убри сазԥшуп, – лҳәеит лара.
– Бымшәан, акы бымгәырҩан, сара сыԥсы ҭанаҵы, амлеи ахьҭеи
басыркуам, былақәа рзы ԥсыхәак сызуазаргьы сашьҭалоит, – иҳәеит аҳ
иԥа, аха илымуит. Ашьҭахьы иара ус дцо, даауа ари аԥҳәызба
дышлыҿцаауаз, лцәа лтәымкәа дҟалеит. Ари аниба, зынӡак дгәырӷьеит аҳ
иԥа, ари аԥҳәыс ҳаҭыр лықәиҵон, лхәы има даауан есқьынгьы.
Иԥҳәыс хәашагьы гәҩарас иҟалҵеит. Абри џьара дцоит, уахыла дааӡом
ҳәа иани иаби иралҳәеит. Аҷкәын иани иаби днарган:
– Иҟауҵозеи, уахынла уааӡом. Уԥҳәыс хәыҷы аҵәыуара даҿуп, игәы
иалымсуеи лаб мшкы зны дааиргьы, ас шууа иаҳар, ус умун, – рҳәан
рыҷкәын иабжьеит.
Иара акгьы агәхьаа икым, иԥҳәысгьы диҭахым. Абнаҟны имаз аҳ
дшиԥҳаугьы издыруам.
Ҽнак лхәы има днеизар, уи аԥҳәыс ԥа длоун, длахәмаруа лгәы
дықәтәоуп, шықәсык зхыҵуа аӡәы иеиԥш. Даныныҩнала, дгәырӷьеит,
иаразнак иԥа даашьҭиԥаан илақәа дрыгәӡит, иԥагьы «баба!» иҳәан, ихәда
инапы накәиршеит.
Лхәы налиҭан илфеит. Иԥагьы дгәырӷьоит, дишьҭуам иаб ихәда инапы
акәыршаны дикуп. Иабгьы дхәыцуеит, ари ахәыҷы дигар иҭахуп. Аха аҩны
днеигар иани иаби дрыцәшәеит. Ҟаҵашьас иеиҭара ҳәа дхәыцуа дгылан.
Нас аҳ иԥа:
– Сара уаха саауеит араҟа шәыҟаз, бԥагьы баргьы, – иҳәеит
дандәықәлашаз. Уи ахәыҷы арҵәааҳәа дыҳәҳәан дихьынҳалт, «Аҩныҟа
саргьы сга!» ҳәа.
– Уашьҭан саауеит, усҟан узгоит, – иҳәеит, аха ари ахәыҷы даашьҭихын,
аҩныҟа дима дааит. Ари аҩны данырба:
– Ари еиԥш ахәыҷы бзиа дузҭада? – ҳәа диазҵааит.
– Ари амҩаҿы дышкаршәыз дызбеит, џьара аӡәы шәилакьысыр,
шәынсырҵәоит, – иҳәеит аҳ иԥа.
Иԥҳәыс гызмал илцәымыӷхеит. Џьара митәык шыҟаз лцәа иалашәеит,
аха илазҳәода. Амшын иалҭаз аҳ иԥҳа, уи мамзаргьы деибганы дыҟоуп
ҳәа лгәы иаанагом, аха усгьы џьара митәык шыҟоу гәҩарас илымоуп.
Ахәыҷы имаҭәақәа дирӡахт. Иоуразоуроу дбарфынха деилеиҳәеит;
аҩны димоуп, ари иангьы маӡала лхәы има дцоит, дибоит, аминуҭ димбар
изычҳауам. Дахьтәоугьы дахьгылоугьы ари длызхәыцуеит.
Ҽнак аҳ иԥа иԥҳәыс лчамадан дышҭаԥшуаз, ари ахәыҷы дыҩуа
дналыдгылеит. Ари аԥҳәыс лчамадан аҩнуҵҟа кәлаԥ хәыҷык ҭагылан. Ари
ахәыҷы ианиба, дынҭасын иааҭиԥааит. Ари аԥҳәыс ахәыҷы иааимпыҵылԥаан
илҵәахит. Ахәыҷы аҳәҳәара далагеит, исыҭ ҳәа, аха илымҭеит. Ари ахәыҷы
иҽахишьаауа дышҵәыуаз иаб иаҳаит.
– Дзырҵәыуази ари ахәыҷы? – иҳәан, ибжьы ааиргеит.
– Акгьы, – лҳәан, мап лкит.
Ари ахәыҷы ачамадан дадхоит, уаҩы дизаԥыргом. Ус, иаб дааит.
Абыржәыҵәҟьа абри ииҭаху иҭ, акәымзар бысшьуеит! – ҳәа леиҳәеит
иԥҳәыс.
– Ииҭахузеи ахәыҷы араҟа? – лҳәан, дгәамҵ-хамҵха днеин ачамадан
ашә аалыртит. Ахәыҷы дынҭасын акәалаԥ ааҭиԥааит, аха ацаԥха аркуп.
Ахәыҷы акәалаԥ хәыҷы игәыдкыла аҳәҳәара далагеит, ахҩа анизахымх.
Аҳ иԥа дахьгылаз:
– Акәалаԥ, ашә изарты абыржәыҵәҟьа, сымҳәеи! – аниҳәа, иԥҳәыс дқәац-қәацо днеин ацаԥха хәыҷы ахьыҵәахыз иаалыԥшаан, ацаԥха анаалырт,
ахәыҷы дынҭасын иан лыблақәа ааҭихит. Ари ахәыҷы иаб ианиба,
иааџьеишьеит. Ахәыҷы аҵәыуара далагеит, сан лахь сга ҳәа.
Ахәыҷы даашьҭиԥаан дима иан лҿы даннеи, ахәыҷы акәалаԥ игәыдкыла
икуп, ахәыҷы иан лаԥхьа днықәтәан лылақәа аацәыриган, ларӷьа бла
инапала ианынҭеирҷаб, лыла аахылтит. Егьигьы анынҭеирҷаб, лылақәа
аҩбагьы аахылтит.
– Уҳ гәышьа! Ушьҭа сыԥсыргьы џьанаҭ соуеит, – лҳәан, адунеи
днықәыԥшит аҳ иԥҳа. Аҳ иԥҳагьы дгачамкны дгылоуп. Ус лҳәеит:
– Амшразы исыхшаз сыҷкәын, арҭ сылақәа абоубеи, нан? Уара урҭ
сылақәа ҭызхыз ахаас дабоубеи?
Аҳ иԥа ари аниаҳа:
– Абыржәыҵәҟьа исабҳәароуп бара бызусҭоу? – ҳәа длазҵааит.
Аҳ иԥҳа лылақәа шеишеиуа ианынҭала, даақәтәан:
– Сара сзакәу аиаша шьҭа иуасҳәап, – лҳәеит лара. – Сара аҳак иԥа
сиҳәан сааигон. Аӷбаҿы сара хазы ҭыԥк аҿы стәан, сҩыза набзыҭс
исыцырҵазгьы саргьы. Ари снабзыҭ даалаган сылақәа ааҭыхны, аиашьыкь
сҭаҵаны, ахы чаԥаны, амшын иалалыжьит. Лара уи аҳ иԥа диццазар акәхап.
Сара амшын сама ицо, абард зхиааны иҟаз гаҿак аҿы аиашьыкь абард
ианнакылазаап. Џьмахьчак ибан иааӡхиган, ахҩа ахыхны саниба, аҩныҟа
сигеит. Нас сара сиҳәеит аџьмахьча, схала уаҩы дахьсԥырхагамхо џьара
ҭыԥс исыҭ ҳәа. Саниҳәа, абраҟа сааганы сынижьит. Ус уара субеит, уажәы
иҳахҿиааз усгьы иубоит, – лҳәеит.
Аҳ иԥа дгәырӷьаҵәа дааин аҵәахҳәа даагәыдикылт.
– Бара баазгозгьы сара сакәын, бызшьуазгьы аҩны дыҟоуп, баала, –
иҳәан аҳ иԥҳа иԥҳәысгьы дима, ихәыҷгьы дигәыдкыла аҩны даакылст.
Аԥҳәыс гызмал аҩны иҟазгьы ари данылба, аԥсра лзааит, аха дабацоз.
Аҳ ауахьад изанын. Ауырақәа уаҩ дызқәымтәацыз аарылихын,
«бааишь» иҳәан, уи иԥҳәыс днеиган ауырақәа днарыдҿеиҳәалан даноуижь,
деимыжәжәа алақәа дырфазшәа, маха-маха дыргеит.
Аҳ иԥа иани иаби ааиган, иреиҳәеит ажәабжь иҟалаз.
Арҭ рҿы гәырӷьаран, ачара ду руит. Аҳ иԥа иԥҳәысгьы, иҷкәынгьы,
иангьы еибаргәырӷьо инхон.
Ҳәынҭқаррак аҟны дынхон аҳ дук. Иара даара ирацәаны амазара иман.
Амала иара хшара димамызт, убри гәхьаас иман.
Иара шьҭа иуаҩыбжара днахысхьоума уҳәо аҟны днеихьан, ари аҳ хшара
диауамызт, ирахәгьы акы хьомызт. Убарҭ зегьы данрызхәыцлак, нас
игәхьаақәа рацәахон, иифо ибомызт, иижәуа ибомызт, ахьаа бааԥсы иман.
Шьҭа рацәак изынҵуам уҳәартә дыҟан.
Зны ихы игәҩараха асоф дшықәтәаз акәымкәа, данԥшы аӡәы дшаауаз
ибеит. Аҳ дҩагылан диԥылаанӡа, асас иааиуаз иҽы дҽыжәҵны абарҵа
дааҵаххын: – Уа мшыбзиа, аԥшәма! – ҳәагьы ибжьы ааиргеит.
Аԥшәмагьы деиҵаӷәӷәа аԥсшәа иеиҳәеит. Аҩыџьагьы неибартәеит, аха
ԥыҭраамҭакгьы имеицәажәаӡакәа итәан. Нас асас иааиз ус иҳәеит:
– Уара аԥшәма, излазбо ала, ма сааира угәамԥхеит, ма даара гәала
хьанҭак умоуп.
– Мап, иауазеи уара уааира сгәы иалсратәы, ишԥаҟалауеи, мамзаргьы
иуҳәараны иуаҭәамызт сара сҟны убри еиԥш ажәа, сара гәалагьы сымаӡам,
– иҳәеит аҳ.
Асас иааиз ҭахак иимҭаӡеит, агәала иумоу соуҳәароуп ҳәа дикит.
– Ԥсыхәа ансумҭаӡа иуасҳәап, аха иуасҳәаргьы акымзарак
узласыхәарҭагәышьоузеи, – иҳәеит аҳ.
– Сахәарҭа, сахәарҭам, исаҳә ҳәа ануасҳәа, исаҳә, – иҳәеит асас.
– Ибзиоуп, – иҳәан, далагеит аҳ: – Абри аҳәынҭқарраҟны сара саҳауп,
смазарагьы исымоу убоит. Уи ала аӡәы сиҵашьыцуа сыҟам, амала сара
ахьаа исымоу даҽакуп, убригьы уасҳәап саналанагала.
Сара шьҭа аԥсрахьы ауп иаҳа сахьыԥхьаӡатәу, абри аҟны сааины
сҭагылоуп, аха хшара дсымаӡам, сара сыԥсыр смал зысҭода ҳәа аҵәыуара
саҿуп, нас убри адагьы арахә исымоугьы акы хьауам. Абасала, мыжда
аамҭа сҭагылоуп, – иҳәеит аҳ.
– Сара саалаганы хҩык аԥацәа уоуа, урахәгьы ианаамҭоу ихьо иҟасҵар,
ишԥоууеи, исуҭауазеи? – иҳәеит асас.
– Иусымҭакәа, исымоу амал уалахәыми, – иҳәеит аҳ.
– Мап, уара умал ччиа сара исҭахым, амала, сара санцалак хҩык аԥацәа
уоуеит, убарҭ андухалак, аӡәаӡәала инаскьаԥхьаны сара сышҟа ицарц
зҭахыда ҳәа уразҵаа, иақәшаҳаҭхо сара сахь днашьҭы. Убри ауп сара
сызлауҳәо, – иҳәан, иџьыба дынҭалан, ҵәак ааҭиган, убасгьы нациҵеит: –
Сара санцалак абри аҵәа аацәыԥссаны уԥҳәыси уареи агәҭа иахьазеиҟароу
еиҩшаны ишәфа, нас ацәа урахә имхьо уҩарылаланы агьама дырба.
Аҳ асас пату иқәҵара уажәы ибазма, пату ишақәнагаз иқәиҵеит, ҳаҭырла
дныҟәигеит. Дцо даналага аҳ убас иҳәеит:
– Уара, уанаџьалбеит, исауҳәаз даара саргәырӷьеит, аха ииашаҵәҟьаны
хшара соуны, аӡәы амҩа дықәларгьы, уара уахьынхо амҩа иалидыраагәышьозеи?
– Сара сахьцо сышьҭақәа ҭаԥыҟҟаны иҟалоит, убри дхылар, днанагоит,
иудырааит, амала, сара мшыннырцә сынхоит, умш аабзиахааит, – иҳәан
длықәлан дцеит.
Асас ишиҳәаз еиԥш, аҵәа аацәырԥссаны, абжа иара ифеит, абжа иԥҳәыс
иналиҭан илфеит. Аҵәа ацәагьы ирахә ирхьигӡеит.
Ус дук мырҵыкәа ирахәгьы хьеит, шықәсык ашьҭахь иԥҳәысгьы хшара
длоуит.
Хышықәса-ԥшьышықәса рышьҭахь хҩык аԥацәа иоут. Аҳ агәхьаа
акәымзар даҽа хәмарра змамыз, иҩнаҭаҟны гәырӷьарамзар уаҳа акы убом.
Ус аамҭақәагьы кыр цеит, иԥацәагьы духеит. Ҽнак раб, ахҩыкгьы ааиган
џьара инартәаны иреиҳәеит: хшара дшырмоуаз, зыла хшара дроуз, уҳәа
убас зегьы. Нас иҷкәын аиҳабы днаскьаԥхьаны иеиҳәеит зымшала урҭ
аԥсабара иқәыԥшыз ауаҩы данцоз, са сҟны изҭаху днеиаит ҳәа ажәа
шынижьыз.
– Ҳаит, саб изакәызеи иуҳәо, сабацои сара, дабатәиу зыӡбахә умоу, –
иҳәан, аиҳабы зынӡа ахәгьы-аҿгьы дықәимырԥшӡеит.
Нас агәыбжьанытә дааиԥхьан, зегьы акакала иеиҳәеит, аха уигьы мап
икит.
Нас аиҵбы дааиган, акакала зегьы иеиҳәеит.
– Ибзиоуп, сара сцоит, амала, исҭахқәоу рыла сеибыҭ, сҽы, скәадыр,
сабџьар, сцәамаҭәа, сымҩаныфа, абарҭ зегьы сзеиқәыршәа, сара амҩа
сықәлоит, – иҳәеит аиҵбы.
Аҳ уи ииҳәаз илымшо дыҟахызма, иаразнак деибиҭеит. Иара аҷкәын
аиҵбы даниуаз ауха ициз аҽы дақәиртәеит; ажәлар еизганы чара изиуит,
дныҳәа-ныԥхьаны амҩа дықәиҵеит. Ашьҭақәа зынпыҟҟалаз амҩа даныланы
дцон, иара нҵәомызт, иаргьы дааԥсомызт. Даара кыр дныҟәеит, ҽнак
дышнеиуаз, мшынк дынхықәгылеит, амҩа ианыз ашьҭақәа ҭыҟҟаны амшын
иалагаланы ишьҭын наҟ.
«Чоу!» иҳәан, иҽы дласын, амшын дылҭалеит, аха дыӡааҟәрыло
далагеит, ишьҭахьҟа даахынҳәын, иҽы дынҽыжәҵын, иҟаиҵара изымдыруа,
дхынҳәыр, дзыхнымҳәуа дықәхеит.
Аамҭагьы такә цеит. Данынаԥш, аӡәы гәыжьк дақәтәаны дааивалан,
«уа мшыбзиа» ҳәаны, аҷкәын аҭак аҳәаха имҭакәа, амшын дхыланы, адәы
дықәланы дцошәа, иҿынеихеит. Аҷкәын дгачамкын такәгьы даанхеит. Нас
иҽааиԥсахын, ибжьы наиқәиргеит:
– Уа уара, уаасзыӡырҩы знызаҵәык, иҟалозар!..
– Ҳаи, иуҭахузеи? – иҳәеит егьи.
– Саргьы амшыннырцә сцарцы сҭахуп, аха цашьа сымам, убри аҟнытә
суҳәоит, иҟалозар, суҽхьынҵаны сыругаразы, – иҳәеит аҷкәын.
– Ибзиоуп, уҷкәыноуп иуҳәаз уахьсырхәуам, – иҳәан амҩасҩы
днахынҳәын днаиҽхьанҵаны, ашырҳәа амҩа днықәлеит.
Даара кыр иныҟәеит. Ус ирулакгьы амшын ирит. Аҷкәын ҭабуп ҳәа
аниҳәа, дырызгаз зымҩа дцеит, иаргьы имҩа дықәлеит. Дышнеиуаз,
ԥацхажәк ахьгылаз ибеит, амлагьы дакуан, днымҩахыҵит. Дахьнеиз,
ҭакәажәык лымацара дыҩнатәан.
– Нан, укаԥха-каҷҷо сара сыҟны уаазгазеи? – дҵааит аҭакәажә.
– Сан, сара амшыннырцәынтәи саауеит, абригь-абригь ауаҩ иҟны
сымцар ҟалом, убрахь сцап ҳәа саауеит, – иҳәеит аҷкәын.
– Унан, нан, уахь умцан, узызцо ауаҩ бааԥсык иоуп, уԥсы ҭаны
ухынирҳәуам, – лҳәеит аҭакәажә.
– Сыԥсы ҭаны сзимпыҵымҵыргьы, ианақәыск, сцароуп, сымцаргьы уаҳа
ԥсыхәа сымам. Сан, даара ауадаҩ баласҵоит, аха амла сакуеит, какалк
сбыркыроуп, – иҳәеит аҷкәын.
– Ибзиоуп, нан дукәыхшоуп, – лҳәан, аҿаԥараҟны днеин, аҽада игылаз
азқәа данлас-ҩас, ахәхәаҳәа аӡкаҭәара иналагеит. Ачуан наҵалкын ирҭәны
иааганы амца инахакналҳаит.
– Сан, ари иҟабҵо закәызеи? Аӡы араҟа ааигәа ибывҩрны ицоит, аагара
былымшозар, сара ибзаазгап, – иҳәеит аҷкәын.
– Аӡаагара макьана исылшоит, аха иабаҟоу, нан, аӡы агәылшьап ҭажьуп,
аӡы аагара ҳәа инеиуа зегьы афоит. Нан, сара зны даараӡа сҭаацәа дун,
аха абри агәылшьап иафеит зегьы, сара сҭаацәа рымацара роума, абраҟа
ааигәа-сигәа инхо зегьы убас рызнаухьеит, – лҳәеит аҭакәажә.
– Сан, нас иааги аԥҳал, – иҳәан, аԥҳал аалымхны аӡахьы иҿынеихеит.
– Умцан, – лҳәеит, аха имукәа аӡаҟны днеин, аԥҳал азна аӡы таны
данаадәықәла, агәылшьап дысфоит ҳәа асас еихырҳәны аҿанаанаха,
ишәақь ааихиԥаан, аҵықьҳәа дааихсын, агәылшьап шьны аӡы ихижьлеит.
– Ҳзыркьаҭаз дызусҭа? – ҳәа ажәлар иеизеит, ачара ду изыруит.
Ҩаха-ҩымш чаран, гәырӷьаран.
– Сан акы ласҳәоит, шәеимыҵ, – ҳәа аҷкәын ианиҳәа, ажәлар иеизаз
еимпны ицеит. Нас аҭакәажә зыҟны дыҟаз убыс длазҵааит:
– Сахьцо усгьы ибдыруеит, даара иахьшәарҭоу дгьылуп, убри аҟнытә
бара исаҳәа иаҳа сызланыҟәаша акыр бдыруазар?
– Сара арыцҳа издыруеи, аха амҩа уқәланы ушнеиуа, зынӡа уаҟа
унаӡаанӡа, ԥацхажәк унадгылоит, убри аҩнуҵҟа ҭакәажәык доумагаха
ахәышҭаара дыҽҳәажьуп. Убри улымбакәа, лышьҭахь ала адгьыл жуа,
лара дахьтәоу уаҵысны лаԥхьа уанааилак, ашырҳәа уҩаҵҟьаны: –
иахьарнахыс сбыҷкәыноуп, бнапаҟны сыҟоуп, ибҭаху сызуы, – ҳәа лкыка
уацҳа, нас убри амҩа бзиа уқәылҵап, – лҳәеит аҭакәажә.
– Даара иҭабуп, сан аҭакәажә, – иҳәан, ашырҳәа амҩа дықәлеит.
Мчыбжьныҟәа дныҟәахьан, данынаԥш, аԥацхажә ахьгылаз ибеит,
ашьшьыҳәа днеины данынкылԥш, акаамеҭ, аумага ахәышҭаара
дыҽҳәажьуп. Аҭакәажә ишиалҳәаз еиԥш, лышьҭахьала даалаган, адгьыл
ижуа-ижуа, длыҵысны лаԥхьа даннеи, ашырҳәа дҩаҵҟьан, иҳәатәыз ажәа
иҳәан, лкыка даннацҳа аамҭазы, лыԥсыԥ анылҿалгала, ибжара
дынлыхәлабга дцеит.
– Ҳаи, срыцҳара уқәшәааит, ҿаҵак сыгыумырхеи, – ҳәа даалҿылхын,
днеин, нырцә ахәышҭаара дныҽҳәатәеит.
Нас аҭакәажә диазҵааит, иухыи-иуҵыхәоуи, узусҭада, насгьы уабацои
ҳәа.
Аҷкәын даалаган, иаб хшара дшимоуаз иаркны, зыла хшара диоуз уҳәа
зегьы леиҳәеит, насгьы убри ауаҩ иҟны дышцозгьы леиҳәеит.
– Уара убри еиԥш иҟаз ауаҩ иҟны умцар ҟалон, аха шьҭа уандәықәла
узхнымҳәуазар акәхап, амала сара макьана сыҩны иааихьоу аӡәы иԥсы
ҭаны доусмыжьцызт. Уара ушыҟалалакгьы усгәаԥхартә узбеит. Шьҭа
изуасымҳәауеи, узызҵаауа ддауп, абас уара уеиԥш иҟоу ауаа
идикылауеит, нас ианигәаԥхалак ишьуеит. Иара имоуп быжьҩык аӡӷабцәа,
ҷкәын димаӡам. Абыржәы ушнеиуа, рааигәара ииасуа аӡымҩас азааигәара
абна аҟны уҽааҵәах. Уштәоу акәымкәа, иӡӷабцәа ф-ҩык иҳәыҳәханы аҟәара
иаақәтәауеит, нас рҳәыҳәцәа инҭыҵны аӡы иҭаланы рҽыркәабоит, нас
дырҩегьых рҳәыҳәцәақәа ирҭаланы ицоит.
Убарҭ реиҳабӡа дара дрыцныҟәаӡом, убарҭ рышьҭахь ауп данаауа.
Убраҟа уаннеиуа аҵәаҳә уманы унеи. Реиҳабы даара улзыԥшызароуп,
уамхамыцәааит; лара даауеит ашьауардынцәа лхарԥаны. Лымаҭәақәа
лшәыхны аӡы данынҭалалак аамҭазыҳәан, илмырбаӡакәа лымаҭәақәа
узгар, егьумыхьыр ҟалап. Лҽыкәабаны данааҭыҵлак, сымаҭәақәа ҳәа
дықәгьежьышт, аха аҳаҳаи илумҭан, дқәып, дшәап, аха «дгьыли жәҩани
ирымаҿуп, иуҳәо шыҟасҵо сымаҭәақәа сыҭ» анылҳәалак, нас лымаҭәақәа
лыҭ, уаанӡа уԥсыргьы илумҭан. Нас лара лхала амҩа уқәылҵап. Сара уаҳа
акгьы уасҳәом, – лҳәан, дныҳәа-ныԥхьан амҩа дықәылҵеит.
Аҭакәажә ишиалҳәаз еиԥш аӡаҟны даннеи, ҵәаҳә дук аалихын, абнаҟны
дахьырымбашаз џьара днеины днылатәеит, аамҭагьы ахәылбыҽхарахь
иеихахьан.
Уаҟа дыштәаз, данԥшы ф-ҳәыҳәк аҟәара иаақәыԥрит. Рҳәыҳәцәақәа
инҭыҵын аӡы инҭалеит, аха иахьибауа ирылихра диздыруам, зегьы аԥшӡара
икны иагоит. Ԥыҭрак аӡы иҭан, рҽыркәабан, иԥырны ицеит.
Реиҳабӡа дылзыԥшит, игәы ԥҵәеит, цәамҭак иухьан данааԥшы,
дшьауардынха аҟәара даақәыԥрит. Лшьауардынцәа нкалыжьын,
лҽааилылхын аӡы дҭалеит. Аҷкәын иҵәаҳә ала илмырбаӡакәа, ииулак
лшьауардынцәа иӡеит.
Лҽыкәабаны данааҭыҵ, лшьауардынцәа лымбаӡеит. Анахь-арахь
лҳәеит, аха иҟалҵагәышьахуаз. Аӷьаҵәыӷьаҵәра далагеит, сымаҭәақәа згаз
ишсуҭара ҳәа, аха џьеи илиҭарын, знык ианимԥыхьашәа.
– Дгьыли жәҩани ирымаҿуп, уара иуҳәо шыҟасҵо, сымаҭәақәа сыҭ, –
анылҳәа, лымаҭәақәа налиҭеит. Иаразнак лҽааилалҳәеит, убасгьы
наиалҳәеит: – уаҟа, абнаҟны иҟоуҵозеи, уааи арахь.
Данааи, уабацои ҳәа диазҵааит. Нас даалаган, иаб хшара дшимоуаз
инаркны, дахьцоз уҳәа зегьы акакала илеиҳәеит.
– Уара ани аԥҳәыс лыҟны уҟазаарын, лара лакәхап ас ҟаҵа ҳәа уазҳәаз,
акы уаԥсазар акәхап, акәымзар уа усҵәҟьа уаҩы деибганы дзиасуамызт.
Уажәы узызнеиуа саб иоуп, араҟа зҽызкәабозгьы саҳәшьцәа ракәын, уаха
ихәлаанӡа уахь умнеин. Ианыхәлалак, уԥшла раԥхьаӡа ақьаҳиацәа
рцәашьқәа ыцәоит, нас сани саби рцәашьқәа ыцәоит. Нас саҳәшьцәа
рцәашьқәа акакала ицәоит, убарҭ ԥхьаӡала, зегьы рышьҭахьынӡа сара
сцәашьы нхоит. Убраҟа унеи, ашә уасыр иузаасыртып, нас ҽеила
ҳаицәажәап, акәымзар саб илеишәа цәгьоуп, усцәҭаирхоит, – лҳәан,
лшьауардынцәа дынҭалан, дԥырны дцеит.
Ишылҳәаз еиԥш, даара ихәлаанӡа уахь дымнеиӡеит. Нас ааигәа џьара
днеин дыԥшуан, ишылҳәаз еиԥш, ацәашьқәа акакала ицәо рҿаархеит. Иара
рыԥхьаӡара даҿын, аҵыхәтәантәи аҿы ианнеи, нас днеин ашә данас, ашә
аартны дныҩналҵеит. Даннеи, лара акыргьы диеигәырӷьеит, нас убасгьы
иалҳәеит:
– Уаҵәы шьжьымҭан унеи аҩны, саб иҿы уаннеилак, иаразнак саб
ақьаҳиацәа инраҳәаны, ацәқәа иреиҳау акы узыршьшт, убри иақәнагахаша
афатә ацҵаны уара умацара уахадыртәашт. Убри зегьы уфароуп.
– Цә-дук афара моу, сара махак сызхоуп, егьи иаанхо абазго? – иҳәеит.
– Уи уадаҩым, усҭ абри ачабра, узхара уфа-цыԥхьаӡа уқьышә
инықәшьла, нас ушыҟало убап. Нас уаҵәухагьы уаха ушааиз еиԥш уеиҭааих.
Уаха аҵх акыр шыҟоу угыланы уца, уажәшьҭа унеины абраҟа ушьҭал, –
лҳәан, днаганы уаҭахк аҟны днышьҭалҵеит.
Ишылҳәаз еиԥш аҵх акыр шагыз дгыланы дцеит.
Ашьжьымҭан адауы иҿы днеит, ҿыц дааизшәа. Аԥшәма дзызнеиз
иқьаҳиацәа ааиԥхьан, «асас иааиз амла дамкуа дыҟам, какалк изыҟашәҵа
иаарласны» ҳәа реиҳәеит.
Ацәқәа иреиҳаз акы лкажьны изыршьит, убри ацә иақәнагахаша афатә
адыргалан, иаарган асас инапы идырӡәӡәан, днахадыртәеит. Изхара анифа,
ачабра иқьышә ианаақәишь, акримфацызшәа дааҟалеит.
Ари ас иаразнак цәык ззымхаз, ԥыҭрак ашьҭахь зынӡа ҳаргьы
ҳақәиргыларым, иҟаҳҵарызеи ҳәа, хьаас иҟарҵеит. Адауы иҟны инеин,
убас иарҳәеит:
– Ҳаҳ, уара утәылаҟны џьара ҵла шьапык гылам, убра иузааиз иауҳәар,
убра уашҭа агәҭаны ҵла ԥшӡак узиргылар, аԥхынра анааилак ашәшьыра
уныҵатәап.
Адауы дақәшаҳаҭхан, изааиз дааиԥхьан, иқьаҳиацәа иарҳәаз иеиҳәеит.
– Иҟасҵап, – иҳәеит, уаҳа ииҳәагәышьоз, ихы игәхьааханы
даақәдырхеит.
Хәлеит. Аҵх акыр анца, ацәашьқәа акакала ицәо, адауы иӡӷабцәа
реиҳабӡа лыҟны ианааи, сара сҿы унеи ҳәа иалымҳәахьази, днеит. Даннеи,
ихы кны днатәеит.
– Иухьзеи, гәалас иумоузеи? – диазҵааит.
– Баб сашҭа агәҭаны ҵла ԥшӡак сзықәыргыла ҳәа сеиҳәеит, – иҳәеит.
– Уи хьаас иҟаумҵан, имариоуп, – лҳәеит лара.
– Ишԥамариоу, имариандаз, хьаас иҟасҵозма? – иҳәеит иара.
Аҳ иԥҳа ус лҳәеит:
– Усҭ абри алаба, уаҵәы шьжьымҭан уҩагыланы иахьуирбаз аҭыԥ аҟны
инарсны х-ԥҳалк аӡы аҵаҭәа. Аӡы шаҵоуҭәауа, саб днеирц дыҟоуп, «бзиа
ууит» ҳәа уеиҳәашт, аха аҭак умҳәан ахԥҳалк аҵоуҭәаанӡа. Уаналгалак,
аҭак иҭ. Иара дгәаашт, аха салгаанӡа аҭак уасҳәар, исыдуҵаз ҟаломызт
ҳәа иоуҳәароуп.
Ишылҳәаз еиԥш, ашьжьымҭан шаанӡа дҩагылан, иахьиирбаз аҭыԥ аҟны
алаба ҩаирсын, аԥҳал азна аӡы наҵеиҭәахьан еиԥш, адаугьы дааидгылан,
«бзиа ууит» ҳәа иеиҳәеит, аха аҭак иимҭаӡеит.
Адауы дгәаан абарбарра далагеит, аха гәхьаас имкыкәа, егьырҭ аҩԥҳалк
аҵеиҭәан, «бзиа убааит» иҳәеит аҷкәын.
– Уара зынӡак ууаҩ ԥагьаӡахеит, аҭак саҳәара уаҭәоумшьои? – иҳәеит
адауы.
– Убасҟан аҭак уасҳәар, абри исыдуҵаз зыҟаломызт, – ааиҳәан, инапы
ила, алабахьы ианынаирха, алаба абаҟахыз, игәырӷьахәха, иҟатҟато
иҩеиуан.
Аҵла аниба, адауы уаҳа егьизахымҳәааит. Ақьаҳиацәеи адауы иҭаацәеи
џьашьахәыс дышьҭырхит. Ақьаҳиацәа иҟарҵара рзымдыруа иқәхеит.
Зынӡак иҭархара иашьҭалеит. Дырҩегьых ақьаҳиацәа адауы иҟны инеин,
убас иарҳәеит:
– Уара уҳәынҭқарраҟны џьаргьы уахәама умаӡам, абраҟа уааигәара
ауахәамеи асаркьал асырҭеи, апапи адикәани умазар даара иуқәнаган,
аиашазы.
– Нас убри зылшода иҟазҵараны? – иҳәеит адауы.
– Абыржәы иуднагалаз асас илымшозар, уаҳа изылшо ҳара ҳаҟны уаҩы
дыҟам, – рҳәеит ақьаҳиацәа.
Адауы иднагалаз дааиԥхьан иеиҳәеит, иқьаҳиацәа ишиарҳәаз еиԥш,
адгьыл иахьыҟаиҵашазгьы иирбеит.
– Исзыҟаҵар убап, амала усзақәыргәыӷуам, – иҳәеит асас, аха уик зынӡа
дархәыцӡеит.
Ауха аныхәла, ихы игәхьааха, ацәашьқәа зегьы аныцәа, адауы иԥҳа
еиҳабы лыҟны днеит.
– Иухьзеи, ариаҟара улахь зеиқәузеи? – диазҵааит адауы иԥҳа.
– Сылахь абеиқәым, ауахәама, асаркьал асырҭа, апап, адикәан, абарҭ
зегьы сзыҟаҵа ҳәа сеиҳәеит баб. Сара рыцҳа излаҟасҵагәышьозеи,
ԥсразаарын сара сзын иҟаз, – иҳәеит асас.
– Уи уара хьаас иҟаумҵан, усҭ абарҭ алабақәа, – лҳәан, х-лабак
наилыркит. – Абарҭ иахьуирбаз адгьыл аҟны иҵаҵаны хԥа-хԥа ԥҳал аӡы
рыҵаҭәа. Ус ушаҿу, «бзиа ууит» ҳәа днеира дыҟоуп саб, аха ажәак иоумҳәан,
уус уалгаанӡа. «Аҭак зсумҭазеи?» иҳәар, «салгаанӡа иуасҳәар, исыдуҵаз
ҟалаӡомызт» ҳәа аҭак иҭ. Шьҭа уҭыԥ ахь уца, амала, уаҵәуха дырҩегьых
уеиҭааи, – анылҳәа, иаргьы дҩагылан дцеит.
Ашьжьымҭан шаанӡа дҩагылан, адгьыл ахьиирбаз днеин алабақәа
наирсын, аԥҳал ала аӡқәа ааганы аҵаҭәара далагеит.
Иус абжара ҟаиҵахьан, адауы дгылан аус ахьиуаз дааины дааидгылан,
«бзиа ууит!» ҳәа иеиҳәеит. Аха ацынхәра иеимҳәакәа, асас аҳаҳаиҳәа аус
даҿын. Уи иус данаалга, «бзиа убааит!» иҳәеит.
– Уара ажәа аҭакгьы умҳәо зынӡа усцәԥагьахазар ҳәа сыҟоуп, ԥасагьы
убас сзууит, изакәызеи узлақәоу, џьымхеит, – иҳәеит адауы.
– Уара убасҟан аҭак уасҳәар, сус ҟаломызт азоуп, – иҳәан ишьҭахьҟа
ианынхьаԥш, ауахәамагьы асаркьал асырҭагьы зегьы, рҭыԥ аҿы иҟан,
апапгьы ишәҟәы даԥхьо, адикәан ицырӷызуа ауахәама инҭалеит.
Адауы ианиба, уаҳа акымзарак изахымҳәааит, џьашьахәыс иҟаиҵеит.
Ақьаҳиацәа шьҭа ирхәыцрыз егьырзымдырит. Ауха аныхәла, адауы иԥҳа
ишиалҳәахьаз еиԥш, ацәашьқәа зегьы ыцәан, ла лтәы аҟны ианааи, лара
лахь днеит. Ианаатәа, лхы наиқәылкын даацәажәеит:
– Уара, уаасзыӡырҩы акы уасҳәоит, амала даара ухшыҩ азышьҭ.
Иуасҳәогьы убри ауп, иудыруеит ииашаҵәҟьаны уара узсыҳәаз акы
насмыгӡакәа сынхахьазар, ианакәзаалакгьы исоуҳәахьоу азы угәы
уамыргаӡакәа суцхраауан.
– Ус ауп, бара былоуп сара адунеи сшықәу, – иҳәеит иара.
– Сара бзиа узбеит, ԥҳәысс суццар сҭахуп.
– Бара беиԥш иҟоу сара лхы ансаҭәалшьа, мап ахысҳәаауа сыҟоума,
аха баб сыкнаҳаны симшьуеи, – иҳәеит иара.
– Уи акы хьаас иҟаумҵан, ҵаҟа аҽҭраҟны унеины срашь ҭга, нас убри
срашь анаҩс даҽа рашьк ҿаҳәоуп, убри уара акәадыр ақәҵа, нас амҩа
ҳақәлап, – лҳәеит.
– Ибзиоуп, – иҳәан, аҟыԥҳәа арашьқәа ркәадыр рықәиҵан, адырра
лиҭеит. Нас иаразнак иҩҽыжәлан, ррашьқәа ирысын иара иҩныҟа
идәықәлеит. Ррашьқәа зынӡа иԥырны акәын ишцоз.
Амҩа данықәлоз аамҭазы ишьҭылхит ахәыӡ, ашырӡ, ахәа.
Лан дахьыцәаз ԥхыӡ илбеит бзиарак шыҟамыз. Лхаҵа даалырҿыхан,
«уара уаха каамеҭк ҳақәшәеит ҳәа сыҟоуп, ҳаӡӷаб еиҳабы дгәаҭ уцаны»
ҳәа иалҳәеит.
Адауы иқьаҳиацәа ааирҿыхан идәықәиҵеит рыӡӷаб аиҳабы дахьышьҭаз
ахь. Ақьаҳиацәа ашә иасит, аха уаҩы ибжьы рмаҳаит, нас рышьҭахьҟа
ихынҳәны иааин, «уӡӷаб аиҳабы лыҟны ашә ҳасын, аха аӡәгьы ибжьы
ҳмаҳаит» ҳәа иарҳәеит.
– Шәцаны абыржәыҵәҟьа ашә ԥышәҽуазаргьы еилышәкаа, – лҳәан,
адауы иԥҳәыс ақьаҳиацәа дәықәылҵеит. Иахьнеиз ашә еиҭаст, аха уаҩы
иааимыртит. Ашә ԥҽны иныҩналазар, дабаҟаху, аӡӷаб дыҟаӡам. Иааин адауы
иарҳәеит, аӡӷаб ауаҭах аҟны дшыҟамыз.
– Ҳаит, уара агәамыжә, абри акәымзи иуасҳәоз, абыржәыҵәҟьа
урышьҭаланы сыӡӷаб абраҟа дысзаага, акәымзар абри аҩны уҩнасыргылом,
– лҳәеит адауы иԥҳәыс.
– Срашь сзаажәг, – иҳәан адауы, ирашь кәадырны изааргеит.
Дҽыжәланы дрышьҭалеит. Ирашь абжьы ахьымӡо иццакы ахҭҟьеиԥш
идәықәлеит. Анҭ ишзахәоз ицон, аха ианхьаԥш, адауы дышрышьҭаз рбеит.
– Саб дҳахьӡоит, лҳәеит иԥҳа. Ус дрыхьӡо далагеит. Инҽыжәҵын лара
лрашь уахәаманы иҟалҵеит, иара ирашь баагәаран инакәлыршеит, лара
дпапны, иара ддикәанны, ашәҟәы иаԥхьо, ауахәама инҭалеит.
Лаб абаагәара данаадгыла, дынҽыжәҵын ауахәама дынҭалеит. Илахь-иџьымшь иӡатәын, ауахәама дҭагылан, агалаба аԥхьара иалгаанӡа;
ианаалга, дразҵааит абраҟа ԥҳәыски хаҵаки еицны ииасуа ижәбазар ҳәа.
– Иҳамбакәа, анбан анаҳҵоз аамҭазы ицеит, убри аахыс уаҩы диасуа
ҳамбацт, – наиаҭаркит.
– Ҟаҳ, ус акәзар урҭ сара срыхьӡахуа сыҟоума, – иҳәан ишьҭахьҟа
дхынҳәит.
Иара данца ашьҭахь, арҭ ррашьқәагьы даргьы ԥыхьа ишыҟаз иааҟалт,
нас ррашьқәа ирықәтәаны, хыма-ԥсыма амҩа иқәлеит.
Адауы иҩны дааит.
– Иҟауҵазеи, уахьцаз? – иԥҳәыс диазҵааит. Иҟасҵахуаз, сышнеиуаз,
абри ҳуахәама иеиԥшыз уахәамак, абаагәара акәыршаны избеит. Апапи
адикәани агалаба ишаԥхьоз саҳан, абарҭ ажәабжь рдыруазар ҟалап сҳәан,
снеины санразҵаа, «анбан анаҳҵоз ииасны ицеит ԥҳәыски хаҵаки, убри
аахыс уаҩы дҳамбацт» ҳәа сарҳәан, ус акәзар урҭ шьҭа сара срыхьӡом,
сҳәан, схынҳәны сааит, – иҳәеит.
– Унан, уара акгьы ззеилымкаауа, убарҭ дара ракәымзи, уара
иузымдырит акәымзар, исзаажәг абыржәыҵәҟьа срашь, сара схаҭа
срышьҭалоит, – лҳәан, лрашь лзаарган, дҽыжәланы дрышьҭалеит. Лрашь
ахҭҟьа ахьымӡо иласын.
Уии-уии рыбжьара аамҭа кыр рыбжьысит, аҷкәыни аӡӷаби даара кыр
ицеит, аха дырҩегьых дрыхьӡо далагеит. Аӡӷаб данааԥш, лан дшаауаз
лбеит. Дрыхьӡошәа анылба, ахәыӡ калыԥсеит. Рышьҭахьҟа шьхараны
иҟалеит.
Лара урҭ дырхысаанӡа дара такәы ицеит, аха дырҩегьых дрыхьӡошәа
рбеит. Дааигәаӡахошәа анырба, аӡӷаб ашырӡ калԥсеит. Дырҩегьых ԥыхьа
аҵкьыс еиҳаны ишьхараны иҟалеит. Уи ашьха дхыҵаанӡа, егьырҭ даара
акыр ицеит, аха дырҩегьых дрыхьӡо далагеит. Данааигәаӡаха ахәа
калԥсеит. Ԥыхьа аҵкьысгьы ишьха дуны иҟалеит. Уи дахысаанӡа арҭ кыргьы
илыцәцеит, аха дырҩегьых дрыхьӡо далагеит. Данааигәаӡаха лыӡӷаб убас
ҟалҵеит: арашьқәа аҩбагьы ӡны ииаҩырны ицо, дара ҵарақәаны аӡы
иахыԥраауа.
Лан аӡы данаахықәххыла, «абыржәыҵәҟьа аӡы зегьы ҭарбаны, уԥырны
абарҭ аҵарақәа аҩбагьы кы» ҳәа лрашь днақәыҳәҳәеит.
Арашь аӡы зегьы ажәын, аҵарақәа скуеит ҳәа ианыҩаԥры, аӡы иарчны
иҟамыз, иԥжәеит. Лрашьгьы ларгьы еиманы ҵаҟа икаҳаит. Дахьгәаҟуаз,
дахьԥсуаз лыӡӷаб дылшәиит «хы-шықәса бдаӷьны аӡы бӡаазааит» ҳәа. Уи
ашьҭахь уаҳагьы акы лзымҳәакәа дыԥсит.
– Ҳаит, абааԥсы, сан дсықәшәиит, хымԥада, лышәи сықәшәоит,
ухаҵазар хышықәса усзыԥшы, – аалҳәан, ларгьы ддаӷьханы дныҟалеит.
Аҷкәын даара хьаас иҟаиҵеит, аха иҟаиҵахуазеи, дықәланы иҩныҟа
дааит. Иҩнгьы рацәак бжьамызт. Дахьааиз даара акы иеиԥшымкәа
иеигәырӷьеит, иаалаган ачара ду изыруит. Агәырӷьара ду ҟарҵеит, аҳ
иуаажәлар зегьы еизыргеит.
Ус дыҟан, аамҭақәагьы каууа ицон, аха рыцҳарас иҟаиҵаз убри ауп,
хышықәса ҳәа ҿҳәарас имаз хымш шагыз, ԥҳәыс дааигеит.
Хышықәса цқьаны ианца, аӡӷабгьы лыдаӷьцәа дааҭыҵит, дкаԥха-каҷҷо,
аха иабаҟахыз, аусқәа иҟалаз зегьы еиллыргеит.
Даара хьаас иҟалҵеит. Лара иара изын лан длыԥсахит, дылшьит, аха
гәырҩас илымкӡеит. Иара аҷкәын ла лзын хышықәса дахьылзымԥшыз даара
лгәы лнархьит, аха иҟалҵахуаз, аҳ иааигәара инхоз аҭакәажә лҟны днеит,
лыдаӷьцәа лхарԥаны.
Адаӷь аныныҩнала, «иҟанаҵозеи ари ара?» лҳәан, идәылган икалыжьит,
аха дырҩегьых еиҭааит, еиҭадәылылгеит, еиҭааит, аҵыхәтәанӡа иааины
ахәышҭаара ианныҽҳәатәа, хьык лыҿшәаны инкашәеит.
Аҭакәажә дгәырӷьаҵәа днеины иаашьҭылхит. «Хьыу, хьыму цқьа
еилсыргоит» лҳәан, дыҩны адәқьан ахь дцеит.
Дахьнеиз, ддырхәҳахәҭын, дгәырӷьаҵәа дааит лыҩныҟа. Аҭакәажә, аҳ
ихәашала ичоз, хар лымаӡамкәа, лгәылацәа лыҵашьыцуа дҟалеит.
Аҷкәын ииашаҵәҟьаны идырит, хышықәса раԥхьа ԥҳәысс иааигоз убраҟа
лыдаӷьцәа лхарԥаны дшыҟаз. Амца икит, иҽизымшьуа дықәхеит, аха
ԥсыхәас иҟаиҵахуаз.
Аҭакәажә лыҩ.ны дыштәаз, ани аӡӷаб лыдаӷьцәа дааҭыҵын, дкаԥха-каҷҷо аҭакәажә дналыдтәалан, дзықәшәаз ахи-аҵыхәеи зегьы лалҳәеит.
Аҵыхәтәаны убас лҳәеит: «Сара сызцаауаз изын исымоу зегьы
сыԥсахуан, сара сзын хымш аҿҳәара иамраӡакәа ԥҳәыс дааигеит. Абраҟа,
сара бара быҟны сааижьҭеи хәыҷык аҽеибыҭара баҿуп, ари нахысгьы еиҳа
беиӷьхарацы быҟоуп. Абыржәы бцаны, аҳ «ачара узызуеит, уҭаацәагьы
уаргьы шәшеимоу усзааи» ҳәа адырра иҭ. Арахь афатә-ажәтә акы
бацәымшәан, сара избап.
Аҭакәажә уи илҳәаз хаҵаны, днықәланы аҳ иҟны днеин иалҳәеит:
«Иҟалозар, суҳәоит, сыҩны какалк акразы уҭаацәа уманы унеиразы».
– Бара аӡәы какал ибыркуа баныҟала, схы ахызбаауа сыҟоума, – иҳәан,
иҭаацәеи иареи ишынеимаз зегьы аҭакәажә лҟны иааит.
Иахьааиз убас ачара рхиан, аҳ иҩнаҟны ахаан убри еиԥш ачара рхианы
иҟамлацызт. Зегьы лахатәан акрырфеит, аха аҷкәын ихәы ааизԥымҽӡеит.
Ачара ашьҭахь зегьы ҩагылан рыҩныҟақәа ицеит.
Аӡӷаб аҭакәажә ддәықәылҵан, ҩ-ардәынак кны илаалыргеит, нас
даалаган ардәынақәа лыбжьеит, илҭахыз ҟарҵо.
Аҷкәын ихы ахьицәымӷыз, дахьгәаҟуаз аҟны, раԥхьа ҵлакы гылан, убри
даҵаианы, игәы аҩада ирханы, аамҭа ихигон.
Зны аӡӷаб ардәынақәа убас ралҳәеит: «Шәцаны, аҳ иашҭаҿы аҵла
игылоу аҷкәын данаҵаиоу иақәыршәаны, иханы амахә аҟны шәеисы,
шәанеислак, иаҵахо убыс ҳәа: «Санҭа Сааџьа лрыцҳара Сафа Сааџьа
изгараҳа, сара срыцҳара уара иузымгааит!».
Ардәынақәа аҷкәын аҵла данаҵаиаз иақәыршәаны инеины иханы амахә
инықәтәан, еисуа, еибафо рҿаархан, ардәынак аҵахеит. Иаиааиз неин
аҽырбабаны, иаҵахаз иазыԥшуан. Иаҵахаз ахьықәтәаз ҿаанаҭит
– Санҭа Сааџьа лрыцҳара Сафа Сааџьа изгараҳа, сара срыцҳара уара
иузымгааит! – ааҳәан, иагьнықәԥырны ицеит. Егьи ардәына ашьҭаланы
ицеит.
Санҭа Сааџьа захьӡыз, адауы иԥҳа, аҷкәын иааигаз лакәын. Сафа
Сааџьа захьӡыз, аҳ иԥа еиҵбы адауы иԥҳа даазгаз иакәын.
Ани ардәына иаҳәаз аҳ иԥа еиликааит. Уи анеиликаа зынӡа иҽизымшьуа
дықәхеит. Ус иара аҷкәын иԥҳәыс иааигаз илдырит, аҭакәажә лҟны иҟаз
адаӷь, лхаҵа ԥҳәысс иааигоз шлакәыз, лхаҵагьы убри азы илахь еиқәҵаны
дшыҟаз.
Нас лара дычмазаҩхазшәа дышьҭалеит.
– Ибыхьуазеи? – ҳәа аҳ данлазҵаа, – абри ҳгәыла аҭакәажә лҟны даӷьык
ыҟоуп, убри аԥсы шҭоу иааганы амца иақәҵаны ишәымблыр, сыԥсуеит, –
лҳәеит.
Аҳ ауаа ирҩын, адаӷь иаразнак ирыманы иааит. Амца инақәырҵан
ирыблит.
Иахьырбылуаз баҩык аалшәан аҩнаргәы аҿы инкашәеит. Аҩны
анырԥссоз аҟьамсар иалаҵаны икадыршәит. Амш аныцәгьаха, аҩар иаманы
аӡы иаланаршәит. Аӡы ианҭашәа иԥсыӡхеит. Аҷкәын уи еиликаан, иахьа
хәлаанӡа аӡы дыӡхтәалан, аԥсыӡ дахәаԥшуан.
Иԥҳәыс дырҩегьых илдырит лхаҵа иааигараны иҟаз аӡӷаб дыԥсыӡханы
аӡы дышҭаз.
Дычмазаҩхазшәа деиҭашьҭалеит.
– Илыхәарызеи? – ҳәа аҳ данлазҵаа, – абна ҟа аӡы иҭоу аԥсыӡ кны
иааганы абаҩҵәҟьагьы нмыжькәа ирымфар, сыԥсуеит, – лҳәеит.
Аҳ иԥсыӡкцәа дәықәиҵан, аԥсыӡ кны иааргеит, аха абаҩқәа зегьы
рзыфахуазма, ирыцәкаԥсеит.
Аҩны анырыԥссоз аҟьамсар иалаҵаны иахьынкарԥсаз иҵла ԥшӡаны
игылеит. Аҳ иҭаца еиҭалдырхит.
Сычмазаҩуп ҳәа деиҭашьҭалеит.
– Ибыхәарҭахозеи? – ҳәа аҳ данлазҵаа, – абни аҵла ԥшӡа игылаз ԥҟаны
ишәымблыр сыԥсуеит, – лҳәеит.
Аҵла иаасын иԥҟаны ирблит, аха иахьԥырҟоз ҵәаҟьак амҟьаны хара
ицаны икашәеит. Аҭакәажә диасны дышцоз аҵәаҟьа иԥшӡаӡа икаршәны
ианылба, инылмыжькәа аҩныҟа илгеит.
Ԥыҭрак ашьҭахь лыӡӷаб дгьежьуа лыҩны дшыҩназ лбеит. Длеигәырӷьеит
даара. Дырҩегьых ани аҷкәын иԥҳәыс илдырын ҽырчмазаҩ ҟалҵеит, аха
аҳ гәхьаас иҟаимҵеит.
Амала, аҳ даара хьаас иман иҷкәын игәы еиҵаханы дахьыҟаз. Уаанӡагьы
ауаа изынаишьҭхьан, аха иаб акгьы иеиҳәомызт, аха, «абыржәшьҭа
сыҷкәын гәхьаас имоу здырроуп» ҳәа дашьҭалеит, гәҿыӷьрак азыҟамҵакәа
ауаа азикын, аха иагьа изырундаз аҷкәын имҳәеит.
Нас иаб иара ихала далагеит иҷкәын гәалас имоу еиликааразы.
Аҷкәын имҳәарцы далагеит, аха ԥсыхәа аниимҭаӡа, иеиҳәеит акы
нмыжькәа зегьы:
– Уара, саб, абригьы-абригьы ауаҩ иҟны сандәықәуҵа, сара даара аус
бааԥсқәа срықәшәеит, – акакала иаҳәара дналагеит, – нас адауы иӡӷаб
еиҳабы дсыманы сшаауаз ианырдыр лаб дҳашьҭалт, аха егьизыҟамҵеит;
нас лан дҳашьҭалан, убри амҩаҿы аԥсра даналага, лыӡӷаб, «хышықәса
бдаӷьны быҟазааит» ҳәа дылшәиит, дагьыҟалеит. Даныдаӷьхоз усзыԥшы
ҳәа салҳәан, сыԥшын, аха хышықәса хымш шагыз ԥҳәыс даазгеит, иубоит.
Уажәы хышықәса анылхыҵ, дааин аҭакәажә лҟны дыҟан, ддаӷьны
дыблызаргьы, дыԥсыӡны дышәфазаргьы, дыҵланы дԥышәҟазаргьы – лара
лоуп, – иҳәеит аҷкәын.
– Уи бзиоуп, – иҳәан, аҳ иҭаца иааигаз дкаижьт.
Аҭакәажә лҿы иҟаз ҭацас дигеит. Иҟалаз реиҳәеит, ачара ду иуит.
Иҟан ԥшьҩеишьцәа: Салусан, Ԥсыӡ Салусан, Қәлықә Салусан,
Ҟаиҭамыр.
Арҭ аишьцәа хацәа ӷәӷәақәан, ныҟәацәан, шәарацацәан. Шамахамзар
еицны акәын ишныҟәалоз.
Иахьцалак иеидараха рыҩныҟа иаауан.
Зны Салусан имацара ныҟәара ддәықәылт; иашьцәа ирҭахымызт
имацара дахьдәықәлаз, аха ианигәаԥхаӡа, акгьы рзымҳәеит, дцеит.
Данцоз рыҩны агәашә саркьа хәыҷык аласаны иҟаиҵеит, иашьцәагьы
ус реиҳәеит: – Абри асаркьа есышьыжьымҭан, шәҿы анышәӡәӡәалак,
шәаԥшла. Ахш акәаашо иахьынӡажәбо, сыԥсы ҭоуп, шәысцәымшәан, ашьа
акәаашо ижәбар, сеибгам, шәсышьҭал.
Салусан амҩа дықәылт.
Даара акыр дныҟәахьан, дышнеиуаз бнакы иаалҵны бнацә дук,
иныҽԥынгылан, аӡы шажәуаз аниба, ишәақь инапы инықәырсны деихсын,
атәыҩа ҩахицҟьааит.
Атәыҩа иахижәаз шнеиуаз, еиха цҳаха амшын инхылт, иара ацә
ҩагьежьын, абна иҩылапҟа ицеит.
– Абри ацҳаҿы ауп саџьал ыҟазаргьы иахьыҟоу, – иҳәан, Салусан
иҽеибыҭаны ацҳа дықәлан дцо, дцо, даара акыр дныҟәеит.
Имҩаныфа нҵәеит, ихы игәы ақәмаҷхеит, аха шьҭахьла агьежьра
ԥхашьаны ацара даҿын.
Иашьцәа рсаркьа иаԥшыцыԥхьаӡа ахш акәаашо ирбон, ргәы ҭынчын.
Салусан ицҳа дықәымҵкуа дышнеиуаз, данынаԥш, баагәарак ахан дуқәа
ҭагыланы ицҳа дызқәыз анҵәамҭаҿы ишыҟаз ибеит. Абаагәараҿы даннеи,
ара аҭалара ҟалома ҳәа агәашәхьча дизҵааит.
– Ара изҭыԥу дауцәоуп, дара аҩны иҟам, шәарыцара иҟоуп; раҳәшьа
лоуп иҟоу, аха ҳалмазҵаакәа аӡәгьы уахь даҳзынашьҭуам, – иҳәеит
агәашәхьча.
– Сара сныҟәаҩуп, Салусан сыхьӡуп, адырра лыҭ адауцәа раҳәшьа,
саулышьҭразы, – иҳәеит Салусан.
Агәашәхьча иҿынеихан, адауцәа раҳәшьа лҿы днеин, иаҳаз леиҳәеит.
Дымнеиӡацт иҳәоны, адруҳәа ауаа ицны дааин, – адауцәа раҳәшьа
дуԥхьоит, – иҳәан, дима дцеит.
Ауха адауцәа раҳәшьа Салусан ихәы бзианы иҟалҵеит. Акранырфа
ашьҭахь, – уааԥсаны уҟоуп, уԥсы шьа, – лҳәан, ииарҭа бзианы иҟаҵаны
дышьҭалҵт.
Адауцәа шәарацара ианцалак мчыбжьыла игьежьуамызт.
Ари аԥҳәызба, сашьцәа аанӡа усышьҭуам ҳәа Салусан дынкыланы
длыман.
Адауцәа раҳәшьа Салусан бзиа дшылбоз анеиликаа, иаргьы лара
ԥҳәысс дигәаԥхеит. Аӡәы иҿы иҭоу ҭыхны егьи иҿы иҭеиҵо бзиа еибабеит.
Ҽнак флыкажәк дҭатәаны ҭакәажәык дҟәара-ҟәанео амшын дышхыз,
Салусани адауцәа раҳәшьеи дырбеит.
Афырҳәа афлыкақәа лхыԥсаланы, ауаа нарышьҭын, аҭакәажә хыхь
дыхәныргеит.
Абри ашьҭахь Салусангьы шәарыцара дцеит.
– Ани асас ибҭоу дызусҭа, нан? – ҳәа аҭакәажә адауцәа раҳәшьа
длазҵааит.
– Ани Салусан ихьӡуп, дхаҵа ӷәӷәоуп, дныҟәаҩуп, нан, иҟазшьа,
иуаҩышьа уҳәа сашьцәа реиԥш дсыԥхьаӡоит, – лҳәеит адауцәа раҳәшьа.
– Уи бзиоуп, бзиа дшыббо здыруеит, аха игәы иҭақәоу зегьы беиҳәоушь,
нан? – дҵааит аҭакәажә.
– Ишԥасеимҳәоз, нан, уи исцәиӡо акгьы ыҟаӡам, – лҳәеит адауцәа
раҳәшьа.
– Нас иԥсы злоу беиҳәоу, нан? – лҳәахт аҭакәажә.
– Иԥсы иара илами, нанхеит, уаҳа излоузеи, – лҳәеит адауцәа раҳәшьа.
Ахәылбыҽха аҭакәажә дцеит, Салусангьы шәарыцарантә дгьыжьны
дааит.
Адауцәа раҳәшьа Салусан лыла дамбо дгәааны дшыҟаз гәаиҭан,
ибыхьзеи ҳәа длызҵааит.
– Исмыхькәа, сара гәыкала бзиа узбоит, иуцәызӡо акгьы сымам, уара
исоумҳәо, исцәуӡо рацәаӡазаап, – лҳәеит адауцәа раҳәшьа.
– Изакәызи ибцәызӡоит зыбгәахәуа? – дҵааит Салусан.
– Исцәумӡакәан, уԥсы зыӷроу сцәумӡои? – лҳәеит аԥҳәызба.
– Ибҳәо закәызи? Аӡәы былжьеит, зыԥсы акыр иаӷроу ббахьоума! Сыԥсы
сара исылами! – ҳәа агәра лиргеит аԥҳәызба.
Адырҩаҽны Салусан шәарыцара дшыҟаз аҭакәажә дааин адауцәа
раҳәшьа деиҭалазҵааит иԥсы злаз беиҳәама ҳәа.
– Иԥсы иара иӷрами, нанхеит, – лҳәан, аԥҳәызба дааччеит.
– Ус акәзар, нан, уи бара дшыбҭаху еиԥш биҭахым, иԥсы зыӷроу
беимҳәеит, – лҳәеит аҭакәажә.
Салусан шәарыцарантә данааи, адауцәа раҳәшьа зынӡа дгәааны
дшыҟаз ибеит.
– Иҟалазеи? – аниҳәа, – Уара сара ушызбо сшумбо еилыскааит, уаҳа
акгьы ҟамлаӡеит, – лҳәеит аԥҳәызба.
Нас Салусан днеин чамаданк ааиртит. Уи ачамадан аҩнуҵҟа даҽа
чамаданк ҭан, иара абри ачамадан аҩнуҵҟагьы даҽа чамадан хәыҷык ҭан,
иара абри ачамадан аҩнуҵҟагьы даҽа чамадан хәыҷык ҭан. Абри ачамадан
хәыҷ иҭан ҵәа хаҳак, уи ааҭихын, – абри аҵәа ауп сыԥсы злоу, – иҳәан,
инаганы адауцәа раҳәшьа иналиркит.
– Ари шьҭа сара исҵәахуеит, – лҳәан, адауцәа раҳәшьа лыкәа иҭаҵо,
лмаӷра иҭаҵо илыма дцеит.
Адырхаҽны Салусан шәарыцара данца иақәыршәаны аҭакәажә дааихт.
Дшааиз еиԥш, – иԥсы злаз беиҳәоу, нан? – лҳәан, дҵааит.
– Ишԥасеимҳәоз, абар иԥсы зыӷроу, – лҳәан, аҵәа аацәырган иллырбеит.
– Иаасырбеи, нан, – лҳәан, аҭакәажә аԥҳәызба дынлымҵасын, лҵәа
аалымхны, иршәны амшын иналалыршәит. – Бнеи уажәыҵәҟьа, – лҳәан,
аԥҳәызба длаԥцаны лыфлыка аҿы днеин дылҭартәаны, длыма ддәықәылт.
Ари аамҭаз Салусан дызҭатәаз афлыка ааҳәын, Салусангьы амшын
далаҳаит. Аҭакәажә адауцәа раҳәшьа даҽа шьоукы дрылҭеит.
Шьжьымҭанк Салусан иашьцәа рҿы-рнапы ӡәӡәа асаркьа агәашә
иаласаз ианлахәаԥш, ашьа акәаашо ирбеит. Адруҳәа рызынтәыкгьы
рҽеибыҭаны амҩа иқәылт.
Акыр иныҟәахьаны, ианынаԥш, рашьа дызлацаз ацҳа рылаԥш
нақәшәеит.
– Ҳашьа иԥсырҭа, иӡырҭа абни ацҳа иаҳнарбоит, – рҳәан, иқәланы
идәықәылт. Ицо, ицо, даара хара иныҟәахьаны, ианынаԥш, адауцәа
рбаагәареи рханқәеи рбеит.
Салусан иашьцәа неин ианҵаа, рашьа ара дшыҟаз, шәарыцара данца
дышзымааз, адауцәа раҳәшьа дҳәаны дышимаз, иара аԥҳәызбагьы
дшыӡыз, дахьца шырзымдыруаз зегьы рарҳәеит.
Ари ашьҭахь иашьцәа рашьа мшынла дышҭахаз агәра рзымгеит.
Руаӡәы ажәҩан даахылан амш кеикеиуа еилиргеит, егьи амшын
ҭаирбеит.
Ахҩы аԥсыӡқәа даарылалан, Салусан иԥсы зыӷраз аҵәа ԥсыӡк иааӷрихт.
Нас Салусан дыԥшааны аҵәа наганы игәы ианнықәырҵа, – ҳаи, сышԥацәаз!
– иҳәан, дҩаҵҟьеит. Нас адауцәа раҳәшьа иаалышьҭалан, аҭакәажә дзылҭаз
дрымхны дааргеит. Ари аамҭазы адауцәагьы шәарыцарантә игьежьит.
Арҭ Салусан дышрымаҳәхаз анраҳа, чара ду ҟаҵаны, раҳәшьа
деихраҵаны дирҭан, иашьцәеи иареи дрыма рыҩныҟа иааит.
Иҟан ҭакәажәыки лагажәыки. Урҭ ирыман ҷкәынаки ԥҳаки.
Аҷкәын Қамса ихьӡын. Аԥҳәызба даҩысҭаан, уахынла лыҽӡаны дцаны
атқәа, ақәыџьмақәа, амаҭқәа дрықәтәаны адәы дықәлон. Ҳаԥшьак рыман,
ахы данықәтәалак, урҭ рахь дагон. Ус шыҟалҵоз, лашьа Қамса игәеиҭеит.
Уахык Қамса дцан аҳаԥшьа дҭатәеит.
Ауха ҵхыбжьон иаҳәшьа дааин аҳаԥшьа ахы длықәтәан, «қшьы!»
анылҳәа, аҳаԥшьа аашьҭԥраан, Қамсагьы дышҭатәаз дгәамҭаӡакәа аты
ашҟа иԥырны дагеит.
Дахьнеиз, аты ус аҳәеит: – Сара уаҳа бсықәыртәаны иахьыбҭаху сызцом,
избан акәзар, сара уаҩы илақәа ымфакәа сымач ҭалом, ауаҩы илақәа
сзаабгар, нас иахьыбҭаху бызгоит.
Нас лара ус лҳәеит: – Ус акәзар, уаҵәы сашьа шьтәак шьны ацәа
ахихраны дыҟоуп, убысҟан аҳәызба шику иӡӷы иақәтәоит амҵ, амҵ
сыршәоит ҳәа инапы анааиҟьалак, машәырла иаҳәызба ила иҭакшаны,
ила ҭихуеит, иузаазгап.
Арҭ ирҳәақәоз зегьы Қамса иаҳауан аҳаԥшьа дахьҭатәаз.
Ашьҭахь аԥҳәызба аҳаԥшьа дақәтәаны дгьежьны аҩны данааи, Қамса
иҽӡаны дынҭыҵын, дцаны ииарҭаҿы диеит.
Ианааша, Қамса ашьтәа ацәа ахыхра далагеит, аха шамаха аҳәызба
иҟьомызт, иаҳаз дацәшәаны, иаҳәшьагьы уа дидгылан ила ҭихыр изгап
ҳәа. Қамса идыруан иаҳәшьа дызидгылаз. Ус ишыҟаз амҵ ааин иӡӷы
ианнадтәала, Қамса ашырҳәа иаҳәызба нкаршәны амҵ иршәеит. Иаҳәшьа
ари уамашәа илбан, – ула акы хшәалт, – ҳәашәа, лара лхала иҭысхуеит
ҳәа далагеит, аха Қамса иаҳәшьа лгәы иҭаз еилкааны, ашырҳәа
днышьҭасын, аҳәызба аашьҭиԥаан дысшьуеит ҳәа далагеит.
Аҳәҳәабжь анраҳа, рани раби еибарыҩуа иааин, еимаҳхуеит ҳәа
ишаҿыз, ати, ақәыџьмеи, амаҭи аакылҟьан, рани раби шьны илкарыжьт,
иаргьы даҳшьуеит ҳәа иалаган, аха иара зегьы дыриааины ишьны
илеиқәижьит.
Иҟаиҵахуаз, Қамса зегьы лкажьны иаҳәеи иҟамчи аашьҭыхны ихы
ахьынахаз дцеит. Қамса даара дныҟәахьан, дышнеиуаз, бна дук
дыланагалт. Абна амҩахәасҭа илгаз даныланы дышнеиуаз, ԥҳәызба бзиаӡак
дҵәыуо дыштәаз ибеит. Днеин дналыдгылан длазҵааит «бара ара бтәаны
бзырҵәыуозеи, насгьы бабаҟаз бызусҭада» ҳәа.
Аԥҳәызба, – сара аҳ сиԥҳауп. Сеиҳабацәагьы ҩыџьа ыҟагәышьан. Аха
саб есышықәса амаҭ ԥырны изаауеит, иԥҳацәа аӡәаӡәала иеиҭалароуп.
Уажәы сара сҿы иааит, саргьы абра стәоуп, ирласны амаҭ ааиуеит сафарцы,
– лҳәеит аԥҳәызба.
Қамса даахәыцын: – бымшәан, сара баҿасҵом, – иҳәеит. Аха лара лгәы
илнамырҳәо: – уамаҭәам, уамаҭәа, – лҳәеит.
– Самаҭәахоит, аха уажәы ацәа сакуеит, бшьамхы схы нықәҵаны
сыцәоит, аха абри амаҭ шаауа абжьы анбаҳалак, агәыр сыӡӷы иналакшаны
сырҿыха, – ҳәа налаҳәаны, иара ихы нықәиҵан дыцәеит.
Ус ишыҟаз, амаҭ абжьы гошәа анлаҳа, дрыцҳалшьан даалмырԥшит,
аха аҵәыуара далагеит. Лылаӷырӡ акәаԥҳәа Қамса иӡӷы инақәҭәан,
дааԥшит. Ашырҳәа дҩаҵҟьан иаҳәа ааҭыхны длагылт.
Амаҭ ԥыруа ианаакылҟьа, Қамса арҵәааҳәа дыҩныҵәаан ус иҳәеит: –
Ҳаисуоу ма хаала ҳаинаалауоу?
– Ҳаисуеит! – аҳәеит амаҭ.
– Нас, уааи, – иҳәан, иаҳәа ырцыр-цыруа иҿынеихеит. Амаҭ аҵыхәала
Қамса ианис, ишьамхқәа рҟынӡа адгьыл длыҵалт.
Қамса иаҳәала ахрыгәҳәа быжь-хык зхагылаз амаҭ ҩ-хык аахиҵәеит.
Иара ус ишеисуаз, Қамса абжьхыкгьы аахиҵәан, ишьит. Ишьны
даагьежьуаны еиԥш, амаҭ аиҳабы жәаҩа хы змаз икаууа иаауан, иара уигьы
цәгьа-мыцәгьала ишьит.
Уи аамышьҭахь, ҩажәихәба хы зхагылаз амаҭ ааин, иеисит. Аха Қамса
имч еизганы иара уигьы ишьит.
Аԥҳәызба уамашәа илбан, – уаҩԥсы илымшацыз илшеит, – лҳәан, иара
ишимуаз мчыла длыманы аҩныҟа дцеит.
Иахьнеиз аҳ уамашәа ибан: – Сыԥҳа лыԥсы нзырхаз иара дисҭоит, –
иҳәан, иԥҳа Қамса дииҭеит. Имал абжа рыҭаны, чара рзуны инаганы хазы
инаиртәеит.
Дыҟан ҳәынҭқар дук. Уи ԥа заҵәык диман, уаҳа уаҩы димамызт.
Аҳәынҭқар иԥа заҵәы Дауҭ ихьӡын. Дауҭ ус акәын дшыҟаз: иахьа ааҵәак
азна ахьы иманы дцон, данаауа хьы ҳәа акы имаӡамкәа зегьы аҭынхадацәа
ирыҭаны акәын дшаауаз.
Аҳәынҭқар иԥа иҟаиҵоз игәаԥхомызт, есымшагьы иеиҳәалон смал
ԥхасҭоутәит ҳәа, аха Дауҭ уи иирҳаӡомызт.
Ус ишыҟаз. Аҳәынҭқар дычмазаҩхан, аԥсра далагеит.
Аҳәынҭқар дшыԥсуаз аҟара анидыр, – сара сыԥсуеит усгьы, аха сара
сышьҭахь аҳәынҭқарра сԥа Дауҭ изаанхар, изныҟәгом, иԥхасҭеитәуеит,
уи аҵкьыс сашьа исҭар иаҳа иныҟәигап, – иҳәан, иашьа дааиԥхьан,
иуасиаҭны ус иеиҳәеит:
– Сара усгьы сыԥсуеит, аха сара сышьҭахь аҳәынҭқарра сыҷкәын
изаанхар, иԥхасҭеитәуеит, сара исҭахуп схаҭарнакс уара уҟаларц.
Аҳәынҭқар иашьагьы ус аниаҳа, дгәырӷьаҵәа дҟалеит. Аҳәынҭқаргьы
лассы дыԥсит.
Аҳәынҭқар данԥсы, аҳәынҭқарра иашьа дахагылт.
Дауҭ иаб данԥсы, аҳәынҭқарра иаб иашьа дахьахагылаз даара илахь
еиқәнаҵеит. Саб ишьҭахь аҳәынҭқарра сара изысмоузеи иҳәан, аха иҟаиҵоз,
ус дыҟан.
Ааҵәала ахьы иманы дцон, ахымхәацәа ирыҭаны даауан.
Ус, иаб иашьа – ҿыц иҳәынҭқархаз – ари Дауҭ зынӡак схьы далгаӡоит,
уи аҵкьыс еиӷьуп даҟәысхып, – иҳәан, Дауҭ дааиԥхьан, ааҵәак азна ахьы
лҭеиԥсан, инаииҭеит, – уара аҳәынҭқарра амал зынӡаск иԥхасҭоутәуеит, –
иҳәан, дындәықәиҵеит.
Дауҭ иҟаиҵахуаз, ихы кны акыр аамҭа дхәыцуан.
– Уаҳа иҟасҵо егьыҟам хырӡра сцагәышьап, – иҳәан, иааҵәа
наиазқәынҵаны иҿааихан, иан лҿы дааин, ус леиҳәеит:
– Сан, шьҭа сара хырӡра сцоит, сара шьҭа уаҳа саб имал абри ааҵәа
иҭоу ада акгьы сзалам.
Иан дыҳәҳәан дишьҭалт ухынҳәы ҳәа, аха имуит.
Иан лыҷкәын дышхнымҳәуаз анылба, лхаҵа даниҳәоз илиҭаз
ахьымацәаз, фунҭ-бжак аҟара иҟан, иааԥшааны инаилҭеит, – нан, усҭ
абригьы, уԥсы инаԥушьып, уԥсуа уалагар, – ҳәа наиаҳәаны, лылаӷырӡ
хажжыла, дҵәыуо даахынҳәит.
Дауҭгьы иааҵәа днаҵаланы иҿынеихан, дцо, дцо, быжь-ҳәынҭқаррак
дырхысит, нас аабатәи аҳәынҭқарраҿы даннеи, ақалақь уамак
иацәыхарамкәан уаҭахк қьырала иникылт.
Дауҭ ауха иуаҭах аҿы дыҟан. Аҽны ианааша, ақалақь ахь сцап,
абазаргьы сналаԥш-аалаԥшып, иҟоу збап ҳәа иҿынеихан, дцеит.
Дауҭ абазар дшалаз, данынаԥш, аӡәы иашьыкь хәыҷык даҵоуп, абазар
далоуп, усгьы иҳәоит:
– Абри аазымхәо, ма аԥара имам, ма ахшыҩ имам.
– Исыхьлакгьы абри аиашьыкь аасхәап, – иҳәан, Дауҭ днеин аиашьыкь
зкыз иааимихын, шаҟа иаԥсоузеи ҳәа диазҵааит.
– Жәа мааҭк ахьы искуеит, – иҳәеит изҭиуаз.
Дауҭ жәа мааҭк аацәырганы инаииҭан, аиашьыкь имихит. Аиашьыкь
изырхәҳаз сара сцаанӡа уҭамԥшын ҳәа иеиҳәеит. Дауҭгьы ибзиоуп иҳәан,
аиашьыкь дҭамԥшыкәа иманы иҿааихан, иуаҭах ахь дааит.
Дауҭ иуаҭах аҿы данааи, аиашьыкь ахҩа аахихын данынҭаԥш, ԥина
хәыҷык алақәа баҟәӡа иҭатәан. Дауҭ аԥина хәыҷы аниба, – ҳаи, рыцҳа,
уара уоума исирхәҳаз, – иҳәан, иԥина аҩны иныҩнеиҵеит.
Адырҩаҽны Дауҭ дырҩегь абазар ахь дцеит, дырҩегьых сналаԥшып
иҳәан. Дауҭ абазар аҿы даннеи, дырҩегь аӡәы иашьыкь хәыҷык кны абазар
дшалаз ибеит. Уи ус иҳәон:
– Абри сиашьыкь аазымхәо, ма аԥара имам, ма ахшыҩ имам. Иара
иҭоу зымбацгьы иан лымгәа дҭоуп.
Ари ас аҳәара данаҟәымҵӡа, исыхьлакгьы, абригьы аасхәароуп, иҳәан,
Дауҭ днеин имихәҳаит.
Аиашьыкь зҭиуаз ус иҳәеит:
– Абри аиашьыкь ааухәеит, аха аҩны иноугаанӡа уҭамԥшын.
– Бзиоуп, – иҳәан, Дауҭ ииашьыкь днаҵалан, иманы иҩныҟа дцеит.
Аиашьыкь такәгьы ихьанҭан, уи иҭоу збандаз ҳәа дыҟан Дауҭ.
Ус, аҩны инеиган, днаҵыҵын инаиргылеит. Нас лом дук ааиԥшаан,
аиашьыкь ахҩа инаҵарԥаны иҩахихит.
Дауҭ аиашьыкь ахҩа анаахих, раԥ еиқәаҵәа дук дыҩҭыҵын, днеины
длатәеит.
Араԥ иаҳа-иаҳа изҳауа уаҩы цәыггара дуӡӡаха иҩны дазымкуа дҟалеит.
Дауҭ дшәан дшанханы дихәаԥшуа даналага, араԥ ду ус иҳәеит:
– Уара, аҳаҳаи, умшәааит, амала инауасҳәо зегьы ҟауҵалароуп, мамзар
усшьуеит.
– Уанаџьалбеит, инсыдуҵо исылшо азы саангылом, амала, суцәшәоит
акәымзар, – иҳәеит Дауҭ.
– Дауҭ, абыржәыҵәҟьа ақалақь аҿы уцаны жәаҩык реидара афатә
аахәаны исзаага, амла сакуеит. Амала, иаауго зааурго абарҵаҿ
инышьҭаҵаны дара цааит, нас сара сахь уара инага, аҳаҳаи, сара аӡәы
симбароуп, – иҳәеит араԥ.
Дауҭ рыцҳа иҟаиҵахуаз, бзиагәышьоуп, иҳәан, ақалақь аҿы дцан, жәаҩык
реидара афатә ааихәан, аҳамалцәа дрышьҭаланы иааирхиан, афатә ирхиаз
инаҵаҵаны, идааиргеит, ақьыра рыҭаны идәықәиҵеит.
Нас иара хәыҷы-хәыҷла афатә аҩнуҵҟа инеиган, араԥ имҵеиҵеит.
– Арсҟак унзырхазеи? – ҳәа араԥ Дауҭ дизҵааит.
– Аҳамалцәа шысыԥшаауаз саанхеит, – иҳәеит Дауҭ.
– Егьаурым, – иҳәан, араԥ акрыфара дналагеит. Акрыфара даналага,
ус иҳәеит:
– Уфатә иааугаз маҷхеит, исзымхеит, исзымхеит, убама!
Дауҭ дшанханы дихәаԥшуа далагеит.
Ауха ус иҟан. Адырҩаҽны дырҩегьых араԥ ус иҳәеит:
– Дауҭ, абыржәыҵәҟьа уцаны дырҩегьых ҩажәижәаҩык аҳамалцәа
реидара афатә сзаага, аха абри аамҭа азыҳәан уанымаагьы, иухьша
удырааит, – ҳәа аҿҳәара ииҭеит.
Дауҭ иҟаиҵахуаз, дықәланы ақалақь ахь деиҭацеит. Нас даалаган
ҩажәижәаҩык аҳамалцәа аархианы, реидара афатә инаҵаҵаны, абарҵаҿ
инаганы ианнышьҭарҵа, рқьыра нариҭан, ицеит.
Дауҭ афатә зегьы хәдала араԥ иҟны инеиган инаимҵеиҵеит.
Араԥ уигьы ифеит.
Адырхаҽны араԥ Дауҭ дырҩегьых ус иеиҳәеит:
– Абыржәыҵәҟьа уцаны жәа-уардынк реидара афатә сзаага, амала абри
аамҭа уахымԥакәа уаароуп, мамзар иухьша удырааит, – иҳәан, аҿҳәара
ииҭеит.
Дауҭ рыцҳа иҟаиҵахуаз, дықәланы деиҭацеит ақалақь ахь.
Уи афатә ааирхиан, ауардынқәа сыԥшаауеит ҳәа дышнеиуаз, аҳәынҭқар
иԥҳа аԥенџьыр лхы кылырҳәҳәаны лааԥшымҭеи Дауҭ инаԥшымҭеи
еиқәшәан, акыр аамҭа ишеихәаԥшуаз аамҭа цеит.
Иаргьы даара ацәа бзиа зхаз аӡәы иакәын, аҳәынҭқар иԥҳа данылба,
дылгәаԥхеит, иаргьы дигәаԥхеит.
Ус дшыҟаз аус анааигәалашәа, – ҳаи, рацәа ассир сыхьт, – иҳәан,
ақалақь дналагьежьын ауардынқәа ааирхиан, афатә нақәҵаны иааигеит.
Ауардынқәа шааиз еиԥш, реидара рықәхны абарҵаҿ инышьҭаҵаны,
ауардынқәа зтәыз рқьыра нарыҭаны, индәықәиҵеит, аха анахь араԥ
дицәырбарҳәагьы дшәон.
Афатә шаазгаз араԥ иасҳәап ҳәа, ус Дауҭ аҩны дахьыныҩнашылаз,
ҳаӷоу иибаша: ииуша зегьы уны, аҩны ишакәым иҟьашьны ишыҟаз ибеит.
Дауҭ даныныҩнала, араԥ даагылан, уажәыҵәҟьа аҩны урыцқьароуп ҳәа
Дауҭ идиҵеит.
Дауҭ ииҳәахуаз, даалаган ҭәырӷәыла дцо-даауа, ииулак аҩны
ирыцқьеит.
Нас абарҵа ишьҭеиҵаз афатә зегьы ааиган, аҩнуҵҟа инышьҭеиҵеит. Аха
Дауҭ дырҩегьых исзиурызеи ҳәа дшәоит.
Уи ашьҭахь араԥ Дауҭ дизҵааит ариаҟара унзырхазеи ҳәа. Дауҭ
дынзырхаз иҳәар иҭахымызт, ауардынқәа срышьҭан егьин иҳәеит, аха араԥ
ихеимҵеит, избан акәзар, иара идыруан дынзырхаз, амала иирҳәар акәын
ииҭахыз.
Данимыргылаӡа, исҳәагәышьап, усгьы сишьуеит иҳәан, дынзырхаз
иҳәеит.
– Нас уи аҳәынҭқар иԥҳа иубаз улеилаҳама? – иҳәан, араԥ дҵааит.
– Аҳәынҭқар иԥҳа… ҟаҳ џьушьҭ, ани слеилаҳаны… аҳәынҭқар иԥҳа
сара рыцҳа дзысҭахузеи! – иҳәеит Дауҭ.
– Улеилаҳазар иумӡан! – иҳәан, араԥ дниқәҟааит.
Дауҭ дшәан дқыџьқыџьуа, исҳәагәышьап, усгьы сақәшәеит, иҳәан, –
ааи, слеилаҳаит, – иҳәеит.
– Ус акәзар, зауадк аҿы уцаны шә-саџьанк аура аҭаны, ашәпарагьы
саџьанк иҟоу еихатәы лабак дырҟаҵаны, қьырала, ма аусуцәа арсны, иганы
ақалақь иалганы икажьны, арахь уаа, – ҳәа иеиҳәеит.
– Ибзиоуп, – иҳәан, Дауҭ ақалақь аҿы иҟаз зауадк аҿы азаказ ҿасҵоит
ҳәа днеин, ииҭахыз зеиԥшраз анреиҳәа, – шә-саџьанк аура аҭаны, саџьанк
ашәпара аҭан иҟоу аиха зеиԥшроуи? – рҳәан, ссиршәа ирбан, аҟаҵара
рзымгәаӷьызт, иҟаҳҵарыма ҳәа аҳәынҭқар иахь адырра ҟарҵеит.
– Аԥара шәиҭауазар иҟашәҵа, – ҳәа азин риҭеит аҳәынҭқар. Нас азауад
аҿы Дауҭ ишиҳәаз еиԥш аихатәы лаба издырҭәеит. Дауҭ ахә нариҭан,
ҟьиарла ирҳәазаны иганы, ақалақь иалганы, икажьны дааит.
Данааи, иуасҳәаз ҟоуҵама иҳәан, араԥ дҵааит.
– Иҟасҵеит, – иҳәеит Дауҭ.
Ианыхәла, араԥ Дауҭ диманы аихатәы лаба ахькарыжьыз дцеит.
Иеиманы алаба ахькажьыз ианнеи, араԥ алаба дҩахагылан агәҭа кны
иаашьҭихын, – ари цқьа иӷәӷәамзар ҟалап, – иҳәан, иааирххеит. Аха
ианымхәа, ирӷәӷәаны иҟаҵоуп убама, – иҳәан, иҩышьҭихын иааиҵарсуа
еиманы ақалақь ахь ицеит.
– Аҳәынҭқар ихан ахьыҟоу сугароуп, – иҳәан, араԥ Дауҭ диманы
аҳәынҭқар ихан аҿы инеит.
Уа ианнеи, араԥ иеихатәы лаба ахан ахыб инаҵакша-ҩаҵакшаны ахыб
нахиҳәан, нас иара алаба нкыдыргыланы, дыҩкыдыззалан, инапы
ҩхирҳәҳәан, аҳәынҭқар иԥҳа ахан даадәылигеит.
Нас Дауҭи аҳәынҭқар иԥҳаи араԥ иҩышьҭихын, ижәҩахыр наҟ-ааҟ
иҩықәыртәаны, илаба ду ааиҵакшо, иманы аҩныҟа дааит.
Аҳәынҭқар иԥҳа аҩны данаарга, днаганы ауаҭах аҿы дырҵәахит.
Аҽны ианааша, аҳәынҭқар ихан ԥҽны иԥҳа дыргеит ҳәа аҳәҳәара
иалагеит. Ауаа еизеит.
Аизара ду ҟаҵаны аҳәынҭқар ауаа нирҵәо даналага, араԥ, – Дауҭ,
аҳәынҭқар иҿы уцаны, уԥҳа дызгаз сара соуп, иуҭахыузеи ҳәа уиазҵаа ҳәа
иеиҳәеит. – Дышәкы ҳәа ар ушьҭеиҵар, уҩны арахь уаа, нас урҭ ара иаар,
сара идсырбап, – иҳәеит араԥ.
Араԥ ишиҳәаз еиԥш Дауҭ ахәлара иҽалакны аизараҿы днеин, –
аҳәынҭқар, уԥҳа сара соуп дызга, иуҭахузеи? – иҳәеит.
– Убри зҳәаз дышәкы! – ҳәа аҳәынҭқар ар данрылаҳәҳәа, Дауҭ дыҩны
дрыцәцеит.
Аҳәынҭқар ар иманы ауха Дауҭ диқәлеит.
Аҳәынҭқар ар иманы данқәыла, араԥ дыҩдәылҵын, аихатәы лаба ду
шьҭԥаа дрылагьежьын, арахь иршәны ирылажьуа, дыԥан дрылаԥало ар
реиҳараҩык нирҵәеит, аҳәынҭқаргьы дишьит.
Иаанхаз аргьы, – ари ҳихәарҭам, ҳанирҵәоит, – рҳәан, рыԥсы рыманы
ицеит. Араԥгьы ашьшьыҳәа даатәеит.
Адырҩаҽны араԥ Дауҭ дишьҭит ақалақь ахь, аҳәынҭқар далхны уаа
ҳәа. Иалухшагьы абри иоуп, – иҳәан, аҳәынҭқарра зылшашаз аӡәы иӡбахә
иҳәеит.
– Бзиоуп, – иҳәан, дцеит Дауҭ ақалақь ахь.
Дауҭ дахьнеиз ақалақь аҿы аизара ҟаҵаны ус реиҳәеит:
– Сара аҳәынҭқар иԥҳа дызгаз соуп, исҳәо акы шәахымԥан акәымзар
шәынсырҵәоит, аҳәынҭқар дансықәлагьы иабашьыз сара соуп, абри ауаҩ
ҳәынҭқарс дықәсыргылоит, ижәдыруазааит.
Нас аизара аҟны иҟаз зегьы Дауҭ аҳәынҭқар дызшьыз аргьы нзырҵәаз
ари иоуп ҳәа ишәан, џьара акы аурҳәахуаз, ҳәынҭқарс зыӡбахә иҳәаз
дҟарҵеит. Дауҭ днықәланы иҩныҟа дцеит.
Аҩны дахьнеиз араԥ дизҵааит иуасҳәаз ҟауҵама ҳәа.
– Иҟасҵеит, – иҳәеит Дауҭгьы.
– Ус акәзар, шьҭа уан лахь ҳцароуп, – иҳәеит араԥ.
– Ҟоҳ, сан дахьыҟоу шьҭа ҳазлацози, сан рыцҳа дныжьны, быжь-ҳәынҭқаррак сырхысны сааит, – иҳәеит Дауҭ.
– Умшәан, ҳдәықәлар, уажәыҵәҟьа ҳнеиуеит, – иҳәан, аухаҵәҟьа
идәықәымлар имуит араԥ.
Ауха ианаахәла, Дауҭгьы иҭацагьы шьҭыхны, араԥ иҟәаҟәа
инықәыртәаны, иеихатәы лаба ду аашьҭыхны амҩа днықәлеит.
Акыр аамҭа ҵхла аныҟәара иаҿын.
Аҩны ааигәара ианнеи, араԥ даангылан, ус реиҳәеит:
– Сара ара сыҟазааит, шәара шәца уан лҿы, ешьа дук дсымоуп,
даазгоит, бицәымшәааит ҳәа налаҳәа.
– Бзиоуп, – иҳәан, Дауҭ иԥҳәыс диманы иан лҿы даннеи, иан цәгьа
дгәырӷьеит, аԥҳәыс ицыз лара дшылҭацазгьы леиҳәеит. Иан уигьы цәгьа
деигәырӷьеит. Ешьак дсымоуп, уаҩ дук иоуп, арахь даазгоит, аха
бицәымшәааит, аԥсшәа иаҳәа ҳәа леиҳәеит.
– Нан, сышԥаицәшәо, арахь дзымааизи, – лҳәеит Дауҭ иан.
Уи аамҭазы араԥгьы, – уаа хәлыбзиа, сан, – ҳәа дааин Дауҭ иан
даагәыдикылт.
– Сан, ачара бзиа ҳзыбуроуп, – иҳәеит араԥ.
Аҽны ианааша, Дауҭ иан ажәлар еизылган, ачара луит. Ачараҿы
дааргеит Дауҭ иаб аҳәынҭқарра зиҭаз иаб иашьагьы.
Хымчыбжьа уахгьы-ҽынгьы чаран.
Ачара ианалга, аҳәынҭқар аҭаца дибарцы дахьнеиз бзиа диамхабеит,
ихазгьы дигәаԥхеит.
– Ари леиԥш ани аччиа дызлаиқәнагозеи, сара дицәызгароуп, – ҳәа
иӡбеит.
Аҳәынҭқар длахынҳәын иҭыԥ аҿы днеин, иҩызцәа ааизганы ус реиҳәеит:
– Абри аҷкәын иԥҳәыс иара димхны сара дызгароуп, аха ҿахәыс
иҟасҵара сыздыруам.
Иҩызцәа ус иарҳәеит: – Ус акәзар, уаалаганы сашҭа зегьы иаакәыршаны
ҳәагәыжьла иҭакны иузыҟамҵар, усшьуеит ҳәа изыцҳа. Уи усгьы изыҟаҵом,
нас дышьны иԥҳәыс уара дааугап.
Ибзиоуп, иҳәан, аҳәынҭқар иҩызцәа ишырҳәаз еиԥш, Дауҭ изицҳаит.
Дауҭ иҟаиҵахуаз, ихы кны дыштәаз араԥ игәеиҭан, иухьзеи ҳәа
дизҵааит.
Ас, ас исыхьыз иҳәеит Дауҭ.
– Уи егьаурым, – иҳәеит, иџьыба рахәыц кәаркәашьак ааҭганы инаииҭеит.
– Абри уаха уцаны аҳәынҭқар иашҭа иакәырша, нас арахь уаа, уаҳа
акгьы аҭахым, – иҳәеит араԥ.
– Ибзиоуп, – иҳәан, Дауҭ ауха дцан аҳәынҭқар иашҭа арахәыц
акәыршаны иҟаиҵеит.
Аҽны ианааша, аҳәынҭқар иашҭа данааҭаԥш, гәыжьла иԥахны иҟан.
Иҟаиҵахуаз, иашҭа дызҭымсуа иҟан.
Нас дырҩегь адырра ииҭеит ишиԥахыз еиԥш иԥиртларацы. Дауҭ
дырҩегьых ихы кны днатәеит, ани сара излаԥсыртлози ҳәа.
Ус дыштәаз, дырҩегьых араԥ днеин, иухьзеи ҳәа диазҵааит.
Дауҭ аҳәынҭқар изааицҳаз иеиҳәахт. Араԥ иџьыба дынҭаԥшын, маркатыл
хәыҷык аацәырганы инаииҭеит.
– Унеи, адаҷ хы-џьара иԥҵәаны уаа, нас иара ахала итлоит, – иҳәеит.
Дауҭ амаркатыл ииҭаз иманы дцан, адаҷ ԥҟаны дааит.
Аҽны ианааша, аҳәынҭқар даныҩагыла, иашҭа ԥыхьа ишыҟаз еиԥш иҟан,
ҳәагәыжькгьы акәыршамызт. Ари аҳәынҭқар илахь даара еиқәнаҵеит.
– Ари иасҳәо зегьы ҟаиҵоит, сихәарҭамзаап, – иҳәан, дырҩегьых
аҳәынҭқар иҩызцәа даарыԥхьан, – ари ауаҩ дызлаҭасырхаша ҳәа ҽакы
сзыжәыӡба, – ҳәа реиҳәеит.
Нас иҩызцәа ус рыӡбеит, аҳәынҭқар ир зегьы рхәы зҭаӡо чуанк изааигарц,
уи изаагом, дахырҟьаны дҭаурхап ҳәа.
– Даара ибзиоуп, – иҳәан Дауҭ иахь ицҳаит, – сыр рхәы зҭыҵша чуанк
сзаага, мамзар иухьша удырааит, – ҳәа.
Дауҭ иҟасҵарызеи ҳәа ихы кны дыштәаз, араԥ даниба, деиҭаиазҵааит
иухьзеи ҳәа.
Дауҭ аҳәынҭқар изааицҳаз араԥ иеиҳәеит.
– Уи егьаурым, – иҳәан, араԥ иџьыба дылҭаԥшын, чуан хәыҷык ааҭиган,
днас-ҩасын, ачуан хәыҷык иааҭбаахеит, нас Дауҭ инаииҭеит.
– Абри ганы аҳ иҭ, ир зегьы рхәы ҭыҵуеит, – иҳәеит.
Дауҭ ачуан иманы аҳәынҭқар иахь дцеит.
– Ари ачуан хәыҷы сыр зегьы рхәы абаҭыҵуеи, – ҳәа аҳәынҭқар ианиҳәа,
Дауҭ ус иҳәеит:
– Уааи, ҳаисап, ачуан ар зегьы рхәы ҭымҵуазар сшьы, – иҳәеит Дауҭ.
Иаалаган ачуан нықәыргыланы аӡы ааганы иҭарҭәо, иҭарҭәо, аума аӡы
ҭарҭәеит. Ианҭәы абысҭа руит. Абысҭа ируз ар зегьы ирызхеит. Дауҭгьы
дықәланы аҩныҟа дааит.
Аҳәынҭқаргьы иҟаиҵахуаз, Дауҭ идиҵалак зегьы ҟаиҵон, уаҳа
дызхишьаарыз ҳәа акгьы имоуит.
Аҳәынҭқар аихац дҭакны даук диман, уи адауы иаҳаит аҳәынҭқар Дауҭ
ишьра шиҭахыз, аха дызлеишьшаз шизымԥшаауаз. Уи адауы ус иҳәеит: –
Аҳәынҭқар Дауҭ дызлеишьша ачанаба сара иасҳәоит, сауишьҭуазар.
Адауы ииҳәаз аҳәынҭқар ианиаҳа, днеин дизҵааит: – Дауҭ дызлаҭасырхарызи? – ҳәа.
– Уи адауцәа рҳәынҭқаррахь даннеилак, уаҳа арахь дзаауам, – иҳәеит
адауы.
– Ибзиоуп, – иҳәан, аҳәынҭқар адауы дауишьҭит.
Нас Дауҭ дааиԥхьан: – Уцаны адауцәа рҳәынҭқар х-ԥуҭк ахьы сызиқәуп,
хы-мз рыла исзаага, мамзар укнаҳаны ашьра уқәуп, – ҳәа иеиҳәеит.
Анс аниҳәа, Дауҭ рыцҳа ихы кны длахынҳәын, аҩныҟа дааит.
Дауҭ ихы кны, ари сашьагьы излаилшарызеи ҳәа дхәыцуа дыштәаз,
араԥ дааин, аҳәынҭқар иуеиҳәазеи ҳәа дҵааит. Дауҭ аҳәынҭқар идиҵаз
иеиҳәеит. Анс аниҳәа, араԥ, – ҟоҳ! – иҳәан, даара иааицәымыӷхеит. Аха
уаҳа иҟаиҵахуаз, акраамҭа ихы кны дхәыцуан.
Нас ус иҳәеит: – Уаҳа ԥсыхәа амам усгьы, уцаны даҽа хымз аҿҳәара
имх, иуиҭозар, – иҳәеит. Дауҭ дцан, аҳәынҭқар диҳәеит хымз аҿҳәара сыҭ,
иҟалозар, – ҳәа.
– Дауҭ адауцәа радгьыл аҿы хымз ракәым, шәышықәсагьы дзаауам, –
иҳәан, аҳәынҭқар даҽа хымз аҿҳәара ииҭеит. Дауҭ дхынҳәын дааит.
Дахьааиз араԥ диазҵааит, иуиҭама ҳәа. – Хымз аҿҳәара сиҭеит, – иҳәеит
Дауҭ.
– Нас фымз рыла сзаауазар збагәышьап, – иҳәан, араԥ имҩаныфа
аашьҭыхны амҩа днықәлеит, Дауҭ ицынхәрас адауцәа рҳәынҭқар иқәыз х-ԥуҭк ахьы ааигаразы. Араԥ дандәықәлоз иеихатәы лабагьы игеит.
Араԥ даара акырӡа дныҟәахьан, уаҳа наилымшогьы дааԥсаны адауцәа
рқыҭа дналалеит.
Ус дышнеиуаз, адауцәа ран, дә-дук аҿы амца еиқәҵаны дахатәаны
ахахара дшаҿыз ибеит. Араԥ иҟаиҵахуаз, ихы шхаз адауцәа ран лышьҭахь
ала длымбаӡакәа днеин, лгәыҳәԥы ахы днацҳан, – ахшара, – иҳәан даагылт.
Адауцәа ран данаахьаԥш, араԥ дгылан. Нас диазҵааит, араԥ ччиа
уабаанагеи ҳәа.
– Быҷкәынцәа реиԥш сыԥхьаӡаны, адауцәа шәҵара сҭабҵарц сбыҳәоит,
– иҳәеит.
– Ибзиоуп, – лҳәан, араԥ шықәсыктәи аҵара дҭалҵеит, лыӡӷаб аиҵбы
рҵаҩыс дахьыҟаз лнапы данҵаны. Аха араԥ шықәсык изымчҳазт, фымз
нҵәо ианалага, иҽӡаны ддәықәлеит, сашьа усгьы дыршьуеит, аха уа сызнеир
сеихатәы лаба ала аҳәынҭқар ихы ԥысҽып ҳәа дхәыцуа.
Араԥ иҽӡаны ддәықәлан, адә ду дықәланы дышнеиуаз, дхаҳәҵәцарахан
адәы днықәҳаит.
Егьи, иара дзырхаҳәыз, араԥ дшыбналаз адауцәа ран ианларҳәа
дшәиизаап, сара сжьаны ицаз ухаҳәхааит, нан ҳәа. Адауцәа ран лҿаҳәатәы
ҟалон.
Ус уа дкажьын хымз раҟара, уаҩгьы дгәеимҭаӡакәан.
Зны адауцәа ран лыҷкәын еиҵбы шәарыцара дыҟан дшаауаз, адәы
аҵыхәан хаҳә хәыҷык ықәыршәын, уаҳа хаҳә џьаргьы иҟамызт. Аҩны
дшааиз еиԥш иибаз иан илеиҳәеит. Адауцәа ран ус лҳәеит: – Ҳаи нан,
араԥ сышәиԥхьыӡ иқәшәазаап. Уи иакәзар, иԥсы ҭалааит, уцаны даага, –
ҳәа лыҷкәын длышьҭит.
Лара илҳәаз ҟамлоз, иԥсы ҭалт. Аҷкәын дцан данааига, араԥ иакәын.
– Ҳаи, нан, уара аччиа уоума сара сжьаны ицоз, – лҳәеит адауцәа ран.
Нас, араԥ абас, абас, сашьак дыршьуан, сихьӡозар ҳәа сдәықәлан ҳәа,
адауцәа ран илеиҳәеит.
Адауцәа ран ус иалҳәеит: Нан, уи уихьӡарым, ара уҟаз, уҿҳәара нҵәар
уцап ҳәа. Араԥ иҟаиҵахуаз, уа дыҟан иҿҳәара нҵәаанӡа.
Ус иҿҳәарагьы нҵәеит, аҵарагьы далгеит.
Уахык зны дахьышьҭалаз, зегьы аныцәа, араԥ дҩагылан, маӡа аихатәы
лаба иманы адауцәа ран дахьыцәаз днеин илаба рхха лхы днасын, лхы
ԥҽны дылкаижьт. Нас лыҷкәынцәа рҿы дынкылсын, иеихатәы лаба рхха
даарылагьежьын, зегьы ршәаны х-ԥуҭк ахьы рымихит. – Ауаҩы ила ҭыхзар
изхәышәтәуа ахәшә сышәҭароуп уажәыҵәҟьа, – иҳәан, уигь аарымихит,
уи ҳәыҳә мҵәыжәҩан.
Нас иҿааихан иашьа иҩны дааит. Аҩны данааи, дабаҟоу иашьагьы,
иҭацагьы. Араԥ иан лнапқәа лгәыҵаԥса дтәан. Араԥгьы иҟаиҵахуаз, ихы
кны днатәеит.
Иан дҩагылан, ихәы аацәырганы инаимҵалҵеит. Араԥгьы амла даара
дакуа дыҟан, егьсымфар сашьа излаихәарҭоузеи, иҳәан, акрифеит.
Акранифа, иаанхаз ахәыцхақәа аԥина хәыҷы иналҭан, иамфаӡакәа
иаҿыҵакны иҩуа адәы иқәланы ицеит, араԥгьы дахәаԥшуан, илаԥш
ахьынӡахьыԥшуаз.
Уи аԥина акрырфацыԥхьаӡа иаашьҭнахуаз ахәаша зегьы убас иаманы
ицалон.
Егьи, аҳәынҭқар Дауҭ илақәа ҭыхны дганы дахьижыз аԥшаан, илақәа
ҭыхын, акәымзар, иԥсы шҭаз анеилнакаа, аҳаҭгәын кылҵәаны ихәы инанагоз
ҭагаланы иҿанаҵон, убри иԥсы акын шықәсыбжак аахысгьы.
Аҳәынҭқар Дауҭ илақәа ҭыхны дааит, ашьҭахь иԥҳәыс иара данига, ус
лҳәеит: – Сара ҭоубас исымоуп шықәсыбжак хаҵа сааигәа дшаасмышьҭуа
ҳәа. – Аҳәынҭқаргьы «бзиоуп» иҳәан, ус дыҟан.
Зны араԥ абри аԥина ахәы аманы иахьцо збапи иҳәан, днашьҭалт. Аԥина
цо, иара дцо, ишнеиуаз, нышәынҭрак инахагылан, анышә акылҵәара
иҭанагалан, нас иааҭыҵт. Нас Дауҭ уа дышжыз араԥ идырын, баҳак
ааиԥшаан, адамра анышә нахиҳәҳәан иаахтны, Дауҭ анышә дааҵихит, аха
Дауҭ рыцҳа еергьҳәа иԥсы ҭан, илақәа ҭыхны, ихахәы дафаны, алымт
даганы дыҟан.
– Ҳаи, абааԥсы, аҳаҳаи, акы уацәымшәан, Дауҭ, – иҳәан, араԥ диманы
дцан ихы ирҟәыдит, дикәабеит, нас илақәа, адауцәа рахьтә аҳәыҳә
мҵәыжәҩа иааигаз ныхшьыланы днышьҭеиҵеит.
Адырҩаҽны ашьжьымҭан ианааша, Дауҭ дыбзиахәха, илақәа бзиахәха
дҩагылт.
Иани иашьа араԥи иеигәырӷьеит. Иԥина хәыҷгьы гәырӷьаҵәа икәшауа
иалагеит.
Ус ишыҟаз, араԥ адауцәа рҳәынҭқар их-ԥуҭк ахьы ирықәыз рымхны
иааигаз Дауҭ иҭаны аҳәынҭқар иахь дишьҭит, абри ахьы адауцәа иузрықәу
аазгеит ҳәа иеиҳәарацы. Иудумкылар ҟалом, ууал ылхны иаазгеит,
сыҿҳәара сахыԥазаргьы иаазгеит ҳәа иеиҳәарацы.
Дырҩегь укны уишьуашәа убозар, уҩны уԥсы аага арахь ҳәа иеиҳәеит.
Араԥ ишиҳәаз еиԥш, Дауҭ ахьы даҵаланы аҳәынҭқар иҿы дынкылсит.
– Ухьы аазгеит, сыҿҳәара сахыԥазаргьы, иудумкылар ҟалом, – иҳәеит.
Аҳәынҭқар данааихәаԥш, ссиршәа ибеит: – Ари шықәсыбжак аԥхьаҟа
илақәа ҭыхны дыржхьан, дымԥсӡакәан дцаны адауцәа рҟынтәи смал
шԥааигеи? – иҳәан.
– Ари усгьы хәарҭа имам, аха деиҭасшьыроуп, – иҳәан, – дышәкы! –
ҳәа ар рзы даныҳәҳәа, Дауҭ дыҩны иԥсы иманы иҩныҟа дааит. Араԥгьы, –
уи бзиоуп, – иҳәан, ихәлаанӡа ус иҟан. Ианыхәла, араԥ иеихатәы лаба ду
аашьҭихын, Дауҭгьы диманы еибашьра дцеит, аҳәынҭқар дықәихразы.
Араԥгьы Дауҭгьы аҳәынҭқар иқалақь инақәлан, аҳәынҭқаргьы дыршьит,
аргьы иҩарылагьежьын, зегьы рхы иамыхәо иҟарҵеит, аҳәынҭқар еиҳа
идгылақәозгьы ршьит. Нас Дауҭ иԥҳәыс лҟны ианнеи, арҵәааҳәа дыҳәҳәаны
Дауҭи араԥи дрылаҳәны илкит, сыжәга ҳәа. Уи акәын изнеиз, дрыманы
ицеит аҩныҟа.
Аҩны иахьнеиз, ачара ду ҳазу ҳәа ран иларҳәеит. Дауҭ иангьы, анс
лҭаца днаргашәа анылба, даара деигәырӷьеит. Иаалаган ачара дуҵәҟьа
руит.
Уи ашьҭахь араԥ Дауҭ ҳәынҭқарс дықәиргыларц иҭаххеит.
Араԥ Дауҭ ус иеиҳәеит: – Дауҭ, уаалаган ажәлар еизга, аизара ду ҟаҵаны
аҳәынҭқар иҭыԥ аҿы уара уқәгыл, иахьарнахыс ҳәынҭқарс сара сҟалоит
ҳәа роуҳәоит.
Дауҭ ибзиоуп иҳәан, уи аҳәынҭқар итәылаҿы иҟаз ажәлар еизганы,
аизара ду ҟаҵаны, иреиҳәеит: – Сара иахьарнахыс ҳәынҭқарс сҟалоит, –
ҳәа.
Уи ашьҭахь ачара дуӡӡа изызуз иашьа иԥсы нзырхахьаз араԥ ачараҿы
днеигар иҭаххеит. Аха араԥ уахынламзар ҽынла уаҩы иҿы дцәырҵӡомызт.
Дауҭ днеин араԥ диҳәеит, счара ду аҿы унеир даара исҭахуп ҳәа. Аха
араԥ, – макьана сцәырҵуам, усҟәаҵ, – иҳәеит, аха Дауҭ, – абриаҟара абзиара
сзуны сыԥсы нзырхаз иахьатәи сыԥсҭазаараҿы, счараҿы унаганы ауаа
удсырбар сҭахуп, сашьа еиҳабы, – иҳәан димгар имуит.
Ачараҿы днаганы астол аҟны днахаиртәеит. Араԥ еиқәаҵәа дуӡӡа
еихатәы лабеи иареи ирбаз ажәлар иҟаз зегьы даара дџьаршьеит.
Ус иштәаз, Дауҭ дҩагылан, ус иҳәеит: – Сара ԥсыс исхоу абри сашьа
иоуп! Араԥ уи уаҳа имырҳәакәан уа диртәан, дҩагылан ацәажәара далагеит.
– Дадраа, сара араԥ еиқәаҵәа ду ижәбо Дауҭ сиашьоуп. Уи шыҟалаз уи
ауп: Дауҭ иаб ԥыхьа дҳәынҭқарын, ашьҭахь дыԥсуа даналага, иԥа
иҳәынҭқарра изныҟәгом иҳәан, иашьа ииҭеит, Дауҭ енагь аҭынхадацәа
рыцҳашьаны иаб имал ахьриҭоз аҟнытә.
Уи иаб иашьа, ҿыц аҳәынҭқарра зауз Дауҭ ус анидибала, – ари смал
зегьы ԥхасҭеитәуеит, – иҳәан, ааҵәак азна ахьы иҭаны, уаҳа ари амал акы
узалам ҳәа иеиҳәеит.
«Саб имал уаҳа акгьы сзаламкәа аҵкьыс схы сырӡыр еиҳа исзеиӷьуп»
иҳәан, Дауҭ хырӡра дандәықәла, иан илыман иаб даниҳәоз илиҭаз
ахьымацәаз, уигьы, «уанааихәлахо уԥсы џьара иалаҿухып» лҳәан, лыҷкәын
илҭеит. Дауҭгьы имҩа днықәлеит.
Убас араԥ дналаган, Дауҭ дзықәшәахьаз зегьы, иара иашьас дшыҟаиҵаз
уҳәа зегьы реиҳәеит. Иажәа ҳәаны данаалгоз абас диқәныҳәеит: – Дауҭ,
араԥ ҳәынҭқар шкәакәа ҳәа дыԥхьаӡаны, адунеи акаамеҭ аҽнынӡа аибашьра
иқәымзааит! Абарҭ исҳәаз зегьы мцызар, арахь шәсыхәаԥшла, – иҳәан,
иеихатәы лаба ду ныҵарсны, ихылԥа нахеиҵан, дууаӡа дыԥан, дыԥсыӡха
амшын дынҭапҟа дцеит.
Аизара ду аҟны иҟаз зегьы рыла ҭраа, ишанханы иаанхеит. Даарагьы
иџьаршьеит. Нас ажәларгьы аалаган Дауҭ иқәныҳәеит. Ачара ду ишчараз
еиԥш 15 мшы уахгьы ҽынгьы имҩаԥыргеит, ашьҭахь ажәларгьы еимпны
дасу рыҩныҟа ицеит.
Саргьы ачараҿы сыҟан. Умш аабзиахааит ҳәа инапы ааимхны сҿаасхан,
арахь сааит.
Сшаауаз, аизараҿ сахьынкыдгылаз, ажәабжьс иудыруазеи ҳәа
иансазҵаа, – абри ауп ажәабжьс издыруа, – сҳәан, ахы инаркны аҵыхәанӡа
иҳәаны саналга, ажәабжь исҳәаз даара игәы иаахәан, Допуа Мамсыр раӡны
кәалаԥк иџьыба иааҭганы инасиҭеит, – дад, еиҳаз акәын иуқәнагоз, – иҳәан.
Саргьы сгәырӷьаҵәа сџьыба инҭасҵеит, – иҳәеит Адлеиба Ӡыкәыр,
иажәабжьгьы даалгеит.
Џьаными Џьаҭқьари ҳәа ҩыџьа аишьцәа ыҟан.
Урҭ рыхьӡ рыԥша акыр идуун.
Џьаҭқьар усҟак ахаҵара иламызт. Џьаным дуаҩыцәгьан, дхаҵаӷәӷәан.
Раҳәшьа Ҟәара гаӡак лакәын, Џьаным иаҳәшьара узлыдкыломызт; гмыгс
дрыԥхьаӡон.
Арҭ аишьцәа раҳәшьагьы даргьы уаҩықәрала акыр инеихьан. Даргьы
ԥҳәыс даарымгацкәа, раҳәшьа Ҟәарагьы дызгоз уаҩы длымбацкәа иҟан.
Рҽи ркәадыри еиқәшәан. Рыԥсаса, ршьамаҟа рацәан.
Зны Џьаным иӡбеит, абраанӡа ԥҳәыс дааимгацкәа данааи, дааигарц
хар змам аӡәы иԥҳа.
Џьаным ҽнак иҽааибыҭан дцеит ԥҳәысҳәара ҳәа ныҟәара.
Дныҟәеит даара-даара, иеимидеит адгьыл харақәа, аха димбеит иара
игәы иақәшәоз ауаҩы.
– Исгәаԥхо дысмоуазаап, – иҳәан, дхынҳәит аҩныҟа.
Дшааиуаз амҩан иаҳаит Џьаным игәаԥхаша адауцәа раҳәшьа бзиак
лыӡбахә. Аха ишәарҭан урҭ адауцәа раҳәшьа лышьҭалара, даргьы
маҷҩымызт, быжьҩык ыҟан. Баша-машакгьы дирҭомызт.
Џьаным ари лыӡбахә аниаҳа, длышьҭаларцы иҭаххеит, аха хьымӡӷык
идыргар ҳәа дацәшәон ахаан хьымӡӷык мгацкәа иаауаз Џьаным ахаҵа.
– Исыхьлакгьы, саргьы схаҵоуп, сгәы иҭаскыз насыгӡап. Аԥсышәала
ауаҩы драсырцәажәап, иамукәа ацәгьарахь ианеихалак, уеизгьы хҩык
адауцәа сара срызхоуп, – иҳәан, Џьаным ддәықәылт.
Џьаным зназы имч дақәгәыӷны ихала днеирцы иҭаххеит, аха
деиҭеиԥхьхәыцаан, ргәылара инхоз Аиса иԥа Ааилуа иҟны дынҽыжәҵит.
Днеиртәан иеиҳәеит дзааиз еилырганы: – зыӡбахә саҳаз адауцәа раҳәшьа
сгәы дақәшәеит, сара хатәы ԥҳәысс дызгарц шысҭаху сызлаҳәа лара, сара
сакәым, сашьцәа ираҳәа лҳәозаргьы, ираҳәа имӡакәа.
Аиса иԥа Ааилуа ахаҵа еибга захьӡу иакәын, дынҽыжәлан дцеит
цҳаражәҳәара.
Аиса иԥа Ааилуа дахьнеиз, аԥҳәызба лымала дшыҟаз длыниеит.
Дналыдтәалан илеиҳәеит дзааиз. Аха дазымхәыцт усҟак.
– Сашьцәа ираҳәа, урҭ ақәшаҳаҭхар сиццоит, – лҳәеит адауцәа раҳәшьа.
Илҳәаз ицәымӷхеит цәгьаӡа, аха иҟаиҵахуаз.
Дааԥшит ԥыҭрак. Лашьцәа аанӡа дтәан аҩны.
Лашьцәа анааи, абжь-ҩыкгьы неидыртәаланы дзааз ахы аҭаны
иреиҳәеит.
Арҭ ираҳаз ажәа иархәыцит даара. Иахьиҳәаз азын даҳшьып ҳәа згәы
иаанагақәаз ҟалеит, аха илшо аабап ҳәа рҽааныркылт. Реиҳабы дҩагылан
ацкы ажәа иеиҳәеит иааиз ацҳаражәҳәаҩы:
– Зда дҳамаӡам ҳаҳәшьа иаабалак дҳазиҭом. Ауаҩы иҽи икәадыри
еиқәуп, иԥсасеи ишьамаҟеи рацәоуп ҳәа дҳазиҭом. Инхара ӷәӷәоуп, иара
дуаҩы ԥшӡоуп, дшәаҳәаҩуп, дкәашаҩуп ҳәагьы ҳиеилаҳауам. Ҳара иаҳҭаху,
ҳаҳәшьа дзаҳҭо илшозароуп аԥсыӡ баҩы иалхны аҩны аргылара. Ари
ҳаҳәшьа лҳәара иааз илшозар акәхап. Иаҳзиргылааит быжь-уадак змоу
аԥсыӡбаҩ ҩны. Ҳара дыҟәнаҳшьом ихаҭа дзеиԥшразаалакгьы.
Ацҳаражәҳәаҩы иеиҭеиҳәеит ажәа иаҳаз мыцхәык ацымҵакәа Џьаным
иҟны. Џьаным иаҳаз уаҩы дызмыхәо усхеит. Днатәан дазхәыцит, аха ԥсыхәа
изамҭеит. Дхынҳәны дааит аҩныҟа, уаҳа ажәа мҳәакәа.
Џьаным уаҩы хәмарҩын, длафҳәаҩын.
Аҩны дахьааиз, иаҳаз игәы иалан, дхәыцуа аҽҳәа дыҽҳәатәеит.
Џьаным илахь еиқәҵаны данырба, Џьаҭқьари Ҟәареи иухьзеи ҳәа
дыхҭаркит, аха Џьаным имҳәеит, уеизгьы ԥсыхәа змам усуп, сгәы ишҭоу
сажәааит ҳәа.
Аха Ҟәара ихьыз еилылымкаар лмуӡеит.
– Исоумҳәар зуам, – ҳәа дилаҳәаны дылкит.
Џьаным иаҳәшьа Ҟәара даныхҭалкӡа, илеиҳәеит дзыниаз:
– Сара абар акрысхыҵуеит, сыхьӡи-сыԥшеи зынӡаскгьы имаҷӡам. Ԥҳәыс
даазгап исықәнагоу, хар змам аӡәы ҳәа сгәы иҭакны даара акыр сныҟәеит,
аха сара сахьныҟәаз дысԥыхьамшәеит сзышьҭаз леиԥш уаҩы. Схынҳәны
сшаауаз исаҳаит дгьыл харак аҟны быжьҩык аишьцәа адауцәа раҳәшьа
бзиак дшыҟаз.
Арҭ ахьынхоз рааигәара снеины уаҩы дырзынасышьҭит, раҳәшьа ԥҳәысс
дшысгәаԥхаз адырра рыҭаразы, аҭакс исзаарыцҳаит, аԥсыӡ баҩ иалхны
аҩны ҳазиргылар, ҳаҳәшьа диаҳҭоит ҳәа. Ари сара иабасылшо, уаҩы
ибызшәа раҳауам акәымзар.
– Ус акәзар, усҭ, – лҳәан, шырӡ цырақәак илҭеит. – Уаха адауцәа ргәашә
иузылаԥсар абарҭ, уаҵәы шьжьымҭан иҟаҵаны иубоит, – ҳәа иалҳәеит.
Џьаным дызқәымгәыӷуаз ила иабеит, иаҳәшьа абзамыҟә иҟаиҵашаз
иалҳәеит.
Аминуҭк ицәқәа ааҵаҳәаны ишырӡнапы има дцеит. Ахаҳә ҟәшәаны аӡмах
иҭеиԥсеит. Ашырӡ быжь-џьара ишаны аҵан ргәашә илеиԥсеит, иаргьы ауха
џьара дааԥхьеит.
Адырҩаҽны шьжьымҭан даннеи, ихьыҵәцараха аԥсыӡ баҩ кәасқьа быжь-уадак аманы игылоуп.
Дгәырӷьаҵәа дыҩны аҳабла днарылалан, уааҳә уны аҩны аашьҭыхны
адауцәа рашҭа иҭаиргылеит.
– Абар, иззырҳәаз аҩны аазгеит, исыргылт. Уажәшьҭа исашәҳәозеи? –
ҳәа дрызҵааит.
– Иуаҳҳәозеи, макьана иугу рацәоуп, ҳара ҳаҳәшьа аҩны мацара азы
дҳазуҭом, – рҳәеит адауцәа. – Амрагылара иахьаду бна дук ыҟоуп, убра
илоуп бнацә дук. Уи ахәы иақәу рыцыԥхьаӡа ашәа рҳәоит. Убри мшьыкәа
ацәа ахыхны иаҳзааугозар, нас дуаҳҭоит ҳаҳәшьа.
Арҭ зыӡбахә рҳәаз абнацә аӡбахәгьы имаҳацызт, даара дазхәыцт, аха
ԥсыхәа изамҭеит. Иџьабаа феидаха даахынҳәит.
Арҭ, баша дныҟәырцон мамзар, иагьа ҟаиҵаргьы, раҳәшьа дирҭарц
рҭахымызт. Аҩны дахьнеиз, ԥаса дшааз аҵкьыс деицәаны, илахь еиқәҵаны
даатәеит.
Ҟәара дахьтәаз диазҵааит иҟалазеи, аԥсыӡ баҩ ҩны узыҟамҵеи ҳәа.
– Аԥсыӡ баҩ ҩны ҟасҵеит, аха уи аҵкьыс еицәаз, уаҩ дызмыхәоз уск
сыдырҵеит. Амрагылара ааигәара бна дук аҟны илоуп бнацә дук, ахәы
иақәу рыцыԥхьаӡа ашәа зҳәо. Убри мшьыкәа, ацәа аахыхны иааугозар,
нас дуаҳҭоит, рҳәеит. Сара ус акы ыҟоуп ҳәа сыҟамызт, аагара уаҟәыҵ.
Ҟәара дахьтәаз аҟырҟырҳәа дааччан: – Унан, сашьа, уаҳәшьа иԥсыша,
уамак уаҩы дызмыхәоз акы удырҵаз џьысшьан, уи зынӡаск имариоуп.
Амала, исымҭиша снарҭиуеит акәымзар, – лҳәан, днеины иаацәырганы
илҭеит чақыки маркатылки. – Абна улаланы ушнеиуа, иубоит џь-дуӡӡак,
ҩышә шықәса зхыҵуа, ахыцәқәа ҩахьеит. Ашьапаны саџьанк аҟара
иҳаракны махәқәак амоуп абӷьы ҿаны. Уи аџь уқәланы акаҿара уалага.
Уҟыгәбжьы анаҳалак, иаауеит бнацәк. Убри аџь абӷьы ада акгьы афаӡом
иара.
Уҵаҟа ианааилак, учақы ыршәны иагәыдҵа. Ачақы шнеиуа алахь
иалалоит. Убри акыр иааннархоит изымҵысуа. Уара уԥаны ахәда
уҽықәжьны, амаркатыл ақьышә ианузадкыла, аԥсы шҭоу ацәа ахҵәраауеит.
Абри ауп ԥсыхәас иамоу.
Иаҳәшьа иалҳәаз аахаҵаны, илҭаз иманы дцеит иахьиарҳәаз.
Абна ду даниан, дылаланы дышнеиуаз, ибеит иаҳәшьа Ҟәара зыӡбахә
иалҳәаз аџь.
Ашырҳәа дҩықәлан далагеит акаҿара. Ҩбаҟа махәгьы ԥиҟахьан еиԥш
инахараны бжьык иаҳаит, аха уи аҩыза уаҩы имаҳацкәа; иҟалаз изымдырит.
Еиуа-еитәымкәа ашәа бжьқәа, иаҳа-иаҳа иааигәахо, иааин иааиҵагылт
бнацә дуӡӡак, ахәы иақәызгьы рыцыԥхьаӡа ашәахкы рҳәо.
Азнык азы даара дшәеит, аха игәы ааиԥсахын иршәит ичақы. Ачақы
шнеиуаз алахь аҟьаҟьара иналалеит. Абнацә ааҵыс-ҵысит, аха изеиҭамҵит.
Дыԥан ахәда иҽнақәыжьны, амаркатыл ақьышә инадикылт. Амаркатыл
ишадикылаз еиԥш, аҵәырҳәа ацәа ҩахҵәрааны ашьҭахьҟа инкаҳаит.
Ацә ааччан ус аҳәеит:
– Сара абас сыхәқәа исықәу рыцыԥхьаӡа ашәа рҳәо адунеи ахаан ажәра
сықәымкәа сықәижьҭеи иҵуеит 1100 шықәса. Уаҩы илшомызт сыԥсы шҭоу
сцәа схыхра уара уаамҷыдарахаз. Сара дырҩегь схәы сжьы иалиаап, ма
ҳаԥык сцәыҵатәаны исхызгап, уара абарҭ стәыҩақәа аҟәаш еиԥш
исзынзыжьыз аџьабаа ду убааит, иҵегьы уаԥхьаҟа иубахьоуи иумбаци
ззубо акы алумхааит! – ҳәа ишәины, ахы ахьхаз инылаланы ицеит.
Ацәа иахихыз 10 ԥуҭк ыҟан. Аигәышә аԥынҵа наҵырҟьаны ихәда
иқәҵаны, има амҩа даақәлеит. Дахьаауа алымҩанык ашәа шаҳәац иаҳәон.
Има адауцәа рашҭа дааҭалеит.
Иеизигеит ажәлар, абжьы заҳаз зегьы. Инаганы аԥсыӡ баҩ кәасқьа
иҟаиҵаз иныҩнеиҵеит.
Акәасқьа абжь-уадакгьы хыхьгьы ҵаҟагьы хнаҟьеит.
– Абар, дадраа, иаазгеит иззышәҳәаз, уажәшьҭа исашәҳәозеи? – ҳәа
дҵааит.
– Иуаҳҳәозеи уажәшьҭа, аҿҳәара ԥаҳҵәап, – рҳәан, иԥырҵәеит
иеиқәшаҳаҭны аҿҳәара, Џьанымгьы дааит аҩныҟа.
Ачара иҽазыҟаиҵеит, иҩызцәа-иԥызцәа ирхиеит. Иҽеиқәыршәаны
иҿҳәара дазԥшын. Адауцәа раҳәшьа аԥсыӡ баҩ кәасқьаҿ абнацә цәа
хәыццыԥхьаӡа ашәа зҳәо дахьылатәаз, лашьцәа даарыԥхьан, ус ралҳәеит:
– Ҳаит, абааԥсқәа, сашьцәа, шәарҭ абжьҩык аӡәы ҟәышрак
аашәыламшәакәа, изакәытә хьымӡӷузеи иҟашәҵа? Шәаҳәшьа заҵәы
ишәымҭиӡо ҩнык азыҳәан дышԥашәҭии, изаҳауа рызгьы ԥхашьарами!
– Ибуазеи, ҳаҳәшьа, данааилак изаауа ҳзымдыруа, аҿҳәара иаҳҭозма,
бара баҳҭиуанда, данцоз биаҳамҭоз, ҳаихатәы ҩны ала дааблырц ҳгәы
иҭоуп, – рҳәеит аишьцәа.
Арҭ аусқәа дырхиеит. Џьаным иидыруазеи, сцап, сыԥҳәыс даазгоит
ҳәа дыԥшуп иҽырхианы.
Уаҵәы амҩа иқәлараны еиԥш, ауха Ҟәара ԥхыӡ илбеит Џьаным аҩны
дыҩнакны дрыблырц ишыҟаз.
Ашырҳәа дҩықәтәеит, Џьаным даалырҿыхеит.
– Сашьа Џьаным, узышьҭоу зегьы башоуп. Уахьнеиуа уршьуеит.
Ашьжьымҭан уҩаҵҟьаны Хәмаҭа икәара уахьыҩхало уармарахь игылоу
аџь ашьапы иҭоуп бгахәыҷык. Унеины уазҵаа, ԥсыхәас исымоузеи, абри
еиԥш аус сымоуп, сцар сҭадырхоит ҳәа. Нас иара иунаҭоит ԥсыхәак, сара
уаҳа акгьы сухәом, сашьа сызкәыхшоу, – лҳәан, Ҟәара даатәеит.
Џьаным афырҳәа иҿыҩеихан, Хәмата икәара дахьҩырыз, иззылҳәаз
аџь ашьапаҟны ибеит абгахәыҷы. Днадтәаланы иеиҳәеит иусқәа зеиԥшраз.
– Ҳаи, уаалеишь, уажәраанӡа сара исыман уи угәаҟра ԥсыхәа азҭоз,
саргьы исыман убас усқәак. Акәытҵара сҭагәаны сыркын, амца саларыжьын,
ирцәаны сырцәааит. Уи ус злаҟасҵаз ашышкамс реиҳабыра ирымоуп,
уаалеишь, – аҳәан, даманы ицеит ашышкамс реиҳабыраҟны.
Иахьнеиз абгахәыҷы ус аҳәеит:
– Амарџьа, Џьаным гәаҟрак имоуп, аразиназ ҳааит, дшыхынҳәлак
ишәзаазгоит, иҳашәҭароуп.
– Ишԥашәаҳамҭо, – рҳәан, икәыркәыруа ирыма иаакылсит разинак.
Иаашьҭырхын ирыма аҩны иааит.
– Џьаным, унықәианы уԥсы шьа, ушьҭа умшәан, ҳара ҳариааиуеит, –
аҳәеит абгахәыҷы. Џьаным днықәианы дыцәеит игәы рҭынчны.
Абгахәыҷы хәыҷы-хәыҷла аразина Џьаным ихәлаҵаны ӡыла иарҭәит.
Аразина ахы рахәыцк ахаҵаны ихаԥыц иаднаҳәалт. Нас инеигәҭасын
даарҿыхеит.
– Ушьҭа уҽынмырхакәа умҩа уқәла. Амала, ишьҭых аҩызцәа зыгәра
уго ирацәаҩымкәа, адауцәа шаҟаҩ ыҟоу раҟара. Уа шәаннеилак, аихатәы
ҩны уҩнакны иандыршлак, абри ухаԥыц иадҳәалоу арахәыц амх, нас
иҟалалакгьы убап, – аҳәеит.
Џьаным ишьҭихит абгахәыҷы назлаз быжьҩык аҩызцәа, дзықәгәыӷуаз
иқәлацәа.
Иеиманы адауцәа рҿы ианнеи, адауцәа рстол хианы игылан, атәарахьы
иеихаанӡа Џьаным иацәажәан, арахь ауаҭах ахь аӡӷабгьы дыҩноуп ҳәа,
аихатәы ҩнахьы дыҩнарҵеит. Нас агәақьҳәа амца анацрарҵа, аҩны шит.
Арезина аӡы иҭаз аҽҽаҳәа иныҩнаиҭәан иаархьшәашәеит.
– Џьаным дыршьыз џьшьа, ҳаргьы напы ҳаларкра иҟоуп, убысҟан азы
ирхианы ишәымаз, – ҳәа абгахәыҷы Џьаным иҩызцәа аӡәы инаҭеит
анапхыц, адауы данааудгыло, унапы умхра иҽазикуеит, убасҟан абри
инацәкьарақәа ирыбжьакны инапы имх ҳәа. Егьи инаҭеит ахаԥыц, адауы
данузааигәахалак, иршәны игәыдҵа ҳәа. Даҽаӡәы – амацәаз, адауы
данааилак, ихахьы иршә умшәакәа ҳәа. Даҽаӡәы инаҭеит ашьапхыц, адауы
данааудгыло, дахьақәԥалаша ишьҭаҵа ҳәа. Руаӡәыкгьы инаҭеит хҳәак. –
Адауы ашырҳәа иҿанааихо, иқьышә инықәк ҳәа. Аҵыхәтәантәи инаҭеит
мақьаԥсыск, адау иԥсыԥ ала уаниҿеигало, абри ибз иқәҵа ҳәа.
Абгахәыҷы ишаҳәаз еиԥш, Џьаным дҭадырхаз џьшьа иҿааихеит адауцәа
реиҵбӡа руаӡәк дҭеирхарц. Уи аамҭазы дыхианы дгылан иабашьуаз анапхыц
имацәақәа ирыбжьакны. Инапы анааникыла, анапхыц инапы инасын
имахәарқәа неидгәаланы иакит. Адауы дынкаҳан дыԥсит. Уи иаҵкьыс
иеиҳабыз иҿанааиха, ахаԥыц зкыз иааигәыдиҵан, игәахы лыҵнажәеит,
дхышәҭны дкаҳаит. Уи дишьҭаланы дааиуан уи иаҵкьыс иеиҳабыз.
Дшааиуаз, амацәаз зкыз данааидгыла, ихахьы ианиршә, ихы ихәда
неидгәаланы иԥсы ааихнахт. Урҭ раҵкьыс иеиҳабыз иҿанааиха, ашьапхыц
ахькаиршәыз днақәԥалан ихацәқәа инкылҟьеит.
Урҭ дрышьҭаланы дааиуан урҭ раҵкьыс иеиҳабыз. Дшааиуаз ахҳәа
зкыз ианааиҿеик, аласкәыгә еиԥш, ихы-иҿы иналҟьеит. Арҭ зегьы ҭасырхап
ҳәа урҭ реиҳабы иԥсыԥала данҩаха, иқьышә днадигәалт амақьаԥсыс зкыз.
Уи амақьаԥсыс ааҭԥааны ибз ианнықәишь, ибз хаҳәыршәырахан
иааиҿахеит, иԥсы ацарагьы уи акәхеит.
Реиҳабӡа, зегьы раҵкьыс амч змаз, аишьцәа рнырҵәара даршын ашырҳәа
иҿанааиха, абгахәыҷы аҵыхәа аамҩаннаҵан, деихнахит ганха.
Арҭ нырҵәаны иҩны инеины Џьаным дахьыҩнаркыз ашә анаадырты,
шәеибгоума сҩызцәа ҳәа даадәылҵит Џьаным.
Арҭ ндырҵәеит, жәларык раҳәшьа дыргашт уажәшьҭа.
Раҳәшьа рыцҳа илымадаз дзымҭиуаз ҳәа, даадәылырган дрыма
идәықәлеит, лашьцәа нырҵәаны.
Аҩны днаганы чара уны иԥсыӡ баҩ ҩнахьы даарацы игәы иҭан Џьаным.
Арҭ аҭаца дрыманы инеиаанӡа, Џьаҭқьар ашәхымс аҟны анышә ижит
иашьа дҭажьны дишьырц, иааиго иԥҳәыс иара дигарцы, иашьа абриаҟара
ахьыҟаиҵаз дшьыцуан.
Аҭаца дрыманы иааит, аҩн ду ахь ихалеит.
Џьаҭқьар цәыгьхәыц Џьаным диԥхьеит амаҵурҭахь акы уасҳәоит ҳәа.
– Уҩнал саԥхьа, – иҳәан Џьаҭқьар абарҵахь иҽааникылт.
Џьаным ашә ишьапы ахьынахигаз, ҵаҟа дынҭаҳаит. Агәгәаҳәа анышә
наиқәыԥсаны уаҟа диҵәахит, џьабаала иааигаз иԥҳәыс ԥшӡа дибаанӡа иԥсра
изыԥшын.
Абнацә ацәа анахихуаз уџьабаа уԥымлааит ҳәа ианаҳәаз даниеит иара.
Џьабаа зымбаз иԥҳәыс дицәыргеит. Анхарақәа наҟгьы-ааҟгьы иҟаз иара
итәитәит, Џьаным дыбжьаӡит ҳәахәдашәа.
Дыҟан жьик Соӷәым ҳәа. Соӷәым хшара ҳәа уаҩы димаӡамызт, ихыҵуан
абас 50 шықәса раҟара, иԥҳәысгьы убасҟак лхыҵуан. Соӷәым ажьира
идыруан, ажьира ахьидыруаз азы дызлаз ақыҭа даара пату иқәырҵон.
Ҽнак шьжьымҭан Соӷәым ирацәа нҵәан, рацәа рцара дцеит. Арацәа
ахьирцоз иуаажәлар дызлатәазгьы аӡыхь аӡы ахыхны иргон.
Соӷәым арацәа анирца ашьҭахь, дааԥсаны дыҟамзи, снеип, ӡыхьк зжәып,
сыҿгьы сыӡәӡәап иҳәан, аӡыхь аҟны днеин, иҿгьы иӡәӡәеит, ӡыкгьы ижәит,
иааҵәа иҭаз арацәа уа инышьҭаҵаны.
Иҿы ӡәӡәаны, аӡы ыжәны данаагыла, дҭыԥҳа ԥшӡаха дааҟалеит.
– Унан, џьбит, закәызеи, сзықәшәази? – ҳәа днаҳәы-ааҳәуа аӡыхь
дшахагылаз, аҳ, иара аӡыхь зыхьӡ ахыз иԥа ӡык зжәуеит ҳәа дахьааиз,
даалықәшәан, дхыхны ԥҳәысс дигеит.
Ачара иуит. Ус дшыҟаз, хыҩԥацәа лоуит, илааӡеит.
Ҽнак шьжьымҭан лыԥҳал аашьҭыхны аӡха ӡаагара дцеит.
Длеин лыԥҳал азна аӡы аалтан инаргыланы, лҿы анылӡәӡәа, дҽан
бзиаханы дааҟалеит. Адырҩегьых ԥҳәысс дызмаз аҳ иԥа даақәшәан, –
аҽан рахә бзиоуп, ауахьад ирылазааит, – иҳәан, иҩаган иуахьад
инарылеиҵеит.
Аҽан иарит х-лаша бзиак, ах-лашакгьы ааӡеит.
Адырҩегьых аҽан ахьылҭыҵыз ани аӡыхь иаақәшәан, аӡы анажә, илаԥс
ԥшӡаханы иааҟалеит. Адырҩегьых аҳ иԥа даақәшәахын, ла бзиоуп иҳәан,
иҩныҟа иманы дцеит.
Аҩны иахьнеигаз х-ласбак арит, иааӡеит.
Ах-ласбак иааӡаз ацны адырҩегьых аӡха илеины аӡы анажә, дааҟалеит
аԥаса джьины дшыҟаз аиԥш.
Анҭ алақәа ицыз данырба, иааицәшәан, рышьҭахьҟа иҩны ицеит.
Соӷәымгьы уамашәа ибеит ихьыз, аха иҟаиҵахуаз! Ирацәагьы ирцаз
иара уа иахьнышьҭеиҵаз ишьҭан, иаашьҭыхны иҩныҟа иман дцеит.
Иҩны дахьҩеиз, иԥҳәыс данцоз ахьурӡы ихылшьыз лун, сыԥшәма уажәы
даауеит, дааир иаакныхны краҳфап ҳәа дыԥшын.
Соӷәым даннеи, уамашәа ибеит ани абысҭа иуны ихшьыз ахьыԥхасҭамхаз.
Соӷәым иԥҳәыс дгәааны, уара уахьцаз асҟаамҭа унзырхази ҳәа
даауаруарт, аха Соӷәым дзықәшәаз ауиҳәахуаз, ҿимҭит.
Ԥыҭк анааҵы, – абысҭа кных, амла сакит, – иҳәан, абысҭа аакнылхын
акрырфеит.
Соӷәым анс анихь ашьҭахь, абас хышықәса раҟара бжьысхьан еиԥш,
иаҳаит аҳак ԥҳа бзиак димазаап, ажәала, цәажәарыла ақәаб ахш иҭоу
зыршуа сыԥҳа дисҭоит ҳәа иҳәеит ҳәа. Қәаб дуӡӡак азна ахш ҟаҵаны
амӡырхаҿы иргылазаап уи аҳ.
Анс аҳ ианиҳәа, арԥарцәа рацәаҩӡаны еизан, азин амхны ацәажәара
иаҿуп, аха ахш аушыхуа!
Соӷәым анс аниаҳа, сцап, иҟало збап, сзықәшәаз зегьы сҳәап, ишуазар
збап иҳәан, ддәықәылт.
Дҵаа-ԥшаауа, дабанхо аҳ ҳәа дышнеиуаз, ӡ-дуӡӡак дныҽԥынгылт. Аӡы
шьапыла уруа иҟамызт. Иара уа аԥаҩ длықәтәеит, ҽыла ицо аӡәы дызбар
сыригап ҳәа.
Аԥаҩ дықәтәаны дшыԥшуаз акәымкәа, ибеит иԥацәа рыхҩык, рацәарцара
данца ихшааз, ахлашак, аҽқәа ихылҵны ииааӡаз ирықәтәаны, алақәа хԥа
ихшаны ииааӡаз рыцны ишаауаз.
Ишааиуаз, иара дахьықәтәаз аԥаҩ ала иааигәаны иааивалт.
Анҭ Соӷәым ианиба, иара ихшара шракәыз ауизымдырхуаз, дгәырӷьаҵәа
дааҟалт аӡы сырыргап ҳәа. Анҭ ихшара иаурдырхуа изхылҵыз Соӷәым
шиакәу.
Соӷәым дҩагылан аԥсшәа ааибырҳәт. Аԥсшәа анааибырҳәа, ҳаи, аӡы
сыржәгандаз ҳәа реиҳәеит, аха уаҩы дааҳәны дауихәаԥшхуаз, ҳара
ҳаццакуеит, уара уаха ҳамам, рҳәан, аиҳабацәа ҩыџьа ивст. Реиҵбы игәы
иазымчҳазт, даагьежьын, дааиҽхьынҵаны аӡы дныриган, дааныжьны,
иашьцәа акыр инаскьахьан, иҽы даасны, дыҩны днарыхьӡан, еиманы ицеит.
Соӷәымгьы анҭ ҽыла иҟан даурыхьӡахуаз, аха дара неины иҽыжәҵхьаны
аиԥш иаргьы днеит.
Даннеи, зегьы ихыччеит, абри аҭаҳмада игәы иаанагази ҳәа.
Ауаа рацәаҩӡаны ақәаб иакәшаны игылоуп, ана аӡәы ажәак иҳәоит, ара
аӡәы ажәак иҳәоит, аха ахш аушыхуа.
Соӷәым даара лассы ажәа ирымҭеит, аха нас, абри аҭаҳмада хшыҩца
ииҳәо ҳаҳап, ажәа имазааит рҳәан, ажәа ирҭеит.
Соӷәым ажәа анирҭа, длалаган дзықәшәаз, дзыниаз зегьы аҳәара
далагеит, абжа аҟара реиҳәахьан еиԥш, ахш агәараҳәа еиқәҭәо ашра
иалагеит. Дзықәшәазгьы зегьы раҳәаны даалгеит, ахшгьы шны иааиқәтәеит.
Абасҟатәи ауаарацәа игылаз уамашәа ирбеит. Насгьы ргәы иаанагеит,
аҳ ииҳәаз иажәа мап ацәикып ҳәа.
Анс ахш аншы, аҳ даагылан ажәлар аарӡырҩны, ус реиҳәеит:
– Сара сажәа исҳәаз ажәоуп, уаҩытәыҩса иӷьцәа каршәны ишьҭихуазар,
саргьы сажәа исҳәаз мап ацәыскуеит. Сыԥҳа аразҟы илоуз сақәгәырӷьоит,
уаҵәы ачара зуеит, шәаангыланы счара шәырԥшӡа.
Анс аҳ ианрылеиҳәа ашьҭахь, Соӷәым аҳ диҳәеит ажәа аҳәара азин
ииҭаразы. Аҳ Соӷәым ажәа аҳәара азин ииҭеит.
– Ажәлар зегьы шәӡырҩы, шәыххь згеит, – иҳәан, Соӷәым ажәлар игылаз
ааирӡырҩын, ацәажәара далагеит. – Сара, дад, – иҳәеит Соӷәым, –
сахьыжәбо сааихьеит, ҭаҳмадак соуп. Аҳ иххь згааит, шаҟа дуаҩы бзиаз
еиԥш иажәа ҩбеимтәит. Аха сара ҭаҳмадак аҳ иԥҳа ԥҳәысс азакәым
дзысзыбзиоу, ҭацас дсымазар ауп. Убри аҟнытә, аҳ иххь згааит, даҽа акы
ала игәы иамбозар, – иҳәан, иԥацәа ахҩык ахьгылаз ахь ихы неирхан, –
ара шәааи, – иҳәан, иԥацәа ааигеит.
– Абарҭ роуп сара сԥацәа, абри сԥеиҳаб иоуп, сԥеиҳаб димазааит, –
иҳәеит Соӷәым.
Аҳ дазыразхеит, ажәларгьы «ура!» рҳәан, иақәныҳәеит. Аҳ чара иуит.
Соӷәым иԥацәагьы, Соӷәым ишихылҵыз рдырт, игәырӷьеит, чара руит,
Соӷәымгьы иажәра зегь рыла ибзиахеит.
Абчараҳ Смел дахьынхоз ақыҭа аҟны даара ҳаҭыр, пату иқәны дыҟан,
иара занааҭс имаз шәарыцаран, иахьеи-уахеи убри даҿын. Иара иишьуаз
ашәарахқәа рыла акәын ишчауаз ақыҭа зегьы.
Смел шәарыцара данцоз ицныҟәон ажьыԥхьацәа уаа 50-қҭ рҟынӡа.
Аҽқәа, аҽадақәа зегьы рыманы ицын, иишьуаз ашәарахқәа рықәжьны
иааргон. Знык шәарыцара дцаны ашәарах иишьуаз иқыҭа мызкы ирызхон.
Ианынҵәалак, дырҩегьых дцон, убас еиҭеишьуан. Аҳәынҭқар иахьгьы пату
иқәын, ақыҭа даара ицхраауан, амхы изыларҵон, ус ҳәа иарбанызаалакгьы
акы идыруамызт. Избан акәзар, иаргьы убри аҟара дырзааԥсон.
Смел шәарыцара дахьныҟәоз гәылак дныҟәигалон, имҩаныфа
ныҟәгаразы. Уи аҷкәынгьы ашәарыцара ибзианы иирҵеит.
Ус, дук мырҵыкәа, Абчараҳ Смел дыԥсит. Иқыҭа даара ргәы далсит.
Иара диҭынхеит ҷкәына хәыҷык, уаҳагьы хшара димамызт. Абыргцәа
ахьааидтәалалак Абчараҳ Смел ргәы далырсны:
– Ҳара уи данҳамаз иҳабаргыз, шәарахжьыла ҳирчалон, уажәы данԥсы
ауп акыр дшаԥсаз ангәаҳҭаз, – рҳәон.
Ус, аамҭақәагьы кыр цеит. Абчараҳ Смел иныҟәигалоз аҷкәын хәыҷы-хәыҷла ашәарыцара далагеит. Ажәларгьы такәы дрыхәо дҟалеит, ҳаҭыргьы
иқәырҵо дыҟан. Дырҩегьых Абчараҳ Смел иҷкәын такәы дҩеидасит, иаб
иабџьар шьҭыхны ацәҟьара деихсуа далагеит.
Зны Смел иҷкәын, Смел иныҟәигалоз аҷкәын убыс иеиҳәеит:
– Уара мыжда, саб убри аҟара уныҟәигахьан, саргьы уара уахьцо сугар
иауазеи, амала макьана, сара ашәарах сызшьуам, аха ма исурбалар, саб
ишуирбаз еиԥш, – ҳәа. Ус ианааидицалаӡа, ибзиоуп ҳәа иеиҳәан, шәарыцара
ианцашаз еибырҳәеит, дгьылк ахьӡ иеиҳәеит, убраҟа еиниарцы.
Смел иҷкәын дгәырӷьаҵәа иан лҟны дааит.
– Сан абыржәыҵәҟьа сымҩаныфа ҟаҵа, саб данеибгагәышьаз шәарыцара
иныҟәигалоз шәарыцара сигоит, ҳахьеиқәшәашаз аҭыԥгьы еибыҳәаны
ҳаҟоуп. Амҩаныфа сзыҟаҵа, сан, ирласны, мамзар аамҭа еибаҳҳәаз
исцәахыԥоит, – иҳәеит.
– Унан, уара макьана усабиуп, уааи ҳәа уазҳәаз анцәа дрыцҳаишьааит,
абзиара иаԥхьаҟа изыҟалааит, – лҳәан, иан аҳаҳаиҳәа амҩаныфа аҟаҵара
далагеит.
Иаразнак ифатә ааизыҟалҵан, иаб ишәақь ахи ахәшәи шаҟа аҭахыз
наилҭеит, иуапа хәыҷы рҽны ихәда инхишьит. Акы игымкәа, лхәыҷы игәы
дамыргакәа, дныҳәа-ныԥхьа амҩа дықәылҵеит.
Аҷкәын иаразнак цәыкьанаҵы, иахьеибырҳәаз аҭыԥ аҟны днеит, аха
иҩыза дмаацызт. Уи иахьеибырҳәаз, џьеи, днеирын, уахь дымнеикәа, зымҩа
шәарыцара дцеит.
Ахәыҷы уаҟа ила ҭраа дыштәаз ицәыхәлеит, иҟаиҵара изымдыруа
даақәхеит. Ахәыҷы ианиқәыхәла, дшәеит, нас аккара дыҵалеит.
Дышнеиуаз, шә-дуӡӡак ибеит, ашә ашьапы гәаҩан, уаҟа днеины дынҭатәан:
– Уаха уара ашә сусасуп, – иҳәеит.
Ус, дук мырҵыкәа, ақәа аура иалагеит. Ахәыҷы дахьҭатәаз ааигәара
ӡык аҿҟьаны илеиуан. Аӡ нырцә дгьыл бааԥсырҭан. Аҵх агәы ааҩнашоны,
убраантәи аӡәы ибжьы цәгьаны иго иалагеит. Ус ахәыҷы ишибоз ашә
агәҭаншәа ашә аҷараҳәа иаатит. – Ҳаи, уарбану ҿызҭуа ҳәа аӡәы ибжьы
наиргеит.
– Уа уара уааи, шьҭа иаамҭоуп, – ҳәа ибжьы анааирга, ари ашә иҭатәаз
аҭакс ус ҿиҭит:
– Сабанеиуеи, асас дысҭоупеи!
– Нас асас думазар, усасгьы уаргьы шәеиманы шәааи, сасык
дҳазныҟәымго ҳаҟоума, – иҳәеит ҿызҭыз. Ус аниҳәа, дҩалбаан ҵаҟа ахәыҷы
ус иеиҳәеит:
– Аҳаҳаи, сара усцәымшәан. Сара усышьҭаланы, уаала сахьцо.
Ахәыҷы изымдыруаз ииҳәаз хаиҵан, ишәақь ихәда иахшьны, иуапа рҽы
иҟаз ааԥыртланы иҩеишәҵа, ашацаҳәа днаишьҭалеит.
Аҩыџьагьы еиманы аӡы хыҽҽара аҟны инеит. Абахә инадгылт. Абахә
ашә аатын, уахь иныҩналеит, нас ашә дырҩегьых рышьҭахьҟа инакыхт.
Ахәыҷы дахьынаԥшуаз ацәымзақәа каххаа ибон, ауаагьы рацәаны иҟан.
Чара дук руан. Аха измааназ макьана издырамызт.
Ахәыҷы даазгаз џьара зымҩакы днаиргылан, наҟ ауаа ахьыҟаз
дныҩналеит.
– Уа бзиала уаабеит! – ҳәа аԥсшәа иарҳәеит. Иаргьы иқәнагаз реиҳәеит.
– Нас арсҟак унызкылазеи Цәгьа суқәгәыӷуан, – иҳәеит, аӡәы дӡышӡа
дахьтәаз.
– Сызлаауазеи, сара иахьыстәарҭаз ҷкәына хәыҷык, сшьапаҟны дааин,
сусасуп аниҳәа, нас дрыцҳасшьан, имацара дныжьны сзымааит.
Ажәеиԥшьаа, ухаҵкы! – иҳәеит инеиз. Аҭаҳмада ӡыш итәаз Ажәеиԥшьаа
иакәзаарын.
Нас Ажәеиԥшьаа дҵааит дызԥада ҳәа.
– Ажәытә Бчараҳ Смел, ашәарах рацәаӡаны изуҭалоз, диҭынханы
дыҟоуп, – иҳәеит иааиз.
– Нас уи ашәарах ишьратәы макьана дҟалахьоума, макьана
дыԥшқоупеи? – иҳәеит Ажәеиԥшьаа.
Нас егьи ус иҳәеит: иугәаламшәои, ажәытә Бчараҳ Смел данышәарыцоз
ашәарыцара иирҵаразы аӡәы дныҟәигалон, абыржәы Абчараҳ Смел
дыԥсижьҭеи, шәарыцаҩыс иҟоу иара иоуп. Смел иԥа хәыҷы, абраҟа иаазгаз
дикит, шәарыцара сугароуп ҳәа. Нас даниргәаҟӡа, – ибзиоуп, узгап, абригь-абригь адгьыл аҟны унеи, – ҳәа иеиҳәеит. Иахьеибырҳәаз ахәыҷы даннеи,
уаҩы димбаӡеит. Ани агызмал уи ахәыҷы макьана шәарыцара дигахуазма,
уахь дымнеиӡакәа зымҩа шәарыцара дцеит. Ианыхәла ауха ахәыҷы аккара
дыҵаланы дшааиуаз, сара сҭыԥ аҟны днеит, иаргьы даазган абра дыҟоуп,
дусырбап дзаҟароу? – иҳәеит зызҿырҭыз.
– Нас даагишь, – иҳәеит Ажәеиԥшьаа. Дааганы Ажәеиԥшьаа иаԥхьа
дааиргылеит. Длаихәаԥшын, дааччеит.
– Ари зынӡа дсабиӡазаап. Уи ауаҩы сара иҵыхәа ԥысҵәап, – иҳәеит
Ажәеиԥьаа.
Ус ишыҟаз, акрыфара ҟалеит. Ажәеиԥшьаа ахәыҷы ус иеиҳәеит: –
Уԥхамшьакәа утәаны акрыф, уара акы хьаас иҟоумҵан, уаазгаз уигоит,
амала иара ишуеиҳәо уныҟәа.
Ахәыҷы длатәан акрифеит.
Ахәыҷы даазгаз адунеи зегьы аҟны иҟоу абна дахылаԥшын.
Акранырфа, ахәыҷгьы, даазгазгьы, еиманы даазгаз иҭыԥахь
идәықәлеит. Иҭыԥ аҟны иааит.
Ахәыҷы итәарҭа аҟны днаиртәан, убас иеиҳәеит: – Уара уахьтәоу утәаз,
абар, шьҭа ишоит, ианшалак, абри уханы анаара аҟны домбеик ҩаҿалоит.
Нас ушәақь неиҵыхны уеихс, хымԥада иушьуеит, нас иаргьы былгьаны
абри ашә сара сахьҭоу инадҳалоит. Уара иушьуа адомбеи Ажәеиԥшьаа
уаха ҳахьыҟаз иуиҭеит. Уара шәарыцара узымгаз ауаҩы уара уааигәара
дыҟоуп. Убри адомбеи анушьлак дааишт, данааилак, – ҳаи, абри еиԥш
ашәарах уара моу, сара исымшьыцызтеи, сара исшьызшәа, ҳҳәап, –
иҳәашт. Усҟан уара ус иаҳәа: – Сара исшьраны иҟоугьы, уара иушьраны
иҟоугьы ашәарах иахьарнахыс уара иумаз, – ҳәа ҳәаны абри ашә хынтә
уас ҳәа иаҳәа, – иҳәан, иҭыԥ ахь дцеит.
Ус, дук мырҵыкәа иаацәылашеит. Ашәақь аҵа убаратәы иҟалеит. Нас
иара ишиеиҳәаз еиԥш данԥшы, адомбеи ааичхнылт; деихсны ишьын, ашә
инадҳалт.
Ашәақь абжьы анга, дааит шәарыцара дзымгаз, усҟан ааигәа дыҟан.
Даниба, ус иҳәеит:
– Ҳаи, шәарыцара ҳаиццарацы еибаҳҳәан, аха сара узжьеит, избан
акәзар, абрахь даҽа џьара шәарахқәак срышьҭанагалан, нас ҳаиқәымшәеит, сзыхнымҳәӡакәа.
Ахәыҷы иишьыз даара дадгачамклеит, избан акәзар, иара ԥшь-шьапык
зҵаз егьимшьыцызт. Нас ахәыҷы убас иеиҳәеит:
– Абри адомбеи иушьыз сара исшьызшәа ҳқыҭа рҟны ирылаҳҳәап.
Ахәыҷы дақәшаҳаҭхеит, убасгьы иеиҳәеит:
– Уара абри адомбеи исшьыз уара ухьӡ ала иҟасҵарц уҭахызар, сара
иуасҳәогьы ҟаҵа.
– Ибзиоуп, – иҳәан дақәшаҳаҭхеит.
Нас ахәыҷы ус иҳәеит:
– Сара исшьраны иҟоугьы, уара иушьраны иҟоугьы ашәарах
иахьарнахыс уара иумаз ҳәа ҳәаны, абри ашә унапы хынтә инаарха.
Ахәыҷы ишиҳәаз еиԥш, ашә хынтә инапала дасит. Нас аҷкәын ирласны
аҩныҟа ддәықәлеит. Дахьлеиз иқыҭа убыс рылеиҳәеит:
– Сара сызцыз Абчараҳ адомбеи ишьит, шәцаны акәац аажәга.
– Ҳаит, анцәа иџьшьоуп, Абчараҳ Смел иеиԥшҵәҟьа дҳазгылеит, – рҳәан,
ажәлар аҽқәа, аҽадақәа рыманы идәықәлеит, ахәыҷы дрыцны ицон адомбеи
ахькажьыз.
Адомбеи ахькажьыз ианнеи, ацәа ахырхын, акәац акы нмыжькәа
ирыманы иааит.
Иара даара ҳаҭыр иқәырҵеит, Абчараҳ Смел еиԥш ҳафатә убо уҟалеит
ҳәа.
Шәарыцара деиҭацеит ахәыҷы диманы, абни адомбеи ахәыҷы
иахьишьыз ахь. Гәаҩак иҭаланы ишнеиуаз, абнацәқәа рацәаны ишеицыз
рбеит. Абчараҳ дрылахысит, дрылахысит, аха амалахазгьы акы ахәыц
изалымхит. Нас ахәыҷы аҵықьҳәа даарылахысуа иҿааихан, ҩажәижәаба
бӷаџьма уаҟа ишьит. Нас ақыҭа адырра риҭеит, иахьааизгьы Абчараҳ ус
иҳәеит: – Иахьарнахыс сара шәарыцарыла акгьы сшәыхәом, абри ахәыҷы
иабгьы дшәыхәон, иаргьы иаб иеиԥшҵәҟьа дшәызгылеит, – иҳәан,
ишәарыцара каижьит. Ахәыҷы иаб Смел иаҵкьысгьы дшәарыцаҩ бзианы,
иқыҭа дрыхәо, иаб иеиԥшҵәҟьа ҳаҭыр иқәны дҟалеит.
Уаҩ беиак дыҟан. Ҵҩа змам арахә иман. Чнырк диман, арахә дрыцын.
Иҿҳәара ааигәахо далагеит ачныр.
Арахә зтәыз уаҩкык иакәын, ачныр акы игар иҭахымхеит. Дишьырц,
дирӡырц иақәикит.
Иара уи абеиа аԥсаатә бызшәа идыруан.
Зны аԥсаатә дрыԥхьан еизигеит, абри сычныр дзырӡуада, хара дызгода
шәыуа ҳәа дразҵааит.
Кыр еиқәыӡырҩуа ҿымҭ итәан аԥсаатә.
Уарбажә дуӡӡак рылан, – сара дызгап, амала дахьызго хароуп, 3363
верс бжьоуп. Фатәыс уанӡа исызхап жәохә цәы. Убарҭ ркәац акәыцҳа
илҭаҵаны сыхәда ихышәшь, иара даасықәҿашәҳәа, дсыманы сцап, – аҳәеит.
Ауаҩ беиа ичныр дааиԥхьан ус иеиҳәеит:
– Абри ауарбажә ду иадыруеит ахьи араӡни рацәаны иахьыҟоу. Убрахь
усышьҭуеит, иара уақәтәаны уцар, уарбеиап.
Нас ауарбажә длақәҿеиҳәеит. Ахәда акәыцҳа ду жәохә цәы ржьала
ирҭәны инықәиҵеит.
Нас ауарбажә, ашырҳәа аҽҩышьҭнахын, ажәҩан ахь ихалт. Ҟыр
аҳәацыԥхьаӡа акәац аиҭон. Даара акыр аамҭа ахалара иаҿын.
Ажәаф цәы ркәац аанҵәоны дгьыли жәҩани рыбжьара адгьыл иҟаз
аҽықәнажьит. Ачныр иҽааԥиртын, адгьыл днықәгылт. Кыр аамҭа ауарбажә
уа иқәтәаны аԥсы ашьон, иаргьы уа дықәтәан. Уарҭалк аҟара зҵанакуаз
иџьашьаны днықәыԥш-аақәыԥшуан ачныр.
Ус дшыҟаз, ауарбажә ҩаԥрын иԥшшаӡа ҵаҟа аҿыланахеит.
Ачныр дҩаҵҟьеит, аха иҟаиҵоз, дныжьны ицеит, иара аҟәыҿыҳәа
дҩатәеит. Кыр аамҭа длаԥшы-ҩаԥшуа дтәан.
Ашҭа дзықәтәаз аҳаскьын шәыршәыруа, иԥшӡаӡа иҟан. Ус дыхрааӡраауа дыштәаз лашбжьык иаҳаит. Ус, лаԥс шкәакәак аацәырҟьеит. Иааиуа,
иааиуа, илаивҟьеит. Ианылаивҟьа, иаахьаҳәын, инеиҿаԥшын аҿынанахеит.
Дҩаҵҟьан алаԥс дашьҭалт.
Алаԥс цо, иара дцо, дашьҭа, ишнеиуаз, еиҩхаарак дылҭанагалеит.
Илбаауа ишнеиуаз, қәацә хәыҷык инадгылт. Ажәеиԥшьаа раҳ иҩны акәын.
Ачныр абарҵаҿы даагылт, абри зыҩныда ҳәа дхәыцуа. Ус, дшыԥшыз, арахь
уааи ҳәа аӡәы ибжьы аагеит. Даныныҩнала шлацқьа бзиаӡак аиарҭа
дылатәоуп.
– Бзиала уаабеит! – иҳәеит ибжьы хааӡа.
Хыхь ныгак кнаҳауп, хьтәы мҳаҵәк ахаршәуп.
– Уара имлашьуа аӡәы уоуп, абни аныга аакныхны акрыф, – иҳәеит
ииаз.
Ачныр дҩагылан, аныга аакнихзар, ахырҵәы еиқәшәы иҭоуп. Ахьы мҳаҵә
ала ҩбаҟа ҿаҵа анифа иааизхеит. Нас дҩагылан аныга акнаҳарҭаҿы
иныкнеиҳан, днатәеит. Аҩны ашә дандәылԥш, храк днаҿаԥшит. Дәҳәыԥш
ԥшӡак аҿы х-ԥслаҳәк еибарԥо иҭахәмаруеит. Ачныр уахь ԥшырҭас икит.
– Узхәаԥшуазеи? – ҳәа дҵааит алыгажә.
– Ԥслаҳәқәак адәҟьаш иақәыхәмаруеит, – иҳәеит ачныр.
– Урҭ ԥслаҳәӡам, сыԥҳацәа роуп. Ахҩык рымаҭәақәа ҵаҟа ишьҭоуп.
Аҵыхәтәанӡа ишьҭоу аиҵбы лтәоуп, хаҵа дымцацт, егьырҭ хаҵа ирымоуп.
Урызца, маӡа уҽдумырбакәа унеины, аиҵбы лымаҭәақәа уҽузақәжьыр, нас
иҟало убап, – иҳәан, ддәықәиҵеит. Ачныр иҽӡа-ҽӡо днеин, аиҵбы лымаҭәа
иҽнақәижьт. Аԥслаҳәқәа иаразнак иҭыԥҳаха иааҟалеит, аиҳаби
агәыбжьанытәи рымаҭәа ааршәырҵеит. Аиҵбы дыԥхашьан, лнапы лԥырак,
лыҽреицаҟьа даагылеит. Егьырҭ, – Ҳамаҳә! Ҳамаҳә! – рҳәан, игәырӷьауа
илаидххылан, иааикәшеит. Нас аиҵбы лышәҵатәы аалшәылҵеит.
Дрыгәҭылакны аҩны дааргеит. Аҩны ҿаԥара еиқәшәаӡак аҿачаԥаны
иаарзыҟалеит, арԥыси аԥҳәызбеи уа иныҩнарҵеит.
Хышықәса рхыҵит. Иԥҳәыс есышықәса лцәа лтәымшәа дибон, арахь
аӡәы длоуа ибаӡомызт.
Усҟан ахшара есышықәса длоуан; аԥхьа илоуз дыӡӷабын, ӡызлан
ааӡара длылҭеит. Ашьҭахь илоуз дыҷкәынан, аҽа ааӡара далҭеит.
Аҵыхәтәан илоуз ааӡара абӷаџьма далҭеит.
Ус ишыҟаз, лхаҵа Аԥсныҟа ацара дазхьааит. Иԥҳәыс илеиҳәеит.
– Уи уабхәа иаҳәа, – ҳәа иалҳәеит, иабхәа ажәеиԥшьаа раб ианиеиҳәа,
ус иеиҳәеит:
– Уара иудыруоу арахә иртәарҭаны Аԥсны дәҟьаш ԥшӡаӡак ахьыҟоу?
– Издыруеит, – иҳәеит ачныр.
– Аԥсныҟа уцап, ус акәзар, аха уԥҳәыс џьара илнымаало иакәым ажәа
лоумҳәан, уара иузыбзиахарым, – ҳәа иеиҳәеит.
– Уи шԥаҟалахуеи! – иҳәеит амаҳә.
– Нас, ус акәзар, уаха ушьҭал ҭынч, нас уахьыҟало убап, – иҳәан,
ддәықәиҵеит.
Ашьыжь ачныр иԥҳәыси иареи ахан ақәцәа ауаҭах аҿы ишиаз иааԥшит.
Ажәлар адәыԥшӡа ирбахьаз аҿы уахык ала ахан анықәырбаа, мбатәы
иџьаршьеит, ссирӡас ирбеит, ашҭа аҭалара рзымгәаӷьт; ахан аԥенџьыр
лара дкылҷҷон.
– Уца, ажәлар иеизаз мшыбзиақәа ҳәа раҳәа, шәаҳ соуп ҳәа раҳәа, –
лҳәан, ддәықәылҵеит ачныр иԥҳәыс. Днеин ажәлар мшыбзиақәа ҳәа
реиҳәеит. Шәаҳ соуп ҳәа адырра риҭеит. Адырҩаҽны ажәлар еизырган
ачара рзыруит, хаха-хымш ачара иахартәаны ирыман. Ларгьы ахан дылбаан
дрызнеит, рыла дхыҷҷало. Ачара анааилга, ажәлар гәырӷьаҵәа иеимпит.
Зны ажәлар иреиуаз аӡәы ԥҳәыс дааигеит. Аҳ иҿы ауаа ааишьҭит, ҳчара
уахатәар бзиа иаабоит ҳәа. Аҳ днеин иԥҳәыс илеиҳәеит.
– Уца, аха аҩы уҽаумыршьын, – ҳәа иалҳәеит.
Иааз дҽыжәланы дрыццеит. Адырҩауха аҩы дагаӡаны дааит.
Ахан амардуан дҳәазо дхалеит. Ихалара лара лыцәа аԥсымҭа
иақәшәеит. Даныцәам уахынлазаргьы дкаҷҷон, уажәы лашьцан. Лхаҵа ашә
дасит, аха илмаҳаит. Нас аҩы даганы дыҟамзи, дааилашәеит.
– Сыхшара зфаз алахша, ашә арты! – иҳәан, дҩаҟааит.
Ашырҳәа дааҿыхеит, ииҳәазгьы аалаҳаит. Дааин ашә аалыртын
дрыцқьа, дкәаба, абымбыл иарҭа дҩылалыриеит, ииҳәаз амыцхәра акы
иамҳәакәа. Иара ахырхырҳәа дыцәеит.
Ашырҳәа ӡызлан ааӡара илылҭаз лыԥҳа даалаган, ачамгәыр ллыркит.
Даалгеит агәыбжьанытә лыҷкәынгьы, аҽа ааӡара иалҭаз. Уи аԥхьарца
ааилыркит.
Диԥхьеит абӷаџьма ааӡара иалҭаз аиҵбгьы. Иналыргылан ус ралҳәеит:
– Аӡӷаб ачамгәыр аналырҳәо аҷкәынцәа шәеицыкәашала. Аԥхьарца
агәыбжьанытә ианаирҳәо, аӡӷаби аиҵби шәеицыкәашала. Шәаб шәидтәалаз.
Дҿыхан, шәан дабаҟоу ҳәа дшәазҵаар, уанлацәҳа, лаҳәшьеиҳаб Хәны-Хәны Ҟадлабад лахь дцеит ҳәа иашәҳәа, – лҳәан, дныҵаба дцеит.
Ахәыҷқәа, ран ишралҳәаз еиԥш, ачамгәыр, аԥхьарца арҳәо, икәашо
раб ихатәан.
Раб ашьыжь данааҿыха, ахәыҷқәа аниба, иааџьеишьеит.
– Шәан дабаҟоу? – ҳәа дрызҵааит.
– Баба, уара уанлацәҳа, лаҳәшьеиҳаб Хәны-Хәны Ҟадлабад лахь дцеит,
– ҳәа иарҳәеит.
Ихы кны даатәеит. Ашьҭахь иақәикит ажәеиԥшьаа раҳ иҿы дцарц.
Аԥсаатә зегьы еизигеит ачныр. Ажәеиԥшьаа раҳ иахь схазгалода ҳәа
дрызҵааит. Ауарбажә ада егьырҭ аԥсаатә зегьы «уашхәа» ҳәа иқәит уи
дахьыҟоу адгьыл шаҳзымдыруа ҳәа. Нас ачныр даӡны (аӡ) ауарбажә
дналадыртәан ихаԥшшала дагеит.
Уа дахьнеиз, ажәеиԥшьаа раҳ, наҟ-наҟ ҳәа диҵаҟьан, аҩны днеимышьҭуа
далагеит. Мчыбжьык иҩны ааҵра дыҵагылан. Аҵыхәтәан, дрыцҳаишьан,
уааи иҳәан, аҩныҟа днеигеит. Аԥсаатәқәа еизиган, Хәны-Хәны Ҟадлабад
дыздыруада ҳәа дрызҵааит. Алаҳәа ада зегьы дшаҳзымдыруа ҳәа иқәит.
– Уи сара дыздыруеит, дахьыҟоу сара дызгап, аха даара хароуп. Сан
уантәи саанагеит. Уантәи ҳандәықәлоз сан дҿан, сара сыԥшқан. Уантәи
амҩа ҳақәнаҵы сан дажәит, сара абар, сдухеит. Даӡны дсылашәыртәа
дызгап, – аҳәеит алаҳәа.
Даӡны длаладыртәан, даманы идәықәлеит. Иаашоны днанагеит уа.
Хәны-Хәны Ҟадлабад мызкы лаҳәшьеиҵбы лацәажәара даҿын, лхаҵа
длыдылкыларцы, еинааларцы. Аҵыхәтәан длыдылкылт, еинышәеит.
Ашьҭахь еиманы илбааит рыҩныҟа, рхәыҷқәа ахьыҟаз. Ажәлар зегьы
еизырган ачара ду ҟарҵеит, ибзиахәха анхара иалагеит. Ԥыхьа дзычнырыз
ауаҩ беиа ирахә зегьы амгәа хьаа рыхьын иннарҵәеит, иаргьы дыԥсит,
даақәӡааит.
Абри аныҟала Шә-Хәаҭа Хыҭ дбызныжәханы аџьма данрылаз ашықәсан
ауп.
Иҟан хаҵеи ԥҳәыси. Рыуаҩрахь инеихьан, хныҟәгарыла имчымхан,
дрымамызт хшара. Уаҳа хшара дроуасгьы ргәы иаанагомызт.
Аҵыхәтәанӡа, арҭ шымгәыӷӡоз, хшара дроуит, – хаҵарԥыск. Ари ахәыҷы
иааӡара рымч ақәхомызт.
Иара изҳауан уаҩы дџьеишьаратәы. Ас ала згәы цқьаны зызҳара ласыз
аԥшқа иныҟәгара рылымшозшәа анырба, иани иаби дрыма идәықәларц
рыӡбеит, џьара дрыцҳашьаны даҳзызааӡо аӡәы даабозар, диаҳҭап ҳәа.
Арҭ ахәыҷы дрыма идәықәлан, хара иныҟәахьаны, илықәшәеит
Аԥхазардақьа ҳәа акраазхыҵхьаз ԥҳәызбак, ҿаҭахьасгьы хаҵареи хьӡи ганы
иҟоу уаҩымзар аӡәгьы сышицымцара ҳәа змаз. Аԥҳәызба деигәырӷьаны
дрымылхит арҭ рыԥшқа. Даргьы, илылшоз ала иныҟәганы, пату рықәҵаны
идәықәылҵеит.
Ахәыҷы аныҟәгара бзиа иауа даналага, еиҳагьы изҳара ласхан, мшызҳа
изҳауа, дԥырны ддәықәлеит.
Жәаҩа шықәса анихыҵ нахысгьы зынӡа дарԥызбахеит, дышьхангылаӡа,
дуаҩы маҟаны изҳаит. Амала ацәажәара ицәымӷын, уаҩы имаҳацызт ари
дцәажәо.
Иара абри амцәажәара азын иагьихьӡырҵеит Аҿаҳа Сагьаса ҳәа. Ари
аҷкәын деиҵахамызт, даашьомызт, иҟаҵатәуп ҳәа зызиоуҳәо акы мап
ацәикуамызт, насгьы дхысҩ бааԥсын, шәарыцарагьы дцалон, аха амалагьы
даауамызт, акы мшьыкәа.
Арҭқәа рыла дзааӡоз Аԥхазардақьа илдыруан дшыуаҩы цәгьамхоз, акыр
злаз шуаҩыз, аха даргәаҟуан ауеи ақәлеи маҷны иахьимаз, дзыцныҟәаша
уаҩы дахьимамыз.
Ҽнак зны Аԥхазардақьа илызҽыжәҵит х-ҩеишьцәа аҳцәа.
Арҭ ирҭахын Аԥхазардақьа илдырӡахырцы рымаҭәақәа, қәылара иахьцо
азын, ирласынгьы ирхьылгӡарцы, насгьы Аԥхазардақьа лҿаҭахьа ираҳахьаз
азы иларҳәарц хьыӡрацара ишцоз.
– Ҳаззааиз абри азоуп, – анаарҳәа, лара мап аурцәылкуаз, урҭқәа рзы
лнапы еиқәшәан.
– Ибзиоуп, шәхаҵкы сцааит, – ҳәа нараҳәаны, абӷьааҳәа рхәы ааҟаҵаны
инрымҵалҵан, лара рыҽқәа рҿы днеин рыуакы иадҳәалаз ахәырџьын
аақәылхын, иҭаз ааҭыхны, зынтәи лынрыхәаԥшра аалзырха днатәан,
ишырҭахыз еиԥш иаразнак иааԥҟҟа-ааԥҟҟаны иаалӡахын, убас ршьапы
маҭәагьы ааӡахны ԥыхьа ишыҟаз еиԥш ирҽны ахәырџьан инҭаҵа, инаганы
изыдҳәалаз аҽы инадылҳәалан, дара ахьтәаз даннеи, даргьы акрыфара
иаалагон.
Арҭ ари ашьҭахьгьы ҳамҭак иаатәеит. Аҽыжәлара рҽаназырк, рхәырџьан
дара ишадырҳәалаз иадҳәалоушәа анырба, Аԥхазардақьа, ибзаагаз
аӡахтәқәа быдбымкылаӡои? – нарҳәеит.
– Шәара ишшәықәнаго исзыӡаху сыздыруам, аха сара издыруаз
егьагымкәа иӡахны аҽы иадысҳәалт, шәхаҵкы! – аараҭалкит.
«Егьанбалӡах, џьоушьҭ!» ааргәахәт.
Агәашә инҭыҵуаны аамҭазы, лара ус дрызҵааит.
– Ҳаи, шәхаҵкы! Иахьысҳәогьы сыԥхашьоит, аха шәимырмчымхозар,
ҷкәына цәгьакы дсымоуп, дшәыццар, шәанцо здыруазар, издыруада
шәҽышькыл акра илшаргьы…
Ҳаи, ибҳәозеи ҳаирымчымхаратәа, еидаракгьы ҳзышьҭихпеи. Ибзиоуп,
даагап, ҳанцогьы убасҟан ауп, – ҳәа ҽҳәарак нарҭеит.
Лара даалаган, дара аҳцәа рымаҭәа шыҟалҵаз еиԥш, иаргьы имаҭәа
излырмазеит, убас абџьар маҭәа иагымкәаны, аҽы бзиагьы.
Арҭ аҿҳәара еибырҳәахьаз азы Аԥхазардақьа лыҷкәын имаҭәа бзиа
ирҽы ахәырџьын иҭаҵа, иҽы инадҳәала, имаҭәа ажәқәа ишәҵа,
мҩаныфалагь деиқәыршәа дҽыжәҵа ддәықәылҵеит аҳцәа рахь.
Аԥхазардақьа агәра ганы дыҟан, Аҿаҳа Сагьаса хьыӡ шигоз, хаҵасгьы
диқәгәыӷуан.
Ари даннеи аамҭазы даргьы хиан, рҩызцәа ишьҭырхшазгьы убас, иҵысны
иқәлеит рымҩа.
Мышк ныҟәа иныҟәахьаны, џьара уахԥхьа иԥхьарц ргәы ишҭаз,
иаархчнылт шьабсҭак. Арҭ зегьы агәгәаҳәа иаихст, аха иаурызшьыхуаз.
Рышьҭахьӡа игылаз, рымаҭәа, рымҩаныфа иаҵа иҩеиуаз Аҿаҳа Сагьаса
ианылаивала, ишәақь ааихԥааны инапы инықәырс инагәыдиҵан,
иаузцахуаз, уа инхышәҭит иԥаҟь-ԥаҟьуа. Иҩызцәа ирзымшь ицоз ари ииуз
аарҭахымхеит, аха егьауизхьаԥшхуаз. Иара днеин, иаашьҭыхны иҽыхәда
инықәҵа дыҩрышьҭалт.
Амрагьы хышәҭхьан, ԥхьара итәеит џьара.
Арҭ дук еиқәымхакәа, рыԥсқәа анааршьа Аҿаҳа Сагьаса рҭыԥ аҿы
даазныжьны, иныҵҵ-ааҵҵит, ахысрақәагьы ҟарҵазаап, аха акроурыз-шьыхуаз. Игьежьит аҭыԥ ахь. Арҭ аанӡа Аҿаҳа Сагьаса ашьабсҭа иишьыз
ирмазеины, абысҭагьы рзуны, рхәы ирмазеихьан. Ианааи, илатәан
акрырфеит. Нас рыхқәа нықәырҵт, зегьы ҭынч. Аҿаҳа Сагьаса дауцәахуаз.
Зегьы ыцәазаргьы ицәт анигәахә, ашара акыр шагыз, ашьшьыҳәа дҩагылан,
иҽы аанкыла иааикәадырын, имаҭәа ишәыз ааишәыхны ихәырџьын иҭаз
амаҭәа ҿыцқәа ааишәҵа, иҽы днадххылан, дууаӡа дыԥа дҩақәтәан, иҟамчы
анааирха, иаразнак аҳауа дналапҟа дама ицеит.
Дқәылт ари ҩба-хԥа қыҭа рҿы. Ирхицеит ҵҩа змамыз ашьамаҟа, аԥсаса,
амал, убасгьы – ауааԥсыра. Арҭ зегьы еизца иаԥца иҩызцәа ахьтәаз аҭыԥ
аҿы дааин, ауааԥсыра иргәыҽхьаз арахә иаархыларԥш, иара иҽы акәадыр
ақәхны иноужьны, имаҭәақәа ишәыз ааишәыхны, ахәырџьын инҭаҵа ажәқәа
ааишәҵа, икәадыр нихчынҵа днышьҭалан, илацәа нҭааит…
Ашарагьы дук агмызт. Шеит лассы.
Ари иҩызцәа ашьыжь ианааԥш, ариаҟара рахәи, мали, уааԥси иқьуа
рҭыԥ иқәжьыз ианынарыхәаԥш, уамашәа ирбеит, иџьаршьеит. – Ҳшыцәаз
асала ҳаиқәшәашьа иаҟалахазеишь, анцәа ду ҳрыцҳаишьазаап, дҳацзаап,
– нарҳәеит.
Аҽны шьыжьхьак ианнацҳа, рҭыԥ иахьтәаз дара иреиуазгьы аӡәык-ҩыџьак ааныжьны иқәлеит рымҩа. Ишцоз амҩан дырҩегьых шьабсҭак
аарывалт, арҭ зегьы еихст, еиҭеихст, аха ирзымшьт. Аҿаҳа Сагьаса
рышьҭахь игыла иҩеиуаз, арҭ шьҭа уаҳа ишырзымшьуаз аниба, ишәақь
ааихиԥаан инапы инықәырсны инҭирҟьан, иауавсхуаз, уа иааиқәнархеит…
Днеин иааиларшьны иҽы ахәда инықәҵаны дҩарыхьӡеит.
Арҭ уи ашьҭахьгьы акыр иныҟәеит, ахәлара акыр шагыз, иԥхьеит џьара.
Рыԥсқәа анааршьа иныҵҵ-ааҵҵит, ашәарахгьы рбеит, аха егьырзымшьт.
Дара гьежьаанӡа, Аҿаҳа Сагьаса дырҩегьых иишьыз ашьабсҭа
ырмазеины, рхәы рхианы иҟаиҵахьан. Арҭ анааи, рыԥсы шьаны акрыфаны
ишьҭалт.
Аҵх агәы ааҩнашоны, Аҿаҳа Сагьаса дҩагылахын, иҽы кны иаакәадырны,
имаҭәа ҿыцқәа ааишәҵа, иҽы днадххылан днақәтәаны иҟамчы анылахиҟьа,
ажәҩан аҽанҟьо, дама иныҵаба ицеит.
Ари ауха дқәыланы еизицеит аԥыхьагьы еиԥшымкәа аҽы, ажә, ацә,
аԥсаса, убас ауааԥсы, дагьгьежьит аҭыԥ ахь.
Дахьааиз аҭыԥ аҿы, аԥхьа ишиуз еиԥш, амал иацааигаз ауааԥсыра дара
инархыларԥшны, ихы нықәиҵеит.
Ашьыжь ианааԥш, узхәаԥшра иудыруазеи, адунеи зеиуахкы уҭаххара
ршыкьбжьы хара инаскьо, ихҩызаа иқәжьын рҭыԥ; уигьы уамашәа ирбахт.
Аҳцәа ахҩеишьцәа зегьы зыхьԥшыз наскьеибаԥхьан, – иараби, абри
закәызеи, иҵабыргуп, хымԥада, анцәа ҳрыцҳаишьеит, разҟ бзиа ҳамоуп,
аха аӡә даҳхыччо, уаҩра ҳаламҵа дқәыланы даҳзаауазар, рацәа ҳабӷа
ԥиҵәеит, – ҳәа инеизҵаа-ааизҵааит; насгьы игәра рзымгеит Аҿаҳа Сагьаса,
иҿымҭшьеи иеибгашьеи рыла, аха аргама иркра рбомызт. Шьыжьхьак
инацҳа-аацҳаны иқәылт рымҩа.
Арҭ шнеихуаз шьабысҭак рԥылт; зегьы нахьнатә рхысшьақәа рыла
иеихсит, иеихсит, аха акыр рзазухуаз, ирывҟьа икәалаауа ишнеиуаз, Аҿаҳа
Сагьаса илаԥш нақәшәан, уаҳа дааиҵамхакәа инҭирҟьаз ахы иауавсхуаз,
уа иааикәанарҟьашан инықәкшеит уаҳәха, идагьы уаҩы иаушьҭихуаз,
аҟыԥҳәа дладххылан, амгәа ааҭыхны иҩышьҭыхны, дҩаԥан иҽы днақәтәа
днарыхьӡеит. Егьырҭ зегьы дшьыцыргеит, аха ирҳәоз.
Шьыбжьы нхышәҭхьаны иазнеит џ-қ верс рыда набжьамкәа қәылара
ҳәа изызцоз аҭыԥ.
Арҭ ахәлара иазԥшны иаатәеит џьара. Аҳцәа зегьы зхьырԥшны қәылара
ицоз, Аҿаҳа Сагьаса, зыгәра рзымгоз днаскьаԥхьаны изҵааит:
– Изакәузеи уара ҿумҭуа, узымцәажәо? – ҳәа.
Аҿаҳа Сагьаса дааччан, ус иҳәеит: – Сара макьана ҿысҭратәа, хаҵарас
изухьоузеи, хьӡыс иҟасҵахьоузеи, сыгәгьы иаанагомызт макьана аҿҭра,
аха ижәымуит.
Уамашәа ирбеит. Аҳцәа иахырҳәаарыз рзымдырт; насгьы ирдырт ари
ашьҭахь, рыцәаԥсымҭазы иқәыланы акыр еизца ирзаазцалоз иара шиакәыз.
Рыбӷа ԥҵәаны, дыршьыр рҭахын, ишырура рзымдыруа, рыҳаиҭ-қәиҭ
бжьысны иаанхеит.
Уаҟа арҭ бзиа рыԥсы ршьеит, Аҿаҳа Сагьаса ида. Аҿаҳа Сагьаса арҭ
рыԥсы аныршьоз аамҭазы иара даҿын рхәы ҟаҵара. Рыԥсы шьаны, рызхара
ицәа ианыҩагыла, рхәы ырмазеины иҟан. Илатәан акрырфеит.
Ахәламҭахь инеигәо ианалага, аҳцәа ааидибаԥхьалан, еибырҳәеит абас:
– Уаха ҳахьқәыло егьыҟам, уи аҵкьыс Аҿаҳа Сагьаса дахьцо, дахьаауа,
ииуа, иҟаиҵо зегьы ргәаҭаразы ҩыџьа-хҩы ауаа аалхны иаҳҷаԥшьап, – ҳәа.
Ахәларагьы дук агмызт, хәлеит.
Арҭ ишырӡбаз еиԥш, дара анышьҭалақәа, аҷаԥшьара зқәырҵаз ицәоушәа
ҟаҵа ишьклаԥшуан Аҿаҳа Сагьаса.
Аҿаҳа Сагьаса, зегьы рыцәаԥсымҭоуп анигәахә аамҭазы, ашьшьыҳәа
дҩагылан иҽы аанкыланы иааикәадырын, имаҭәақәа зҭаны ахәырџьын
ихчныз дааха иааԥыртны, имаҭәа бзиақәа ҭыхны иааишәҵа, ишәихыз ажәқәа
нҭаҵаны аҭыԥ аҿы инышьҭаҵа, деиҵас дууаӡа иҽы днақәтәаны, иҟамчы
анылахиҟьа, дгьыли жәҩани дрынҟьа, ус, дама рылаԥш днампыҵҵын, аҳауа
иналала ицеит.
Иҷаԥшьоз ауаа арҭқәа ирбаз џьаршьан, рызҿымҭуа, ишҳазӡа ишанханы
ишыԥшуаз, ашара адырҩагьых акыр шагыз, Аҿаҳа Сагьаса убыс
деиқәшәаны дааит, даҽазынтәи ақәыларақәа иреиԥшымкәа. Иааицеит ҵҩа
змамыз ашьамаҟа, аԥсаса, амали ауааԥси рыдкыла.
Арҭ иахца иааицаз еилақь аҭыԥ акәша-мыкәша иааидцала, ауааԥсы
иргәыҽы ирыцааигаз иаарыкәырша инеиргылт.
Иара ԥшьшьала иҽы акәадыр аақәихын инаушьҭны, иҽааԥсах, акәадыр
ааихчынҵа ихы нықәиҵеит.
Иҷаԥшьоз ауаа данцозтәи џьашьаны излашанхаз шанхара ацҵаны,
иаашьа уамашәа ирбан, егьырзымҳәо, егьызмыцәо ишыҟаз аашеит.
Анааша, ицәаз аныҩагылақәа, узхәаԥшра иудыруазеи, адәы хҩызаа
иҟоуп.
Ҩнатә ԥстәыжәлас иҟоу зегьы, амал, ауааԥсыра рыкәша ишгылаз
инрыхәаԥшит, иџьаршьеит зегьы.
– Иараби, ари закәузеи, анцәа ҳрыцҳашьа! – нарҳәеит. Аха аҳцәа амцхә
иԥхашьаны иҟан, идырҷаԥшьоз ауаа наскьарԥхьан иразҵааит ижәбазеи
иаха шәахьыҷаԥшьоз ҳәа.
Арҭ изызҵааз ргәы иднамырҳәо, абас-абас иаабаз ҳәа ирбаз, ишырбаз,
зегьы рарҳәеит.
Ари анаҩс аҳцәа рыхшыҩ леиларҵан, ирыӡбеит абас: – Ҳаԥсит, ҳара
ҳакәын қәылара ҳәа ауаа еихьырԥшны иаазгаз, изцу; макьана ҳара
изакәызаалак акала хаҵара уны ҳаҟаӡам, ҳашьҭахьҟа ҳахьлеиуагьы, хьӡыс
иҳамоузеи? Абри аҿаҳацәҟьа, ҳаидара иаҵаҵа иҳамаз абас аниу, еиӷьуп
даҳшьыр! Аха закәан ԥшра аҭаны акәхашт. Иаауп убас: – Ддәықәаҳҵап
адауцәа раҳәшьа лалмас мацәази лхьи рзы. Иара асеиԥш анаҳҳәа,
дымцаргьы иушам, аха уа данызнеи, иԥсгьы ҭаны дзыгьежьышам,
дылшьуеит, уи илиааиуа уаҩы дыҟам, настәи мариоуп, – ҳәа.
Иарҳәеит Аҿаҳа Сагьаса арҭ ирӡбыз. Насгьы дара еилкааны изларымаз
ала иарҳәеит адауцәа рхьы ахьыҵәаху рбаагәара нҭыҵ аҳаҷашь хәыҷы
игылоу аҿ шакәыз.
Аҿаҳа Сагьаса мап ақәиҵозма, еиҳагьы еиӷьашьаны дазыразхеит.
Аҿҳәарагьы ирҭеит иахьынӡаизԥшуаз. Ддәықәлеит Аҿаҳа Сагьаса
иҽырхиа.
Дара ргәы иаанагон шьҭа ԥсык диҩызоуп ҳәа. Шьарда аамҭа аныҟәара
ахьаҭахыз ҩаха-ҩымш рыла азнеира илшеит.
Ари аҳаҷашь дазааигәахо даназнеи, адауцәа раҳәшьа, шәара зықәӡамыз
диԥылт аҽҳәҵәы далыргарацы. Аҿаҳа Сагьаса даушәахуаз, гәеицакрак
ҟамҵаӡакәа, адау ԥҳәыс ахра еиԥш ишьхангыла зҿаазхаз агәашә аҿы
ааӡаха лымҭакәа аихатә гәашә днасын, ҽаҳәҵәыла иԥыххаа наҟ инкажьны,
дышиашаз дналыст. – Дызусҭада сара сҿы дымшәакәа ааира згәаӷьуаз
аҳәахша, Аҿаҳа Сагьаса иакәымзар! – ҳәа имақаруа иааиԥынххылаз, лҽы
дзықәтәаз ашьапқәа ирықәгылаӡамшәа ишьҭжәаны инымҩанҵаны, лара
адгьыл аҿы дламӡацкәаны дынлыҵаххын, даамҵас иҽыхәа днықәк дааҳәын,
аҳаҷашь ахьы зҭаз данлас, иааиҟәԥеит; иҭаз ахьы, алмас мацәаз инаркны
илҭыҩҩын аҿыланахт.
Инапы лаиршә-лаиршәын дышҽыжәыз, ахьы аашьҭҟәшәа, дааҳәы
имҩахь ихы рха ддәықәылт.
Адауцәа раҳәшьа, изиааиуа дыҟас згәы иаанамгоз, ари уаҳа деимырхәа,
дима дандәықәла, ус лҳәеит: – Сара аргама избеит исҳәалоз шбашоу,
уара ушсиааиз; сара сажәагьы иалоуп, ҿаҭахьасгьы исымоуп исиааиуа
сышиццо ҳәа, убри аҿынтә, суҳәоит, асҵәҟьа сумгарц, амала уара узы
ԥҳәысс схы сыԥхьаӡоит иахьа нахыс, – ҳәа.
Илҳәаз дазааит Аҿаҳа Сагьаса. Ауха даанҿасит уа лара лҿы. Аҽны
анша, дықәлеит имҩа.
Нахьхьи иҩызцәа, ҳаузыԥшуеит ҳәа иазҳәаз зыҽны имҩа днықәлаз
инаркны, – ари шьҭа дгьежьны заҟа уаҩы имбара, ибаҩгьы уаҩы илырбашам
дзызцаз, – рҳәан, ирзеизицахьаз арахәи, рмали, ауааԥси еизца рымҩа
иқәылт, уаҳа қәылара ҳәа егьрылымшакәа.
Дышцоз амҩан, данаауаз иқәыԥшӡа аӷш ҵла игылаз иҵла духа азҳазыӷьа днавалт. Длавымсыцкәа еиҟара иааҩҟьан аӡәы даагәылԥан, – арҭқәа
зегьы зылшаз уздыруеит, Аҿаҳа Сагьаса уоуп, зегьы ззууагьы Аԥхазардақьа
лгаразоуп, аха иуасҳәоит ари аԥҳәыс уара дышунасыԥым, сара дшыстәхо,
уи башагьы егьамоумкын, – ҳәаны аҵла днаӷралт, аҵлагьы неималт.
Аҿаҳа Сагьаса ари иибази иаҳази ааигәамԥхеит, аха агәхьаа мкы
дықәылт имҩа.
Дрыхьӡеит дзышьҭаз ауаа. Арҭ данырба, еиҳаракгьы ахҩеишьцәа аҳцәа
ргәы иахәазшәа ҟарҵеит, аха арахь ихьааргеит, ирҭахымхеит, уамашәагьы
иаурымбахуаз.
Аҳцәа, цәгьамзар бзиа изызмыӡбуаз, иналибаԥхьан, даҽак рыӡбеит,
дрызшьуа џьышьа, иаагьежьын иагьиарҳәеит абас: – Уажәы уара умчала
иҳамоуп уаҩ ииҭаххара зегьы, акызаҵәык иҳагу алмас лымҳарыҩ ауп, иара
убригьы измоу даадыруеит иузлыцәгозар! – Ӡык аӡбахә иарҳәан,
есышьыбжьон убри аӡаҿы дааны лыҽлырхьлоит адауцәа раҳәшьа, ари
ллымҳа иаҵхыу ллымҳарыҩ анузлыцәга, нас уаҳа акала ҳашшуа ҳҟаломызт
ҳәа.
Аҿаҳа Сагьаса мап иҳәахуазма, зылшара цәгьоу еиҳагьы еиӷьимшьоз,
дҽыжәла ддәықәлеит. Шьарда аамҭа дныҟәахьаны, дазнеит ари аӡ ду.
Дтәа дшылзыԥшыз, ашьыбжьон, дыӡсо аӡы агәы дхәыҵҵәраа даахылт…
Ахуҳәа дынҽыжәԥан иҽы аӷәра маҵәак инадҳәалан имаӷра нҵыркәакәа
дынӡаахәҵәит. Ари аамҭазы лылаԥш дааҵашәан, зныкыр уаҩ ицәымшәацыз,
измиааиуа дыҟас згәы иаанамгоз, дыҩныҵәаан хәӡааҵәи дыӡсеит.
Иахьхәыҵҵуа еиҳа, иахьхәыҵало еиҳа, лара дцо, иара длышьҭа, аӡ
нырцә (уаанӡа уаҩы изгәамҭацызт) аԥаҩ иқәгылаз аҩн ду, быжь-уадак змаз,
дыҩуа-дыҩуа дрыҩнысуа анаӡаратәи ауадаҿ, ух гәышьа, сыԥсы ицәызгеит
аҳәахша, – ҳәа данаахьаҳә, иаргьы даамҵаирст, лыжәҩа шыҟаз.
– Аа, суҳәоит, сумшьын! Сара уздыруеит. Аҿаҳа Сагьаса уоуп.
Ҿаҭахьасгьы исымоуп, исиааиуа ԥҳәысс сышиццара ҳәа. Ушсиааиз аргама
избоит, сыхиоуп иахьа нахыс уара узы, иуҭахугьы усҭоит, – ҳәа диҳәеит.
Дауишьҭит Аҿаҳа Сагьаса. Дыҟан ари ауха лара лҿы. Аҽны анша,
илымҳарыҩгьы нмыжь, аӡы дхыс иҽы аҿы дааӡхыҵит, иҽы иҳәыҵәыҳәыҵәуа
изԥшыз ҩныкьыркьырын, аҽааианархан, дҩақәтәа дықәылт шьҭахьла имҩа.
Ари ихаҵара, илшарақәа зегьы наҩхьан дзааӡаз Аԥхазардақьа лқыҭан,
ларгьы ибара лымхарацәан.
Дызцыз «иҩызцәа» еибырҳәахьаз ала, данрылҵуаз иахьыҟаз даннеи,
иабаҟаз ицахьан.
Арҭ ахьлеиз ақыҭан мцла идырӡырҩит ауаа: қәылареи хаҵареи зылшаз
дара ракәушәа ддырҳаит. Аамҭа кьаҿла ахьӡ рхы иадыргеит.
Аха Аҿаҳа Сагьаса иара даанӡагьы ииуз ахаҵарақәа, ахьӡқәа
иҟаиҵахьаз ақыҭан зегьы ираҳахьан. Иара данлеи, усгьы хәыҷи дуи зегьы
ираҳаит х-ҩеишьцәа аҳцәа баша хьыӡ рхы ишарҭаз, уаҩра шрыламыз,
хаҵареи хьӡи згаз Аҿаҳа Сагьаса шиакәу.
Аҿаҳа Сагьаса иҩны дахьнеиз Аԥхазардақьа зегьы рыла илеиԥшыз
лаҳәшьа лакәзаарын иҟаз, Аԥхазардақьа лакәыз џьшьа дааихәеит ԥҳәысс.
Ҽнак зны Аҿаҳа Сагьаса амардуан длалбаарцы асоф данаақәыхх,
Аԥхазардақьагьы дааизаарын, хыхь схалоит ҳәа дшаҿыз даныналыхәаԥш,
уамашәа ибаны, ихагахаз иеиԥш, – оҳ, бабаҟаз, Аԥхазардақьа! – сҳәоит
ҳәа иҽыназикуаны аамҭазы, ларгьы дҩеиҿаԥшит, уаҳагьы лзымҳәакәа,
дышҳазӡа дзымҵысуа дхаҳәха даақәхеит. Иаргьы лассы уаҳа изҿымҭуа
уа длыхәаԥшуан.
Бзиа акранааҵ, дынлықәцәажәеит: – Бабаҟаз, сара исымоу дызусҭада,
сышԥаҟалеи, сышԥақәшәеи? – ҳәа, аха улызҿҭыхуаз, аҭак имаҳаит лара
лҿынтә.
Абри аамҭазы ихьыз даазгәаан, – ҳаи, сара сзыниаз зегьы
еилысымкаакәа сшымгьежьра, – иҳәан ддәықәылт.
Кыр дныҟәахьаны, диднагалт уаҩ ҟәышк. Аҿаҳа Сагьаса нахьнатә
дзыниахьаз зегьы иеиҳәеит. Дыззнеиз ауаҩы ҟәыш абас иеиҳәеит дзизҵааз
азын: – Уара адауцәа раҳәшьа улықәланы угьежьны уанаауаз амҩан аӷш
ааҩҟьаны иаагәылԥаз ауаҩы ииҳәаз ажәа ҟамлар ауам, Аԥхазардақьа уара
уанылба, лара аҿаҭахьа илымаз ала дуцымцар луамызт аҿынтә ауп ус
дзыҟала, аха далҵуеит. Уаалаганы иҟаҵа, абас адагьы уаҳа ԥсыхәа амам:
зеиӷьа ыҟам афаитон ԥшааны, иақәнагара аиара маҭәа анҵаны, убас
аҭацаагацәа изықәнагоу ацҵаны иуманы унеины, лара дахьшанхоу, – дад,
Аԥхазардақьа, абар ҳааит аҭацаагацәа, бҳацаала, баагоит – ҳәа ҳәо аҟәҟәа
шәхысуа, аҭацаагашәа ашәа моуфа шәҳәала, нас лара далымҵыр ҟалаӡом,
даналҵлак афаитон днақәыртәа дшәыма аӷш иааиҩҟьаз аҿы шәнеи, нас
иҟало жәбап, – ҳәа иеиҳәан, Аҿаҳа Сагьаса дгьежьит ишьҭахьҟа.
Дахьааиз, ари ишиеиҳәаз еиԥш, ирхиеит здаҟам афаитон, убас
иақәнагахарыз маҭәала ирхиа, аҭацаагацәа ақәыртәа ицаны аҭацаагарашәа
моуфа ҳәо, агәгәа ихысуа, – дад, Аԥхазардақьа баала, бҳацаала! Абар
ҳбызԥшуп аҭацаагацәа, – шырҳәа-шырҳәоз, ашьшьыҳәа даалҵын, мап
ақәымҵа дрыццеит. Аҭацаагацәа алымҩаныкгьы аҭацаагарашәа моуфа ҳәа,
аҟәҟәа ихысуа инеит аӷш ахьгылаз.
Аӷш ианнадгыла, ашәара иханхан, здаҟам ҩнха иаагылеит.
Аԥшәма длалбаан, – бзиала шәаабеит! – иҳәан, аԥсшәа раҳәа ихәниган,
пату рықәҵа чара рзиуит. – Ианыгьежьуаз Аҿаҳа Сагьаса ииҭеит акәылӡы,
иԥҳәыс лызгьы ииҭеит ачымҭа .
Арҭ рышьҭахьҟа ианыгьежьы, Аҿаҳа Сагьаса дук мырҵыкәа дцеит
адауцәа раҳәшьа, – уара узы сыҟоуп – ҳәа иазҳәаз лахь. Уа дахьнеиз, лԥа
хәыҷы дкәыруа дныҟәон.
Дима дшааиуаз, есышьыбжьон аӡ ду аҿы зыҽзырхьлоз лҿы даннеи,
уигьы лԥа дгәырӷьахәха дыҟан. Урҭгьы аашьҭых рҩыџьагьы има дгьежьит
иҩныҟа. Уа дахьааиз, Аԥхазардақьагьы лԥа длыҵакәашо длыҵан.
Аҿаҳа Сагьаса ихҩы-ҳәсеи, ихыҩ-ԥацәеи, иареи гәырӷьаҵәа анхара
иналагеит, рыхшара иреигәырӷьо, саргьы арахь сылҭаланы сааит.
Иҟан хҩык ахацәа. Урҭ рыхьӡ еиныҩхьан, аха еибамбацызт. Аӡәы
Даӷьсҭантәын, ихьӡын Осман, егьи дашәыуан, ихьӡын Омар, егьыгьы
даԥсыуан, ихьӡын Кәлымса. Абарҭ ах-ҩык есымша рыхьӡ еиныҩуан, аха
рхаҭақәа еибамбацызт. Зны Осман ныҟәара ҳәа иҽи икәадыри еиқәҵаны
ддәықәлеит.
Аҽны шьжьымҭан инаркны шьыбжьонынӡа иԥсы мшьаӡакәа дцон.
Дышнеиуаз џьык, ашәшьыра бзиан измаз, днамҵагылт, усгьы игәы
иаанагеит абра сыԥсы сшьап ҳәа.
Дынҽыжәҵын, иҽы амгәырхақәа ааиркәадан инкыдҿеиҳәалт, иаргьы
иуапа ааиҵихын днықәиеит.
Ус, ԥыҭрак ашьҭахь, уа мшыбзиа ҳәа дааҽыжәҵит аӡәы. Ари Омар
иакәын.
– Бзиа убааит! – иҳәан, Осман иааизи иареи леибартәеит. Ус, аҭаҭын
аацәырырган, ахара иалагеит.
Ԥыҭрак ашьҭахь дырҩегь ҽыуаҩк дааҽыжәҵит. Ари иааиз ауаҩы – уа
мшыбзиақәа! – иҳәан рнапқәа аарымихын, иҩеибартәан, ацәажәара
иалагеит. Ус еибадырит, ианеибадыр, ус еибырҳәеит уаха ҳхаҵара ӷәӷәақәа
еибаҳарбап ҳәа. Нас иҽыжәлан, қәылара идәықәылт ахҩыкгьы, қыҭак
хырҵәаны иаагап ҳәа.
Ишеибырҳәаз еиԥш, ауха уи ақыҭа иззырҳәоз инақәлан еимҵәаны,
ирымаз, ирыхӡыз, даргьы хырҵәаны ираԥца ирыманы аԥхьа иахьеиқәшәаз
аҭыԥ ахь рхы дырхеит.
Ари аҭыԥ аҿы ианаакылс, илатәан, иааргаз амали ауааи ршара иалагеит.
Зегьы шаны ианалга, ԥҳәызбак дынхеит дшамкәа. Аԥҳәызба дырзымшакәа
данаанха, Осман ус иҳәеит: – Сара сеиҳабуп, дсышәҭ, – ҳәа, аха ари
иажәа иақәшаҳаҭымхеит, аԥҳәызбагьы дырзымшакәа деимакуа иаанхеит.
Убри ақыҭа ауаа зегьы ианрылыҩ, еизеит. Мызкы ауаа рыдтәалан, аха
дырзымшеит, ԥсыхәакгьы рзамҭеит. Ашьҭахь арҭ ахҩык аҭабиақәа наҟ-ааҟ иҟаҵаны рыҽдырхиеит еибашьырц.
Уа ажәлар еизаны иҟаз руаӡәы днарылҵын, иҿынеихеит, аҩныҟа дцарц.
Дышнеиуаз, амҩан хьчак дааиԥылт.
– Ҵаара ԥхашьарам, абанҭ абна иқәтәоу ауаа иҟарҵозеи, абар шьҭа
мызкы ҵуеит убра итәоуижьҭеи, ишаасоуҳәара, ухаҵкы? – иҳәан, дҵааит
ахьча.
Убрахьынтә иаауаз ауаҩ, – иазууазеи, уи аҵкьыс урахә цқьа ихьчала, –
иҳәан, днаиаҩсит.
– Аха исоуҳәар уеизгьы иҟамлари, уи иахәарҭоу акы сҳәаргьы
уздырамеи? – иҳәан, ҿааиҭит ахьча. Ажәлар иреиуаз дааҭгылан иеиҳәеит
иҟазгьы аус зеиԥшраз.
Ари ахьча ианиаҳа, – абри акәызма абриаҟара абра изтәаз? Абасҟак
ахьӡ зоухьоу абри аԥҳәызба дышԥарзымшеи? – иҳәан ҿааиҭит.
– Ааи, дырзымшеит, – иҳәеит иааидгылаз.
– Сара акы уасҳәар ҟамлари убарҭ еилзыргаша ҳәа сгәы иаанаго азы?
– ҳәа дҵааит ахьча.
– Нас иҳәа, – ҳәа иеиҳәеит иааидгылаз; ахьчагьы далагеит абри
аԥҳәызба лшашьас иҟарҵара аҳәара.
– Иҟашәҵара убри ауп, ахҩыкгьы аақәыргыланы идшәырҳәа аӡәаӡәала
ахаҵарақәа иҟарҵахьоу. Реиҳа хаҵара зухьоу дишәҭ, – ҳәа иҳәеит ахьча.
Ари анхаҩы иҿынеихан дахьааз дырҩегьых дцеит. Уа дахьнеиз, еизаны
иҟаз ауаа даарылагылан, ибжьы ааиргеит иахьа уажәраанӡа ҳзеизаны ҳаҟоу
акы ахысҳәаауеит, шәгәы ишԥаанагои ҳәа.
Ажәлар итәаз зегьы ааиқәыӷызт, иҳәа ҳәа. Османгьы, Омаргьы,
Кәлымсагьы ибзиоуп иҳәа ҳәа рыбжьы аадыргеит.
Уи ашьҭахь ажәа ҳәара далагеит:
– Иахьа уажәраанӡа абра ҳаизаны ҳзыҟоу абри аԥҳәызба лшаразы,
сгәы иаанагоит, иҟаҳҵап ҳәа абас: ахҩыкгьы хаҵарас рхала иҟарҵахьоу
дҳарҳәап, нас еиҳа хаҵара зухьоу диаҳҭап, – ҳәа.
Ажәларгьы ибзиоуп рҳәан, ашьшьыҳәа иааиқәтәеит.
Ус, Осман дызлеиҳабыз ала ажәа ирҭан, ажәа ҳәара далагеит.
– Дадраа, сара аԥҳәыс дысҳәеит, аҿҳәарагьы ԥысҵәеит мчыбжьык
набжьаҵаны. Убри амчыбжь азы аҭацаагацәа ҽыжәысҵеит – 100-ҩык ауаа.
Ицеит ашәа ҳәо аҭаца лаагара; ауха иахьнеиз уа чара рзыруит, ианаашоз
аҭаца 25-ҩык налыцҵаны рҿаадырхеит.
Лара лҭаацәа нхон амшын ааигәара, амҩагьы амшын ахықә иаваланы
верск аҟара ицар акәын.
Ус, амшын аҿықә иаваланы ишнеиуаз, ԥыҭк инаскьахьан ԥсыӡ дук амла
иакуаз амшын аҿықә ааигәара ишыӡхатәаз инадгылт. Аԥсыӡ ԥсыԥла
ианрыха 125-ҩыкгьы аҭацагьы лбаанадеит. Арахь ҳара ҳҽырхианы ҳаҟан,
аҭаца данаарго азы ҳәа. Ҳашьтәқәа рхианы ҳҽазыҟаҳҵахьан, аха иабаҟоу;
абар ишеит, ихәлеит, аӡәгьы ихабар ҳамбеит.
Сара исзымычҳазт сынҽыжәлан амҩа сықәылт. Сабхәа иааигәара ҩнык
аҿы сынкылсын сразҵааит, – иахьа абра ԥҳәызба ддәылыргама? – ҳәа.
– Ааи, иаха ачара ыҟан, иахьа ашьжьымҭан иҽыжәлан дыргеит, – ҳәа
сарҳәеит. Ари ансаҳа, амца сыӷралт.
– Шәымш аабзиахеит! – сҳәан снарылҵны сдәықәлеит.
Ус, амҩа саныланы сышнеиуаз, избеит аҽцәа рышьҭа. Уи схыланы
сдәықәлеит. Амҩан избауан аҽқәа ахьдырхәмаруаз ицәыҳәҳәа адәқәа.
Ус, сышнеиуаз, исымбаӡакәа акы ласыхан, ԥсыԥла сагеит аҩныҵҟахь.
Сахьнанагаз снаԥшы-ааԥшызар сҭацаагацәа зегьы рыҽқәа рыманы игылан
амла иакуа, мчы рымаӡамкәа.
– Ҳаит, абааԥсы, – сҳәан, саҳәа ааҭԥааны, алада сасуа, аҩада сасуа
изулакгьы ицҟьа изгеит.
Уи ашьҭахь зегьы ааҭызган амҩа ҳақәлеит. Ауха ҳахьаакылсыз чара
аауит. Иара абыржәгьы убри аԥҳәыси сареи ҳаимоуп, хҩык ахшарагьы
ҳамоуп, – иҳәан длатәеит.
Ажәлар зегьы ргәы иахәан рнапы еинырҟьеит.
Уи ашьҭахь Омар ажәа ирҭеит.
Омар дҩагылан ажәа ҳәара далагеит:
– Сара сқыҭаҿы шәарыцаҩ бзиан сыҟан. Шәарыцара санцо мчыбжьык
санымаауаз ҟалон.
Зны сабџьар сара сҽеиқәыршәаны сцеит шәарыцара, аҽынгьы сеимдеит,
аха иҽеиз акгьы сақәымшәеит. Ус ахәларахь инеихеит. Наарак саҿаланы
сышнеиуаз, санынаԥш, бӷаџьмак снахьыԥшит. Сшәақь ааиҵысхын, шәкы
ирыԥсаз схызаҵә сҳәан, сынкылыԥшын сеихсит.
Абӷаџьма кәлаауа анаара инҭалт. Ҵаҟа аҟьаҟьараҿы ианылбаарҩы,
саргьы снахаххит, саҳәызба ааҭысԥаан, – сдырҩатә еиӷьхааит! – сҳәан,
ахәда ааԥысҟеит.
Ус, ацәа аахыхны, акәацгьы ааиҿыхны ҵлак инхысшьит. Ахәларагь уи
акәхеит. Амцагьы ааиқәысҵеит.
Акәац зӡып ҳәа сыштәаз аӡәы ибжьы иргеит, – уа итәоу ахаҵа
уҽумырҵысын! – ҳәа, аха сара уи аамҭазы сабџьар ихысшьыз аасхысԥаан,
абжьы ахьгоз инарханы снаҵхеит. Уинахыс бжьы смаҳаит. Ус сыштәаз
ишеит.
Ашьжьымҭан сыԥшаауа сышнеиуаз, ашьа каршы ишыҟаз збеит.
Афырҳәа амҩа сықәылт. Ашьакәасҭа схыланы сышнеиуаз, бахәык аҵаҟа
хаҳәқәак еиқәын, ашьа рыбжьашы снарыбжьаԥшит. Ахаҳәқәа ааиқәысхын,
сынцәыҵалан сдәықәлеит, аха сахьцоз акгьы збомызт, лашьцан. Амҩа знык
санықәла, схынҳәыр сшәазшәа иҟалоит, сҳәан, сҿыҩасхеит. Алашьцара
сызҵаз сааҭыҵит. Илашҟаҟараӡа шҭак сынҭагылт.
Егьи ажәеиԥшьаа рашьа иакәзаарын исхәыз, адәаҿы ашьаршьаф
иқәыршәны дышьҭан, иҭаацәа икәшаны ахәрашәа аҳәара иаҿын. Ианааԥш,
дызхәыз сара шсакәыз рдырт; иаҳәшьа лҟамчы аалывакны лҿанаалха,
дысԥылоз џьысшьан, саргьы снаскьеит. Данаасыдгыла, ус лҳәеит, –
улаханы уҵаруа ҳашҭа уҭалааит, сашьа даныбзиахалак умаҵуар ланы,
шәарыцара данцо уиго анцәа уҟаиҵааит! – лҳәан, ашыҵәҳәа аҟамчы
анаасхылҟьа, слахан рашҭа сҵаруа сынҭалт.
Ус хымз рышьҭахь дыбзиахеит. Шәарыцара данцоз, симаны дцо
далагеит. Ажьақәа, абгахәыҷқәа иԥыҵәҵәа иҭасҵон.
Ус, зны шьжьымҭан ҳцеит шәарыцара. Аҽны даара џьабаа аабеит.
Ашьҭахь ҳашнеиуаз, жьак ылсырҟьан сашьҭалт, аха уигьы сзымкит, сгәы
аныԥҵәа, аҩныҟа сааит.
Сара сланы сыҟан, аха сгәы аҟәышра сыман. Уа ашәшьыраҿы дықәианы
дыцәан слазтәыз, лҟамчы лхы иаҵан. Ашьшьыҳәа иааҵысхын схаԥыц
иаасыркын, ус сгәы иаҳәеит: – Бара бҽанханы, сара суаҩханы сбықәтәаны
аҩныҟа сцо сҟалааит, – ҳәа, убригьы гәаныла иаасҳәан, ашыҵәҳәа аҟамчы
налхысҟьеит.
Лара дҽанхан афырҳәа дҩаҵҟьан даагылт, саргьы саауаҩхеит.
Ӷәрак аасыԥшаан, иналҿасҵан, сындәықәлан, сҩықәылт амҩа.
Ус уатәи алашьцара сынцәыҵыҵын сааит аҩны.
Адырҩауха сҟамчы сҩахан ус аҳәеит: – Бара сара ԥҳәысыс бсоуааит,
аҩныҟа ҳәа акы бгәаламшәо, – ҳәа сҟамчы аалхысҟьеит.
Уи аамҭазы дыӡӷабхан даасыдгылт. Аума аамҭа иҟамыз ауаҩ санырба,
иаасыкәшан сгәыдыркылт.
Ус ԥыҭрак ашьҭахь ирасҳәеит сзықәшәаз, сзыниаз зегьы. Ари
аԥҳәызбагьы уи нахыс ԥҳәысыс дшызгаз расҳәеит.
Адырҩаҽны ҳауацәа зегьы еизааган ачара аауит, уажәыгьы дсымоуп,
ԥшьҩык ахшара ҳамоуп, – иҳәан иажәа уа даалгеит Омар.
Уи ашьҭахь ажәа ирҭеит Кәлымса. Уигьы дҩагылан ажәа ҳәара
далагеит.
– Сара сқыҭаҿы цәгьа-мыцәгьара ҳәа иҟасымҵоз акгьы ыҟамызт.
Зны қәыларак аҵыхәала сҭаркит, хәышықәса сықәҵаны схырҵеит.
Урыстәылаҟа. Сара санхырҵоз ԥҳәыс дҳәаны дсызтәан. Сара санҭарк
есқьынгьы ашәҟәы сзылыҩуан, саргьы изыҩуан. Сара сгәаӷ змаз аӡәы
ашәҟәы лзынаишьҭит сыршьызшәа. Ус анлаҳа, ларгьы лҽылшьит, аха ари
сара исыздырӡомызт.
Ус, хышықәса анысхызга, сыбналаны сқыҭаҿы сааит. Сқыҭа саналала
ҩныцыԥхьаӡа сахькыдгылоз рышәқәа аркын. Ус сышнеиуаз, ҭакәажәык
лыҩны снеит.
– Уа мшыбзиа! – сҳәан сҩатәеит. Нас слазҵааит, иҟалазеи зегьынџьара
аӡәгьы дахым, аҩнқәа рышәқәа аркыуп ҳәа.
– Нан, иҟала убри ауп, абра ԥҳәызбак дҳәаны дыштәаз дызҳәаз
дыршьит ҳәа лаҳаит, уи аҟнытә ларгьы лҽылшьит, – ҳәа.
Ари исаҳаз ажәа амца сцранаҵеит. Сындәылҵын, бымш аабзиахеит,
сҳәан сцеит.
Сышнеиуаз, даҽаџьара иахьыздыруаз сныдгылан, ирасҳәеит шьхымзак
амгәа сшәырхәҳа ҳәа.
– Ибзиоуп, – рҳәан, исырҭеит шьхымзак амгәа иԥшны, ацхеи ацәеи
еилыхны. Цәашьыкгьы дсырҟаҵеит. Уажәы сдәықәылт ауха анышәынҭраҿы
леишәа сыргылап ҳәа. Ауха аныхәла, дахьыржыз аҭыԥ аҿы ацәашьы аркны
стәеит, сҷаԥшьаразы, акы дыҿнахуазар ҳәа.
Сшыҷаԥшьоз анышәынҭра агәы ҵысуа иалагеит, ус акәыба аҟнынӡа
анышә ааимбгеит. Сшыԥшуаз, маҭ еиқәаҵәак ааҭыҵит. Афырҳәа сасын
исшьит. Ԥыҭрак ашьҭахь даҽа маҭ аԥшьк аацәыҵыҵит, акы аҿыҵакны.
Саԥхьа ишьҭаз ахаҳә ала афырҳәа ахы санас, иакыз ацәкашәан наҟ ицеит,
исзымшькәа. Счабра ааҭысхын иацәкашәаз аашьҭыхны сшахәаԥшуаз
самхацәан, искыз аасымпыҵшәан аԥсы лхы-лҿы ианақәшәа афырҳәа
дҩаҵҟьеит, – шаҟа ҭынч сыцәаз, – ҳәа.
Данаасыхәаԥш, илдырт, – ҳаи, сыгәнаҳа уқәшәааит абри ашәҟәы зҩыз,
– лҳәеит.
Нас саагәыдылкылан, даасыкәшан ҳаиманы лыҩныҟа ҳцеит. Ҳахьнеиз
лҭаацәа еибарҵәыуа аишәа маҭәа иадтәалан, ҳаныныҩнала, азнык азыҳәан
иҳацәшәеит, аха ҳанааилыркаа иҳакәшеит, чара ҳзыруит.
Адырҩаҽны аҩызцәа ласыцҵаны, сыԥҳәыс лакәын, дсыма аҩныҟа сцеит.
Аҩны ҳахьнеиз чара аауит, иара уажәгьы дсымоуп, хҩык ахшарагьы ҳамоуп,
– иҳәан иажәа даалгеит Кәлымса.
Уи ашьҭахь арҭ рхаҵара ажәлар анахәаԥш, ахҩыкгьы рхаҵара
еиԥшымызт, аха Кәлымса ииуз ахаҵара егьырҭ иреиԥшымызт, избан
уҳәозар, уи аԥсы лыԥсы ҭеиҵеит. Ажәларгьы Кәлымса аӡӷаб дирҭеит,
даргьы неимпын, рыҩныҟақәа ицеит, саргьы арахь сааит, абас ала иеилгеит.
Ԥшьҩеишьцәа ыҟан. Руаӡәык иахьа дыцәар жәаха-жәымш дҿыхомызт,
дҿыхаргьы шьыбжьонынӡа изычҳауамызт, деиҭацәахуан.
Иашьцәа хацәа бзиақәан; иӷьычқәан, иқәылон, атәыла дырбгон. Хьыӡ
дугьы рыман, усҟантәи аамҭала.
Рашьа иԥҳәыс дыџьнышын, митәы еиллыргон, аха лхаҵа ацәара
дылзаҟәымхит. Лабхәындцәа дрыҳәеит абри шәашьа шәахьцо дыжәгала,
акыр илҵуазар аабап ҳәа.
– Ибзиоуп, – рҳәан, дрыманы ицеит.
Ишцоз акәымкәа, рыԥсы ршьарц иахьынатәаз дыцәт. Угыл рҳәеит, анс,
арс рҳәеит, аха ацәа дзалымҵит. Ишԥаруаз, дныжьны ицеит.
Дара шәарыцон, ашәарах ршьит, иқәылан арахә митә еизырцеит; ирыман
аҩны икылст, рашьа дыцәоуп; данҿыха, ацәымҵ исын дыркит. Акакала
даарымҵасуа хышә цәымҵ икын, иман аҩны днеит. Ари иԥҳәыс
ихьмыӡӷылшьеит, уаҳа аҭахымкәа.
– Уаҳа иҟасҵо егьыҟам, – лҳәан, аџьнышьқәа реиҳабы дааганы
длырныҳәеит, ашәҟәы илырҩит абас ала: – Абри иахьарнахыс аԥелуан
ҳәа ишьҭазааит, знык ихысра хышәынтә хысра иаҩсааит, знык ихысра хышә
шәарах ҭанархааит, ҩынтә дхысыргьы убыс; измахәарки хышәҩык рымчи
еизхааит! – ҳәа.
Убри нахыс аџьныш дшиныҳәаз еиԥш дҟалеит, дԥелуанхеит. Иашьцәа
дырҩегь қәылара ианцоз дгылан дрышьҭалт.
Дцо, дцо дышнеиуаз, шәҩык адауцәа хыԥхьаӡара змамыз арахә рыманы
ишааиуаз иааиԥылт. Адауцәеи иареи жәаха-жәымш иеибашьуан. Аҵыхәтәан
Ԥелуан даиааин, ашәҩык адауцәагьы рырахәгьы иман, иашьцәа кылсаанӡа,
тәарҭа-гыларҭа уаҩы ирымҭо, аҩныҟа иман дааит. Аха иабаҟоу, ишьҭахь
иашьцәа арахәи ашәарахи ирыман икылсыз гарҭа, шьҭырҭа рмоуа иқәхеит.
– Иҟалазеи? – анырҳәа, – иҟала уи ауп, Аԥсанџьа Ԥелуан адауцәа
дрықәлан ирымазгьы даргьы ихырҵәаны иааиган, аха арахә гарҭа рымам,
– рҳәеит.
Уи нахыс Аԥсанџьа Ԥелуан ида хаҵа дыҟамызт, адауцәа иара
изымҵаакәа ашә аҟынӡа инеиуамызт.
Абас дҟалеит иатәарымбоз аԥшьҩеишьцәа рашьа аҵыхәтәан
иԥелуанхаз, аџьнышцәа реиҳабы иҳәатәала.
Шәарыцаҩ бзиак дыҟан. Мышкы дцаны џьара ак ааимгакәа ҟалаӡомызт.
Уи ашәарыцаҩ иман ҩ-лак, иҽы, икәадыр.
Ҽнак дшәарыцо дышнеиуаз, ҳәак ихәит. Аҳәа иихәыз аагьежьын
ашәарыцаҩ илақәагьы, иаргьы, иҽгьы ашьит.
Иара уи амҩала даҽаӡәы иԥҳәыс иҳәаны имаз лахь дцон. Дышнеиуаз,
ани аҟәацә аҿы даннеи, абас бжьык геит: – Уара уеиԥш иҟаз ҩызак
дсымазар, ас сҭахомызт, – ҳәа.
Ус зҳәоз иԥсыз иԥсы акәын.
Амҩасыҩ уамашәа ибан днаԥшы-ааԥшит, аха уаҩы димбеит. Ус амҩа
даныланы дышнеиуаз, рацәак дымцацкәа аӡәы дааиқәшәеит. – Иҟалозар
уахьцо ҩызара сга, – ҳәа даҳәеит.
– Ибзиоуп, – иҳәан еицны ицеит.
Ус ишнеиуаз, џьара ҩнаҭак аҿы инеит. Иахьнеиз, аҩнаҭа аԥшәма
дыҟамызт, аԥшәмаԥҳәыс лакәын иҟаз. Аҳаҷашь ашҟа днеир ҟаломызт.
– Ахацәа абаца? – ҳәа ианҵаа, ар қәылан уахь ицеит, сара шәара
шәахьтәоу аҳаҷашь ахь анеира сақәиҭым, шәхәы ҟасҵан, аха иназго хаҵа
дыҟам, – анылҳәа, иҩагылан ақәылара ахьыҟаз ицеит.
Ақәылацәа иргоз, анҭ еицыз аӡәк иҳәаны имаз иԥҳәысгьы дрылакны
дыргон.
Анҭ иҩызцәа аҩыџьа ақәылацәа иаарышьҭалан иршьит, иргозгьы
рцрырҟьеит.
Ус еиԥш ахаҵара еиҳарак изылшаз ԥҳәыс дҳәаны дызмаз амҩан иниаз
иҩыза иоуп.
Уи ашьҭахь рышьҭахьҟа ихынҳәын, амҩа иқәылт. Еицны ишааиуаз, ани
аҟәацә аҿы ианааи, аԥҳәыс бара иҟаз иҩыза дахьца имбаӡакәа дныҵабга
дцеит.
Аҟәацә иҟамчы рыхха данлас, иааҩҟьан, иҩыза ицыз дахьыҟаз днанагт.
Уанаџьалбеит, сышуеигәырӷьоз уабасцәцеи, бзиарас иузызурызеи? – ҳәа
дықәгьежьуа дикит.
– Абзиара сзуур уҭахызар, исзуура уасҳәап, – ҳәа иеиҳәеит.
– Изакәызеи? – аниҳәа, ус иеиҳәеит: – Уцаны абарҭ абыжьҩеишьцәа
раҳәшьа амца дақәҵаны дыблы, дыҳәҳәашт, дгәаҟшт данбылуа, аха уламӡ
(улаӷырӡ) зынӡа иааумышьҭын, уи инеиҳаны сара сзы бзиара ыҟам, – ҳәа.
– Ибзиоуп, – иҳәан, иҿынеихан, дцеит иахьиеиҳәаз.
Уа днеин аӡӷаб дыкны, амца даара идуны еиқәҵаны, диблит, аха хәыҷык
иламӡ ицәааит.
Аӡӷаб данибл ашьҭахь аҟәацә аҿы днеин иҟамчы анлааирха, дырҩегь
иҩыза иҿы днанагт. Уа даннеи, аӡӷаб ииблыз уи диԥҳәысны дышимаз ибеит.
Дзызнеиз иҩыза ус иҳәеит: – Хаҵара угым, аиашазы, ухаҵан, аха аӡӷаб
данублуаз, уламӡ хәыҷык уцәаан, ари убоу, лыла ишны ихылт, – ҳәа лыла
аш ихыз наиирбеит.
– Шьҭа умҩахь уца, исзууз даара иҭабуп, – иҳәан, аԥсшәа иаҳәаны
дауишьҭын, дцеит.
Ҭакәажәыки лагажәыки ыҟан. Алыгажә ҽнак ус иҳәеит: – Иҟоу бдыроу,
абас хәыҷык сҿыҩасхап, абнахь џьара шәарахк, агьик, ак сауазар, иаазгап,
– иҳәит.
Иҿыҩеихан дышҩеиуаз акәымкәа, мышә дук, иҳәит, еиҵҳәа ицәоуп,
иҳәит. Уапа кьаҿ хәыҷык ихы иҭарԥоуп, иҳәит, хылԥажәк ихоуп, иҳәит,
дагьеилаҳәам уиаҟара. Ани днеин, иҳәит, дахагылан дахәаԥшуеит, иҳәит.
Ани, нас, иалаухи, аҭаҳмада абни амшә амш алеигит, иҳәит. Аҩырқьҳа
илаҵыҩрын, иҳәит, дбылгьан, ииулакь дацәцеит. Иԥҳәыс лыҟны
дынкылсын, длатәет:
– Аа, абааԥс, скарахет, ӡык сыржә, – иҳәит.
– Изакәызеи?
– Абас, амшә ахьыцәаз збан, агьи, – иҳәит, илеиҳәит ихьыз.
– Иууазеи, анцәа дуқәшәиааит, уҽаҿоуҵозма, агьиуазма! – лҳәазаап.
Абни амшә ауаҩԥсы дариит. Ахәыҷы мшызҳа изҳауа, ҵхызҳа изҳауа,
уамажәк илҵт, иҳәит.
– Иҟоу удыруоу, уареи сареи ҳаимаҭәам, абри ақыҭаҿ улеи, абри
ауапажәи, абри ахылԥажәи, абри аикәаӷеи уманы, «абарҭ зтәыда» ҳа
урызҵаа, убарҭ зтәу ҭаҳмада ханҷыҷыриак даарылҵуеит, убри уаб иоуп, –
аҳәеит амшә.
Иаалымихын аҳәача-ҳәачаҳа ақыҭаҿы дынкылсит. Еизарак ыҟан, иҳәит,
ажәлар еизаны иҟан, иџьаршьет, – Ари иаауа дызусҭа? – рҳәит.
– Уа мшыбзиақәа! – ҳа ус иҳәит, иҳәит.
– Бзиа убит! – рҳәит.
– Абарҭ зтәыда? – иҳан, иҳәит, аҭаҳмада хынҷыҷыриак даарылҵит,
иҳәит. – Уаала аҩныҟа, саб уоуп, – иҳан, иҳәит, диман иҿынеихет.
Иҩны даннеи, рыҩнашә ани дзыҩналозма, рыҩны ахыб ахы илҭарԥаны
инаганы инкаижьт, иҳәит. Рыҩны ааԥирган, ҵла-мыҵла иибаз ааидикылан,
ҩын дук ааҟаиҵан, анхара далагт. Уаха аахәлар, иҳәит, ауаа ирымоу
аарымхны, аҩны иааганы инриҭоит, иҳәит, акрыфара иаҿуп, иҳәит. Абри
хьӡык ихьӡаҳтәып ҳа иақәыркит, иҳәит. Ихьӡыртәои, иҳәит, иқәнагоу
рыздырам, иҳәит. Ҭакәажәык даакылст, иҳәит: – Абри ахьӡ сара
ихьӡыстәоит, ижәуазар, – лҳәит, иҳәит.
– Иҳәыи, – ҳа рҳан, иҳәит, – Мышәлымҳа ихьӡзааит, – ҳа лҳәит, иҳәит.
Иақәшаҳаҭхит. Адунеи ихьӡ ахьӡеит. Дуамахет. Ишааиуаз акәымкәа, –
Бахәырбга ҳа аӡә дыҟоуп, убри делкаазар акәын, – ҳа рҳәо ианалагаӡа, –
Дабаҟоу, дабану? – ҳа дҵааит.
– Абас-абас, абри еиԥш аҭыԥаҿы, ашьхаҿы дыҟоуп.
Ддәықәлеит диԥшаарацы. Демдо дышнеуаз акәымкәа, храк ақәцә
даақәгылан Бахәырбга, – уа иҩеиуа уарбану? – ҳа ҿиҭит.
Уахь уаҩ дымнеицзаарын, абни Бахәырбга дахьыҟоу.
– Ҳаи, са соуп! – иҳәит Мышәлымҳа.
Абни дзықәгылаз абахә рбганы, илаганы илиқәижьт, иҳәит. Аҩырқьҳа
даахәыҵыҩрын, џьаҳаным дишьҭит, иҳәит. Мышәлымҳа иоуп иҟазҵо.
Дшьаҳаны длышьҭеиҵет. Дшьаҳаны данлышьҭеиҵа, – Абааԥсы, соушьҭ,
иахьанахыс уара сыуҩызоуп! – ҳа иҳәит, иҳәит, Бахәырбга.
Уи даашьҭыхны, еиманы ишнеиуаз, абри Нышәырбга ҳа изышьҭоу ахәы
даақәгылан, – уа иҩеиуа шәызусҭада? – ҳа рызҿиҭит.
– Ҳаи! – рҳан, ианаақәгьыжьы, убри ахәы иқәыз анышә рбганы
илрықәижьит.
Мышәлымҳа дыҩхәыҵыҩрыхын, Нышәырбга дшьаҳаны длышьҭеиҵан,
данааԥш, Бахәырбга дыҟаӡам. Анышә аабӷьаҭны, инапы ааиԥыхьашәан,
даахәыҵигет. Иеицны рҿынархахт. Храк агәҭаны рҭыԥ ылырхын,
ашәарацара иақәыркит. Аҭыԥаҿы Бахәырбга дааныжьны, Мышәлымҳа
Нышәырбга диманы шәарацара дцет. Ашәарах ҟәаҟәаны иаарган, ижәует.
Адырҩаҽны ицет. Бахәырбга акәац жәуа дшадтәалаз акәымкәа, аџьмабаӷь
акәадыр ақәҵаны, дақәтәаны, аӡә даакылст.
– Уа мшыбзиа! – иҳан, иҳәит, – Бзиа убит, бзиала уаабит! – иҳәит.
– Акрысҿаҵеишь, – ҳа иҳан, иҳәит, жьыхәҭа хәыҷык наииркит, иҳәит.
Ахԥҳа илалбааидет, иҳәит.
– Иҵегь ааг, – иҳәит.
– Ари, аа, ауаа рхәы ҟасҵоит, ишԥауҳәои, – иҳәит.
– Ыы, нас, акранузысҿамҵоз сзааугеи? – ҳа иҳәит, иҳәит.
– Са уаазымгет, агьит, – ҳа иҳәит, аха афырҳа длалбааҟьан, иҳәит,
Бахәырбга дхаҵа ӷәӷәан, аха ари дуаман, акгьы илмыршакәа, дшьаҳаны
длышьҭеиҵан, икәац зегьы ыфаны, абни аӷача иабаӷь дҩақәтәаны дцет.
Ашәарацара иҟаз анааи, рымца ыҟам, рымҿы ыҟам, иҳәит.
– Иҟалеи, иуыхьи? – рҳан, – Абас, абас, аӡә дыҟан, иара ԥсыӡа дыҟаӡам,
абаӷь дақәтәаны дааин, абас сзиуит, – иҳәит, иҳәит.
Нас, – Са саангылоит, еимынах дҭысцоит! – иҳәахт, иҳәит, абни
Нышәырбга захьӡу.
Уи дааныжьны, Бахәырбга рыцҳа дшьаҳаны дышьҭамзи, иҽынеиҵихып
иҳан, диманы шәарацара дцахт. Убригьы убас изиут.
– Нас, ус акәзар ибзиоуп, – иҳан, Мышәлымҳа аҽны, – шәа шәца,
шәнашәараца-аашәараца, ҳаргьы даҽа жәабаҟа мшы ҳаанхозаргьы, уаҳа
ҳаанхаӡом, ари дааиуазар сара дызбап, – ҳа иҳәит, иҳәит.
Мышәлымҳа амца еиқәҵа, иҽаҭаны дыштәаз, ахьхьаҳа абаӷь дақәтәан
даакылст.
– Уа бзила уаабит! – ҳа Мышәлымҳа ианиҳәа, – бзиа суба, цәгьа суба,
сааит! – ҳа иҳәит, иҳәит.
– Бзиа узба, агьи ҳа, даара суҿынҵәааует! – ҳа иҳәит, иҳәит.
– Акрысҿаҵа, – ҳа иҳәит, иҳәит.
Абни ажьыхәҭа акәымкәа, хәыҷык аамихын инеииркит, иҳәит.
– Ыы, ари зласыхәарҭеи? – ҳа иҳәит, иҳәит.
– Ыы, нас уара сыӡа уҟаӡам, ари уфар иузымхои, – ҳа иҳәит, иҳәит.
– Ҳаит, ас шԥасоуҳәои! – иҳан, иабаӷь длалбааит, аха ани узызнеиуаз
иакәызма, адыхҳа данкыдиҟьа, абар уажә аԥсгара далагт, иҳәит.
Афырҳа иабаӷь днадххылан, дҩақәтәаны иҿанынеиха, иаҳәа ааҭԥааны,
ахыртҳа иабаӷь ахы хҵәаны илкаижьт, иҳәит. Иара иабаӷь агәырҩы мкыкәа,
иара иҽлалыҩрны, апҟаҩҳа иҿанынеиха, ахьыуҳа ихы нхыикәыцәааит. Ихы
кәыруа адәы иқәлет, акәукәуҳа иҳәҳәо. Ишнеиуаз акәымкәа, тышак
илҭаҩры ицет. Ауыха иҩызцәа ааит.
– Иҟоу жәдыруоу, – ҳа иҳан, иҳәит, – иара сииааит, аха ихы сыцәцет,
атыша сашәҭароуп ашахала, – ҳа иҳәит, иҳәит.
– Уаҟәыҵ, – ҳа рҳан, аха имуит.
Ӷбашаха дук рыԥшаан, иҳәит, иҩыҵра иҵырҟьан иҿаҳәаны, атыша
дылҭарҵет. Дҳәазо дышлеуаз акәымкәа, хҩык аҳәсахәыҷқәа, иӡӷабцәаны,
идтәалоуп, – Уа, уаҳәшьа, уаҳәшьа, Мышәлымҳа игәарԥ уҭамлан ҳа
уаҳамҳәази, уаҳәшьа! – ҳа рҳәоит, иҳәит.
Аҽыгәҳа дларывагылт ҳа иҳәит, иҳәит. Абни ахы ахьышьҭаз арҵәааҳа
иҳәҳәо, иууааӡа ишьҭыԥо иалагет. Дҩаӷраԥаланы ирҟьыцит, иҳәит.
– Ишәеиҳабыда? – иҳан, илкыдцалан, анҭ аӡӷабцәа, – са сеиҳабуп, – ҳа
лҳәит, иҳәит, аӡәы.
– Абри ашаха баныланы бца. «Быззаада» рҳәар, «Бахәырбга изы сааит»
ҳа ҳәа, – иҳәит.
Ашаха анлеих, агәыбжьанытә дланиҵан, дишьҭит, – «Нышәырбга изы
сааит» ҳа раҳәа, – ҳа илыдҵаны.
Ани аиҵбы еиҳа дыбзиазаарын, иара ихазы далхны диман. Уыгьы ашаха
дланиҵан, ус леиҳәеит: – «Быззаада» ҳа рҳәозар, «Мышәлымҳа изы сааит»
ҳа ҳәа, – ҳа леиҳәт.
– Уара, исҳәо уаҳауоу? – лҳан, – Ыы? – Уара, уа сҩеир, «Мышәлымҳа
изы сааит» сҳәар, шахала ушҩарго уоурыжьует, – ҳа лҳәит, иҳәит. –
Уаноурыжьлак, аҭыӷь еиқәаҵәеи аҭыӷь шкәакәеи аауыҵагылоит. Аҭыӷь
шкәакәа уақәтәар, џьанаҭ уагоит, аҭыӷь еиқәаҵәа уақәтәар, џьаҳаным
уагоит, – ҳа лҳәит, иҳәит. – Мышкызны ҳаиқәшәозар аабап, – лҳәит.
Акгьы дацәшәаӡом Мышәлымҳа: – Бца, – иҳәит.
Даныҩхаргала, ауама, ассир дырбет.
– Дада, быззаада? – анырҳәа, – Мышәлымҳа изы сааит, – лҳәит.
Иара дышҩаргоз, мҩабжара дҩарымгацкәа дааурыжьын, дышлеуаз,
аҭыӷь еиқәаҵәеи аҭыӷь шкәакәеи анааиҵахх, аҭыӷь шкәакәа иҽлақәижьт,
иҳәит. Џьанаҭ даган дынкажьны ицет, иҳәит. Дышҩеиуаз ҽадак кҿацаланы
ԥҳәыск дадгылоуп, хәыҷқәак лыдгылоуп, «аӡы, аӡы» ҳа рҳәоит, иҳәит.
Абни аҽада дасуа, дасуа, дасуа, хәыҷык ианаачхәлак, чанахк наҵакны
ирылҭуеит, иҳәит. Арахь аӡырҩаш ду рывсны ицоит.
– Бажәымҭа цәгьахааит, бызҿу закәызи! – ҳа ус иҳәазаап. – Абни аӡы
абна илеиуа абни дыбмыржәуа, бажәымҭа аҟыгәхша! – ҳа иҳәит, иҳәит.
– Ҳаи, нан, уа адауцәа ахатәоуп, – ҳа лҳәит, иҳәит.
– Ҟеҳ, адауцәахымкәа, бнеи ана аӡы злаазгара акы сзаага, – иҳәит.
Дылкылсын, арҩаш ду ахьлеуаз аведра анааҭишь, хҩык адауцәа атах/-сахҳа дааныркылт, иҳәит. Адауцәа «уаҳа абри нахыс аӡәы ҳшиԥырхагамхара» ҳа иҩырқәны, иикыз-иишьыз уҳәа, иқәицет. Ахәыҷқәа аҟыл-ҟылҳа
аӡыжәра иаҿуп, иҳәит.
– Џьа сбымҳәан, – ҳа леиҳәит, аха анҭ ахәыҷқәа ахааиқәшәаз, – Ааи,
аӡы аажәит, – ҳа рҳәит, иҳәит.
– Ишԥа?
– Ҳа ҳҿы аӡә дыҟоуп, иаҳиржәт, – ҳа рҳәит, иҳәит.
Аҳ иаҳан, аҽвакы иманы даакылст, иҳәит. Аҽвакы иман длеин, абни
диманы аҩны дааит, иҳәит. Аҳ иԥҳацәа рыхцәахәы иашьаҳауа игылоуп,
иҳәит, быжьҩык аԥҳацәа, иҳәит.
– Ӡык сыржә, бхаҵкы, – ҳа иҳәит, иҳәит.
Ажәчхәра лыманы дааит.
– Ари закәи? – иҳан, инкеиҭәит. – Ачхәра зжәуама, ари аӡы илеуа,
шәаашьома, ишәзаамгои? – иҳан, – адауцәа ҳнарышьҭуам, – рҳәит.
Аведра ирҭан, еиманы ицан, аӡы рзааигет. Ианааи, – абарҭ сыԥҳацәа
уаарылаԥшны, иуҭаху аӡәы уара дусҭоит, – ҳа иҳәит, иҳәит.
– Уи ара дыҟазааит, санаауа дызгап, – ҳа иҳәит, иҳәит.
Иара игәы иҭоу ус ауп: Аԥсны сцоит ҳа. Иара џьанаҭ дҭоуп. Дышҩеуаз,
быжьҩык аԥҳацәа змоу адауы, иара Аԥсны дыҟоуп, иԥҳацәа агәылшьап
исфоит ҳа ианнеи, ани ашә лыҿжәаны иҩналамҭаз иаагәеиҭан, аҩырқьҳа
иаҳәа ҭҳәаны даахьӡан еихыҵәҵәа илаганы илкаижьт.
– Ыых! – ҳа иаадәылҵын анҭ аҳәсахәыҷқәа, – ҳаԥсы нзырхаз,
ҳазкәыхшоу! – рҳан, дыркит, иҳәит.
Абни раб дахьыҟаз ашьа афҩы иаҳаит, азаақьҳа дхәаауа дааует, иҳәит.
– Аа, ҳаб уишьует, уидыраанӡа уҽыҵәах! – рҳан, аха имуит.
– Шәымшәан, уи са сизшьуам, – иҳәит. – Нас ишәымуазар сҽысҵәахып,
– иҳан, ихы ныԥхьеикит, иҳәит.
Аҩырқьҳа даакылсын, – Ари зшьыда? – ҳа иҳан, иҳәит, – Абри ҳақәлан,
иаҳшьит, – рҳәит.
– Ари Мышәлымҳа иакәымзар, уаҩы дамаҭәаӡамызт, – ҳа иҳәит, иҳәит
раб.
– Мышәлымҳа са соуми, – иҳан, даацәырҵит, иҳәит.
– Сыԥҳацәа рыԥсы нзырхаз, иыуҭахузеи малс са сҿынтә? – ҳа иҳәит,
иҳәит.
– Сара уаҳа акгьы саҳәом, Аԥсны ацара сҭахуп, – иҳәит.
– Ус акәзар, са узгоит, – иҳан, амҩаныф аашьҭырхын, амҩа иқәлет.
Ишнеуаз, анышә мардуан инаҿалет. Адауы ус иҳәит: – Шьҭа рацәак
бжьам, ароуп, сара суал насыгӡет, – иҳәит.
– Иҭабуп, – иҳәит Мышәлымҳа.
Дыҩхеигалан, Аԥсны адунеи днықәиҵан, адауы дылҭалан дцет.
Дышнеуаз џьмахьчак дааидгылет, иҳәит.
– Иҟоузеи Аԥсны бзиарас-цәгьарас? – ҳа диазҵааит.
– Бзиароуп, Бахәырбгеи Нышәырбгеи ҳа шьоукы ҳқыҭаҿ иҟоуп, ак
ҳахьыргьы руӡом. Ақәылацәа ааиргьы, изааиӡом. Ҩызак дрыман, дыҟам,
уи изԥшыу сыздырам, абра ҳқыҭаҿы инхоит.
– Иабатәоу? – иҳан, – аброуп, – иҳәит.
Аҳәачаҳа днеин, ус реиҳәит: – Сара шәара шәуаауп ҳа шәыԥсы нсырхан,
сара шәара аԥҳәыс сылхырҟьаны сышԥаҭашәырхоз! – ҳа иҳәит, иҳәит.
Рҩыџьагьы, рыҳәсақәагьы даргьы, рыхқәа аахыжәжәаны инкажьны,
дрылгет.
Аӡӷаб ахьа шылҟәшәоз амшә ааин, аӡӷаб даашьҭыхны даман ицет. Дагет
уаҩы иахимбаӡоз, храк аҿы, ҳаԥык аҿы даҵәахт. Акәац-мац, аԥсхаԥсы уҳәа
аанагон, илҿанаҵон.
Маршьан Хаҩа ҳа усҟан хәарҭа змаӡамыз аӡәы хара дныҟәо, ахра
дышкыдаз акәымкәа, акка-ккаҳәа мыткәмак абжьы иаҳауа далагт. «Ҟыҳ,
ари закәызеи, абри еиԥш ахра-аԥсараҟны исаҳа закәызеи» иҳәит. «Сара
ахәаша, рыцҳа, сара насыԥда, сара уаҳа хәарҭас исымада Маршьан Хаҩа
иҷыдахаз, сара адунеи сықәзырԥшуа исымада» ҳа абри лҿашәит. «Ҟоҳ,
исаҳауа закәызеи, аума саҳаует» иҳан, днеиуа, днеиуа, днеиуа, лааигәара
днеит.
– Маршьан Хаҩа са соуп, – иҳәит, – бзықәшәаз саҳә, – иҳәит.
Иалҳәит зегьы: – Сара амшә сааганы сҵәахны самоуп абра. Иара уажәы
шәарацара ицет, уафоит, умааин, – лҳәит.
– Сара сызфо ауми исҭаху, – иҳәит. – Рыӷьала акәу, рымала акәу
излааиуа сабҳәароуп, – иҳан, ибжьы иргет.
– Амра злаҭашәо алоуп излаца, убастәалоуп излааиуа, – лҳәит.
Днеины дгылт излааиуаз ала. Ани ашәарах шьны, аҟәаҟә иқәыжьны
аҳәача-ҳәачаҳа ианааивала, Дес рыцҳа лҳәашьала, – Екатерина маафис!
– иҳан, иаҳәа ааҭыхны дласын, иҟәаҟәаса илаган икаижьт.
– Баала шьҭа, – иҳәит.
– Сабоуго, абра сыԥсыр еиӷьуп сара, сыччархәха ауаа сдумырбан,
сцәастәым, суымган! – лҳәит.
– Бкаамеҭхаргьы бызгароуп, – иҳан, диманы усҟан велики книаз ҳа
изышьҭаз аҳәынҭқар иҿы днеигет, аҭоурыхгьы иеиҳәит.
– Уи ус иҟоу ҳара дҭаҳкует, лхәы-лыԥхь ишабакәу аҳәынҭқарра
дыдҳарааӡоит, илхылҵуагьы аабароуп, – иҳәит.
Убри илхылҵыз иоуп Мышәлымҳа зыхьӡхаз.
Дыҟан, иҳәит, нхаҩык. Аџьықәреи лаҵаны иман. Аџьықәреи лаҵаны
иахьимаз амшә мыцхәы иачычет. Иршәан, аха имцет, нас, уахынла иааин
аџьықәреи афон. Аџьықәреи афо ианалага, дҩалаган ашьацҳәа иҳаит.
Ашьацҳәа аниҳа, иакит ашьацҳәа. Иакын, днеин, ианиба акәымкәа, амшә
аҿан, дазныҟәеит хаҵеи ԥҳәыси реиԥш. Ашьҭахь абаҩатәымкәа иҟалит.
Иҟалан, хшара аиуын, егьин, ианаиу акәымкәаны, иааӡет амшә.
Амшә иааӡан, егьин, аха ихы идыруа даныҟала, х-мҩакы ахеихагылаз
днаган дартәет. Иааилакгьы иазҵаауан, – уара узусҭа? – ҳа.
– Мышәлымҳа сыхьӡуп, амшә саԥоуп, – ҳа абри иҳәон.
Нас иара дақәшәт ҽнак.
– Узусҭа, уабаанагеи? – ҳа дҵааует.
– Сара Мышәлымҳа сыхьӡуп, амшә сахшет, – иҳәит.
– Уи са соуми, – иҳан, диман аҩныҟа дцет.
Диман дахлеиз, аҳ иашҭаҿы аныҳәақәа рзыҳа ахәмарра ыҟан.
Аимҵакьачара ахыҟаз ампыл иахасуаз, дара ампыл халаҵан иаҵаххны
иркуан, иара ауаа халаҵан дрыҵаххны икуан. Ишәеит.
– Ари ҳҭаирхот, – рҳан, аҳ иҿы инеит, иашшит.
– Иҟалазеи?
– Иҟалази, ҳара ампыл ҳасует. Иара ҳара ҳхалаҵан дҳаҵаххны ҳаикует.
Ҳалкаҳар ҳаԥсует, ҳҵыхә ԥҵәот, – рҳәит.
– Ус акәзар, сара анышә дасҭот, шәымшәан, – иҳан, диԥхьан дааигет.
– Иҟоузеи?
– Иҟоузеи (бна дук идыруан), абни абна ду аҿы араса кажьуп. Арасаҿы
уцаны абри ауардын азна араса ҟәшәаны исзааугароуп, – иҳан, ддәықәиҵт.
Ацәқәеи ауардыни еиҵаҳәаны ииҭит. Дахнеиз амца еиқәиҵан, ицәқәа
лкажьны ицәқәа шьны ифит. Ицәқәа шьны ифит, иуардын уа игылоуп. Анҭ
амшәқәа данырба, даҳфот ҳа еибарҩны ианааи, амшәқәа аниба акәымкәа,
дааи даарылалан, алабала амшәқәа зегь пҟаны инаганы араса дирҟәшәет.
Араса дирҟәшәан, ауардын азна араса ҟалит. Ицәқәа шьны ифахьан усгьы.
Нас шьҭа дандәықәлоз аамҭаз, ахәымбыҽхан дааин амшәқәа ҩаган
иҩаҵаиҳәан, ауардын ахәда длықәтәан, аҟәақҳа даарысуа иман дааит аҳ
иашҭаҿы. Аҳ иашҭа анаӡара данааҭала, дибит аҳ, асоф дықәтәан. Даниба
акәымкәаны, нас дааит. Данааи, – иааугама? – иҳан, – иаазгит, ааи, –
иҳәит.
«Уцәқәа абоуга» ҳа криҳәахуама? Иҳәар дшәот. Ауардын наган
инаргыланы, аҟәақҳа даарысуа амшәқәа ԥхеиҵан, ицет. Ианца акәымкәаны,
иара ирасагьы нас аҳ ииҭт. Аҩныҟа дцет.
– Уԥсы шьа шьҭа, – иҳан, аҩныҟа дишьҭит.
Дырҩегьых ауаа халаҵан икуа, ауаа халаҵаны иара иикуаз дара ампыл
халаҵан иркуа, далагит иҟаиҵац. Диԥхьан деиҭааигет.
– Иҟалазеи?
– Иҟалазеи, абрагь-абрагь абнаҿы ахьа рацәаны иҟоуп, ахьа ауардын
азна сзааугароуп, – иҳан ддәықәиҵт.
Дахнеиз дырҩегь ицәқәа шьны еиҭеифит. Ахәымбыҽха анааигәаха
акәымкәаны, адауцәа кылст, аха адунеи, быжьба-быжьба хы зхагылоу
мацара адауцәа кылст даҳфот ҳа! Адауцәа дрыцәшәо дыҟазма. Дааи
даарылалан, атахҳа даарысуа, атахҳа даарысуа, «ахьа шәыҟәшәароуп
уажәыҵәҟьа» иҳан, ахьа дирҟәшәит. Ахьа дирҟәшәан, иуардын азна ахьа
ҟаҵаны, анҭ адауцәа ҩыџьа даарыԥхьан, иҩаҵакны, рыхәда дҩықәтәан,
даарысуа, даарысуа аҳ иашҭа, агәар, ашҭа дааҭалт. Ашҭа данааҭала
акәымкәаны, данынаԥш, дауимбоз, – аа, дааит, дааит! – лҳәит иԥшәма.
– Сабацо, сабацо! – иҳан, – уабацо, ашәындыҟәра уҭатәа, – лҳәит.
Ашәындыҟәра ахҩа ҩахылхын дыҩҭалыртәан, ацаԥха ҩалыркит. Уа
дҭатәоуп. Ари ауардын наиргылан, иахьа наргыланы, идауцәа дрысын,
иԥхеиҵан ицет, иҳәит.
– Аҳ дабаца? – ҳа дҵааует.
– Аҳ дындәылҵт, дмааиц, – лҳәит.
– Уф, гәышьа, сааԥсет умбо! – иҳан, ашәындыҟәра ахы иҽанықәижь
акәымкәан, «аа, ахҩа ахихует, сишьуот умбо» иҳан, дшәан апҟаҩҳа
даныҩеиха акәымкәа, ихы ҩаахан аҳ уа дыԥсит.
Ахҩа ҩахжәаны дылҭаԥшызар – аҳ дыԥсны дҭажьуп.
– Ҳаит, анассын, избо закәи, шәрыланҵәаат! – иҳәеит.
Саргьы абрахь саақәлан сааит.
Дыҟан ҭакәажәык. Абри аҭакәажә ҷкәына заҵәык длыман, уаҳа уаҩ
длымаӡамызт. Қәацә хәыҷык дыҩнатәан. Ҽадак рыман. Абри аҽада иманы
дцон, аидара амҿы ҟаҵаны, абазар аҿы иҭиуан. Ахә иааиауаз ача
алаҭныхны, иан даланыҟәигон.
Ҽнак мҿаагара абнахь дахьцаз, ҵлак дадгыланы ишԥиҟоз, амаҭ ааҭҟьеит.
Амаҭ аниба, дшәан дыҩт. Даныҩ, ишьҭалт, – умшәан, уаагыл! – ҳа изҿҭуа.
Ианаҟәымҵӡа, «ных, иҟасҵо агьыҟам», иҳан, даангылт.
– Уара, иахьа уажәраанӡа сара адунеи збаӡомызт, исзылашьцан,
исзылашьцан, адунеи сзырбаз, уара усфаӡом, усшьӡом, усцәымшәан.
Уаала, џьара узгоит, иахьузеиӷьу џьара узгоит, – ҳа ус аҳәит.
– Ибзиоуп, – иҳан, дашьҭалт.
Ишнеиуаз ламбарҭак џьара даман ихәыҵалеит.
– Уажәык Маҭқыҭ ҳааит, умшәакәа са сахьцо усышьҭаз, – ҳа ус аҳәит.
Иахьнеишаз инеиуа ианалага, ус аҳәит: – Саб иҿы ҳнеиуеит уажәы,
дгәырӷьует, ачара иует, «иуҭаху арбан» ҳа иуыдикылоит, аха «акымзарак
сҭахӡам» ҳа абас ҳәала. Нас удәықәла, уандәықәлалак сушьҭалоит сара.
Нас саб симышьҭуа далагоит, «уара уабацо, иара дцоит, аха, уԥсы
ҳзааигеит, аха ииҭахыз иаҳҭет, рахә иҭахым, аԥара иҭахым аҽакым, игом,
уара ухы зыхурҟьозеи, уишьҭаланы уабацо» аниҳәалак, «ииҭаху ишәҭом»
ҳа абас сҳәоит сара, – аҳәит.
– Ииҭахузеи? Изакәызеи?
– Убз аҵаҟа амҳәыр иҵоу иуҭар саангылоит, мамзар сиццоит, – ҳа ус
аҳәоит иара.
Амҳәыр, – уи иааиҭаху зегь ҟазҵо ауп. Амаҭ ҳәынҭқар ари даара
ицәымӷхет, аха иҷкәын деиҭацахует, дицәыӡует.
– Усҭ, – иҳан, ибз иааҵхны амҳәыр наганы ибз инаҵеиҵет, иҿы инҭеиҵет.
Ианииҭа амҩа дықәлет, аҩныҟа дцоит. Данааи, иан амла дакын, лыԥсы
аарла иҭакьакьоуп, лымч цан, дышԥсра дыҟоуп, ахәа лҿатәаны дтәоуп.
Ари уысгьы ииҳәалак ҟалон. «Фатәы хаас иҟоу абри астол аҿы еиқәшәо
анцәа иҟаиҵааит» иҳан, ус иааҟалт. Иангьы акрылфан, лыԥсы ҭалт.
Рааигәара аҳак дынхон, ԥҳазаҵәык диман. Х-етажкны еихагылаз ахан
ду иман, хыхь асир даласаны убыс дыҟоуп. «Абри сханеиԥш ахан ҟазҵо
сыԥҳа дисҭоит» ҳа ус ажәа ҟаҵаны дыҟоуп аҳ. Ҽнак, – сан аҳ иҿы бца,
«сыҷкәын уԥҳа дигәаԥхет, исҭахымызт, аха исымҳәар сишьует, мчыла
дсыҵаҟьан сааишьҭит» ҳа иаҳә, – ҳа леиҳәит.
– Уара анасыԥда, ахҭабаа, алахьышәашә, аҳ иԥҳа уара дуиҭома? –
лҳәит.
Аха, иалухи, диршәан ддәықәиҵит. Аҳ иашҭа данынҭала, аҳ хыхь
дахьықәтәаз даниба, аԥара лаишьҭит, асадаҟы лиҭоит. Дҵәыуо даналага,
аҳ дҵааит: – Абри аҭакәажә шәлазҵаа, илҭахыи, аԥара лоузар дымцо
лышьҭахьҟа? – иҳәит.
– Аҳәара сцәыуадаҩуп, аха сыҷкәын сишьуеит, «аҳ иԥҳа дысгәаԥхет,
дсиҭартә бцаны иаҳә» ҳа абас сиршәан сааит, убри азоуп сзаагәышьа, –
ҳа ус лҳәит.
– Ааи, иашоуп, имцӡам, абри сханеиԥш ахан ҟазҵо сыԥҳа дисҭоит, –
иҳәит аҳ.
Ари ахан аргылара илшоит ҳа ихахьгьы иааигом. Дықәланы аҩныҟа
дааит. Дахьааиз, лыҷкәын диацәҳауа далагет: – Уа алахьышәашә, уара
рыцҳа, уара уоума абри аханеиԥш ахан ҟазҵо! – лҳәит.
Лылаҿимҭт. Адырҩаҽны ашьжьымҭан аҳ данааԥш, инаҩсан иара итәы
аҵкьыс еиӷьны, уамажәк инаҩсан иқәгылоуп.
– Шьҭа бцаны биазҵаа, – иҳәит, иан аҳ иахь дишьҭыхт.
Аҭакәажәгьы илбаз џьшьо, аҳ иҿы дцет. Дахьнеиз, убыс иҳәит: – Уи
ҟаиҵит, аха агәҭаҟны иаԥшьны ацҳа абас верск иаакәыршаны, дырҩегьых
дықәланы дааиуа, убас иҟазҵо дисҭоит, – иҳәит.
Уигьы ҟаиҵит. Дидикылт, иԥҳа дииҭит. Ачара дуӡӡан иҟаиҵит. Имаҳәгьы,
имаҳә иангьы, иԥҳагьы џьара иҟоуп, иара аҳ иҿы. Аҳ иааикәыршан иҟаз
амаҵуцәа руаӡә дылгәаԥхет иԥҳәыс. Ҽнак лхаҵа дааиҵалан имаӡа иҵхны,
имҳәыр ицәылгет. Аҿҳәара ҟалҵет «абри аамҭанӡа умааԥшуа уцәазааит»
ҳа. Лцәыбзеи лареи еиманы џьара ицет. Иаамҭа анааи, дааԥшит. Данааԥш,
иԥҳәыс дабаҟоу, имҳәыргьы абаҟоу. Данԥшы, амшын агәахьы џьара ак
хаххала ибоит, илаԥш иҵашәит. Ддәықәлет уахь. Дышнеуаз, ҷкәынцәак
лажәк рыман ишнеуаз ибит.
– Ари ала абажәго? – иҳан, – иабаҳго, иаҳҭахӡам, наҟ изҭаху иаҳҭоит, –
рҳәит.
– Уара, абри са исымазааит, исышәҭ, – иҳан, капеиқәак нарыҭаны
иаарымихит.
Ала аарымихын, иааиҳәҭаргыланы, дцоит амни ахьибо. Дышнеуаз цгәык
ркыуп аҷкәынцәа.
– Иалашәхи ацгәы? – иҳан, – Иаҳҭиует, изҭаху иаҳҭоит, – рҳәит.
– Са исышәҭ, – иҳан, ацгәы аарымихит.
Аҟәараҿы днеин длатәан, ихы кны ахәыцра далагит. Алеи ацгәи ус
иҵааит: – Узхәыцуазеи, угәы иалоузеи?
– Сыгә иалоу, изышәцәызӡои, ишәасҳәап, исыхьыз абриоуп. Амнахьхьи
гәҩарак сымоуп, аха иабаҟоу, Амшын еиқәа ду сашьҭуам, еилыскаар
сҭахын, – иҳәит.
– Уа снаганы сыҟазар, аӡаҟны сзыӡсом акәымзар, уа иҟоу аҩнуҵҟа са
исыԥшаауан, – аҳәит ацгәы.
– Уара акырулшозар, акыр уаԥсазар, уахь сара усымгои, – аҳәит ала.
Ала аҟәаҟә ацгәы лықәтәан, иӡсо иаман абни амшын агәаҿы ахан
ичаԥаны ихгылоу аҿы ааҵра ала инеины инадтәалт.
– Абар уаазгит, шьҭа акырулшозар, еилкаа, – аҳәит.
– Скажьны умцан, ара уҟаз субаанӡа, – аҳәит ацгәы, имшәагәышьози.
Инеин, инкылс-аакылсуа, уадак аҿы иареи лареи ыцәоуп. Ибз аҵаҟа
амҳәыр ыҵоуп. Иааҩнагьежьын ахьшәҭҳәа аҳәынаԥ акит. Аҳәынаԥ ҷыжьуа
иалагит.
– Усфаӡом, усфаӡом, ак уасҳәоит, иуылшозар, – ҳа ус аҳәит.
– Изакәи, исылымшо арбану, сумфан, уанаџьалбет, – аҳәит аҳәынаԥ.
– Абна ицәоу иҿы амҳәыр ҭоуп. Идмырбаӡакәа мхышьа узаҭозар, –
аҳәит ацгәы.
– Уи мариоуп, суымфозар, – аҳәит аҳәынаԥ.
Иоунашьҭит.
– Иуылымшар уабацари, ара уҟоуп, укны усфоит, – аҳәит ацгәы.
Абжьеи аҿы инеины аҵыхә ааҭшьны, акәыркәырҳа инеины ахаҵа аҵыхә
ааиҿнашьит. Ани абжьеи иԥынҵа ианҭас, «ааҳ» ҳа деимсет. Данеимса,
ани амҳәыр иҿы иҩҭшәан, акырҳа адашьма инықәшәит. Ианықәшәа, ацгәы
аҟыԥҳа иаашьҭнаԥаан, иҩны алаҟны иаакылст.
– Иааугоу?
– Иаазгит.
– Са исыҭ, – аҳан, – Мамоу, – аҳәит.
– Исыҭ, амзар укажьны сцоит, – аҳәит ала.
Иеимаркит.
– Уара уҿы дууп, уара уҿы иҭиҩрны аԥша иагоит, сара сҿы хәыҷуп,
еимаџьгәа исыманы, амни ҳаазышьҭыз изызгоит, – аҳәит ацгәы.
Иамуит ала: – Укажьны сцоит, исыумҭар, – аҳәит ала.
Нас иҟанаҵозеи, ацгәы ианаҭет ала, избанзар, анҭ изцәыргаз ааԥшыр
иршьует, ахы иацәшәет. Ацгәы ала аҟәаҟә илықәтәан, иааует. Ишааиуаз
акәымкәа, амшын агәаны ала ԥсыӡк абит, «ҳау» аҳан, ианылҭас, амҳәыр
ааҿыҵшәан амшын иагит.
– Исымҳәази, уара иуырӡует, иуызгом ҳа, – аҳәит ацгәы.
Аҟәараҿы ианааи, иҟалаз шыҟалаз иарҳәит. Ибӷа аҿақҳа иааԥҵәеит,
иҟаиҵои!
– Шәаала, – иҳан, идәықәлет, ицоит.
Ишнеуаз акәымкәа, аԥсыӡкцәа рҭыԥаҿы инеит. Аԥсыӡқәа ркьатеи-матеи
уҳәа алеи ацгәи налаԥш-аалаԥшуа ирфо иалагит. Иаргьы днеин рыҵаҟа
драцәажәо дтәоуп. Акьатеиқәа еилыԥшаауа ишнеуаз, ацгәы амҳәыр
аԥыхьашәет. Еиҭах еимаркит. Рыцҭәыбжьы иаҳан, даннеи, амҳәыр
шеимаркуаз ибит. Днеин иаарымихит. Нас «абни ахан аҟны иҟоу ахангьы
даргьы џьаҳаным иӡааҟәрылааит» иҳан, иӡааҟәрылт.
Уаҩ ӷарк дыҟан, иҳәит, иҭаҳцәа зланыҟәигоз аԥсыӡкрала акәын. Абри,
аӡқәа дрыван есқьынгьы, аԥсыӡ икуан. Уи даҿын, даҿын, есқьынгьы,
хныҟәгагас имаз уи акәын. Уи ала дзыҟаз акәымкәа, ҽнак иахынҭыҵыз
иҷкәыни иареи еицны, даара ԥсыӡ дук, аӡәы иаҟараны ԥсыӡ дук икит. Аԥсыӡ
анырк, – уара, уцаны ауардын ааугароуп, – ҳа еиҳәт иҷкәын.
– Са сызцом, уара уца, – иҳәит.
Ани аҟәара иқәжьын. Аб дцет ауардын аазгот ҳа. Иаб данцашьҭахь ани
аԥсыӡ ԥсуа ианалага, иҿырҳасуа, агьиуа, ирыцҳаишьан, наҟ аӡы иналаикын,
аӡы иналашьшь ицеит аӡы анаба. Данааи, иԥсыӡ ыҟаӡамызт. Иҷкәын
дааникылан дылисуа, дылисуа дипҟеит. Иҷкәын дыпҟаны днеихыҵын
данца, убас иҳәит иҷкәын: – Уареи сареи анцәа дунихаан ҳаибаумырбан!
– иҳан, ихы аххаз ддәықәылт абас.
Дцуо, дцуо, қыҭак далст, даҽа қыҭак далсын, иҳәит, дцуо, дызлеиуаз,
ӡ-дук леуан, иҳәит, ацҳа ықәын, иҳәит. Ацҳаҿ дымнаӡацкәан, иҳәит, аӡә
дааиԥылт: – Уабацо? – иҳан, – сахцо сыздырӡом, абас схагахан саауат, –
иҳәит.
– Уареи сареи ҳаиҩызцәазааит. Абра бутка хәыҷык ҳаргылап, агьип,
ҳаицыхәҳахәҭлап, – ҳа еиҳәт.
– Ибзиоуп, – иҳәит.
– Ибзиоуп, – иҳан, уа иаагылан, еицыхәҳахәҭуа, агьиуа, ԥыҭкгьы
аабжьыст.
Мааҭки бжаки аҟара дырҳаит. Уаҳа агьрызмырҳаит. Нас убыс еиҳәт: –
Уара ара уҟаз, сара абрахь џьа сцуот, ныҟәарҭак сымоуп. Саанӡа ҳԥарақәа
иҳарҳаз нумхын, агьузацымҵозаргь, – ҳа иҳәан дцеит.
Ари иҿынеихан, днеит аҳак иҿы. Аҳ зҿы днеиз, ыҟами, иԥҳа
инлыдиалалакгьы зегь ԥсуа абас дыҟоуп. Ԥшьынҩажәи зежәҩык ауаа амни
илыхҟьаны иԥсхьет. Абни иҿынеихан ашьшьыҳа агәар дҩықәылт: «Уу,
рыцҳа, ашәҩыкгьы дназгӡуот» ҳа ус лҳәит. Днеин длыдиалт ауыха. Абас,
иҳәит, ианеиҵихлак, иҳәит, хынҩажәа метра еиҵыҵуа, иҳәит, аҳәак иман,
иҳәит. Аҳәа, иҳәит, иахьынӡаиҭахыз иааиҵыхын, иҳәит, днеин, иҳәит,
иҽааилыхны дҩалыкәаиеит, иҳәит. Инлыкәаиалакгьы, ахырхырҳа дыцәон
лара, иҳәит. Иаҳәа ааҭихын лԥышә иадкылан икуп, абас, иҳәит. Ахы
аныҩкылҳәҳәа, амаҭ-аԥшь лҿан, иҳәит, атахҳа ахы днасын, ахы аахиҵәан,
иҳәит, азхаз илеин икашәит, иҳәит. Зхы хиҵәаз алда илыӷралт. Дҩаҵҟьан
днеин иаашьҭихын, ичабра илаҳәан иџьаба илҭеиҵт. Нас аҳәа иикыз
рыбжьара илыҟаҵаны дҩаиан дыцәт. Шьжьымҭан данааԥш, аҳ имаҳә
дзаманаха дыҟоуп, илыкәаиалак зегь зыԥсуаз. Нас дгәырӷьан чара руит.
Чара иуит, аха уи ииуызеиԥш ачара уаҩы имуӡыцт, убас аума ҟаиҵит.
Хәлеит. Ахәымҽхан, ахәларахь ахы анарха, ауа-ақәла зегь еимыҵуа
ианалага, – сара сзаагылом, сымцар ҟалом, амҩа сықәлароуп, – ҳа ус
иҳәит.
Аҳ игәы иалст: – Аҩны уҟазароуп, са сҿы уҟазароуп, акәымзар иабыкәу
уахьцо! – иҳәит, аха имуит, иалшәхи.
Ианиму, «быжь-гәыжьк аажәг» ҳа иҳан, иҳәит, быжь-гәыжьк аарган,
реидара ахьы, быжь-гәыжьк ишьҭырхуаз ахьы шьҭихт. Лара даннеи, диман
амҩа дықәылт. Ауаа рыцын. Даара хара ианнеи, ицыз ауаа иргьежьт. Нас
еиҭа ани аӡӷабгьы агәыжьқәагь иманы ани иҩыза, мааҭки бжаки зырҳаз
аҷкәын иҿы днеит.
– Узбаау? – иҳан, – сыҟоуп, – иҳәит.
– Уԥарақәа нуху, иумоу? – иҳан, – исымоуп, – иҳәит, – агьсзацымҵт,
аха, – иҳәит.
– Аа, уи бзиоуп, – иҳәит. – Абарҭ агәыжьқәа ирықәу убоу? – иҳан, – аа,
– иҳәит.
– Абарҭ агәыжьқәа ирықәу хьыуп. Абри ҳзеиԥшуп, иеиҟараны
иаҳшароуп, амааҭки бжакигьы ҳшароуп, – иҳан, иршеит.
Иааршан, ари итәы арахь ишьҭеиҵт, егьи итәы наҟ ишьҭеиҵт.
– Уажә абри аӡӷабгьы дҳамшар ҟалом, – иҳәит.
– Ус избаҟало, агьиу! – иҳан, аха иалухи, дааиршәан, ыҟами, – дкы,
дкы, думкыр усшьуеит! – иҳан, дааиршәан, лызшьапык иара ииркит, егьи
лшьапы кны аҳәа ханҩажәа метра иҟаз, иҳәит, илықәырхханы ас анлыҟаиҵа,
иҳәит, дҩеихәласын, иҳәит, амни зхы хиҵәаз лҿыҩрны илкаҳаит, иҳәит.
– Иахьарнахыс уара дутәуп абри аԥҳәыс. Абри ахьгьы, абри аԥарагь,
агьыгь, акрыҟазар забакәу зегьы зтәу уара уоуп, уара узоуп. Сара уаби
уареи ишәкыз аԥсыӡ ду соуп, – ҳа абас иҳәит.
Ԥҳәысеибак дыҟан. Лыҷкәын заҵәы длыман. Аӡы лцәыхаран. Аӡы
ахаалгоз дауык дгәеиҭан, – бсыцымныҟәар зуам, – ҳа леиҳәит. –
Бсыцымныҟәаргьы баԥырсхует акәымзар, даҽазны арахь аӡхаҟа
бықәымлан! – ҳа анлеиҳәа, ус есымша еицәажәо, иҩеишьцылт, анхаҩԥҳәыс
лцәалтәымкәа дҟалит.
– Уара, сымацара соуп иҟоу, сыҷкәын заҵәи сареи. Уаала аҩныҟа.
Усҟәамҵуазаап усгьы, шьҭа избаҟасҵо? Аҩныҟа уаала, ҳанхап, – ҳа иалҳәан,
дазыразхт.
Иеицынхон. Ԥа длоут. Рԥацәа рааӡеит, ирызҳаит, иуаахит, шәарыцаҩ
бааԥсхит, аӡә иаҵкьыс аӡәы деиӷьны дхысуан. Насгьы дара рҩыџьагьы
абаӷырқәа реиԥш иеиԥшын, иузеиҩдырааӡомызт. Аԥҳәысеиба ла лхатәы
аҷкәын иашьа иаҵкысгьы дбааԥсны дҟалит, дхысыҩ бааԥсхит, убас
агәамчгьы ашьамхгьы иман. Ари адауы дылаихәаԥш-ҩаихәаԥшын, ус
леиҳәт иԥҳәыс: – Бара, иҟоу бдыруоу? – иҳан, – аа, иҟои?
– Иҟоухи, абри ауаҩԥсы сызиабым ааиликаар, сызиабԥсоу ааидырыр
баргьы баԥырихует, саргьы саԥырихует, ҳаишьует. Ҳаишьыр аҵкьыс, сара
сықәҵны сцоит, быҷкәынцәа ааӡа бара исыбҭаху, – ҳа леиҳәит.
– Ҟаҳ, ус мамоу, – лҳәит. (Аԥҳәыс мап лкит. Аԥҳәыс мыжда иҟалымҵо
егьыҟаӡам.) – Уааи, уара сыҷкәын уицәшәозар, даҳшьып, даԥыраҳхп, – ҳа
ус иалҳәит.
Иара дазхәыцын, егьин, нас иазыразхт, аха, – бара, дҳазшьуам, мычла
ҳаҵкьыс диааиует, иара иаԥхьа атапанча ҳазҭыхуам. Мычла даҳкыргьы,
ҳаҵкьыс диааиует. Изаҳуеи? Дызбаҳшьуеи, шьышьас иаҳҭои? Ҟазшьа
ҳамамкәа ҳақәхт. Ҳаишьует, зегь акоуп, сымцар ҟалом, – ҳа ус иҳәит.
– Убас иҟасҵоит сара слалаганы: – Асахҭан еимаа изысӡахует ишьапқәа
ҭамло, ишьацәкьысқәа ырхәаны ианаклакь аҟәақҳа ҳлаисны даанаҳкылар
ҳҩыџьагьы, даҳшьует, даԥырҳхует, дкаҳажьует. Ишьапқәа изықәмыргыло
убас аимаа изызӡахует, – ҳа иалҳәит.
Ари адауы дазыразхт. Абарҭ иааибырҳәоз рызынтәыкгьы аҷкәын аиҵбы
иаҳауан, аха иашьа агьеимҳәет.
Ҽнак рабгьы даргьы шәарацара ицет. Ашәарацара иқәгьежьны иахаауа,
ианаауаз аамҭала, амни аҷкәын аиҵбы заа дааит. Заа данааи, аимаақәа
ак лӡаххьан, ак ӡахны астол иқәын, агьыгь аӡахра даҿын. Илӡахыз афырҳа
астол иаақәикәыцәаан амца илақәҵаны иблит.
– Ус зыҟоуҵази! – лҳан, даӷьит, дыцәҳаит, агьит, аха агәхьаагьы имкит.
Исааиуаз, даргьы ааит. Иашьеиҳабгьы иабгьы анааи, – нан, абри уеимаа
узызӡахт, иуышьаҵ, аҩыза уашьа амца иақәиҵан иблит, аха абри ушьаҵ,
аҩызагь са изӡахуот, – ҳа аҩыза ашьаҵара даналага, уыгь ааишькәыцәаан,
амца иақәҵан иблит. – Ааи, анаасыни, ари ушьыцигет, аимаа ахузызӡахыз
азы, уашьа иакәӡам, ари ишьтәқәоу дреиуоуп! – ҳа ан ус лҳәит. Нас ус
лхәыцит: «Дара еибасыркыр аишьцәа, агьигьы дыӷәӷәацәгьоуп, дара
еибакыр, нас ҳаргьы ҳицхрааны аиҳабы даԥырҳхып» ҳа иақәылкт.
Ари аҷкәын аиҳабы иан илҭахыз изелымкааит. Аха аиҵбы зегьы
идыруан. Аҷкәын аиҳабы аиҵбы дизыҵҟьет. Сиақәԥот ҳа даналага, – уара,
ус акәым, ара уааии, ак уасҳәот, – иҳан, дныҵиԥхьан, – сани саби
иеибырҳәоз абриоуп, «сызиабым еиликаар, баргьы бишьует, саргьы
сишьует, иара даԥырҳхып, мамзар са сықәҵны сцот» ҳа саб иҳәеит, –
ҳәа абас иеиҳәит.
– Уи акәзар, ари уан лоуп, арыгь уаб иоуп. Сара сшәылҵны сцот, амҩа
сықәлоит, са сцот уара уани уаби ааӡа, – ҳа еиҳәит.
Иеизыразхт. Данцоз аамҭала, аҷкәын аиҳабы амацәазқәа ҩба иман, акы
инапы иаахиршәан иашьа инаииркит: – Абри, агәаҟра уақәшәозар, унапы
иамӷхны иоушьҭ. Сара сахыҟазаалакь саԥшааует, сҿы инеиует, сара
усымԥшаар зуӡом, сааует, – ҳа иеиҳәит. – Саргьы агәаҟра сақәшәар, аҩыза
саргьы исымоуп, иаусышьҭует. Уара уҿы иааины иугәыдԥаланы ахш
ҩалжжуазар – агәаҟра саҿуп, ашьаԥштәы убар, иҟаԥшьӡа иубар, убасҟан
сҭахит, агьсзыҟамҵт, – ҳа иеиҳәит.
Изаманоуп рҳан, аԥсшәа ааибырҳәан, ишәақь аашьҭихын ддәықәылт,
имҩаныф аахәаны. Ҩымш-хымш ныҟәара дцахьан, хаха рзы, ахымш рзы
шьжьымҭан ахысбжьы иаҳаит. Ажәлар зегьы еизаны аҳ иҩны итәан.
– Абра иҟоузеи? – ҳа даназҵаа, – аҳ иӡӷаб диҭиуеит. «Амна ахыбраҿы
амацәаз хшьуп арахәыц иаркны, амни еихсны иамыршәаны, инаҵагыланы
изкыз сыԥҳа дисҭоит» ҳа иҳан, убра ахысра иаҿуп, – ҳа ус иарҳәит.
Днеин, ауаа ахыҟаз, – мшыбзиақәа! – иҳан, дласкьаны днеин длатәет.
Аха ахысра ҳа иҽазимкит. Ауаа аҟәақҳа иасны аҽны хәлаанӡа ахысра
иаҿын. Аӡәы зегь реиҳа иҽадшьылан даҿын, «амни сызԥҵәандаз, амни аҳ
иԥҳа дсызгандаз» ҳа иҽшьны даҿын, аха илымшет. Ари зегьы абри аныҟәаҩ
ибон.
– Ухыс, – ҳа иарҳәан, имуит, аҳ иҿы адырра ҟарҵит: – Абра уаҩԥс бзиак
дааины дтәоуп, еиԥш уаҩԥсы дыҟам, аха дхысуа ҳбом, иҽирҵысуам. «Ухыс»
ҳа иаҳҳәан, иуам. Избаҟаҳҵо? – ҳа иарҳәан, – умхысыр ҟалом ҳа иашәҳә
са сҟынтә, дхысааит. Сыҭоуба, сыҭоубоуп, – ҳа иарҳәит.
– Сара сныҟәаҩуп, сымҩасҩуп, аҳ иԥҳа сара илыласхузи, дысҭахым,
илзысҭахузи! – ҳа ус реиҳәит, аха ирымукәа, дыдмырхысыр рымуит.
Дынхысын, амацәазгьы лҿирууааит. Днаҵаххны иаанкыланы, амни
аҷкәын, раԥхьа зҽадшьыланы «аҳ иԥҳа дызгот» ҳа иаҿыз иршәны
инеигәыдиршәлан, агәарԥ дынҭыҵны ахьшьцәа рышҟа днеин иҽиҵәахт.
– Аҳ амаҳә дуоут, маҳә дуоут! – рҳан, игәырӷьаҵәа аҷкәын
дышьҭкәыцәаан дҩаргит.
Аха аҳ иԥҳа хахьынтә илбозаарын, аԥенџьыр аҟынтә ихысны
иамзыршәазгьы, дахцазгьы зегьы лбон.
– Ари сара схаҵа иакәӡам, ари сара дсынасыԥым. Сара сынасыԥ
ахьшьцәа рышҟа дцет. Амацәазгьы ҿзырууаа иара иоуп, ари сара
дсыздырӡом, – ҳа аҳ иалҳәит.
– Уи акәзар, дахыҟазаалак дыкны даажәга, – иҳан, даарган, чара
изыруит, аҳ иԥҳа дииҭит.
Ауыха аҳ иԥҳаи иареи ахиаз амҳараҿы дахынаԥшуаз ибон: Амшын
аҟәараҿы амацәыс мцабзны игылон.
– Абри закәи? – ҳа аҳ иԥҳа длазҵааит.
– Ари закәу уи ауп, убра аӡӷаб бзиак дыҟоуп. Амни аӡӷаб илақәԥан
дказыжьыз диццоит. Илақәԥалак рызынтәыкгьы абанс амца дыркны
илбылует, аӡә деибганы дзааӡом, рызынтәык лшьуот. Илиааиз уаҩы, хаҵак
дҟамлит, – ҳа абанс иалҳәит.
– Уи акәзар, ибзиоуп, – иҳәит.
Шьжьымҭан, ашарԥазы дҩагылан, – Сара ныҟәарҭак сымоуп, сааует
сахыҟазаалак, – ҳа нлаҳәаны, агәарԥ дынҭыҵны дцет.
Дышиашаз амацәыс ахибоз аҿы, амшын аҟәараҿы днет. Аӷбақәа ихыз
акы днақәтәан аарцә дааин, аҩны амшын иалагылан ибит. Ашьшьыҳа
дҩыхәнан, аҩны ауадақәа анаагәеиҭа, ӡӷабк дкалмаҳаӡа лкаруаҭ дықәиоуп,
дыцәоуп. Димырааԥшӡыкәа, ашьшьыҳа днеин абарҵа ацәырдӷәаҿы ишәақь
ихы инаҵаҵаны дҩаиеит. Иаргьы дыцәит. Ари аӡӷаб дыцәан данааԥш, ахаҵа
дылбит, аҷкәын абарҵаҿ дшықәиаз, дшыцәаз. Аха лыԥсы зегьы инилаҳа
ицет, убриаҟара бзиа дылбит, убас дыԥшӡаны деиҿартәан. Ашьшьыҳа
дҩагылан днеин, ахчы аалган, ихы, иара дымырааԥшӡыкәа, ашьшьыҳа ихы
иаҵалҵит. Длалаган ихәы ҟалҵит. Данааԥш, агәыгәым кны, ампахьшьы
лыжәҩахыр иаақәыршәны дааин дааихагылан, иҿи инапи илырӡәӡәет.
Крыфара ҳа ианылатәа дазҵааит: – Абра абас саҳаит, ӡӷабк дыҟоуп ҳа.
Убри дызбар сҭахын, слықәшәарушь, дызбарушь? – ҳа длазҵааит.
– Уи са соуп. Са сҿы иааиз аӡә дгьежьны дцаны ҟамлац. Аха уара
уеиԥш ауаҩыԥшӡа, ауаҩеиҿартә иҟоу суԥырхагам, ашьшьыҳа аҩныҟа уца,
иаҳа иузеӷьуп, – ҳа иалҳәит.
Аха иара имуит. Иауыиуаз: – Ҳаиқәԥароуп, сара уи азоуп сзаа. Са
схаҵоуп, ба быԥҳәысуп, ҳаиқәымԥаргьы ҟалом! – иҳан, индәылҵын, амшын
аҟәараҿы инеин, аиқәԥара иалагит.
Азынгьы ишьамхы ыҵалкшет, аха лаҵкьыс даиааин, амацәысхагь
лымҭакәа, лаҵкьыс даиааит, дигит. Лаҵкьыс уаиааины данкаужьлак
ашьҭахь уаҳа мчы лымаӡамызт. Аҩны диман днеит. Акрырфит, акрыржәит,
хаҵеи ԥҳәыси ҳа еиман. Ишыҟаз акәымкәа, убра ақыҭаны аҳ иҷкәын абри
аӡӷаб длышьҭан, аха дшәаны длақәԥомызт, уаҳа мацәысбжьы анымгаӡа,
аҳ ауаҩы дааишьҭит, ҭакәажәык, – абри илыхьыз еилышәкаа, – ҳа.
Аҭакәажә дааин еилылкааит, аӡӷаб хаҵа дызцаз, ахаҵа дышлыдылкылаз
зегь еилкааны, днеин аҳ иалҳәт, – абас-абасоуп иҟалаз, – ҳа.
– Уи акәзар, бца, иԥсы злоу еилкааны баа, – ҳа дарагь уаҳәшьҭахьла
дааишьҭит.
– Нан, бхаҵкы сцаат, ба быӡӷабуп, абри, аӡәы, мҩасҩык дбыдыбкылт ҳа
иара дызусҭоу крыбдыруама, иԥсҭазаара бдыруама? – ҳа даажьаны зегьы
ллырҳәит.
Иԥҳәыс, – ԥсҭазаарас иумеи? – ҳа данизҵаа, – сшәақь ауп сыԥсы
зыӷроу, – ҳа леиҳәит иԥҳәыс, лыгәра ганы.
Ари аҭакәажә иеилылкаан, днеины аҳ иалҳәит. Аҳ ус напынҵас илиҭт:
– Бара, усгьы уа бцот, баауот есқьынгьы, ишәақь ӷьычны амшын
ибзалажьуазар, иалажь, ицәӡа, – ҳа леиҳәит.
Ҽнак шьыбжьон сыԥсы сшьот ҳа абарҵаҿ ихы ахнықәиҵаз, ишәақь ихы
инаҵаҵаны, аҭакәажә дааин ашьшьыҳа, имбаӡакәа ихчы иааҵхны иршәны
амшын иналалыжьт. Иԥсы маҷхит. Агәаҟра даналага, аԥсра даналага,
имацәаз ааимӷихын, иноуишьҭын, иашьа иҿы иааин атыԥҳа игәы
инкыдԥалан, длахәаԥшызар – иҟаԥшьшьӡа ашьа ҩалжжуа иҟалит.
«Ҟаҳ, анаассыни, сашьа дҭахит, аха дахҭахаз еилыскаап, убыржәыҵәҟьа
сдәықәлит» иҳан, днеин иҽааилаҳәаны, апҟаҩҳа амҩа дҩаныланы
иҿыҩеихит. Аха дахцаз, дахану ҳа агьиздырӡом. Аҳ, амни иӡӷаб амацәаз
хшьны иехсуаз, амни ақыҭа даналанагала, – аҳ, умаҳә даауат, – ҳа иарҳәит,
– умаҳә, ҳамаҳә, ҳамаҳә, – ҳа зегьы ирҳәо ианалага, иашьа убри ақыҭа
дшаланагалаз идырт.
– Уара, абри аҳ дабанхо, аҳ? – ҳа даназҵаа, – абан, аҳ амни иоуми,
уабхәа иоуми, дызбоузымдыруа? – ҳа иарҳәит.
«Аа, уи акәзар, сашьа амни иҿы дыҟоуп» ҳа днеит. Даннеи, аԥсшәа
иарҳәт, чара изыруит. «Амаҳә дхынҳәны дааит» рҳан иахеицәажәоз, уа
дыҩныҵны даҽаџьара дысцаз еиликааит. Аха дазымҵааӡыкәа, ауха амҳара
ҳа еибырҭот, рымаҳә иакәу џьыршьот. Избан акәзар, дара рҩыџьагьы
абаӷырқәа реиԥш еиԥшын, иузеҩдырааӡомызт. Ианеибырҭа, амҳараҿы
ианнеи, «схаҵа иоуп, дгәыдыскылоит, ааигәа дзымбац» ҳа даннеи,
инацәкьыс дахарԥаны диршәын, акаруаҭ дықәижьт. Аҩыза акаруаҭ игылаз
аҿы.
– Бмааин сааигәара, сара сааԥсаха сыҟоуп, сыԥсы сшьар, нас бареи
сареи ҳаимоуп усгьы, ҳаибабап, – ҳа убас леиҳәан, ларгьы ҟәышк лакәын,
уа лҽаанылкылт.
Ашарԥазы, ишо ианалага убас иҳәит: – Абра агәарԥ сҭыҵны санцоз
сызлацаз амҩа сгәалашәом, акрыбдыруазар, акрыбасҳәазар? – ҳа леиҳәит.
– Амни амшын аҟәараҿы имацәысуан, кааимаҭ ыҟан. «Уара сцуот» ҳа
соуымҳәеи, уахь уцет, – ҳа иалҳәит. («Аӡӷаб ӷәӷәак дыҟоуп, улақәԥаны
дказыжьыз диццоит акәымзар, уаҳа уаҩы диццом» ҳа иалҳәит, уаҳа
агьлымҳәит.) – Уахь уцоу, уахца сыздыруам, – ҳа иалҳәит.
Афырҳа инықәиршәын, ишылҳәаз еиԥш, амшын аҟәараҿы данааи, нырцә
аҩны ибит. Аӷбақәа ихыз акы даԥхьан иааиган, дҩеин дҩыхәнан иашьа
абарҵа дықәиоуп, аха дыԥсхьан. Ари ишәақь иԥсы заӷраз идыруан. «Абра
амшын иалаҳазар ҟалап» иҳан, аҭырқәцәа зегьы дрыԥхьан иааиган, –
ишәкуа шәара ишәтәуп аԥсыӡ, амала ишәкуа зегьы сара исышәҭала, са
исырҟьот, – иҳан, амшын иҭаз зегь ркыма уҳәо, убас игәаҟит, аха
аҵыхәтәаны ишәақь зыӷраз аԥсыӡ иԥыхьашәан, ишәақь аанкылан иашьа
даныҩеихагыла, «ҳаи, сызбацәаз» ҳа, ус дааԥшит.
Ари аҳ, егьи аӡӷаб илышьҭаз, ус иақәыркт – «уаха ҳлеины, аӡӷаб дықәган
даҳгап» ҳа. Аешьцәа аҩыџьагь анеиқәшәа уаҩ дрымаҭәазма, аӡә имацара
уаҩ димаҭәамызт! Аҳ аҭацаагацәа анааишьҭ, ыҟами, иҩеин иҩарышьҭалан,
рызынтәыкгьы рыцҟьет, иқәырхт. Аҳ ималгьы аӡӷаб лмалгьы аашьҭырхын
аешьцәа ирыманы аахьхьытәи аҳ иҿы иааит. Аҳ иҿы ианааи, аҳ изымдырт
имаҳә рыуа дарбану, изеҩымдырт. Иӡӷаб лакәынгьы, дылзымдырт лхаҵа.
«Исԥаҟасҵо, иаҳаури, ҳамаҳә уарбан ҳа ҳазҵаар ԥхашьароуп,
анапыӡәӡәарааны, амаҳә убриала дҳамдыруазар, уаҳа даҳзелкаауам» ҳа,
ус аҳ иақәиҵт. Иашацқьаны, рнапы анырыӡәӡәоз амаҳә иҽааникылт: –
Шәнапқәа шәыӡәӡәа зегьы, нас сара снапы сыӡәӡәап, уи егьамам, – ҳа ус
аниҳәа, аҳ иаразнак дидырт имаҳә, дидырт.
Чара рзыруит. Иахьтәаз аешьцәа реиҵбы ус иҳәит: – Уареи сареи
агәнаҳара ҳамоуп. Агәнаҳара иҳамоу бжьыхтәуп, – иҳан, – абри снацәала
уԥҳәыс лыжәҩа снапы ҭарсны дсыршәит, абри ауп гәнаҳарас иҟоу, – иҳәан,
аҵықьҳа даиеихсын, инацәы нахырууаа икаижьт.
Нахьхьынтә, амшын аҟынтә иааргоз аӡӷаб илдыруан ахәшә, инацәа
инакьдырсын, инацәа бзиахт. Аешьцәа лаицәажәан, – сара усгьы аҩныҟа
сцар, сақәиҭым, сцар ҳани ҳаби сыцәшәоит, ирахәымгьы ҟалар ҟалоит.
Уара, нахьхьынтә аӡӷаб иааҳгаз уара дунасыԥуп, – иҳәеит.
Амал ирымаз еиҩыршет. Амал абжакы аалыдкыланы аӡӷаб диманы,
иара аҷкәын аиҵбы аҩныҟа дхынҳәны дааит. Иани иаби иааӡоит.
Иҟазаарын хаҵаки ԥҳәыски. Абарҭ кыраамҭа хылҵ дрымамкәа ишыҟаз,
аԥҳәыс лцәа ахшара далашәеит, лцәалтәымкәа дҟалеит. Аҷкәын дроут
хылҵс. Аҷкәын бжьышқәса ихыҵуа даныҟала, ахыци ахәымпали кны
ацәҟьарақәа кыдҵаны дреихсуа далагеит. Аб ари деигәырӷьон, «сара сеиԥш
дшәарыцаҩхоит» ҳәа.
Ус ари жәохә-жәаф шықәса дырҭалт. Шәарыцара дцо далагеит.
Ашәарыцара дахьцоз идырҩатә еиӷьны, ашәарах рацәа ишьуан. Ари
дшәарыцаҩ духеит. Ус дшыҟаз акәымкәа, мышкы шәарыцара дахьцаз
шьабсҭак иқәшәеит. Иара дуун, даара иԥшӡан, иибахьаз ашьабсҭақәа акыр
иреиԥшымызт. Аҵықьҳәа данеихс, икаҳаит. Дыҩны данаахахх, иҵҟьан
ицеит. Ари ашьабсҭа кырынтә иԥыхьашәахьан. Деихсуан, икаҳауан. Дыҩны
данаахаххлак, иҩаҵҟьан ицон. Деиҭеихсуан, еиҭа иҩаҵҟьаны ицәцон. Абас
бжьышықәса дгәаҟит. Ус ишыҟаз акәымкәа, ԥҳәысаагара аамҭа анааи, ӡӷабк
дҳәаны диртәеит. Ачара аҿҳәара аанӡа ԥыҭк шыбжьаз иҩызак, зыгәра игоз,
аешьа еиԥш ииҭахыз иеиҳәеит ашьабсҭа атәы. Ари аӡӷаб уи аҷкәынгьы
бзиа дибозаарын. Ҽнак лара лҿы дахьнеиз, – бара, дызусҭада зыӡбахә
бҳәо, бжьышқәса ҵуеит шьабсҭак дашьҭоижьҭеи, аха изымкит. Сара сахьцо
махәи ҵыси еиқәсыртәом, сзакә шәарыцаҩугьы баҳахьеит. Сара
бсыцымцакәа абни бышԥаиццои! – ҳәа игәы иалсны илеиҳәеит.
Ари аҿҳәара ааигәахеит. Хымш раҟара шыбжьаз ашәарыцаҩ изҳәаны
итәаз лыҟны дааит. Дахьааиз, асамырҟәылҳәара даналага: – Уа иуҳәо
ԥсажәоуп, закәызеи уара асамырҟәыл иуҳәо, сара сышԥауццо, бжьышқәса
ҵуеит ашьабсҭа уашьҭоужьҭеи, сара сышԥауццо! – ҳәа иалҳәеит, мап
ицәылкит.
– Ус акәӡам ишыҟоу, сара ҩызак дсыман, далаԥысшәарц иҟасҵеит.
Дышҩыза гәрамгазгьы еилыскааит. Уи мцуп. Хьаас ибымкын, агьыҟаӡам,
– ҳәа леиҳәеит. – Ибасҳәо акызаҵәык ауп: сара убри ашьабсҭа ыҟамзаргьы,
иԥшааны исымшьыр зуам. Сашьҭалоит. Амала, сара схынҳәны саанӡа
аӡәгьы бышицымцо ала, бшысзыԥшуа ала ажәа сыҭ, – иҳәан, ларгьы ҭоуба
луит «иара дхынҳәны даанӡа аӡәгьы дышицымцо, дшизыԥшуа» ала.
Иара аҩны дааин, имҩаныфа аархианы дцеит шәарыцара. Дахьнеиц
даннеи, ашьабсҭа иқәшәеит. Аҵықьҳәа данеихслак икаҳауан, данаахаххлак
иҩаҵҟьан иҩуан, деиҭахысуан, данахаххлак иҩаҵҟьаны иҩуан. Ус дшашьҭаз
аҩхаа ианадыххыла, иааимҟьеит. Иаргьы лыбжьҟьеит. Аҩхаа аимаҳаха
амраӡакәа, иаргьы дахьӡеит абыжьҟьара. Данаабыжьҟьа, аҩхаа ааидылт.
Ашьабсҭеи иареи уа иааҭахеит. Данынаԥш – ишьабсҭа абаҟаз, ашьабсҭа
ӡӷабха иаақәгылт, аха аӡӷаб ҳәа ззумҳәара иҟоузеи!
– Анаџьалбеит, ашьабсҭа сзышьҭаз абаҟоу, бара бызусҭада,
бынцәахшоума, мамзаргьы сыла сажьоу? – ҳәа аҷкәын анааҿиҭ,
лҽаалыршәшәан, еиҭахгьы шьабсҭаны даақәгылеит, еиҭах лҽаалыршәшәан, дыӡӷабхеит.
– Избаз шьҭа агәра згоит, амала, сзықәшәазгьы абрыгь-абрыгь ауп,
сызбышьҭазгьы ҵакыс иамоу абри ауп, – ҳәа зегь леиҳәеит.
– Уи дуаҩхшоуп, сара суццоит ԥҳәысс, уа сноугар, нас агәра лгап ларгьы
уара ушхаҵа ӷәӷәоу, ушышәарыцаҩ дуу, – лҳәан, – уаала, сара
быжьҩеишьцәа адауцәа сраҳәшьоуп, уаала уахь, – лҳәеит. – Амала,
ақьырсиан дырбаны иҟалаӡом, аха сара снеины срыҳәоит, санрыҳәалакгьы,
раҳәшьазаҵә соуп, уара иулакьысрым, сыгәрага, ак ухьны уҟалом, –
лҳәеит.
Арҭ еиманы ицеит адауцәа рынхарахь. Ҳаԥык аҟны иааит. Иахьааиз,
адауцәа рахь днамгакәа, иара уа дааныжьны, лара лашьцәа рахь днеит.
Лшьамхы арсны дрыҳәеит: – Тәым дгьылк аҟынтәи ашәарыцаҩ бзиак,
еилҟьак, ақьырсиан ихылҵыз бжьышықәса ҵуан дгәаҟуа дсышьҭеижьҭеи.
Абыржәы, аҵыхәтәаны уаҩы иҟаимҵацыз ҟаиҵеит. Аҩхаа сара санбыжьҟьа,
иаргьы дсыхьӡаны дбыжьҟьеит. Абыржә абра даазгоит. Ак анизыжәу, сара
шәаҳәшьазаҵә соуп, исҭаххаз мап ицәышәымкын, иаргьы абра дааины
даныҟалах, даншәсырба, сышиццогьы жәдыруазааит, – лҳәеит. – Уаҳа
адауцәа сзыццо уаҩ дыҟаӡам, сара абри ауаҩ сиқәнагоит, ақьырсианрахьгьы схы сырхоит, сагьиццоит, – ҳәа ралҳәеит.
Уи ианақәшаҳаҭха, иара даалгеит. Дахьаалгаз, арҭ ирбеит дышуаҩызгьы, ӷәӷәаӡак шиакәыз, насгьы, иоура-иҭбаара акы ихырҳәаартә дыҟамызт.
Иаргьы адауцәа рҿы сааит ҳәагьы, дымшәеит. Адауцәа «ҳаҳәшьа дызго
деилымкаакәа дҳазиҭом» рҳәан, адҵақәа ирҭеит: Акы – адауцәа реиҵбы
раԥхьа игылаз х-ԥсаҵлак ирықәтәаз аҳәыҳәқәа рҿы днықәлан, дара
идмырбаӡакәа, ак иалаз алхны агьи иалеиҵон, аха дара ирызгәаҭаӡомызт.
Ари збаз иџьеишьеит.
– Акы, абри ҟазҵо ауаҩы дуԥшаароуп, ианаму, уара иҟауҵароуп, – ҳәа
иарҳәеит.
Ҩба – ажьа рызҭакын аҳаԥаҟны, абри ажьа аурышьҭын, агәыбжьанытә
днашьҭалан, ҩ-шьаҿакгьы инамышьҭкәа икит.
– Абас ажьа уахьӡаны иукыроуп, ма изкуа дуԥшаароуп, – рҳәеит. – Хԥа
– саҳәшьеи сареи абри аҳаԥаҟны ҳаҵаланы акы еибаҳҳәоит, убри уаҳароуп,
ма изаҳауа дуԥшаароуп, – иҳәеит адауцәа рашьеиҳаб. – Абарҭқәа зегьы
ҟауҵар, ма иҟазҵо ауаҩы дузыԥшаар, ҳаҳәшьа дуқәнагоны иҳаԥхьаӡоит,
дагьуаҳҭоит, – рҳәеит, – мамзар уагьақәымгәыӷын, – ҳәа иарҳәеит.
– Ибзиоуп, – иҳәан, аҩхаа даабжьылган, даулышьҭит адауцәа раҳәшьа
ашәарыцаҩ, усгьы иалҳәеит: – Уара, иудырҵаз ҟазшьа амаӡам, аха умшәан,
сара суцхраауеит. Уеиқәшәоит, – лҳәеит…
Ашәарыцаҩ аҩхаа дахьынбыжьҟьаз аӡә дибеит, адгьыл дықәианы
илымҳа адҵаны акы дшазыӡырҩуаз.
– Уара, уанаџьалбеит, иҟоузеи, уззыӡырҩуа закәызеи? – ҳәа данизҵаа,
– Адгьыл аҵаҟа ашышкамсқәа еицәажәоит, ирҳәо сазыӡырҩуеит,
усԥырхагамхан, – ҳәа иеиҳәеит.
– Ҟоҳ, ус акәзар, абас џьара сцоит, уара уеиԥш злымҳа ҵару дысҭахуп,
усыццароуп, – ҳәа диҳәеит.
– Азамана, ибзиоуп суццоит, иахьуҭаху сыҟоуп, – иҳәеит ашышкамсқәа
ирзыӡырҩуаз.
– Амала, иудыруаз, уахьызго адауцәа рҿы ауп, сзыниазгьы абрыгь-абрыгь ауп, – ҳәа зегь иеиҳәеит.
– Адауцәа моу, даҽаџьарагьы суццоит, – иҳәан, дааин иарӷьажәҩа
даадгылт.
Рҿынархеит арҭ рҩыџьагьы еицны. Ус ишнеиуаз, ианынаԥшы, аӡәы
алуқәа ишьапқәа ирышьоуп, ажьа иаалҟьаз дыҩны дашьҭаланы ашәи-ҭышәи инамышьҭкәа икуеит. Алуқәа зишьаз уи акәын: ишьамзар даԥнагон,
даԥысуан, изкӡомызт. Уи акәзаап алуқәа зишьаз.
– Ус акәзар, абас-абас, аус сымоуп, усыхәар улшоит, – иҳәеит
ашәарыцаҩ.
– Сышԥауцымцо, суццоит, – иҳәеит алуқәа зшьапы иашьазгьы.
Арҭ рыхҩык рҿынархеит уажәы. Ишнеиуаз ианԥшы, х-ҷандарак гылоуп.
Рыцәқәа акьатрацәра х-ҳәыҳәк ықәтәоуп. Убарҭ рыҵаҟа аҷандара дықәтәоуп
аӡәы. Дара ирызгәамҭаӡакәа ак ахәы алхны егьи иалаиҵоит. Уи иалихуа
ахԥатәи иалеиҵоит. Арахь дара ҭынчӡа иқәтәоуп, егьырбаӡом, ирнырӡом
иҟаиҵо. Арҭ дџьашьаны рыбжьы анаадырга, аҳәыҳәқәа рҳан, иԥырны ицеит.
Аҵла иқәтәаз, – ҳаи, шәанаџьалбеит, шәзысԥырхагахазеи, сара сыгәҿыӷьра
аласхызгон, – иҳәан, ахьышәҭҳәа даалбааԥеит.
– Ҩыџьа аҩызцәа сыԥшаахьеит, уара ухҩыкхароуп, сахьцо ҩызара
сзууроуп, – иҳәан, ихы-иҵыхәа иеиҳәеит.
– Сышԥауцымцо, суццоит, – иҳәеит аҵла илбааз.
Ашәарыцаҩ рыхҩык аашьҭихын, днеит аҩхааҿы. Адауцәа раҳәшьа
ишылҳәаз еиԥш данааи, дхысит. Данхыс, аҩхаа еимыҵит, ахҩыкгьы иаргьы
лыбжьыԥеит. Рызегь еицны иааит адауцәа рыҟны. Аисарахь икылсит. Иааит
х-ҳәыҳәк, инеины аԥса-ҵлақәа ирықәтәеит. Аԥса дықәлеит аҳәыҳәқәа рхәы
дмырбаӡакәа ирылзхуаз-ирылазҵоз ашәарыцаҩ иҩыза. Адауы сааҭк
дахьықәлаз иара абырминуҭк дхалт. Аҳәыҳәқәа руак иалаз ахәыцқәа алхны
егьы иалеиҵеит, егьи иалаз алхны ахԥатәи иалеиҵеит. Абас мацара шәынтә
иҟаиҵеит. Адауцәа ари анырба, иџьаршьеит. Уи ашьҭахь адауцәа руаӡә
ажьа ауишьҭит. Алуқәа зшьапы иашьаз ажьа длашьҭалан, шьаҿакгьы
инамышьҭкәа икит. Инаганы инаимҵаирԥалт, еиҭах икит. Ашьҭахь адауцәа
рашьеиҳаб раҳәшьа даалыԥхьан, иаргьы ларгьы аҳаԥы ицәыҵалеит.
Ашышкамсқәа адгьыл аҵахьынтә ирзыӡырҩуаз ара дгылоуп иҽырхианы.
Ианцәыҵала, аӡӷаб, – сара ари аҷкәын сицымцар зуам, – ҳәа иалҳәеит
лашьа.
– Биццозар, нас ҳаҳәшьазаҵә ибгәаԥхаз мап ицәаҳкуам, – ачара уны
биаҳҭап, – ҳәа иҳәеит лашьа адаугьы. – Ҳарҭгьы ҳшыбыжьҩыкугьы
ҳбыццоит, ҳашныҟәыргогьы ҳбап ауаа, – иҳәеит.
– Арҭ арахь ианааи, иҵааит: – Иеибаҳҳәазеи? – ҳәа.
Ари ашышкамс иазыӡырҩуаз имаҳар ҳәа ушәозма, иреиҳәеит иашьеи
иаҳәшьеи еибырҳәаз зегьы. Адауцәа цан шәарахк ҟәыбаса иааргеит. Иаргьы
дрыцшәарыцеит. Дара раҵкьысгьы ашәарах ишьит. Иааи иласын, рымаҳә
ачара ду изыруит. Ашьҭахь амал ду лырҭан, даргьы лыцны, ашәарыцаҩ
инхара иааит. Иахьааиз ачара ду руит. Ашәарыцаҩ иабхәындцәа адауцәа
пату рықәиҵеит. Аҳабла иаиуаз ҷкәынаки ӡӷабки аалырхын, ашәарыцаҩ
изҳәан итәаз аӡӷаб лахь ирышьҭит. Уи даарыԥхьеит. Иҩыза ҷкәын иара
дызнаԥхаз иахь уаҩ ддәықәырҵан, уигьы даарыԥхьеит. Арҭ анааи, –
ашьабсҭа иушьыз абаҟоу? – ҳәа иазҵааит.
Адауцәа раҳәшьа лҽаалыршәшәан, дшьабсҭахеит, еиҭах лҽаалыршәшәан, дҭыԥҳахеит.
– Абри ашьабсҭа акәын сара бжьшықәса сзышьҭаз. Уара угәра ганы
иуасҳәан, унеины ацәгьа ҳабжьоуҳәеит исызҳәаз аӡӷаби сареи. Уареи сареи
иахьарнахыс аиҩызара ҳәа егьҳзеилам, уца! – иҳәан, ашҭа дҭицеит. –
Аӡӷабгьы бызшаз бисасуп, бареи сареи егьҳзеилам, бхы бақәиҭуп, бызтәу
рахь бца, – иҳәеит.
Амаҳә иабхәындцәа адауцәа пату рықәиҵеит, инаскьеигеит. Раҳәшьа
дахьаанагаз дмарымажаха дыҩноуп. Иахьагьы еимоуп лхаҵеи лареи.
Саргьы убри ачараҿы сыҟан. Сызхара сфеит, сызхара зжәит. Абыржәы
убрахьынтәи саауеит.
Дыҟан Аԥсны Ҳасан ҳәа даара хаҵа ӷәӷәак. Дыҟан нхыҵгьы Ҟәбина
Ҳасан ҳәа даҽа хаҵа ӷәӷәак.
Рҩыџьагьы даара иныҟәаҩцәан, рыӡбахәқәа еибадыруан, аха
еибамбацызт, еибабар даара ирҭахын.
Аԥсны Ҳасан шәарыцара данцалакь иишьуа уа иахьишьуаз инижьуан.
Хәашак аҽны Аԥсны Ҳасан шәарыцара дцеит.
Дышнеиуаз, даара акыр деимдахьаны еиԥш, жьак ибан дааихсны ишьит.
Днеин данынахагыла, иҩаҵҟьаны идәықәлт. – Ҳаит, каамеҭ сақәшәеит,
иахьа ш-хәашазгьы шԥасзымдыри, – иҳәан уамашәа ибеит.
Анс оумашәа ианиба, ажьа ахьцоз ус аҳәеит: – Уара уакәым акаамеҭ
иақәшәаз, Ҟәбина Ҳасан иоуп каамеҭ иақәшәаз ҳәа.
Аԥсны Ҳасан дзықәшәаз уамашәа ибо аҩныҟа дхынҳәит, аха аҩны
даанымгылт; Ҟәбина Ҳасан дзықәшәаз еилысымкаакәа иҳәан, иҽеибыҭаны
амҩа дықәылт.
Даара дныҟәахьаны еиԥш, Ҟәбина Ҳасан дахьынхоз ақыҭа даланагалеит.
Данца, днадырԥшын Ҟәбина Ҳасан ҩ-ҽадак ҵакны аҳаруанаҿы ача
ахьылихуаз идырбеит. Иҿынеихан Ҟәбина Ҳасан аус ахьиуаз – бзиа ууит!
– ҳәа днаидгылт.
– Бзиа убеит, бзиала уаабеит! – иҳәеит Ҳасан.
Аԥсны Ҳасан даацәажәан ус иҳәеит:
– Сара Аԥсны Ҳасан соуп, уара узбар сҭахижьҭеи даара акыр ааҵуеит,
аха сзымаацызт. Акы сақәшәеит уи уасҳәар сҭахын.
Сзықәшәазгьы уи ауп: хәашак аҽны шәарыцара ҳәа сахьынҭыҵыз жьак
сшьын санынахагыла, иҩаҵҟьаны идәықәылт. Каамеҭ, сақәымшәеи ари
закәызеи анысҳәа, «уара уакәӡам каамеҭ иақәшәаз Ҟәбина Ҳасан иоуп»
ҳәа санаҳәеит. Анс ансаҳа, усгьы убара сҭахын, узықәшәазгьы еилыскаап
сҳәан сааит.
Ҟәбина Ҳасан даацәажәан ус иҳәеит: – Саргьы даара убара сҭахын,
аха сзымнеикәа сыҟан, уахьызбаз даара сгәы иаахәеит, – иҳәан,
дааигәырӷьеит. – Сзықәшәазгьы уасҳәап уааӡырҩы, – иҳәан, дзықәшәаз
аҳәара дналагеит.
– Сара арԥыс бзиак сакәны ҳқыҭан сыҟан. Ҳқыҭа ааизан, арԥыс бзиак
иоуп иқәнагахаша ӡӷаб бзиак дизаагап рҳәан, ӡӷаб бзиак дысзаарган даара
чара ду руит.
Аныхәла, сымҳараҿы снарган саныныҩнарҵа, аӡӷаб исзааргаз лҿы хҩаны
дыгҿагылан. Сара сҽааилыхны снышьҭалт, сышнышьҭалаз еиԥш аӡәы ашә
ааимԥааны дааҩнаԥалан лабак икын ирхха данаасыс слаха сааҟалеит,
сыԥҳәыс иара дима дааҩналт.
Сара зегьы сгәы еилнаргон, аха арахь слоуп иҟасҵахуаз.
Санындәылица, ҳлақәа аасысын сыркит. Алақәа санырк, сышьҭахь
аанда сыҽнадкыланы изулакь срыцәцеит.
Нас даара акыр схәыцт, аха иҟасҵара ансзымдыр ус сыӡбеит, уаҩы
сахьимбара џьара шьхак ахь сцап ҳәа.
Сҿынасхан ашьха сцеит. Ашьха сықәланы сышнеиуаз хьчак даасԥылт.
Ахьча данызба, сҵыхәаршәшәо снаидгылт. Уи ахьча ирахә есуаха акы-ҩба амшә ма ақәыџьма иагозаарын азы илақәа дрызгәааны дыҟан. Сара
саниба, илақәа даарзаӷьын – уаала аҩныҟа узгап уҽеихар бзиа уныҟәызгап,
сара слажәқәа уреиԥшымхар, – иҳәан, симаны ддәықәылт. Анс ахьча
ианиҳәа, сара сгәаныла сгәырӷьеит иҟасҵалакь убахп ҳәа.
Аҭыԥаҿ саннеига, агәаҷа аҷкәын уи иеиҳәеит: – Абри ала имлашьуа
акоуп, акраҿаҵа ҳәа. Агәаҷа днеин хәашақәак ала рыхәрыҭага инҭаԥсаны
исиҭеит, аха исымфеит.
Нас ахьча агәаҷа ус иеиҳәеит ачуан ӡәӡәаны акруны иаҭ иҟанаҵо аабап
ҳәа.
Агәаҷ даалаган акриун, акәац ӡны дара акрызларфоз аишәала
иансырҭа, акрысфагәышьеит. Нас еиҳагьы пату сықәырҵо иалагеит.
Ус хәлеит, арахәгьы гәарлеит.
Ауха шаанӡа арахә срыкәшо исыхьчон, акгьы иасмыргеит. Ашьжьымҭан
ахьча ирахә данрылаԥш, еибгаӡа ианиба, даараӡа игәы иахәеит. Егьырҭ
илақәа даарылалан зегьы ипҟеит, сара сиарҭа, сыфатә еиӷьны иҟаиҵо
далагеит.
Сыхьӡгьы духеит, ауаа зегьы ираҳаит. Сара сахьыҟаз атәылаҿы аҳак
дыҟан Маршьанк.
Уи Амаршьан иоуаз зегьы ҷкәынцәан, аха фбаҟа мзы анаархыҵлакь
акы ихәырны иашьуан.
Амаршьан игәы анԥҵәа, ажәлар еизигеит, абри сыҷкәынцәа зго, ихәырны
изшьуа еилкаашьа сзаҭозар ҳәа. Ажәлар иеизигаз ирыдиҵеит иҷкәынцәа
зго еилыркаарацы.
Ажәлар иеизаз, Амаршьан анс анрыдиҵа, доусы зегьы акака рҳәеит,
аха иҽеиу уаҩы егьизымҳәацкәа ишыҟаз, ҭаҳмада хәыҷык дахьтәаз абри
арыцҳара хәарҭас иамоу ла бзиоуп, уаҳа хәарҭа амам иҳәеит.
Ишԥа ҳәа аҳ данҵаа, аҭаҳмада ус иҳәеит: – Ала бзиа уоур, уахынла
ахәыҷы дахьыҟоу иҩноуҵар, ахәыҷы даҷаԥшьоит, ицәаӡом, ахәыҷы дызфо
анааилакь икны иашьуеит ҳәа. Нас ала бзиа змада ҳәа аизҵаара иалагеит.
Сара сыӡбахә рмаҳахьази, аҳ иарҳәеит, аха зыҟны сыҟаз аламала
сшимҭиуазгьы идырҳаит.
Аҳ даалаган уаа-шәҩык ҩызцәас иаашьҭихын сара зҿы сыҟаз ахьча
иҿы ула сыҭ ҳәа диҳәаразы диҭааит.
Ахьча, Амаршьан уаа-шәҩык иманы даниҭаа деигәырӷьеит, ауаа бзиақәа
сара сҿы иҽыжәҵуа иалагеит ҳәа. Даара чара бзиа рзиуит.
Ашьҭахь Амаршьан иҩызцәа аҳ аказы дуҳәаразы дааит ҳәа аниарҳәа,
ахьча иаҳагьы деигәырӷьеит. Аҳ сара дансыҳәа ииҭаху арахә акәу, даҽакы
акәу исымоу акы сеигӡом иҳәеит.
– Арахә акәым ииҭаху, улоуп ииҭаху, дзыниазгьы абас ауп ҳәа аниарҳәа,
дыԥсыр еиҳа еиӷьеишьеит, аха иҟаиҵахуаз, мап икын, аха ддырԥхашьан
симырхт.
Сара уи сеигәырӷьеит, аҳ иҿы сҟалар еиҳа исзеиӷьхап сҳәан. Снеин
сҽыргәыбзыӷны Амаршьан сигәыдԥало салагеит. Аҳгьы деигәырӷьан ичабра
схьишьуа, дсахәмаруа далагеит. Ус, иҽыжәлан саргьы срыманы аҳ иҩны
саарган, аҳ икаруаҭ аҿы снықәдыртәеит.
Сыфатә, сыжәтә уҳәа, баҩлашала акәын сышныҟәыргоз. Адәахьы санцо
исхылаԥшша ауаа сыцымҵакәа срышьҭӡомызт. Егьи абжьара уахгьы ҽынгьы
сҷаԥшьон, аҳ иԥа дызхәыруа збозар ҳәа.
Ус даара акыр аамҭа сыҟан, аха акгьы ыҟамкәа ишыҟаз уахык аҵх акыр
инеихьаны еиԥш цгә дуӡӡак аԥенџьыр иаакылԥан иааҩналт.
Уи аҳ ихәыҷқәа зшьлоз акәын.
Атахҳәа самҵасын илышьҭагәа икны, ихәырны исфо саналага, уаҩԥсҵас
иаацәажәан ус аҳәеит: – Сумшьын, иҟалозар, уара иуҭаху зегьы сара
иҟасҵоит аҳәеит.
Ус анаҳәа, исыманы аԥенџьыр ала адәахьы сцеит.
Аҩны зегьы ыцәан. Уагьы исшьӡо саналага, – уара улазтәыз алаба хымш
рыла иузаазгоит, аҳ иԥацәагьы уаҳа сшыркьымсуа, – ҳәа ҭоуба ауит.
Ус ҭоуба анау, иоусышьҭын саргьы маӡала сашьҭаны сҿынасхан
сышнеиуаз, ҩын хәыҷык аҿы иныҩналт, саргьы аҩныҟа сгьежьны сааин
зегьы шыцәаз сҭыԥ аҿы снеин снаиахт.
Ахымш ҳәа аҿҳәара иҟанаҵаз азы сыԥшын, аха ацгәы мааит; сажьеит
сҳәан даара сгәы ишалаз акәымкәа, даара акыр аабжьысхьан уахык
санԥшы, слазтәыз алаба аманы иааин, – ушуаҩԥсыз еиԥш ууаҩԥсхааит
ҳәа ианыласаанарха, анкьа сшыҟаз еиԥш суаҩха сааҟалеит.
Ашыр сырган алаба аашьҭысхгәышьан аҩныҟа сцеит.
Аҩны саннеи, лабала исысны слазтәызи сыԥҳәыси шыцәаз снырхагылан, слаба ҩасырххан шәҩыџьагьы шәҽадаха шәҟалааит ҳәа саныларыс,
иҽадаха иааҟалт. Абарҭ иҵакны исымоу дара роуп, руак ҽадаԥсуп егьи
ҽадабоуп. Изҭаху аӡәы ихызбаауам саргьы тәамҩа рысҭом, – иҳәан иажәа
даалгеит Ҟәбина Ҳасан. Ииҳәара иҿамшәо дшанханы даанхеит Аԥсны
Ҳасангьы.
Ажәытә шәарыцаҩык дыҟан. Егьараангьы шәарыцара дцацыԥхьаӡа иара
ишиҭахыз еиԥш ашәарах шьны иааигауан. Ҽнак иҿынеихан шәарацара
дцеит. Дахьнеиз анахь, арахь дыԥшаан, аха ԥаса еиԥш ашәарахқәа имбуа
далагт. Ииулакь аарлаҳәа џьмак ибан ишьит.
Аџьма иишьыз иманы аҭыԥ аҟны длеит. Ацәа ахыхны акәац иаԥхьа аха
иарсыз инахшьны, ацәа аха ашьапаҿы инышьҭеиҵеит, агәи агәаҵәеи аҵәы
инахаҵаны иманы амца дныҽҳәатәан иӡны исфоит ҳәа дшаҿыз, аха адыр/-дырҳәа иааҵысын, акәац аха иахшьыз аҵәы иеиқәыз илақәҳан, агәи
агәаҵәеи аахнахын иаманы ацәа аҟны инеит, ацәа ҩаханаҵан, аԥаса ишыҟаз
еиԥш аԥсы ҭалан иҩны аҿынанахеит. Ашәарыцаҩ омашәа ибаны «иуыу-у-у!» – аниҳәа, аџьма аангылан ус аҳәеит:
– Уи заҟа омашәа избаз Ахьы Зоурым ихьыз ухьыр иҵагьы омашәа
иубар ҟаларын, – ҳәа.
Нас иҿынеихан уаҳа акы дашьҭамлакәа иара иеиԥш шәарыцаҩцәак
ахьтәаз дцеит. Дахьнеиз, илахь шеиқәыз анырба, улахь зеиқәузеи ҳәа
изҵааит.
– Абас исыхьыз, сзыниаз, – иҳәан, ихьыз реиҳәеит. Урҭгьы омашәа
ирбан ус иарҳәеит:
– Ахьы Зоурым ҳәа аџьма зыхьыӡ уанаҳәаз дуԥшаанӡа уаҳа шәарацара
уцарацы иақәумкын, – рҳәан ддәықәырҵеит.
Зоурым диԥшаарацы ддәықәлан ана даауа, ара дцауа ииулакь цәгьала
диԥшааит. Дахьынхоз днеин, уаа аԥшәма ҳәа ибжьы анирга, Зоурым
даадәылҵит.
– Абас исыхьыз, аџьма исшьызгьы иаҳәа абри ауп, – иҳәан, дзыниаз
зегьы неиҳәеит. Зоурым дзыниахьаз имҳәарацы иақәикын, аха иеимҳәар
имуит. Нас Зоурым даацәажәан ус иҳәеит:
– Анкьа ԥҳәыс данаазга, адырҩауха амҳараҟны сышиаз акәымкәа
«Зоурым уҟоума?» – ҳәа аӡәы ибжьы геит адәны. Ҳаи сҳәан саныҩдәылҵ,
аӡәы ҽ-дук дақәтәаны дгылан. Уҽыжәҵ анысҳәа, иҟамчы иикыз сҟәаҟәа
шыҟаз еиԥш хынтә илсааирхан, саргьы иҽы дзықәтәаз еиԥш сыҽха саанхеит.
Апҟаҩҳәа дылҽыжәҵын, сара дыҩсықәтәан, симаны иҿынеихан хаҳә дук
ахьгылаз ҳнеит. Ҳахьнеиз сырууаӡа сиршәын, ахаҳә сананиҟьа, ашәқәа
аҷара-сараҳәа иаатын, симаны дыҩналт. Ҳахьыныҩналаз ҳәсахәыҷқәала
иҭәын. Ҩ-сааҭк рыҟнынӡа уа ҳаҩнан, ашьҭахь сима иҿааихан аҩны сааганы
саанижьын, иара дзықәтәаз аҽы днақәтәаны дцеит.
Сара ԥаса суаҩԥсны сшыҟаз еиԥш сеиҭааҟалан сымҳара саныныҩнашыла, сыԥҳәыс дсызҵааит уажәраанӡа уабаҟаз ҳәа, нас ус ласҳәеит:
– Аӡәи сареи џьара ҳнеираны ҳаҟан, ҳахьнеиз ҳаанхеит, – ҳәа исыхьыз
мҳәакәа.
Адырҩауха деиҭаару ҳәа дышшәоз дырҩагь дааин уҟоума ҳәа ибжьы
анирга, ддәылҵыр дырҩагьых анс сзиухуеит, уи аҵкыс сыбжьы имаҳар
дцап иҳәан, анҿимҭ, ашә ааԥҽны дахьиаз аҩны дныҩналан, Зоурым иԥҳәыси
иара инеиз ажәеиԥшьааи леицхыраан, Зоурым саара дылкарыжьын,
ажәеиԥшьаа ус иҳәеит:
– Зоурым, ула мураха уааҟалааит! – ҳәа.
Аҟамчы иикыз анылаирха, иара ишиҳәаз еиԥш, Зоурым дла мураха
дааҟалан, дҵыхәрышәшәауа дааҩналт. Агьи ажәеиԥшьаа инеиз Зоурым
диеиԥшха дааҟалан, Зоурым дындәылырцан ашә ҩадыркит.
Аҽны ашьыжьымҭан Зоурым иҭаацәа ла дук ҳзааит ҳәа омашәа ибаны
абысҭахь кажьны ианарҭалагь иамфуа, акы иқәҵаны ианарҭалагь иафуа
ишыҟаз иаурыз аназымдыр, аҿынанахан аҳак дахьыҟаз ицеит. Иахьнеиз,
аҳ ианиба, омашәа ибан цқьа пату ақәҵаны акраҿеиҵуашәа анаба, уа
иаангылеит. Уа ианаагыла, аҳ арахә рацәаны иман, ирахә зыхьчауаз иҟны
адырра ҟаиҵан, ахьча данаа ала игеит арахә рышҟа.
Аҳ ԥҳа бзиак диман, даара цқьа пату лықәҵаны диааӡон. Уахык лиарҭаҿы
дышиаз акәымкәа дцәырҳаны дааԥшын, арҵәааҳәа дыҳәҳәауа далагеит.
Нас сыԥҳа нцәа мусхәла дычмазаҩхеит, ҵаара сцароуп иҳәан, иҿынеихан
ҟәыдырԥаҩык лҿы дцеит аҳ. Аҟәыдырԥаҩ аҟәыд ықәԥсауа лҿыналхан,
ус иалҳәеит:
– Уԥҳа ԥсаҩысҭаак длылалт, аха даара ла бзиак уԥшаароуп, мамзар
дзалгом, – ҳәа иалҳәеит.
Нас ус иҳәеит ла бзиак сара исымоуп ҳәа.
– Ус акәзар, уи лара дахьиауа ашә илартәа, нас уи дыԥханаҵоит, – ҳәа
иалҳәеит аҟәыдырԥаҩ.
Нас дцан аҩны ахьча изицҳан, ала има дааит.
Аҳ длалаган ашьтәа азшьны, акраҿаҵаны, иԥҳа дахьиаз ашә аҟны аҭыԥ
ҟаҵаны илаиртәеит.
Ауха аҵх агәҭахьы иааихьан еиԥш ҭакәажә хәыҷык дхәеи-хәеиуа аҩны
данааҩнала, аҳ иԥҳа аҳәҳәара далагеит. Ала неин аҭакәажә дааннакылан,
дырҳәазуа даманы аҩны иааҩналт. Аҭакәажә ала даунамыжьӡауашәа
анылба, ус лҳәеит:
– Зоурым, иузеиӷьу акы уасҳәоит соуужьуазар, – ҳәа.
Нас даноунажь, ус лҳәеит аҭакәажә.
– Аҩны уцаны уԥҳәыси ас уҟазҵази рҟны унеины ауарҳау ахахшьу
аҟамчы ԥаса иуааирхаз кнаҳауп, ухаԥыц ала иаакныхны рҩыџьагьы рҟәаҟәа
шыҟоу иаарха, нас уара ууаҩԥсха уааҟалоит, дара ҽадаха иҟалоит, – ҳәа.
Ала ду аҿынанахан, аҩны инеин аҭакәажә ишылҳәаз еиԥш ианыҟанаҵа,
аҩыџьагьы Зоурым иԥҳәысгьы ажәеиԥшьаагьы иҽадаха иҟалеит, иара
ԥаса дуаҩԥсны дшыҟаз еиԥш дҟалеит.
Рабаџьы ҳәа дыҟан, шәы-шықәса дырҭысхьан. Ҽнак шәарыцара сцап
иҳәан, иаԥсуа шәақь аашьҭихын дцеит аԥсҭаҟа. Ашьабсҭа иԥыхьашәан
ишьит. Ацәа аахыхны, акәац ацәа илҭаҵаны, даҵаланы, иманы дшааиуаз,
сыԥсы ааиҭаскып ҳәа ҵлак амҵан даанҿасит. Махәык аахҵәаны ишьабсҭа
нхишьит, ишәақьгьы уа инықәкнаиҳаит. Аҵла амҵан днатәан аҭаҭын ахара
дшаҿыз данԥшы, аӡиа аҟан, аӡиаҿы алаҳәа еиқәаҵәа аҽакәабуа ибеит.
Алаҳәа аҽыкәабаны ианыҩҭыҵ, ишкәакәаны иҩҭыҵит. Ари закәузеи иҳәан,
иџьеишьеит. Абри закәу цқьа еилыскаап иҳәан, ишьабсҭеи ишәақьи
иахькнаҳаз иааныжьны, иара длеин, иҽааилихын аӡиаҿы аҽыкәабара
далагеит. Иҽыкәабаны даныҩҭыҵуаз аамҭазы дӡӷаб бзианы дҟалеит, абри
шәышықәса зхыҵуаз Рабаџьы.
Ари шьҭа дабацуа, аԥсҭара дылахит кыр аамҭа. Ҽнак ашьха ицуаз,
арахә змаз хьчак диқәшәеит. Ари иҩныҟа дааргьы, дабаауа, дыздыруада,
Рабаџьы шиакәу, дыӡӷабуп. Абри иқәшәаз ахьча ԥҳәысс дидикылан
даанхеит уи иҿы хәышықәса. Хҩык ахацәарԥар рхылҵит, ирааӡеит. Ҽнак
дтәаны дышхәыцуаз ус илыӡбеит «сцап абни аӡиаҿы, сҽыскәабап, Рабаџьы
сакәны сҟалозар збоит» ҳәа иҽикәабеит. Иҽаникәаба, дҽанны дҟалан,
дыҩҭыҵит.
Ари уажәы зынӡак ихы ахьигара изымдыруа даақәхеит. Игәы аҟәыӷара
имоуп, аха иалаухи. Ддәықәлеит ани даныӡӷабыз дызмаз ахьча иахь. Уажә
ари дҽануп, аха ауаҩԥс ҟәыӷара имаз ала ахьча ирахә дырхьыԥшны
диццоит. Убра ахьча иҿы дшыҟаз х-лашак ахшан иааӡеит ари аҽан. Ҽнак
зны еиҭах амни аӡиаҿы сҽыскәабап ҳәа агәаԥхара иоут. Дҽануп, аха ауаҩ
ҟәыӷара имоуп. Длеины иҽаникәаба, ажәытә дшыҟаз Рабаџьы иакәны, шәы-шықәса данҭагылаз еиԥш дӡышӡа дыҩҭыҵит. Иҿынаханы днеиуеит анкьа
иишьыз ашьабсҭа ахьыхшьыз. Ишьабсҭа иахьа амш аҽны ишьны
икнеиҳазшәа ишәақьгьы уа иақәкнаҳан, иманы аҩныҟа амҩа дықәлеит. Аҩны
дааиаанӡа амшцәгьа иқәшәеит, аӡқәа хыҵуеит. Ихыҵны илеиуаз аӡы
дызмыркәа дыштәаз, аҟьҟьаҳәа дыццакы-ццакуа аӡә дааидгылеит, аҽы
бзиа дақәтәоуп.
– Дад, аӡы сыругандаз, – ҳәа диҳәеит иааидгылаз.
– Уаха сымам, дара сыццакуеит, – иҳәан, аҟьҟьаҳәа аӡы дыҩҭалт,
Рабаџьы дыримгеит.
Ари иара дыӡӷабны ахьча ԥҳәысс данигаз ихшаз иԥа еиҳабы иакәзаарын,
дҽанны даныҟаз ихшаз алашақәа реиҳабы дақәтәазаарын.
Убри аамышьҭахь даныӡӷабыз ихшаз аҩбатәи аҷкәын, данҽаныз ихшаз
аҩбатәи алаша дақәтәаны дааит.
– Дад, абра аӡы сыругандаз, – иҳәеит, аха уигьы џьара сыццакуеит
иҳәан, игәхьаа имкыкәа длаиаҩсны дцеит.
Ари иара идыруан арҭ иҷкәынцәа шракәу, аха дара ирыздырӡом.
Рацәак рыбжьымскәаны ахԥатәи иҷкәын, ахԥатәи алаша иахылҵыз
дақәтәаны дааидххылеит абра аҟәараҿы.
– Дад, уани уаби срықәлоуп, иҟалозар аӡы сырга, – ҳәа диҳәеит.
– Ҳаи, аӡы ушԥарсымгуа, – иҳәан, ашырҳәа дылҽыжәԥаны, Рабаџьы
дыҩҽыжәиҵеит.
Аӡ нырцә ианнеи, Рабаџьы аҽыуаҩ диазҵааит:
– Дад, уҩызцәа ҩыџьа ццакны ԥхьаҟа ицеит. Уаргьы уццакуашәа узбоит,
шәабацо? – ҳәа.
– Ааи, ҳаццакыҵәҟьоит, – иҳәеит аҽыуаҩ. – Саԥхьаҟа ицоз сашьцәа
еиҳабацәа роуп. Ҳахцо убри ауп, аҳҭны аимҭахара аҟоуп. Аҳ иԥҳа лмацәаз
арахәыц ала икнаҳауп. Ахызаҵә ала арахәыц ԥҵәаны амацәаз лазышьҭыз
аҳ иԥҳа дииҭоит ҳәа ҳаҳан, амҩа ҳақәуп. Насгьы убра иацуп даҽакгьы:
ақәаб азна аӡы ҟаҵаны, амца аҵамҵаӡакәа, ажәала изыршуа иоуп аҳ иԥҳа
дзиҭуа, – иҳәит.
– Ааи, дад, анцәа уирхиааит, аӡы сахьыругаз ҭабуп, – иҳәеит Рабаџьы.
Уи арԥысгьы имҩахь дцеит. Рабаџьы иеидара аашьҭыхны аҽцәа рышьҭа
дхылеит. Аҳҭны ҳәа зыӡбахә иаҳаз аҿы днеит. Аҳҭны азна ауаа аҟоуп,
ахысра ыҟоуп, зегь хысит, еилгеит, аха иалаухи амацәаз аӡәгьы
изкамыршәит, аҭыԥ аҿы иаанхеит.
– Ҭаҳмадак соуп, аха абри аимҭахара, аицлабра салаурхәырц сҭахуп
иҟалозар, – иҳәан Рабаџьы аҳ диҳәеит.
Ари ииҳәаз заҳаз ажәлар иџьаршьеит, инеихәаԥшы-ааихәаԥшны
иааибарччеит. Аҳ мап имҳәеит.
Рабаџьы абри аҟара аамҭа дызламхысцыз иаԥсуа шәақь днықәԥшын
иааҭирҟьеит, амацәаз нкыдиршәан, днаҵаххны икит. Нас днаргеит ажәала
аихаршыга азна акәац зҭоу ақәаб иршрацы. Ажәа аҳәара далагеит.
Ихҭысхьоу зегьы ҳәаны аҵыхәтәаны дааиуа даналага, ақәабгьы агәара/-гәараҳәа ашра иалагеит. Даныӡӷабыз ихылҵыз аҷкәынцәагьы иџьаршьеит.
Аҳ иԥҳа иҷкәын аиҵбы дииҭеит, Рабаџьы аӡы дырзгаз. Иҷкәынцәа
рыхҩыкгьы, иҭацагьы, аҳҭны иеизаны иҟаз ауаагьы рчара аҳ иуит. Нас
зегьы еихьыԥшны Рабаџьы ишҟа ихынҳәит. Убраагьы ачара ду руит. Сара
убра казылбашьс сыҟан, сылҭалан абрахь сааит.
Дыҟан ҭаҳмадак. Иҭаацәагьы дара ргәы иқәҿыӷьхан, амбатәы ихыҵуан
азы. Иаргьы цәгьа ибуамызт дыԥсыр.
Ҽнак алаба ааиҵарсуа ддәықәылт. Дызнеиуаз ӡаҩак дынхықәгылт. Акыр
аамҭа дгылан аӡеҩа ахықәан, ашьҭахь аӡеҩа аҽылҭшьра гәаҳәарас иоут.
Инеигӡеит анцәа иҟынтә агәаҳәара иоуз.
Аӡеҩа иҽанылҭишь, дҭыԥҳа ԥшӡаха дыҩҭыҵт.
Аҳак шәарацара дыҟан дзаауаз даалықәшәан, аҩныҟа дигыт. Аҩны
даннеига, дигәаԥхан, ԥҳәысыс дааихәт, хҩыкгьы аԥацәа лыхшан, илааӡеит
изаманаха.
Ҽнак акы даргәаан, дцаны лыҽӡаалшьт аӡеҩа. Дҽан бзиаха дыҩҭыҵт.
Убри аамҭа иақәшәан, дызмаз аҳ џьара дыҟан дзааиуаз даадгылан,
икны аҩныҟа иманы дцеит.
Аҽан аҳ иман акыр аамҭа, х-ҽык ахшаит.
Ҽнак илеин аӡеҩа аҽылӡаанашьын, илаԥсха иҵхәыршәшәуа иҩҭыҵт. Аҳ
сҽан ргыт ҳа дсыԥшаауаз алаԥс аниба, даԥхьан аҩныҟа игыт. Х-лабак арит
аҳ иахьынӡаимаз.
Зны аҳ ицны шәарацара изнеиуаз, аӡеҩа ианхықәгылан, аҽылҭнашьын,
ҭаҳмадаха иҩҭыҵт.
Дынҭаҳмадаха, инықәиршәын, аԥасатәи иҭаацәа рҟны днеит.
– Ҳаи, уанаџьалбеит, уажәгьы уԥсы ҭаны уҟазма? – рҳәан, иҭаацәа
уамашәа дырбыт.
Зны амҩасцәа рацәаны имҩасуа ибит.
– Изакәызи, дад, шәабацуа абарсҟатәи ауаа? – ҳәа аӡәы диазҵааит.
– Ҳахцуа убрахь ауп, – иҳәыт дзызҵааз, – аҳак ԥҳа заҵәык диман, оҩы
дииҭауамызт уажәраанӡа, уажәы убас ажәаны игәариҵит: чуан дук азна
ахш ҟаҵаны исыргылуоит. Убри ажәала изыршуа сыԥҳа дисҭуат ҳа.
Акрааҵхьаны лабык аашьҭыхны ддәықәылт аҭаҳмада зегьы хцуаз.
Дызнеиуаз ӡык дынхықәгылт, аӡы дызмыруа, аӡәы дсықәшәандаз сыригарын
ҳа дзыԥшуаз, аҳ даниԥҳәысыз ихшаз иԥацәа, данҽаныз ихшаз аҽқәа акака
ирықәтәаны инидгылт.
– Ҳаи, дад, аӡы сыржәгандаз, – иҳәыт аҭаҳмада, аха аиҳабацәа аҩыџьа
иааҳәынгьы изхьамԥшт. Аиҵба дылҽыжәҵт. Аҭаҳмада акәадыр
длақәыртәаны дааиҽхьнылан дыригеит. Дсыригаз еиԥш, иҭабуп, дад, умаҵ
анцәа исируааит иҳан, длыбааит аҭаҳмада.
Ашьҭахь зегьы ахцуаз аҭаҳмадагьы днеит.
Чуан дук азна ахш хшьын аҳ иҟны. Ауаа аттаҳа иадгыланы ажәабжьқәа
рҳәуан, аха ахш хьшәашәаӡа ихшьын.
Аҭаҳмада илаба ааиҵшьуа днықәгылт.
– Ҳаи, аӡәыр изы ишуазар уи аҭаҳмада изы ишоит, – рҳәан шьоукгьы
неихыччеит.
– Шәаасзыӡырҩ дадраа, сара сызқәшәахьоу ажәак шәасҳәап, – иҳәыт
аҭаҳмада. – Сыҟан сара сҭаҳмаданы уаҳа сыламкәа, сыԥсыргьы бзиа избуа
аҟны снеихьан, аха агьсыхьуамызт.
Ссыҟаз акәымкәа, схы сгәы ахшәаӡит. Ҽнак лаба дук аашьҭыхны
сызнеиуаз ӡеҩак сынхықәнгылт. Анцәа исгәирԥхан, сҽылӡаасшьын,
саныҩҭыҵ, сҭыԥҳа ԥшӡаха саақәгылт. Ҳаи, сажәымҭаҽха сҽызбасыԥсах ҳа
сызнеиуаз, аҳак шәарацара дыҟан дзаауаз даасԥылан, иҩныҟа сигыт,
ԥҳәыссгьы сааихәт. Хҩык аԥацәа сыхшаит. Зны сгәааны снеин аӡеҩа
сҽылҭысшьын, сҽан бзиаха сыҩҭыҵт.
Аҳ санԥҳәызбаз сызгаз «сыԥҳәыс дабаца?» ҳа дсыԥшаауаз, адәы
сықәны саниба, сыкны аҩныҟа сигыт. Сыҟан аҳ иҟны акыр аамҭа, х-ҽабак
сриит, исааӡеит.
Ҽнак аӡә дсықәтәан сҟәаҟә цәиҟьеит, даарагьы сирааԥсеит. Ных, ас
сзыҟоу рахәым сҳәан, сцан аӡеҩа сҽылҭысшьын, слаԥсха сҵыхә ршәшәуа
саақәгылт. Аҳ сҽан згазышь ҳа дзыԥшаауаз даасыдгылт. Ла заманак збит
иҳәан, иаҳҭырԥарцәа сриҭан, аҩныҟа сыргит. Аҳ иҩны х-лабак срин исааӡеит,
аха аԥаса сызоҩԥсыз здыруа сланы ссыҟаз сгәы иалан.
Зны сцан сӡеҩа сыҽҭысшьт, санааҭыҵ, аброужәы ссыжәбоу еиԥш
сҭаҳмаданы сҟалит, – иҳәит аҭаҳмада.
– Аҳ иҟны аԥацәа исыхшааз абарҭ роуп, – иҳәан идирбыт.
– Аҽқәа убарҭ зықәтәоугьы, сара сынҽаныз исриз роуп, – аниҳәа, ахш
ашәах хаччыла ашра иалагт.
Аҳ, сыԥҳа ахш ажәала изыршуа дисҭоит ҳа зҳәазгьы, дықрамҽуа сымаҳә
дызбоит ҳа дааит.
Аҭаҳмада ус иҳәыт:
– Сара, дадраа, исыжәбуа еиԥш, аҭоубыҭ ахы сызшьапык ҭагыланы
сыҟоуп, ԥҳәысс сара уԥҳа дсызгом, аха аҳ сыуҳәоит усзыразхарц, уԥҳа,
сара аҳ саниԥҳәысыз исыхшаз сԥа еиҵбы дисҭаразы сгәы иҭоуп.
Аҳ дара игәы иахәеит аҭаҳмада ииҳәаз.
Нас аҳ чара бзиа уны, иԥҳа анабзыҭ лыцҵаны аҭаҳмада иззиҳәаз дииҭт.
Ҭаҳмадак дыҟан, ԥшьҩык аԥацәа иман. Ҽнак иԥацәа боурак рышшуан,
иара мыхбара дцеит. Амхы агәҭаны ӡырҩашк алсны ицуан. Аӡы ахықәаны
џь-дук ықәгылан. Аџь ақәцәаны лаҳәык ықәтәан. Аҭаҳмада данаба, алаҳә
лыбаан, аӡы аҽӡаашьны, ишкәакәаӡа ихәнаны аџь ақәцә иқәтәеит. Ани
аниба, аҭаҳмадагьы днеин аӡырҩаш иҽӡааишьт, сыҷкәынхозар здыруада
ҳа. Иҽынӡааишь, аҭаҳмада дмаҵуар бзиаха дҟалит. Дынмаҵуарха, дыхраа/-ӡраауо адәы дықәын. Аҳ иԥа дибан дсышәарыцуаз, аҩныҟа дигит. Ихнеигаз
амаҵуар х-ласбак арит. Аԥацәа анааӡа, амаҵуар ааны адырҩагь аӡырҩаш
аҽӡаанашьт. Аҽынӡаанашь, иҽан бзиаха иҟалит. Акрыфуа адәы ишықәыз
аҽан, аҳ иԥа ибан, иҩныҟа игеит. Ихнеигаз, х-ҽабак арит. Аҽҵысқәа анааӡа,
аҽан аӡырҩаш аҽӡаанашьыхт. Аҽынӡаанашь, иԥҳәызбаха иҟалит. Аԥҳәызба
дыхцара лзымдыруа адәы дсықәыз, аҳ иԥа дсышәарыцуаз дибан, аҩныҟа
дигыхт. Дыхнеигаз хыҩԥацәа лоут. Аԥацәа ааӡаны даан аԥҳәызба аџь аҿы
аӡы лыҽӡаалшьыхт, лҽынӡаалшь, аԥаса дсыҟаз еиԥш дыҭаҳмадаха дҟалит.
Ус даныҟала, аҩныҟа даақәланы дааит аҭаҳмада рыцҳа.
Дахааз иԥацәа омашәа ирбит, избан акәзар, раб дыҟамижьҭеи акырҵуан,
дыԥсыт, дыӡт ҳа иԥсхәы рухьан. Арсҟаамҭа уабаҟаз ҳа иԥацәа аниазҵаа,
аҭаҳмада ихьыз, иибаз реимҳәакәа, ус иҳәит:
– Дад, шәара шәҟны сааргьы иҟасҵуазеи, ус сызомызт, убри аҟнытә
сныҟәуан, ссасуан.
Аҭаҳмада уаҳ оҩгьы иуаз еимҳәакәа дсыҟаз, дақәшәт зны џьара аҳәарҭа.
Аҳак ԥҳа бзиак диман, аҵәца баа дыҭакны. Зны аҳ ажәлар ус рылеиҳәт:
– Ҩажәа ведра зкуа ақәаб азна аӡыхь ажәала изыршуа сыԥҳа дисҭоит.
Аҳ аҿҳәара иеиҭаз аамҭазы ажәлар кылсуан.
Аҭаҳмада зуаз зҵакны измаз ус аниаҳа, дцеит ажәлар ахкылсуаз.
Дыснеиуаз амҩаны ӡымҩаск дынхықәгылт. Шьапыла дзыромызт, аҽы
имамызт. Ииура изымдыруа дысгылаз х-ҩык аҽыоҩцәа ааиуан ибит.
Ианизааигәаха, аҭаҳмада идырт аҽыоҩцәа, аҳ иԥа иҿы иириз аҷкәынцәа
ракәын, аҽқәа иириз ирықәтәаны иаауан. Аха аҷкәынцәа аҭаҳмада
дырзымдырт. Еиҳабы-еиҳабыла еиҳәҭагыланы аӡы иаахықәгылт.
– Дад, сырга аӡы! – иҳәан аҭаҳмада иҷкәын аиҳабы данидгылт.
– Иҟауҵуази, аҭаҳмадажә, аизараҿ. Аҩны ахәа уҽҳәатәа, уҭаҭынжәга
кны. Уа унеиргьы ажәас иуҳәап зугәахәуазеи?! – иҳәан аиҳаба, аҭаҳмада
аӡы дыримгеит. Ус иҳәит иԥа агәыбжьанытәгьы. Нас аиҵба ус иҳәит:
– Ара уааи, дад, сара урзгоит!
Данырига, дҽыжәымхӡакәа аизараҿ диманы днеит, ажәлар дынрыха-аарыханы днаганы ақәаб днахаиргылт.
Аҭаҳмада иуаз аҳәара далагит. Иҳәаны данаалга, ақәаб иҭаз аӡы шны
илхыҽҽеит.
«Ура!» рҳәан ажәлар зегьы рнапқәа еинырҟьеит. Аҳ сымаҳә дарбан ҳа
иԥҳа аҵәца баа дыҩныган диманы дааин, аҭаҳмада дынииркит. Аҭаҳмада
ус иҳәит:
– Сара ҭаҳмадак ари илылысхузеи, аӡы сырызгаз сԥа думаз, – иҳәан,
иԥа аиҵбы аӡы дырызгаз днаииркит.
Ашьҭахь ажәларгьы нықәҵны ицеит, аҭаҳмадагьы иԥацәа иманы,
иҭацагьы дрыдкыланы, аҩныҟа дааит, агьырҭ иԥацәа рҿы. Иҟалит нас
быжьҩык аԥацәа, дындырхит аҭаҳмадагьы бзиаӡа.
Шәарыцаҩык дыҟан. Иан ида хшара длымаӡамызт. Ари ашәарыцара
бзиа ибон. Ари мышкы шәарыцара дцеит. Дышнеиуаз ақәыџьма шьабысҭа/-ӡыск аҿыҵакны ишааиуаз ибеит. Ажәеиԥшьаа рҭыԥҳа ашәарах
дырхылаԥшуан. Аӡыс шагоз анылба, дыҩны дашьҭалеит, дахьӡом. Ари
ашәарыцаҩ ианиба, деихсын, аӡысгьы кашәеит, иаргьы ишьит. Ари лыбжьы
лыргеит: – Ухы амц амҳәааит, иухәарҭоу ҟанаҵоит! Жәеиԥшьырҟан иасҳәоит,
– лҳәеит.
Ари уаҳа шәарыцара дымцакәа, аҩныҟа дхынҳәит.
– Абас-абас сзықәшәаз, абга аӡыс шаанагоз исшьын, Жәеиԥшьырҟан
иԥҳа дсықәныҳәеит, – «ухы камшәааит» ҳәа, – ҳәа иан илеиҳәеит.
Иан ус лҳәеит: – Ааи, нан, Ажәеиԥшьаа рҭыԥҳа лыбжьы уқәырган ус
лҳәазар, уманшәалахот, уца, нан, шәарыцара!
– Сан, сыԥхыӡқәа бзиан иаха. Бнеи ахьурӡы кнаҳа, сманшәалахар ҟалап,
– ҳәа дцеит абнахь.
Аӡы икнаҳаз шаанӡа даауан, ак шьны иманы дкылсуан, иан быҩлашала
дныҟәигон. Мышкы шәарыцара дахьныҵыҵыз, дышнеуаз шьабысҭак ишьит.
«Ари ацәа аахыхны инкнасҳар, ашьа аалҵны ианыҟалалак изгап» иҳәан,
инкнеиҳаит. «Ашьагьы кәкәеит, изгап» ҳәа даныҩагыла – ишьабысҭа ыҟаӡам.
Ашьагьы имбеит, ахәгьы имбеит. Данԥшы – ишьабысҭа абна илаланы
ицоит. «Иахьарнахыс сҵыхәа ԥҵәазаап, шәарыцара шьҭа иҟасҵо егьыҟам»
иҳәан, абна даалҵны амҩаду даныланы иҿынеихеит. Ари амҩан дыздыруаз
аӡә диқәшәан, – уара, акгьы ааугаӡом, улахьгьы еиқәуп, иухьзеи? – ҳәа
дизҵааит.
Данизҵаа, ишьабысҭа шцаз уҳәа, ихьыз иеиҳәеит.
– Уара иухьыз башоуп, уара уакәым Мыд иԥыла зԥылазгьы дыҟоуп, –
иҳәеит.
Иан лҿы дааит. Акагьы имамкәа данааи, – «аӡы кнаҳа» уҳәеит, ҳаӡгьы
ҭабеит, уара умааӡеит, иухьзеи, улахьгьы еиқәупеи? – ҳәа иан дҵааит.
Иангьы ихьыз леиҳәеит. Ари «Мыд иԥыла зԥылазгьы дыҟоуп» ҳәа
иангьы ус иалҳәеит. Иԥылазгьы иангьы «ирҳәаз еилыскаап, Мыд
дызусҭада, иԥылаз еилымкаакәа сшыхнымҳәуа» ҳәа игәы иҭакны
ддәықәлеит, амҩа дықәлеит. Инеиԥылалакь, – абри Мыд дызусҭа,
дабаҟоу? – ҳәа зегьы дрызҵаауеит.
Акагьы имаҳауа дышнеиуаз, дә-дук днықәнагалеит. Аҽқәа ықәуп, аҽы
жәпа, аха убарҭ реиԥш иԥшӡоу акартачка аҿгьы уаҩы имбацт. Акыраамҭа
дгылан дрыхәаԥшуан. Иаԥхьаҟа данԥшы, адәаҿы аԥсҭҳәеиԥш акы алыббын
иҩеиуа ибеит. «Избаз закәызеи» ҳәа дышнеиуаз, дыҩидгылеит аӡәы. Аихатә
чалт дақәгылоуп. Аҽани алашеи аҵаҳәоуп, адәы цәаӷәаӡам. Убри азын
ауп абыб залҵуа. Абри ԥсҭҳәаны иибаз акәзаап. Абри дизҵааит: – Аус
умоуп, аха акы сузҵаауан, Мыд ҳәа аӡә дыҟоуп ҳәа саҳауеит, ихабар акры
удыруама? – ҳәа дизҵааит.
– Уара уаҩ ааԥсак уоуп, абна џьара уаатәа, уԥсы шьа, нас Мыд дзакәу
сара издыруеит, иуасҳәап уашьҭан, – иҳәеит.
Ари сааҭла аус иуан. Исааҭ даналга, дызлацәаӷәоз аушьҭны, ани
дахьтәаз днеит.
– Мыд ҳәа уи уара узышьҭоу са соуп, – ҳәа иеиҳәеит.
– Нас «Мыд иԥыла зԥылазгьы дыҟоуп» ҳәа сарҳәон, убри еилыскаарц
сашьҭоуп, – ҳәа иеиҳәеит.
– Уаала аҩныҟа, – иҳәан, аҩныҟа дигеит.
Имаҷны, горад хәыҷык аҿы диман днеит. Ари агорад аҿы иреиҳаз,
ирылҳәҳәоз ҩын дук аҿы диман дыҩхалеит.
– Сара Мыд ҳәа узсышьҭоу избан? – ҳәа Мыд дҵааит.
– Сызушьҭоу убри ауп, ашьабысҭа сшьын, аԥсы ҭалан ицеит. Изасҳәаз
«уиаума, аџьашьахә, Мыд иԥыла зԥылазгьы дыҟоуп» ҳәа сарҳәеит. Убри
аилкаара сашьҭоуп, – иҳәеит.
– Уара ушьабысҭа аԥсы ҭаланы изцаз уиоуп, Ажәеиԥшьаа имфацызт.
Уара Ажәеиԥшьаа иԥҳа дуқәныҳәахьан, ухы камшәеит, аха ианеилдырга,
Ажәеиԥшьаа имфацызт азы аԥсы ҭеиҵеит, иара игеит. Аха умшәан,
аринахыс уманшәалахауеит.
– Са стәы уҳәеит, аха абри иуԥылаз соуҳәароуп, – иҳәеит.
– Уааишь, – иҳәан, аԥенџьыр аҿы днаирԥшын агорад дналаирԥшит. –
Абри агорадгьы са истәуп, абри аҩнгьы са истәуп, сыхшыҩ ала иҟасҵаз
ауп. Мышкы агорад сналаԥшып ҳәа сышнеиуаз, сыԥҳәыс лыжәҩа аӡә
даҵагыланы дышнеиуаз збеит. «Абри са издыруазароуп, дызусҭада,
даҽазныкгьы сылхылаԥшып» сҳәеит. Адырҩыҽынгьы иара убри
длывагыланы дышҩеиуаз збеит. «Абри деилсыргап» сҳәан, «абри иацгьы
дбываныҟәон, иахьагьы дбываныҟәоит, абри сара исзымдырыз ауаҩ
дызусҭада» ҳәа слызҵааит, саарԥырагылеит. Санаарԥырагыла, илывагылаз
ахаҵа имаӷра иҭан ҟамч хәыҷык, иааҭиган атахҳәа дынсысит. Аҟамчы
анылсааха, Мыд дабаҟахыз – сыҽны, сқьақәаха сааҟалеит, – иҳәеит. –
Абри адәы уқәланы уанаауаз ҽы убама, аҽқәа уаарылсма? – ҳәа иеиҳәеит.
– Аҽқәа сымбакәа, акыргьы срыхәаԥшуан, убарҭ реиԥш иԥшӡоу ҽы
сымбацызт, – иҳәеит.
– Убырҭ санқьақәахаз исыхшаз роуп, – иҳәеит. – Убри ашьҭахь дырҩегь
аҟамчы ласааирхан – слахеит. Абарҭ ала ԥшӡақәа иубо агорад аҿы сара
алыцәҳа санрылаз исыхшаз роуп, – иҳәеит. – Ла бзиак абри агорад аҿы
иҟоуп, – ҳәа хьшьцәақәак, арахә рацәаӡаны измаз, ираҳаит. Анҭ ахьшьцәа
аан, слазтәыз ашаха насхаҵаны, аԥара ирҭан сриҭеит, – иҳәеит. – Арҭ
рырахә сыхьчон, бга насышьҭуамызт, пату сықәын. Сыӡбахә ахара ираҳаит,
сла бзиоуп ҳәа. Аҳак иԥҳәыс хшара длауан. Агара дынгараҵаны
уаниԥырҵлак, уахынла акы дагон. Абас ҩынтә-хынтә иҟалеит. Абри иԥҳәыс
лбаҩлтәымызт, еиҭа дицәыӡыр ҳәа дшәон. Ахьшьцәа ла бзиак рымоуп ҳәа
иаҳаит аҳ. Ахәыҷы дахьышьҭаз ацаԥхақәа ҿан, аҟарулцәагьы гылан, аха
усгьы ахәыҷы дыӡуан, акы дагон. «Иҟасымҵаз акгьы ыҟам, аха хәарҭа
амоуит, абри ахьшьцәа рла аазгап» иҳәеит аҳ. Абри хәарџьанк азна ахьы
лаидҳәаланы ахьшьцәа рҿы дцеит. Ари ала ааиган, иԥҳәыс ахәыҷы
дахьлауаз илаганы акәахьча лкаршәны, сызхара сҿаҵаны сдыртәеит, –
иҳәеит. – Аҳәса еизан, абри аԥҳәыс хшара длауит. Ахәыҷы иқәнагаз
ҟарҵеит, дгарарҵеит, ицеит. Ахшара дзаузгьы дыцәеит, дааԥсамзи, рыцҳа.
Абри ашә аҿы аҟарулцәа ашәақьқәа кны игылан. Ацаԥхақәа аттаҳәа
иаатын, аҟарулцәа лхьыдышьшьын ршәақьқәа рымпыҵшәан илкаҳаит.
Ҭакәажәык ахәыҷы дгарсхуеит ҳәа дшаҿыз, «ааԥ» ҳәа слыҵыҩрын,
лыхәдацәа ҵкааны, дылкажьны слалықәтәеит, – иҳәеит. «Аа, уанаџьалбеит, са сызкыз Мыд уоуп, саууыжьроуп, уара улазтәыз дыздыруеит,
ууаҩитәуеит, уҿы раҳа» лҳәан, мацәазк сҿы инҭаршәны, «соужь, сааиуеит,
ууаҩыстәуеит» лҳәан, дындәылҵны дцеит, ахәыҷы дааныжьны. «Уара
уҽызтәыз, улазтәыз абриоуп» лҳәан, аҟамчы аацәырылган, дласысын –
сцәа аасхыҵын, абри сшыҟоу суаҩны сааҟалеит, – иҳәеит. «Смацәаз сыҭ»
лҳәан, илысҭеит, сҿы иааҭыхны. Нас «абри аҟамчы уара иумаз, са
исҭахӡам, уажәшьҭа иахьназго ҳшеин иҿы ирыдыркылом» лҳәеит.
«Уахьнеиуа уҽызтәыз ирхуҟьар – ишуҭаху иҟалоит» лҳәеит. Знык сануаҩха,
аҳ ихәыҷгьы изызуааз, сеихан аҩныҟа сааит, – иҳәеит. – Санааи,
сыԥҳәысгьы димоуп, сгорадгьы рхагалан ишрымаз сааит, – иҳәеит. –
Санааи, аҭакәажә исылҭаз аҟамчы иара ианынеихысҟьа – дгәыжьхеит,
лара ианылхысҟьа – дҽанхеит. Абарҭ нахьхьи сызлачалтуаз дара роуп.
Дунеихаан сара исыхьыз аӡәгьы имыхьц. Уара ушьабысҭа Ажәеиԥшьаа
ирымфацызт, аԥсы ҭалт, аха аринахыс уманшәалахоит, – иҳәеит.
Абриала далгеит.
Шәышықәса зхыҵуаз ҭакәажәык дыҟан. Ԥа заҵәык длыман Ҳаџьмаҭ
ихьӡын. Ари ахәыҷы даныҩаидас инаркны занааҭс иман ашәарыцара. «Сан,
сара сыбҭахызар, аҵаара бымфан сара исылшоит баҩлашала бсырчар», –
ҳәа леиҳәеит. Иаб иҭынхаз аԥсуа шәақь иман «Цыркьыта» ахьӡын, абри
аашьҭыхны шәарыцара дцон. Амала даауамызт ак аамгакәа.
Мышкы шәарыцара дцеит. Дышнеиуаз, ԥҳәызбак лыбжьы иаҳаит: – Аа,
икажь, аа, икажь!.. – ҳәа абас лак уаҵаҟьозар еиԥш. Ари закәызеи ҳәа
данаахьаԥш, шьабысҭак хьан аԥа ақәыџьма иагон, Ажәеиԥшьаа иԥҳа
дашьҭоуп. Аҟыԥҳәа ишәақь ааԥынкылан деихсит. Ақәыџьма уа икаҳаит,
ашьабысҭа ацәынхеит. Ажәеиԥшьаа иԥҳа дшаауаз даахагылеит, ангьы иҩуа
илышьҭан. Ус лыбжьы лыргеит: «Ҳаџьмаҭ иууз Жәеиԥшьырҟан иасҳәоит,
ухы амц амҳәо иҟасҵоит». Аӡыс лыман дцеит. Дахьнеиз, лаб
Жәеиԥшьырҟан иалҳәеит.
Адырҩаҽны дырҩегь шәарыцара дцеит Ҳаџьмаҭ. Шәарыцара дахьнеиз,
ашьабысҭа ибан деихсын ишьит. Санцо изгап, иҳәан, иаацәыкәкәны
икнеиҳаит, ишәақь нкыдиргылеит. Иԥсанишьа ашьҭахь, дцарц дҩагылеит.
Ишьабысҭа аԥсы ҭалан абна иасит.
Дылҵит абна. Амҩан, дыздыруаз «Ҳаџьмаҭ, иухьзеи, ак аамгаӡакәа
уааломызт?» ҳәа иазҵаауан. Ихьыз реиҳәеит. «Аа, уи уацәымшәан дырҩегь
уманшәалахоит, уара иухьыз моу, Мыд иԥылаз зԥылазгьы дыҟоуп» ҳәа
иарҳәеит. Абри аҩны днеиаанӡа, хынтә иарҳәеит абас. Аҩны даннеи, иан
дӷызыӷызуа далагеит, иухьзеи, акыр умамкәа уааитеи ҳәа. Ихьыз леиҳәеит.
«Ҳаи нанхеит, Мыд иԥылаз зԥылазгьы дыҟоуп, угәы каумыжьын», лҳәеит.
(Мыд дахьыҟоу сеидроу!)
Ари дҩагылан, ахи ахәшәи иԥшаан, игәы иԥсахит.
– Сан, лассы сбымбаргьы бысцәымшәан, – ҳәа леиҳәеит.
– Нан, уабацои, царҭас иумозеи? – ҳәа дизҵааит.
– Сан, сара Мыд ҳәа аӡә иӡбахә сарҳәоит, баргьы исабҳәеит, Мыд дзакәу
еилыскаанӡа схынҳәуам.
Ари дназдгылаз зегьы дрызҵаауеит, Мыд дудыруама ҳәа. Аха акгьы
изеилмыргакәа дышнеиуаз, дә-дуӡӡак дықәнагалеит. Аҳаскьын ҩахьеит,
убриаҟара аарҩара ыҟоуп. Абра имаҷымкәа ауахьад ыҟоуп, аҽҵарақәа
рыҵоуп, аха хәаԥшышьа аҟам, убриаҟара иԥшӡоуп. Ҳаџьмаҭ даагыланы
дрыхәаԥшуеит, абасҟак иԥшӡоу аҽан излахшазеи ҳәа иџьашьо. Изхара
ианиба, днараҩсын, дыԥшызар, абри адәы аԥынҵан ԥсҭҳәак ҩеиуеит. Уара
абри аарҩара иҟои абри аԥсҭҳәеи змаанозеи ҳәа џьашьатәыс иҟаиҵеит.
Аӡә дааидгылеит дшыԥшуаз. Гәыжь ҽанки гәыжь лашаки ҵаҳәаны
дрылачалтуеит.
– Уа бзиа ууит! Уццакуеит, аха акы сузҵаауеит, – иҳәеит Ҳаџьмаҭ.
– Аминуҭ сшьақәхар ҟалом, уаасзыԥшы нахьхьи сцаанӡа, – иҳәеит.
Нас ихачырҭаҿ дахьааиз даангылт.
– Сара сыццакуеит, иуҭахузеи?
– Аӡәызаҵәык ихьӡоуп исҭаху уццакуазар, – ҿааиҭит Ҳаџьмаҭ.
– Изакәызеи, иуҭахузеи?
– Мыд ҳәа аӡәы сишьҭоуп.
– Аа, уи акәзар иуасҳәап, – иҳәеит. – Сара ари ссаҭ сзалымгакәа неишьа
сымам. Абри аҩадахьы ушҩеиуа ӡыхьк ҭоуп, убра утәаз сҩеиаанӡа.
Ани ицәаӷәоз иус даналга, игәыжьқәа аауишьҭит, дааит Ҳаџьмаҭ
дахьтәаз. Уаала шьҭа аҩныҟа, иҳәан, иаԥхьа дгылан аҩныҟа ицеит. Аҩны
дахьааиз, илашьцазар илырлашоит убри аҩыза аԥҳәыс диман. Астол
дырхиан егьин, акриҿеиҵеит. «Уццакуама, уаха уҟазар ҟамлари?» ҳәа
дизҵааит. «Моумоу, сышьҭахьҟа сыццакуеит, сыхнымҳәыр ҟалом» иҳәеит.
– Нас, уара Мыд дзуҭахузеи?
– Ашәарах сеихсны исшьит, аха аԥсы ҭалан ицеит. Мыд иԥылаз
зԥылазгьы дыҟоуп ҳәа сарҳәеит, сишьҭоуп Мыд захьӡу.
– Мыд ҳәа уара узышьҭоу сара соуп. Уара акы уацәымшәан, ашәарах
зызцаз убриоуп, иушьыз Ажәеиԥшьаа имфацызт, аҽны ашәарах иԥҳа
дрыцын, иумфацыз акы Ҳаџьмаҭ ишьит ҳәа иалҳәеит. Убри азыҳәаноуп
ацәа иҭаланы изцаз, амала аҳаҳаи умшәан, дырҩегь уҭыԥаҿ унеиуеит.
– Сара стәқәа соуҳәеит, шьҭа, Мыд уара узыниазеи? – ҳәа дҵаауеит
Ҳаџьмаҭ.
– Ее, Ҳаџьмаҭ, анцәа иишаз сара сзыниаз уаҩ данымиац. Абри адгьыл
уқәлан уанаауаз, ауахьад убама?
– Избеит, сзырԥырҵуамызт, убриаҟара иԥшӡан.
– Абри, сара сқьақәан ауахьад санрылаз, ирыхшаз ауп. Абани аԥҳәыс
лакәмызт сара исымаз. Абри ақалақь еимыздап ҳәа сышнеиуаз,
исымбаӡацыз аӡәы сыԥҳәыс длывагыланы дшааиуаз гәасҭеит. «Бара, ари
бара дбуам, сара дсуам, дарбану?» ҳәа слазҵааит. Абри ҳәаны саалгоны,
абас лыҟеиҵан, имаӷра ҟамч хәыҷык ҭан, дсысит. Дансыс, слахеит. Исыхшаз
абарҭ роуп. (Иирбоит уажә алақәа.) Акыраамҭа слан ақалақьаҿ. Ус сшыҟаз
хьшьцәақәак сыргеит саахәаны. Арахә ду рыман, исыхьчон, крысҿарҵон.
Ари аҳ дук дыҟан, иԥҳәыс ахшара данлоуаз акы дагон. Абри лыхшараура
ааины дшыҟаз, аҳ иаҳаит ала бзиа аӡбахә. Аҳ ахьшьцәа рҿы дцан ахә ду
ахҭынҵаны дрыҳәо-дырчо иааигеит, ахшара дахьлоуаз иҿарҳәеит. Ауха
ахшара длоуит, аҳәсагь еимыҵит. Ус ишыҟаз, ашә ацыԥхақәа аатит.
Уаӷеимшхара, ҭакәажәык дааин ахәыҷы дгарысхуеит ҳәа далагеит. Ала
лыҵыҩрын аҭакәажә аҽлықәыжьны аӷәра иааҵатәеит. «Уара, са снызкылаз
Мыд уоуп (мацәазк лнапы иахан), уҿы раҳ» лҳәан, амацәаз нҭалыршәит.
«Сара аминуҭаз саауеит, ууаҩтәны уҟасҵоит, амацәаз лбааумдан» лҳәеит.
Ари аҭакәажә омак деиқәымхакәа аҟыԥҳәа дааит. Аҭакәажә амацәаз сыҭ,
лҳәан, лнапы иаанлыршәлеит. Аҟамчы кны ала дласит, анкьа дшыҟаз
еиԥш дааҟалеит Мыд ицәа кажьны.
Ҳаџьмаҭ аҩныҟа дықәланы дааит.
Шәарыцаҩык дыҟан. Дцон, акы мшьыкәа дааӡомызт. Ашәарах рҭыԥ,
иахьнеиуаз, иахьааиуаз идыруан. Мышкы дцеит шәарыцара. Дахьцаз
ашьабсҭа ибан, аҵықьҳәа дааихсны ишьит. Ишьын, ацәа ахыхны, ашьа,
егьи ахьыкәкәаны ианыҟалалакь изгап иҳәан, ҵлак амҵан днатәеит
иԥсишьарц. Иԥсишьан, егьин, дҩагылан данынаԥшы, ашьабсҭа ацәа
ҩахалан, аԥсы ҭалан ицазаап. Иахькнеиҳаз днеин деимдеит, аха ашьа
имбеит, ажьы имбеит, акымзарак ыҟаӡам.
– Ҟоҳ, сышәарыцара аҵыхәа ԥҵәазаап, – иҳәеит.
Ари дара илахь еиқәнаҵеит, иалаухи. Абна дылҵын, амҩа данылан
даауеит, ихы ларҟәны. Ари иара дшәарыцаҩ дун, ҽнак иадамзаргьы акы
мшьыкәа дгәарломызт. Уажәы акы икӡамкәа дшааиуа дыздыруаз аӡә
диԥылеит.
– Уара шәарыцара уанцалоз акы аамгакәа уаалаӡомызт, иҟалазеи, унапы
ыркало уаауеит, иухьзеи? – иҳәан диазҵааит.
– Абас ауп исыхьыз, ашьабсҭа сшьын, ацәа аахыхны иахьыныкнасҳаз,
снатәаны сыԥсысшьонаҵы, иара аԥсы ҭалан, ацәагьы ҩахалан ицеит, –
иҳәеит.
– Аа, уи аума хьаас иумоу? Уи моу Мыд иԥылаз зԥылазгьы дыҟоуп,
Мыд еицәазгьы дақәшәеит, аха дыҟоуп. Хьаас иумкын, – иҳәан, днаиаҩсны
дцеит ари иԥылаз.
Дышнеиуаз даҽаӡәгьы диԥылан, уии иареи ус еибырҳәеит. Ари ашьабсҭа
исшьыз аԥсы ҭалан игылан ицеит аниҳәа, уи хьаас иҟаумҵан, уи моу
Мыдгьы дыҟоуп иҳәеит.
Ус ашәарыцаҩ иҩны иан лҿы днеит.
– Нан, иахьа егьаамгаӡакәа уааит, ухәаԥштәгьы хәарҭам, иҟалазеи? –
лҳәан гәырҩас иҟалҵеит.
– Сан, абас ауп исыхьыз, ашьабсҭа сшьын, ацәа ахыхны иахьыкнасҳаз,
аԥсы ҭалан, ацәагьы ҩахалан ицеит, – иҳәеит.
– Аа, уан мыжда, ус џьара акы убазаргьы, гәырҩас иҟоумҵан, уи моу
Мыдгьы дыҟоуп рҳәоит, уамак иуԥырхагаз ҟамлеит, – лҳәеит иангьы.
– Абри исшьыз ашьабсҭа аԥсы ҭаланы ицеит, абри аҵкыс иеицәаны
Мыд дзықәшәаз закәызеи? – иҳәан, абри даара хьаас иҟаиҵеит. – Абри
еилыскаароуп, – иҳәан, – сан абри исашәҳәақәо еилымкаакәаны сгьыжьуам,
саауеит бысцәымшәан, – иҳәан, ишәақь аашьҭыхны ддәықәлеит.
Дцоит ари амҩа даныланы. Уара дузҵааит, сара дсызҵааит, иааиԥыло,
иибо зегьы дрызҵаауеит, аха Мыд дабатәиу седроу, уаҩы диздырам. Ари
ашәарыцаҩ дҵаа-ԥшаауа акыр дныҟәеит. Ҽнак дышнеиуаз дә-дуӡӡак, дәырха дук ыҟоуп, убри еиԥш мрак ԥхоит, аҳаскьын ҩоуп, асы шьҭоуп ушьҭа
анхалауа. Абри адәы даннықәла, ауахьад ықәын, ауахьад дрыниеит.
Ауахьад ибеит, аха убри аҟара иԥшӡоуп, аҽҵарақәа ирылоу, егьиу, илаԥш
рыдхалан дзырԥырмҵит, убри аҟара иԥшӡоуп. Кыр аамҭа абарҭ аҽқәа хәыҷи
дуи дрыхәаԥшуа, егьиуа дыҟан. Аха нас днараҩсын дышнеиуаз, абри
адәаҿы абас асаба гыланы, алҩа еиԥш иҩеиуеит. Абригьы ибеит. Абри
закәтәу гәасҭап иҳәан еиҭах дышнеиуаз аӡәы дчалтуеит, аихатә чалт ала
дчалтуеит, ицәаӷәам егьим, абри адә ҩа ачалтҩы аҟамчы икуп, дрысуеит
аҽқәа, аҽқәа моу, аҽи агәыжьи еивакны дрылачалтуеит. Ари аҷкәын арҭ
зегьы аумашәа ибеит.
– Бзиа ууит! – ҳәа ани ичалтуаз днаидгылт.
– Бзиа убааит, – аҭак ҟаиҵеит ани ичалтуаз.
Ари «бзиа убааит!» иҳәеит, аха даангылаӡом, иус дшаҿу даҿуп, ари
ашәарыцаҩ ҷкәынгьы дицрыҵуам, дишьҭоуп.
– Ак уасҳәар сҭахын …
– Аа, исаҳәа, иуҭахиз, сара аагылара сықәым, сеилахоуп, умбои,
счалтуеит, – иҳәеит.
– Исҭахыз уи акәын, Мыд ҳәа аӡәы иӡбахә саҳауеит, ихабар акры
удыруазар исаҳәа, уаҩы ааԥсак соуп, акыр сныҟәахьеит, егьит, – иҳәеит.
– Аа, ус акәзар, убра ушнеиуа, уааԥсазар, убра ӡыхькгьы ыҟоуп, убра
унеины унатәа, сара уажәыҵәҟьа снеиуеит, уаасзыԥшы, нас са иуасҳәоит
Мыд итәы, – ҳәа иеиҳәеит. Ани ичалтуаз иоуп изҳәо.
– Аа, скьаҭеит, исоуҳәозар, – иҳәан, аӡыхь ыҟоуп ҳәа иахьиирбаз днеин
даатәеит. Акыргьы дыԥшын.
Ари ичалтуаз ауаҩы алада дцо, аҩада дцо, асаба харчылан
ицәаӷәаӡамыз адә ҩа ачалтра даҿын кыр аамҭа. Нас дааҟәыҵын, ари
ашәарыцаҩ ҷкәын дизыԥшны дахьтәаз дааит.
– Уара, уаала, ара сыҩны ааигәоуп, уаала, уаҩы ааԥсак уакәзар ҟалап,
егьип, – иҳәан, диманы иҩны днеигеит.
Ҩны ҳаракык дыҩноуп, қалақь хәыҷык ыҟоуп, аԥшӡара икны иагоит,
убри аиԥш ахыбрақәа, егьи, зегь рыла убас иԥшӡаны иҟоуп.
– Уара Мыд дзуҭахызи? – ҳәа диазҵааит.
Ари макьана иҳәом акәымзар, Мыд захьӡу иара абри ичалтуаз иакәзаап,
уажәы иҵаауагьы иара иоуп.
– Мыд ҳәа уара узышьҭоу сара соуп, аха узсышьҭалазеи, сзуҭахузеи?
– ҳәа диазҵааит.
– Узысҭаху, сызушьҭоу убри ауп, са сшәарыцаҩын. Ҽнак ашьабсҭа
сшьит, ацәа ахыхны икнасҳаит. Ԥыҭк сыԥсаашьаны, шьҭа изгоит ҳәа саннеи,
егьыҟамызт, ацәа иҭаланы, аԥсы ҭаланы ицахьан. Абри абас шԥасыхьи,
измааноузеи ҳәа сзызҵааз зегьы уи гәырҩаумган, Мыд ихьызгьы уаҩы
имыхьыцт, аха иԥсы ҭоуп, уара шәарахк ушьны ицазаргьы баргәым ҳәа
сарҳәеит, – иҳәеит ари ашәарыцаҩ.
– Ус акәзар, са сҭоурых уасҳәап. Адунеи анцәа иишаз, зыԥсы зхаҵаны
анцәа иишаз, адунеи иқәу сара исыхьыз уаҩы имыхьӡац ҵабыргынгьы, –
иҳәеит Мыд.
– Иухьзеи, закәузеи?
– Исыхьыз убри ауп, абри ақалақь хәыҷы убома?
– Аа!
– Абри сара истәуп. Сара ԥҳәыск дсыман, са сыҵкьысгьы деиӷьын лара.
Убри аԥҳәыси сареи еицыҟаҳҵеит абри иубо ақалақь. Уажәы ари аԥҳәыс
аҩны иҟоу, убри ашьҭахь иаазгаз ԥҳәысуп. Абни аԥхьа исымаз аԥҳәыс
убыс ҟазшьас илыман, ацәгьаз, абзиаз, егьиаз уҳәа уаҳа зҭахымыз лакәын,
абас ҳанхо, ҳанҵуа, ҳабзиахәха ҳаҟан. Мышкы абра ақалақь аҿы дызбеит
лыжәҩа аӡәы инапы кылданы дышлыцныҟәоз. Ҟоҳ, ҳара егьҳагӡам, анцәа
ишиҳәара ҳаҟоуп, адунеи азна амал ҳамоуп, ари ауаҩ дызусҭада, ҳара
дҳауазар са издыруан, аха ари ихәарҭамкәан длыдылкылеит ҳәа сыӡбеит.
Саарыԥгылан, бара абри быжәҩа знапы кылдоу, ҳара иҳауоу уаҩызар, бара
дыбдыруа, сара дысзымдыруа иҟалазеи? Абри дарбану быжәҩа иҵагылоу
ҳәа слазҵааит. Санҵаа, ани илывагылаз абас ныҟаиҵан (алакә ҳәаҩ иарӷьа
напала иарма напы амыӷра инҭаҵаны иааҭихит – С. З.9, инап абас
анныҟаиҵа, абри имыӷра иҭан ҟамч хәыҷык, аҵӷа хәыҷык аманы, аҵӷа иара
инапы иаахашәеит, аҟамчала атахҳәа дласысын, сыҽхеит. Абри иахьа
уахьааиуаз адә ду иқәу ауахьад убама? – иҳәеит.
– Ҳаи, иабахәа, избеит ҳәоума, сызрылҵуамызт, сылаԥш сызрыҟәгомызт
убри аҟара иԥшӡаны, егьины избеит, – иҳәеит ашәарыцаҩ ҷкәын.
– Убри санҽха, сқьақәаны абарҭ аҽқәа санрылазтәи сыхшара роуп иахьа
иубаз ауахьад. Абас аамҭала дара ирацәаны исықәтәеит, сдырныҟәеит,
сдырҩит. Ҽык уаҩы ишныҟәигац сныҟәыргеит амни сыԥҳәыси илыцны усҟан
избаз ахаҵеи. Ашьҭахь ргәы ансықәҿыӷь акәхап, мышкы дырҩагь ани
иҟамчала атахҳәа дласысын, слахеит. Ара аԥенџьыр аҿы уааишь, – иҳәан
ашәарыцаҩ днеигеит, днеирԥшын ашҭаҿы ирацәаны алақәа иирбеит. – Абарҭ
алақәа илеиҩеиуа убома?
– Аа, ишԥасымбо, иҳәеит ашәарыцаҩ. (Аԥшӡара икны иагоит алақәа.)
– Санлаха, алыцәҳа санрылазтәи сԥацәа роуп абарҭ зегьы, – иҳәеит
Мыд. – Ус акыр аамҭа сланы сыҟан. Сшыҟаз акәымкәа арахә рацәаӡаны
измаз хьышьцәақәак сыӡбахә раҳан, иаан, абарҭ срымхны абанҭ ахьшьцәа
сырган, дара гәарҵӡомызт, арахә срыцын, абга аасышьҭуамызт, даҽа
гыгшәыгк аасышьҭуамызт, срыцын, исыхьчон. Ус сшыҟаз, аҳак иҭаца ҩынтә,
хынтә ахшара длоухьазаап, ахшара длоуны агара дангарарҵалакь,
ианааԥхьатәалакь, аԥшқа акы дгархны дырцәагозаап. Абри аҳ иԥа иԥҳәыс
лыбаҩ лтәымызт еиҭах, хшара длоураны даныҟаз абарҭ ахьшьцәа ла бзиак
рымоуп ҳәа иаҳаит. Дааит срымхны сигарц.
– Шәанаџьалбеит, иага шәҭахызаргьы ахә шәысҭоит, уаха сыԥҳәыс
хшара длоуеит, ҩынтә, хынтәгьы хшара длоухьеит, аха акы дгархны дагоит.
Абас ауп исыхьыз, ла бзиак шәымоуп ҳәа саҳаит, исышәҭ, – ҳәа реиҳәеит.
Аҳ иԥа ауаа ицымзи, егьимзи, зыҟны сыҟаз ахьшьцәа мап рзымкызт,
срырҭан срыма ицеит. Срыма инеин ани аҳ иԥа иԥҳәыс хшара дахлоуаз
кәахьчак нкадыршәын, снаган убра акәахьча сныладыртәеит. Афатә
сзаарган, егьин, акрысфеит. Аҳәса еизан, егьин абри ахшара дзауаз аԥҳәыс
илыдтәалан. Ус ишыҟаз ауха ҵхыбжьон аҳ иҭаца ԥа длоуит. Ииз ахәыҷы
дышьҭырхит, ишахәҭаз дныҟәыргеит, аԥҳәысгьы лҭыԥ дықәырҵеит. Аԥшқа
дкәабаны, егьины днаганы дгарарҵеит, иԥхьатәеит.
Саргьы стәоуп, абра акәахьча сылатәоуп. Ари аҩны ҩыџьара, хыџьара
ашәқәа амоуп, ацаԥхақәа рҿоуп, аҟарулцәа гылоуп ари акы дагоит ҳәа
ишәаны. Сыштәаз ицәт зегьы. Ари ахшара дзауз аԥҳәысгьы дыцәеит, егьырҭ
аҳәсагьы еимыҵит. Сшыҟаз аттаҳәа ашә ацаԥхақәа аартны ари, зшәақьқәа
кны игылаз аҟарулцәа, ршәақьқәа ларымпыҵыҩрны аттаҳәа инкаԥсеит.
Ҭакәажәык даакылсын, ажәжәаҳәа ахәыҷы игархра даналага, сҩаҵҟьан,
саалымҵасын, лыхәдацәа кны дылкажьны, лгәы слықәтәеит.
– Ааи, умцахә ыцәааит, уара, ари сзызуз Мыд уоуп, Мыд уоуп, аха
сауумышьҭыргьы ҟалаӡом. Абри смацәаз уҿы иҭасыршәып, – лҳәеит. Сҿы
ҩасраҳан, лмацәаз аасҿалыршәит. Рацәак мҵыцкәаны даасыдгылан,
«смацәаз сыҭ, смацәаз сыҭ!» лҳәан, лнапы анынасымҵалк, лмацәаз
аасыхәлыршәаны лнапы инансыршәлеит. Ҟамчык абра илыман, абас
ааҟалҵан (алакәҳәаҩ аҟамчы акы иаадырхарц ианырҟьо еиԥш инапы иҟьеит
– С. З.9, атахҳәа ианынасхылҟьа, сла цәагьы (ала цәа исхарԥаз) ҩасхыҩрын
наҟ инкаҳаит, анкьа сшыҟаз еиԥш Мыд сакәны, сыбзиахәха саагылеит.
– Ари аҟамчы сара шьҭа агара сақәиҭым, уажәшьҭа изгаргьы аус ауӡом
са сзы. Ҳара ҳшаика иалоу аус злаауа абри аҟамчала акәын, аха шьҭа
иауам. Абри амацәаз сымгар ҟалом. Уи ала аус зулароуп. Ари аҟамчы
уара ига. Уҩны уаннеилакь, уԥҳәысгьы, уԥҳәыс дыздызкылазгьы абри
аҟамчы ларыхҟьа, нас лара дгәыжьхоит, иара дыҽхоит, нас уара иуҭаху
рызу, аус дыру, абни, абри, уҩны уҩноуп, уаҳа уаҩ дуԥырхагахом, ари
аҟамчы уара аус алау, – лҳәан аҭакәажә ианаасылҭа, лара дахьца, дахьаа
сымбеит, дындәылҟьан дцеит. Ани ахәыҷы иизгьы акагьы имыхькәа
даанхеит. Нас ахәыҷы игәхьаа скызма, ашә артны иансоу, сылдәылҵын,
сҵаа-ԥшаауа сыҩны сааин, сыԥҳәыси илыдкылан илымази ани аҭакәажә
исылҭаз аҟамчала снарыс, нарысын, аҽи агәыжьи рылҵын, цасҳәа аџьабаа
дсырбарц абна ишубаз еиԥш, срылачалтуеит. Ак ласҵом, ак аасрыхуам,
аха аџьабаа дсырбарц цасҳәа срылачалтуеит, – иҳәеит.
– Уара ушәарах иушьыз зцаз, аԥсы ҭаланы изцаз убри ауп, ажәеиԥшьаа
ишәарах ангәарла, игәеиҭан, имфаӡацызт. Ишәарах данрылаԥш, ани иара
иимфацыз анимба, иахьҭахазгьы анидыр, убри азыҳәан ауп изигаз. Аха уи
умгәырҩан, дырҩегь ашәарах ушьра уҟоуп, ажәеиԥшьаа изыҳәан бзиарак
ҟауҵараны уҟоуп, уара иуздырӡом. Убри абзиара иҟауҵо азыҳәан дырҩагь
еиӷьны ашәарах ушьуа уалагоит, – иҳәеит Мыд.
Мыд иажәабжь абас ианиҳәа, ари аҷкәын (ашәарыцаҩ) бзиала ҳәа
наиаҳәаны, диԥырҵны деиханы иҩны дааит. Ҩымшҟа, хымшҟа иибаз, иаҳаз
дрызхәыцуа, егьиуа ԥыҭк иԥсишьеит. Нас иҽааибиҭан еиҭах шәарыцара
дцеит.
Дцо дышнеиуаз, дыԥшызар, ԥҳәызбак ҷынк лкуп, «тат, тат, тат!» лҳәоит,
дышзахәо дыҩны ақәыџьма дашьҭоуп. Ларгьы дибеит, ани иԥхаҵаны иналцо
ақәыџьмагьы ибеит ари ашәарыцаҩ ҷкәын.
Ари иҟалаз уи акәзаап ашьабсҭа хьазаап, аԥа аамҵанарсын ақәыџьма
иаман иаауеит, ан ҟаауа ани аԥҳәызба илышьҭоуп, лара ақәыџьма
дашьҭоуп, аха иаго канажьуа иҟахума. Ашәарыцаҩ ари аниба, абӷьааҳәа
ишәақь даақәыԥшын, аҵықьҳәа ақәыџьма деихсит. Инҭирҟьаз ақәыџьма
ахыҵәҟьа иақәшәеит, акәапаҳәа иагоз ашьабсҭа аԥагьы кашәеит. Ашьабсҭа
аԥа анкашәа, ани аԥҳәызба дыҩны днеин, иаашьҭылхын, ангьы ҟаауа
илышьҭоуп, лыбжьы лыргеит «саб Жәеиԥшьырҟан иасҳәоит ари ашәарыцаҩ
ԥаса акы ишьын, уара иумфацызт азы уара иугеит. Уажәы абри еиԥш абзиара
иуит, шьабсҭак хьан, аԥа ақәыџьма иацәиган, иара ақәыџьма ишьит.
Ашьабсҭа аԥа еиқәирхеит, аԥа сыманы сааит» ҳәа. Жәеиԥшьырҟан ихьӡын
абри ажәеиԥшьаа реиҳабы, уи диԥҳазаап лара.
– Бзиарас изааурызеи? – лҳәеит.
– Ихы камшәааит, амала шәкы еицны ибаргьы акы аиҳа имшьлааит.
Акы иара изхоит, дақәиҭуп ашәарах ашьра, – ҳәа абас иԥҳа илеиҳәеит
Жәеиԥшьырҟан.
Ари лара ашәарыцаҩ адырра илҭеит лаб ииҳәаз аҵыхәала.
– Жәеиԥшьырҟан дуқәныҳәеит, ушәарах уақәиҭуп. Ирацәаны иумшьлан,
акакала ишьла, – ҳәа иалҳәан, иаргьы ус ҟаиҵон.
Абригьы заҟа ииашоу уазхәыц, сара абас саҳахьеит сеидроу.
Хаҵак шәарыцара дцеит шьжьымҭанк, дҩагылан, ашьхаҟа. Амра
ҭамшәацызт уахь данхала. Амца ааиқәиҵан, џьара ԥшьашәак збозар ҳәа
дахьынҭыҵыз, бныџьмак ишьит. Еиҿыхны икнеиҳаит. Уаха иаҳфаша иҳәан
агәи агәаҵәеи амца илҽҳәеикит. Ус дсахәаԥшуаз агәи, агәаҵәеи, ахәамци
ааиԥылан, абныџьма зқәыршәшәан ахра инаҿаԥҟеит.
Ари ихьыз даара иџьеишьеит, илакәишьеит. Еиҳа еицәоу иақәшәахьоу
дызбаанӡа аҩныҟа сзымгьыжьра ҳәа ихы ахьынахо ддәықәлеит.
Ауаа дразҵаауан, аха аӡәгьы уи ҳақәымшәацт рҳәон. Ус дцон иаргьы.
Дызнеиуаз дыԥшызар, амра ашымҭазыҵәҟьа аӡәы ацәқәа икны ибеит.
«Бзиа ууит!» иҳәит. Аха ари ауаҩы иаԥсшәа ақәҿимҭит, ацәаӷәара
дшаҿыц даҿуп. «Бзиа ууит» иҳәит еиҭа, аха ацәаӷәаҩ ҿымҭкәа дысыцәаӷәац
дцәаӷәоит. Ари ицәымӷхеит. «Акы дақәшәан дыҟоуп, убоо, мамзар ас ԥсыуак
иҿы иубахьоу» игәхәт.
«Иҟалозар уаагыл, ак уасҳәар сҭахуп», иҳәит, аха даагылаӡом. «Ус,
егьа акәзаргьы уаагыл».
– Сара абри зегьы сымцәаӷәакәа аагылашьа сымаӡам. Амала уара угәы
иҵхо ҳәала, слымҳа кыдҵаны сузыӡырҩуеит.
Абас, абас сзықәшәаз иҳәан зегьы акакала иеиҳәеит.
– Ҟоҳ, уи рыцҳароума, сара сзықәшәаз уаҳар егьа уархагап! – иҳәит.
Нас дзықәшәахьаз аиҭаҳәара далагеит:
– Сҭаацәаран, анцәа изиҳәара, сыԥҳәыси сыԥҳаи ыҟан, ҳанхара бзиан,
ҳҷыгәӡа ҳаҟан. Уахык ҳлаион еиԥш аӡәы «аԥшәма!» ҳәа ҿиҭын агәашә аҿы
снеит. Аԥсшәа ҳәаха сымҭакәа аҟанчы иикыз аасыжәиҵан, сыҽхеит.
Дылсықәтәаны ақыҭа зегьы еимирҟьеит. Сара хәаша сызцәажәомызт, аха
арахь зегьы еилыскаауан.
Ашамҭазы аҩны сааган деиҭасысын, суаҩхеит. Снеины сиарҭаҿы
слаиеит.
Шьыжьымҭан сыԥҳәыси сыԥҳаи гылт, сара сиоуп, «иухьи?» рҳәит, аха
исыхьыз иалырдыраауаз, саргьы егьсымҳәеит, исҳәаргьы ихоуҵо акы аума!
Адырҩаухагьы ус сзиуит. Адырхахазы иҟамчы ицәызгеит, иара дахцаз
сымбаӡакәа дысцәыӡт. «Шьыжьымҭан узымгылеи» ҳәа санырк, абас
сзықәшәаз абри ауп ҳәа сыԥҳәыси сыԥҳаи ирасҳәеит. Сыԥҳәыс аҟамчы
аасымпыҵылԥаан ирҳәҳәа даасысын слахит. Санлаха, аҩны усгьы
сыҩнарҵозма, адәахьы сдәылырцан, аху-хуҳәа сышуа сықәын. Сара
сызцәажәомызт, арахь зегьы еилыскаауан.
Мчыбжьык аҟара бысҭа хьшәашәак сҿарҵон, нас иагьаасҟәаҵт.
Ус мызкы, ҩымз ҵит. Ашьҭахь быжьҩык ахьшьцәа ашьха иахтәаз саҳан
сцеит. Уа сахнеиз ала бааԥсқәа рыман. Алақәа сыркын, аԥшәмацәа цәгьала
ҳаимырхт. Ас сҽырӷәӷәаны схы сыхьчуа санырба, «ари ла бзиоуп» рҳәан
срыдыркылт. Уа сахьыҟаз исыцлеит, ибзиан крысҿарҵон.
Усгьы ирҳәоз еилыскаауан, сызцәажәомызт акәымзар.
Ҽнак ахьшьцәа аӡә дрызнеин ус рҳәеит:
«Саҳ есышықәса хәыҷык диоуеит, аха акы дырцәагоит. Уажәы иԥҳәыс
иахьа-уаҵәы ҳәа дыҟоуп. Дшәыхьчароуп, – иҳәит.
Зегьы леишьҭаланы ицеит. Саргьы срышьҭаланы сцар сҭаххит, аха
сдыргьежьт исыҵаҳәҳәан.
Ехцалакь сыҽӡаны срышьҭаланы сцон. Ауаа рааиԥҟьамҭа сҽақәыршәаны
снеины акаруаҭ сынхәыҵатәеит.
Бжьҩык ршәақьқәеи дареи рҽеибыҭаны иаатәеит. Ус кыр аҵх неит.
Ашара ԥыҭк загыз ацәа иакын, ицәит. Сара стәоуп. Ус цыгә дук алақәа
цыр-цыруа иааин иаагылт. Сара сҩаҵԥан ацгәы ахәцә скыит. Исшьуашәа
анаба, «сумшьын, абаа!» – аҳәеит. – Сыԥсы нхар, џьа сухәозар убап! –
аҳәеит. Саргьы ацгәы ааусышьҭын ицеит. Саргьы снеин акаруаҭ
сынхәыҵатәеит.
Шьжьымҭан аҳ ахәыҷы дшаанхаз аниба, итәаз зегьы хьи ԥареи зегьы
риҭеит.
Ианцоз саргьы срышьҭаланы сцеит.
Ус аамҭа акыр цеит. Аҩныҟагьы гәхьаазго салагеит. Слықәԥшын саап
сҳәан аҩныҟа сцеит.
Аҩны санааи, агәарԥ санынҭала, сыԥҳәыси сыԥҳаи абарҵа илагылан
иааԥшон. Санырба – ҳлажә заҟарахеи, иагьызбацлеи!? – рҳәан аччара
иаҿуп.
Сыԥҳәыс еиҭа аҟанчы аашьҭылхын ианаасывалҵа сшәышәихан сҟоу/-ҟоууа агәарԥ саақәхеит.
Сгәы ҿыӷьуа, акгьы сҿарымҵуа сыҟан. Ҳгәыла ԥҳәыск лахь сцеит.
Аԥшәма ԥҳәыс анеиха сымҭакәа акалаҭ сыҵалкт.
«Абыржәыҵәҟьа утәы са иҟасҵоит» лҳәан, аҳәызба аагара дцеит.
Акалаҭ сааҵылхын сылкажьны сылшьоит ҳәа аҳәызба сыхәда
ианааҵылкуан, нас иугәалашәо, «зны сыԥсы анеиқәурхаз» ҳәа бжьык
слымҳа иааҭасит, «са сцоит, уԥҳәыс аҟамчы лыцәӷьычны иаазгоит» ҳәа.
Уи акәхеит. Аҟанчы аасыжәылҵан суаҩԥсхеит. Аҩны санааи, сыԥҳәыси
сыԥҳаи иаарывасҵан ицәхыит. Абри ишубо иҵакны исымоуп.
Дыҟан ныҟәаҩык. Дцон, амҩа дықәын. Дышцоз акәымкәа, иқәхәлеит.
Ианиқәхәла акәымкәаны, ауха аҭыԥан даангылт, ахьшьцәа рҿы.
Аҭыԥан даангылан, дсыҟаз акәымкәаны, алақәа дарак пату
рықәырҵацәомызт, крырҿарҵомызт, егьиуамызт, данрыднагала
акәымкәаны, ашьтәа изыршьт. Ашьтәа ржәуот, иҭоуп икәац. Абгақәа
аақәгылан иуут: – Уара, шәыжәла нҵәааит, ҳаушәышьҭ уаха! Акәац,
ишәзыфо акәац шәаргьы ишәфоит, ҳаргьы иаҳфоит. Шәарҭ амла шәакуот,
пату шәықәырҵом, егьиуам, уи аҵкыс ҳнашәышьҭыр, шәаргьы шәызхара
шәфап, ҳаргьы ҳазхара ҳфап, – ҳа ус иууа ирҳәот анҭ абгақәа.
– Шәааи, – ҳа азин ҟарҵот алақәа.
Амла иагон, имԥсуаз. Ани абга бызшәа идырует, ани аныҟәаҩ. Акәац
жәует, иҭоуп.
– Акәац ҭаҳхып, – рҳәит, – акраҳфот, – ҳа ус рҳәит анҭ аԥшәмацәа.
– Мамоу, – иҳәит.
– Иҟалазеи?
– Абыржәыҵәҟьа, абри ашьтәа ишәшьыз са сакәым изҿашәҵаша, ижәны,
тәанны иҟаҵаны алақәа ирышәымҭар ҟалом! – иҳәит.
– Ижәла нҵәаат, дхагоума, акәац алақәа избарҿаҳҵо!
– Мамоу, иҟалаӡом, ԥсыхәа амам, алақәа ирышәҭароуп! – ҳа иҳәит,
иҳәит.
Иҟарҵозеи? Имуит. Ианимуы акәымкәаны, илҭарбааны иҟаҵаны, алақәа
илаган иларырҭан, аҿыкәа  дуқәа гылазаарын, аҿыкәақәа иларынҭәалан,
алақәа рыҽԥырҵәеит. Алақәа крырфит. Иаргьы криҿарҵт. Ахырҵәы
рымазаарын, егьизаарын, ацха рымазма, егьизма, акрифит иаргьы. Амла
дауакуаз. Анҭ алақәа ашша рҿатата акрырфит ишырҭахыз. Дырҩагь абгақәа
уут: – Ҳашәмышьҭуоу, ҳнеиуоу? – ҳа.
– Ҟаҳ, шәааи закәызеи, ҳаибарԥсует акәымзар, иҟалаӡом!
– Иҟалазеи?
– Ҳара ҳазхара, исаҳҭахыз краҳфит. Ара шәааир, анышә шәаҳҭоит! –
ҳа ус рҳәит.
Иауаауа!
– Шьҭа шәиа, – ҳа иҳәит, иҳәит. – Шәҭынчны шәиа, иарбанзаалак акы
шәацәымшәан, лагьы шәацәымшәан, бгагьы шәацәымшәан, шәиа, – ҳа
иҳан, иҳәит, иҭынчны ицәт.
Аҽны шьжьымҭан, иреиҳәеит амала: – Абри абас изыҟасҵа убриоуп,
иаха абри акәац жәны алақәа ирышәымҭар, шәлақәагьы нхомызт, шәаргьы
шәынхомызт, уааԥсгьы ҳанхомызт, шәырахәгьы сабакәу ықәырхуан, – ҳа
абас, – ирҳәаз абриоуп, – ҳа реиҳәт, – кранырфа иаармышьҭт, нас.
Нас, ауха уа дыҟан. Шьжьымҭан ауасақәеи аџьмақәеи, нас абқәа рҳәот,
абахә иҩахырцан, арахә кыдлан ицот, ҩадаран. Икыдланы изҩеиуаз, дара
анҭ ахьшьцәа макьана уа аҭыԥаҿ итәоуп, еицәажәон, рысас иацәажәон,
сыск, гымҭык нхит аҵыхәтәашәа. Аб дук раԥхьа игыланы ицоит. Ани аб ду
ахы аанарҳәын, – Уара, иухьзеи, уззымҩеиуази? Сара сшьапы ԥҵәоуп, аха
сныҟәан, раԥхьа сгылан сцот, – ҳа аҳәит, иҳәит, ани аб. (Ашьапы ԥҵәаны,
еилаӷьаны иҟан.)
– Ҳы, уара ушьапы ԥҵәоуп, уцот, аха сара сҟәаҟә иқәу сзышьҭыхуам, –
ҳа ус аҳәит, иҳәит.
– Изакәи уара уҟәаҟә иқәу, мацәак акәац уқәӡам, изакәи иузышьҭымхуа?!
– ҳа ус аҳәит, иҳәит.
– Абарҭ арахә иубо исабакәу рымшра са сҟәаҟә иқәуп, исзышьҭыхуам,
– ҳа аҳәит, иҳәит.
Ани еиликааот, иаҳауот, иҳәит. Ани дыркыт, иҳәит, – Ак уаҳамҭар
ҟалуом! – ҳа.
– Исышәҭозар, – ҳа иҳәит, иҳәит, – абри сышәҭ, – ҳа иҳәит, иҳәит, –
абри асыс, изымцо, – ҳа иҳәит, иҳәит.
– Унҵәаат уара, асыс ари, иара усгьы иԥсуот, хахь изыхәнаӡом, амҩа
исықәу иԥсуот!
– Ааи, аха сахтәоу џьара, аӡә соуп, акәац сзымфаргьы, агәаҵәа
ааҭысхыр исфот, – ҳа иҳәит, иҳәит.
– Ашьтәақәа, егьи, – рҳан, аха егьимгит, ани иара шныҟәо имбои, имуит.
Асыс ааникылт. Арахә гәарырхт. Иаргьы дныҟәот, дцот. Дахцо анцәа
идыраат, дныҟәаҩуп. Ауха дахылатәаз, иҳәит, дәы-шшара дук, дәы-иаҵәара
дук, дәы-шшара дук аҿы уа дтәет, иҳәит, мцак ааиҿеикын, иҳәит. Ани асыс
ааишьын, иҳәит, акәац, иҳәит, длалаган, чуан хәыҷык имазар акәхарын,
ижәыт, егьит, абаҩқәа сабакәу ирҵәан, иҳәит, ирҵәан иҟаиҵит, иҳәит,
абаҩқәа. Длалаган, иҳәит, адәы иаакәыршан, иҳәит, абаҩқәа ыҵаҵа-ыҵаҵа-ыҵаҵан иҟаиҵит, иҳәит. Нас, иҳәит, иаргьы дианы дыцәт, иҳәит. Аҽны
шьжьымҭан данааԥш, иҳәит, игорадха, иҳәит, иӷьаз-ӷьаз-ӷьаз-ӷьазуа, иҳәит,
адунеи, уахԥшра узымдыруа, иҳәит, игородха дааԥшит, иҳәит. Иаргьы уа
агәҭаны дынхеит. Саргьы сааҭалан сааит арахь.
Дыҟан нхаҩ бзиак. Акыр иқәрахь днеихьан. Хәҩык аԥацәа иман.
Рыҳәсақәа, рхәыҷқәа, анцәа ишиҳәара еиҵаҩҩы иҟан. Иҷкәын еиҵбы ԥҳәыс
дааигеижьҭеи рацәак ҵуамызт. Аҭаца еиҵбы лабхәеи ланхәеи рҿы макьана
дцәажәомызт. Аҩнаҭаҿы аӡәы акы игны, акы дахашшаауа дыҟамызт, зегьы
бзиа еибабон, ҳаҭыр еиқәырҵон. Амал рацәаны ирыман, рырахә-рышәахә
ҵыхәаԥҵәара рымамызт, неилшәаракгьы рыхьуамызт.
Зны ашықәс ҿыц ауха инеимаҳан асы ӷәӷәаны иауит. Иауит, абас
шьамханынӡа. Ианагь ишыҟаиҵалац еиԥш аҭаацәа реиҳабы ашьыжь шаанӡа
зегь раԥхьа дгылт. Дныҳәа-ныԥхьаны, ирахә-ишәахә ибарц адәахьы
дындәылҵит. Аха ашҭа дахьнықәгылаз, ихаан иимбацыз ссирк ибеитҚ иҩны
ашәхымс инаркны иашҭа иҭыганы иган зшьапы хырҟьаҟьаз аԥшқа ишьҭа.
Аҭаацәа реиҳабы илабашьа аакыдихын, абри ашьҭа закәу еилым-каакәа
схынҳәуам иҳәан, дахьцоз аӡәымзараӡәгьы иамҳәаӡакәа иҿынеихан, ани
ашьҭа иибаз дхыланы дцеит.
Дцо, дцо мацара даара акыр хара дныҟәахьан еиԥшаан, дәеиужь дук
аҿы харантә днаԥшны лҩак хәхәаӡа ишҩеиуаз ибеит. Ари иара ашьҭагьы
абни алҩа ахьҩеиуаз шыҟоу иган, иныҟәашәа ааирӷәӷәан, алҩа ахьҩеиуаз
днанагеит.
Дахьнеиз қәацәк гылоуп, дакәшеит, давагьыжьит, аха ашә ахьҿаз
имбеит, арахь ақәацә аҩнуҵҟантәи ацәажәабжьқәа иаҳауеит, ахыб алҩа
хәхәаӡа иалҵны ицоит. Уи ԥыҭрак ашьҭахь ақәацә аҭӡамц иалаҟаҵаз ашә
ахала иаатын, иаргьы дымшәакәа уахь дныҩналт. Дахьыныҩналаз, хҩык
ахацәа агәгәаҳәа еиқәыз амца иакәшаны иштәаз ибеит. Руаӡәык дахьтәаз
ус иҳәеитҚ
– Ари иахьа ашьжьымҭан зыҟны ҳаҟаз иоуп, дҳашьҭаланы дааит.
Ари даныныҩнала, дара ахҩыкгьы ҩеихаҵгылан, амцахь днарыԥхьеит.
Арҭ ԥеҳамбарцәазаарын, ирҳәоз, рҿаҳәатәы ҟалон. Реиҳа иреиҳабыз ари
анхаҩы ихы наиқәикын ус иҳәеитҚ
– Уара, дад, акыр аамҭа ухшара, умазара, урахә-ушәахә зҳәаз иеиԥш
акы угымкәан уҟан, қьаф ууан, уажәшьҭа уаамҭа ааит, уаргьы уажәшьҭа
ԥхасҭак умоур ҟалом, умазара аҟнытә акыр умаҳхыроуп, уаалагьы уашьҭа
ҳуцрамсыр ҟалом. Амала аранӡа уҳашьҭаланы уанааих, ажәак аҳәара азин
уаҳҭоит, азин умоуп реиҳа иуҭаху акы уҳәарц. Егьырҭ умҳамхыр ҟалом –
иҳәеит.
Ари анхаҩы дтәаны даара дхәыцит, аха дыззыҳәарыз ҳәа акагьы
изалымхит. Нас аԥеҳембарцәа дрыҳәеит мышкы иадамзаргьы аҩныҟа
дцаны ахәыцха ирҭарц. Ас ала данрыҳәа, даргьы мап ицәырымкит.
– Уца, уаҵәы шьыжьымҭанынӡа ахәыцра азин уаҳҭоит. Уаҵәы
ианахурԥа, ҳара иаҳгәаԥхо, рахәума, шәахәума акы ааузныжьны, егьырҭ
зегьы уцәаагоит – рҳәеит.
Иҟаиҵагәышьоиз, дҩагылан, дынкахәыцуа иҩныҟа дааит.
Аҩны дахьааиз иҭаацәа зегьы еизиган, иибаз, иаҳаз, дзықәшәаз зегьы
реиҳәеит. Нас дразҵааит иарбану аԥеҳембарцәа ҳазрыҳәара ҳәа.
Илатәан аҭаацәа зегьы ари аус аӡбара иалагеит, аха иуадаҩхеит.
Анхаҩы иҷкәынцәа, иԥҳәыс зегьы аӡәаӡәала дразҵааит. Аха
рызынтәык ражәақәа еиқәымшәеит. Иҷкәын аиҳабы дҩагылан, «ауахьад
ҳзынхааит, урҭ ианагь иаҳҭаххоит, иҳахәоит, ауахьад рыда хныҟәгашьа
ҳамам» – иҳәеит.
Уи ишьҭанеиуаз дҩагылан, «ауахьадгьы уахьадуп, аха арахә
ашьамаҟа рыда ҳхәарҭам, ахш, ахырҵәы, акәац ҳазҭо дара рами» –
иҳәеит.
Уи ишьҭанеиуаз дҩагылан, «ишәҳәо саҳауеит, аха ҳаҩны ҳгәара
ҳзынхароуп, арахә ирзаауазеи, ҳхы назҵаҳкуа акагьы ҳамаӡамкәа
ҳаақәхар, ишԥаҟаҳҵо? Ҳаҩнқәа ҳзынхартә шәрыҳәа аԥаимбарцәа» –
иҳәеит.
Абас зегьы ражәа еиларыԥсеит, џьара акаҿы еиқәшаҳаҭны
изыҟамлеит. Аӡәи-аӡәи ргәы нибархо аҟынӡа инеибагеит.
Аҵыхәтәанӡа, аҭацацәа реиҵыбӡа лабхәа иҟны днеин, ус иалҳәеит.
– Саҭамзааит, сара шәара шәҿы ацәажәара азин сымам, аха араҟа
иахьа ҳҭаацәа аԥсреи абзареи аус рыӡбоит. Сгәанала, имариоу усӡам
шәызлацәажәо. Имариангьы иӡбатәӡам. Сара сгәанала, уаҵәы
аԥеҳамбарцәа рҿы шәаннеилак, иарбану узыҳәо, иарбану иалухыз ҳәа
ишәазҵаауазар акәхап. Аҭакс абас рашәҳәаҚ «Смал, сырахә-сышәахә,
сыҩны-сгәара зегь шәара ишәымаз, ишәҭаху рзыжәу, амала
сызлашәыҳәо, сҭаацәеи сареи ҳҳәатәы еиқәшәо ҳшыҟац ҳааншәыжь».
Абас рашәҳәар, нас даргьы ишәабжьырго жәбап – лҳәеит.
Аҭаацәа реиҳаб иҭаца еиҵбы илҳәаз даара дархәыцит. Егьырҭ зегьы
ирҳәақәаз раасҭа игәаԥхеит. Адырҩаҽны шаанӡа дҩагылан, афырҳәа
иҿынеихан анҭ аԥеҳамбарцәа ахьибахьаз днеит.
Ақәацә дырҩегьых ашә аатын, деиҭаныҩналеит, аԥеҳамбарцәа
еикәшаны иштәац итәан. Иҩеихаҵгылт. «Уаама?» рҳәан, «сааит аиеи»
иҳәеит. «Нас иарбан узыҳәо, аҵыхәтәантәи уажәа ҳазыԥшуп» рҳәеит.
– Сара, дадраа, смал, сырахә-сышәахә, акгьы агәхьаа скым, ишәҭаху
рзыжәу. Акы заҵәык сызлашәыҳәо убри ауп, сҭаацәеи сареи ҳҳәатәы
еиқәшәо, аӡәи-аӡәи ҳҳәатәы хеибаҵо ҳшыҟац ҳааншәыжьырц сшәыҳәоит.
Аԥеҳамбарцәа ааибарччеит, иагьџьаршьеит, нас реиҳабы даацәажәан ус
иҳәеитҚ
– Уара уҭаацәеи уареи шәҳәатәы еиқәшәо шәшыҟац шәаанҳажьыр, нас
шәмал злашәымаҳхуазеи? Шәҳәатәы еиқәшәо шәынхар, шәмалгьы шәара
ишәзынхоит. Ҳара ҳгәы иҭаз, шәҳәатәы еиқәымшәо шәҟаҳҵар, нас
шәмалгьы еиԥхьыттон. Аха уажәшьҭа ажәа иуаҳҭахьаз наҳагӡоит. Ас
ҟәышрыла аҳәара аныҟауҵа, уца ҳулакьысуам, уҭаацәагьы уаргьы
шәеигымхааит!
Анхаҩы дгәырӷьаҵәа, ҭабуп ҳәа раҳәаны, иҩныҟа дааит, ирахәгьы
иҭаацәагьы неилшәаракгьы рмыхьит, ибзиахәха рҳәатәы еиқәшәаны
еиҵаҩҩы ишыҟаз иаанхеит.
Уаҩ ӷарк дынхозаап, еергь ҳәа зыԥсы ҭаз, быжьҩык аԥацәа имазаап.
Абри ишнеи-неиуаз аус иуа, егьиуа, иԥацәагьы ирызҳан, иааиҵагылан, егьин,
хар имамкәа дҟалеит. Арахәгьы иманы, ашәахәгьы иманы, аԥарагьы иманы,
иҷкәынцәа абыжьҩыкгьы аҳәса ааргеит,зегьы анхарақәа рзыҟаиҵан,
иеиванхо, уаҳа наҭахымкәа иуаа бзианы иааҟалеит. Акыр рыманы, рмал
еидкыланы, аџьџьаҳәа еиланхо иаашьақәгылт.
Ашықәс ҿыц азы ашьапы бзиа, ашьапы цәгьа ҳәа мышкы ыҟоуп. Убасҟан
уҩны инеиуа ишьапы бзиазар, ашықәс нҵәаанӡагьы абзиа уақәшәоит, уҩны
инеиз ишьапы цәгьазар, уи ашықәсан иакәым уақәшәоит. Абас иҟаз амшқәа
рзы арҭ раб иакәын ианагь зегь раԥхьа игылоз, еимыздоз. Шықәсык зны
абри амш анааи, абжьааԥны ишыҟаиҵалац еиԥш, аб ашьыжь шаанӡа
дҩагылан, иҷкәынцәа рымҳарақәа, егьи, ирахә, ишәахә, зегьынџьара
днеины еимидеит. Аха абри иара днеиаанӡа аӡәы еимидахьазаарын, уа
днеин ауаҩы шьҭа ибеит, даҽаџьара днеин ауаҩы шьҭа ибеит. Дакәшеит
иашҭа, игәара, аха иахьабалак ауаҩы шьҭа ибеит. Ари иибаз хьааигеит,
дызусҭада ари амш аҽны сара саԥхьа сашҭа иҭалаз иҳәан, ари иибаз ашьҭа
дхымҵыкәа ддәықәлеит. Дцо, дцо, дцо, дышнеиуаз, мҩак аҟны аҩсҭаацәа
штәаз ибеит.
– Ааа, дааит, дааит, ҳаԥшәма, – рҳәеит. – Арахь уабаҟаз, уаазгазеи,
уқәызгалазеи? – рҳәеит.
– Сабаҟаз, ашьҭа схыланы сааит, изакәу еилыскаар сҭахуп, – иҳәеит.
– Уи закәу уи ауп, уара иахьа уажәраанӡа ухы уақәиҭын, уашьҭа ухы
уақәиҭым, ҳара уаҳтәуп. Есымша бзиа нхара уаур ҟалом, уажәшьҭа
уеилаҳгароуп. Аха уҳашьҭаланы аранӡа уанаах, егьи, акы уаҳәар ҟалоит,
иуҭаху акы узынҳажьуеит, – ҳәа иарҳәеит.
Ари арҭ иарҳәаз ицәымыӷхеит, аха иҟаиҵагәышьои. Иуҭаху акы уаҳәа
иузынҳажьуеит рҳәеит, аха иарбану дзыҳәаша седру, издырам.
– Аҩны сцаны саанӡа исажәраӡа, сҭаацәа срацәажәоит, урҭгьы ирҳәо
саҳап, иҟалозар, – иҳәеит.
– Ҟо, – рҳәеит, – уца, аамҭа уаҳҭоит уаҵәынӡа, – рҳәеит.
Ари илықәиршәын иҩныҟа дааит. Иҩныҟа дааин, иҭаацәа зегьы
ааизиган,илаиртәан, абас ауп иҟоу, ашьыжь сахьындәылҵыз, уа снеин
ашьҭа збеит, ана снеин ашьҭа збеит. Ари закәузеи, измааноузеи ҳәа избаз
ашьҭа схыланы сышнеиуаз, аҩсҭаацәа еизаны иахьтәаз избеит. Абас
исыдырҵеит, узыҳәо ак уаҳҭоит, иузынҳажьуеит, мамзар, абжьарак бзиа
уахьынӡаҟаз узхоит, уажәышьҭа ҳуцрасроуп, умал ҳа иаагоит, егьузалам
ҳәа сарҳәеит, зыӡбахә ҳҳәарызеи ҳәа даарылагылан иҭаацәа иреиҳәеит.
Арҭ иҭаацәагьы ирцәымыӷхеит, илахәыц-ҩахәыцқәан, аӡәы аԥара
ҳамазааит иҳәеит, аӡәы арахә иҳәеит, аӡәы ашәахә иҳәеит, аӡәы анс иҳәеит,
аӡәы ас иҳәеит. Еимактәхеит. Ишьҭырхрыз рзымдырит. Аҵыхәтәан акы
иазааитҚ арахә рацәаны иҳамазар, аԥарагь аанагап, иҳазхап рҳәеит,
аҩсҭаацәа рҿы уахьнеиуа убри ҳәа ҳәа иарҳәеит.
Абра, абарҭ ҭаца ҿыцкгьы дрыланагалан дыҟан, аиҳабацәа рҿы
дцәажәом, егьиуам. Абри аҭаца ҿыц арҭ ирҳәоз ахьлаҳауаз илгәамԥхеит.
Абри дгәаҟит, дгәаҟит, аха аҭаца абхәа иҟны дцәажәома, ҩышықәса,
хышықәса, хәышықәса дцәажәом. Уи ус уажәгьы иахьыҟоу ыҟоуп.
Ари уажәы анҭ аҩсҭаацәа аҿҳәара ирҭаз ааит. Ддәықәлеит арахә
ҳамазааит, егьырҭ шәа ишәымагәышьаз ҳәа аҩсҭаацәа иреиҳәарц.
Дандәықәла, абри аҭаца ҿа дакәшан амҩа изылкит. Амҩа изылкын
даанылкылеит.
– Уара уҟны исҳәо сминауаҭуп, аха сара ак уасҳәоит, убри ҳәа
уахьнеиуа, – ҳәа иалҳәеит.
– Закәызеи, дад? – иҳәан дҵааит.
– Изакәу уи ауп, ҳҭаацәараҿы ҳҳәатәы еиқәшәо ҳаҟазааит, егьырҭ зегьы
шәара ишәымаз, усгьы иаҳцәыжәгоит ҳәа, – ҳәа иалҳәеит. – Ҳара исыхшази
сареи, сҭаацәеи сареи иаҳҳәо акны, ҳҳәатәы еиқәшәо абас ҳаҟазааит до,
даҽакы агәхьаа скым, шәа ишәымаз ҳәа абри ҳәа, – ҳәа иалҳәеит ари
аҭаца лабхәа.
Ари иаргьы баша-машаӡак иакәмызт, абри иҭаца илҳәаз ажәа ихы азцеит.
Дналԥырҵын, анҭ аҩсҭаацәа ахьтәаз днеит.
– Уаама, уаама? – рҳәан, аҩсҭаацәа ааикәшаны дыркит.
– Аиеи, сааит, – иҳәеит.
– Иуҭахузеи, узҳәозеи? – рҳәеит.
– Исҭаху убри ауп, арахәгьы, ашәахәгьы, аԥарагьы, амал, ашьал зегьы
шәа ишәымаз, ҳара аҭаацәа, исыхшази сареи ҳҳәатәы еиқәшәо ҳаҟазааит,
уаҳа акагьы ҳҭахым, – ҳәа абас ааиҳәеит.
– Ҟоҳ, ари акәын ҳара иаагоз, иаагарц иаҳҭахыз. Ари иахьа уара
иануга, нас ҳабацо? – рҳәеит.
Мап рҳәан ирымуит.
– Мап гәышьазаргьы шәа ишәҳәеит, шәа ишәҳәаз шәажәа аашәырҳәуазар, иаашәырҳәит акәымзар, сара убри ауп исҭаху, егьырҭ зегьы
шәа ишәымаз, – иҳәеит.
Ари ас иаҿаршәӡаны ианиҳәа, дара еилацәажәо, еилацәажәо,
аҵыхәтәан иумаз, иумаз, ухы уақәиҭуп, уца уҩныҟа ҳәа иарҳәан,
длагьежьын дааит. Иҭаацәараҿы рҳәатәы анеиқәшәа, ирымаз зегьы дара
иртәны иаанхеит, аҩсҭаагьы изымгеит, даҽаӡәгьы изымгеит. Рмалгьы,
ршьалгьы, зегьы еибганы ишрымаз иаанхеит.
Абас саҳахьеит.
Уаҩ ӷарк дыҟан, уаҳа царҭа наимамкәа ахәа илатәаз. Абри ауаҩ
дӷарын, аха ахшара рацәаны иман. Ихшара духеит, иӡӷабцәа хаҵа ицоз
цеит, иҷкәынцәа аҳәсақәа ааргеит, ихандеиуан, ишнеи-неиуаз амалгьы
еидыркылт, рырахә-рышәахә, рыҩны, ргәара анцәа ишиҳәара иҟалеит.
Ари аҭаацәа реиҳабгьы иуаҩрахь днеит. Аҵыхәтәаны хәыҷык илакьысырц
рҭаххеит ҳазшаз. Ус идырбо, иҵарыкшо иалагеит, ишакәхалакь ицрасырц
рҭаххеит. Ари иаргьы дыхшыҩдамызт, игәеиҭо далагеит.
– Ибура бдыруоу, аҭакәажә? Сымаҭәажәқәа сзеибыҭа, мҩак сымоуп
– иҳәеит аҭаҳмада ҽнак хәылԥазы иԥҳәыс ихы налықәкны.
Адырҩаҽны ианааша, имаҭәақәагьы илҭеит, илаба аашьҭыхны
ддәықәлеит аҭаҳмада.
Дцо, дцо, хәышшарак, хәадак дықәланы дышнеиуаз, акыргьы
дааԥсахьан, ҩыџьа ахацәа ааиԥылт. Даргьы анааԥш, ианылаихәаԥш
дырдырит, иаргьы идырт иара изы ишааиуаз.
– Дад, уара, уаама, уара узы акәын ҳаргьы ас ҳзааиуаз – рҳәеит.
– Саргьы издыруан са сзы шәшааиуаз – иҳәеит иаргьы.
Анҭ аҩыџьа аҭаҳмада дрыман рҿынархан, адгьыл агәашә аатын
илҭалт абас мардуанны. Уажәшьҭа аҭаҳмадагьы идырит абзиа шыҟамыз.
Ажәлар рацәаны иҟоуп уа.
– Ҳаудыруама? – рҳәеит.
– Шәыздыруеит – иҳәеит аҭаҳмада.
– Уԥсы ааиҭак, акыргьы уныҟәахьеит, нас ажәабжьқәак уаҳҳәоит –
ҳәа иарҳәеит ари иԥыланы дназгаз аҩыџьа.
Аҭаҳмада азнык азы дшәеит, аха нас игәы ирӷәӷәеит, акрыфатә
кажьын, акриҿарҵеит, акридыржәит.
– Ҳара ҳԥаимбарцәоуп, ҳаудырт уаргьы, ажәытә зны уӷарны уҟан,
уажәшьҭа ҭаацәалагьы, маллагьы убзиаӡахеит, уеиқәшәаны уҟоуп.
Уажәшьҭа малла ҳуцрасроуп, ма уаала ҳуцрасроуп. Хымш аамҭа
уаҳҭоит. Уҭаацәагьы уаргьы шәазхәыц цқьа. Иуҭаху акы алхра азин
уаҳҭоит – ҳәа иарҳәеит уа еизаны итәаз аԥаҳамбарцәа.
Арҭ иԥыланы дназгаз ҩыџьа ицырҵан дахьырбаз аҟынӡа днаскьаргеит.
Днеит. «Ахымш рыҽны абра ҳаауеит, уаргьы абра уаароуп» ҳәа иарҳәеит
ианиԥырҵуаз.
Аҭаҳмада дзықәшәаз иахиҳәаара изымдыруа иҩны дгәарлеит.
Иҭаацәа зегьы еизиган, илеилартәаны дзықәшәаз реиҳәеит. Акыр аамҭа
иалацәажәеит, ари усхеит, алада рҳәеит, аҩада рҳәеит, ирыӡбеит,
еиҭарыӡбеит, зегьы акака рҳәеит, аха рҳәоу еиқәымшәеит, ахымшгьы
ааигәахеит. Уажәшьҭа ари аҭаҳмада ддәықәлароуп, дахьнеиуа
иреиҳәаша еилырганы ирзымыӡбеит.
Аҭаца еиҵыбӡак дыҟан лабхәа иҟны дымцәажәацкәа. Ари аҭаца
ҿымҭӡакәа дырзыӡырҩуа дтәан. Арҭ ирҳәо зегьы лаҳауеит, аха ари аҭаца
ажәа рылалҵом.
Аҭаҳмада иаамҭа анааи, илаба аашьҭихын ддәықәлеит. Ари аҭаца
лыԥсы ҩҿнакааит, аха лабхәа иҿы дымцәажәац. Лабхәа амӡырха агәҭа
ааиҩишон еиԥш, афырҳәа лҿыналхан дихьӡеит.
– Баба, уара уҿы сминауаҭуп, уара иуҳәо саҳауеит арҭ ахымш, аха
рацәак џьабаа зҭахым азы уахьнеиуа иуҳәаша узымдыруа уцоит.
Аԥаҳамбарцәа рҿы уахьнеиуа уаалаганы убас ҳәа: амалгьы сҭахым,
рахәгьы-шәахәгьы сҭахым, сҭаацәа еибганы, сҭаацәеи сареи ҳҳәатәы
еиқәшәо ҳҟалааит ҳәа раҳәаны арахь урԥырҵ – лҳәеит.
– Ҳаи, дад, ибзиоуп, бхаҵкы сцеит, бара исабҳәаз зегьы иреиӷьзаргьы
ҟалап – иҳәеит аҭаҳмада.
Аҭаҳмада игәашә дыҩҭыҵын дцеит. Анҭ аҩыџьеи иареи еицәажәаны
иахьыҟаз аҭыԥ аҿы еиқәшәеит. Уантәи дрыманы рҿынархан, еиҭах адгьыл
аҟны агәашә аатын, дрыманы инаалбааит. Уа дахьнеиз иҟаз ажәлар
иеигәырӷьаны иԥылеит.
– Уаама? – рҳәеит.
– Сааит – иҳәеит.
– Уааит, аха ажәас иаҳзааугазеи, ҳаргьы ԥыҭк аадыруеит, аха уара
уҿала иҳаҳәа – рҳәеит. – Агәашә аҟны духьӡаны уҭаца иуалҳәаз уԥсы
ҿнахит, ухы уақәиҭаҳтәуеит, иузаауқәаша ҳәа иӡбаны иҳамаз рацәан,
аха ҳауҟәаҵит, шәҳәатәы еиқәшәааит уҭаацәеи уареи ари нахысгьы –
рҳәеит.
Акрыиҿарҵеит, акрыидыржәит. Днаскьаганы даурышьҭит. Уи нахыс
еиҳагьы деиӷьхеит, имал амал ацлеит, ихшара, рыхшарра неилшәарак
рымамкәа дҟалеит. Аҭаацәараҿы аҳәатәеиқәшәара аныҟала акыр игхо
дыҟазма?
Нхаҩык амал ду иман. Ашьамаҟа иман, ауахьад рацәаны иман.
Шабакәу зегь рыла дыԥжәаны дкажьын. Ааҩык аҷкәынцәа иман, ааҩык
аҭацацәа иман, иԥҳәыси иареи ыҟан. Абри ҳара аԥсацәа иаадыруеит,
егьырҭ ирдыруоу сыздырам, ашықәс ҿыц анааилак мышкы ыҟоуп шьапы
бзиа ҳәа. Агырқәагьы ирымоуп ҳәа сыҟоуп, кәычхьа ҳәа иашьҭан. Абри
амш азы аҭаацәа реиҳабы ашьыжь зегь раԥхьа дгыланы хыбрас имоу
зегьы рҿы ашәчи арасеи рымаҵәқәа наганы икылаиркьакьо, егьиуа ак
ҟарҵақәон.
Абри анхаҩ бзиа ҳәа сызҿугьы ашьап бзиа ҳәа изышьҭоу амш азы
ашьыжьымҭанӡа дгылан, иашҭа еимидеит. Ауха асы быбышӡа иаузаап,
ас ҿыц, абас ԥыҭк, ушьапы нылашәартә аҟара. Ижәҭраҟны днеин амаҵә
аҭӡамц аҿы икылаиркьакьеит, иҽҭраҟны днеин ус ҟаиҵеит… Ари
ижәҭраҿы даннеиз длаԥшызар, хәыҷык еимаада ишьапышьҭа ануп асы.
Аҽаџьара днеин, иануп, хыбрақәас имаз зегьы раԥхьа асы иануп хәыҷык
ишьапы хтны ашьҭақәа. Ари иашҭа, ихыбрақәа зегьы еимданы ас ианиба,
иҩны дааин, сара шәарыцара сцоит, гәырҩас сҟашәымҵан иҳәан, иҭаацәа
ас нараҳәаны, афырҳәа ишәақь аашьҭихын, ахәыҷы шьапышьҭа иибаз
дыҩхылан дцо, дцо, дышнеиуаз акәымкәан, кәарак дҭанагалан, ԥыҭк
дцахьан еԥш аан, ҳаԥ дук аҟны аҩсҭаацәа тәоуп рԥаҵақәа баба-бабаӡа.
Исхашҭыз, ари ахаҵа ихьӡ сымҳәеит, Дауҭ ихьӡын, Дауҭ.
– Уа бзиала уаабеит, Дауҭ! – рҳәеит аҩсҭаацәа данырба. Иара дара
абаидыруаз, аха дара ихьӡгьы рдыруан шәымбои! – Уааи арахь, – рҳәеит,
дладыртәеит. – Уара амал иумаз уажәраанӡа уа иутәын, уажәшьҭа ҳа
иаҳтәуп, – рҳәеит. – Иуцәаагоит, – рҳәеит. – Акы, иуҭаху акы уаҳәа,
убриак ада егьырҭ зегьы ҳа иаҳтәуп шьҭарнахыс, иумаҳхуеит. – рҳәеит.
Ари дхәыцит, анс, арс, аха ииҳәарыз иҿамшәеит. Ани аҟара амал
зырҳаз хәыҷык ахшыҩ имахарын, башаӡак иакәмызт.
– Са схала исызхәыцуам иаҳҭаху, аҩныҟа сцоит, сҭаацәа
сразҵаауеит, иҟалозар азин сышәҭ, –иҳәеит Дауҭ.
– Уаҵәы ашьжьымҭан ажәабжь ҳзаага, уца, – ҳәа иарҳәеит.
– Ибзиоуп, – иҳәан, иҩны дааит.
– Уабаҟаз, иҟоузеи? – ҳәа иазҵааит иҩны дахьааиз.
– Абри аҩыза сақәшәеит, ашьыжь абра асаҿы аимаа ишьаӡамкәа
ахәыҷы шьҭа збан, схыланы сышнеиуаз аҩсҭаацәа еизаны иахьеилатәаз
срықәшәеит. Уара уажәраанӡа убзианы уҟан, амал рҳаны иуыман,
уҭаацәеи уареи шәеиҵаҩҩы шәыҟан, аха уажәышьҭа уеилаҳхәароуп,
умалгьы ҳа иаагароуп. Амала иуҭаху акы алх, акы уаҳәа, иуҭаху акы
азин умоуп, иузынҳажьуеит ҳәа сарҳәеит. Сзыҳәарызеи, ишԥазури ҳәа
иҷкәынцәа ааҩыкгьы, иҭацацәагьы, иԥҳәысгьы неилартәаны дразҵааит.
Иҷкәынцәа аӡәаӡәала иҩагылан аӡәы аҽқәа ҳамаз иҳәеит, аҽаӡәы ажәқәа
ҳамаз иҳәеит, даҽаӡәых аџьмақәа иҳәеит.
Арҭ ражәа еилаԥсеит, рҳәатәы еиқәымшәеит. Еимаркуа, еимаркуа,
еимаркуа ихәлеит, ишеит. Шьҭа ари иҿҳәара ааит, дымцар ихәом,
ддәықәлароуп, арахь еилкаа имаӡам. Иҭаца еиҵбы иара иҟны
дымцәажәацызт. Ажәа еилырга имаӡамкәа идәықәлара аамҭа анаа,
сминауаҭуп, баба, аха сара акы сҳәоит, лҳәеит.
– Иҳәеишь, баба, абри бара ибҳәо убри назгоит, – иҳәеит.
– Ажә, аҽы, аџьма, ауаса… ҳәа акәымкәа, урҭ акагьы сҭахӡам ҳәаны,
урҭ зегьы урҟәаҵны, ҳҭаацәа рҳәатәеиқәшәара абри сышәҭ ҳәа раҳәа,
– ҳәа ус лҳәеит иҳәеит.
Афырҳәа иҿынаихан днеин, анҭ аҩсҭаацәа ахьтәаз ааигәа днеиуа
даналага, аҩсҭаацәа данырба ус иарҳәеит:
– Аа, аԥсра умоунда уара Дауҭ! Еиҭоугеит убама умал. Уҭаца ҟәыӷак
лакәзаап, уҭаацәа рҳәатәы еиқәшәар акагьы ҳазумхӡом, уара иузынхеит,
шьҭагьы уара ишыутәыз инхеит, – рҳәан, дгәырӷьаҵәа иҩныҟа дааит.
Анҭ аҩысҭаацәамзи иара днеины иреиҳәаанӡагьы ирдырхьан,
еилыркаахьан иҭаца илӡбаз.
Нхаҩык дыҟан. Даара дӷарны дынхон. Иԥҳәыси ихәыҷқәеи
изныҟәымгошәа аниба, – «Иҟоу ала шәхы шәацхраа, ара сыҟазаргьы
сызлашәыхәарҭои, сахеит, сахеит, аха иамуит, уи аҵкыс сцап џьара
ҟәрышьқәак сзырҳозар збап», – иҳәан, ддәықәлеит.
Амал змаз аӡәы иҿы днанаган, сықәсык шә-мааҭк ҳа еилаӡеит, аусура
далагт. Асықәс анынҵәа, амалуаҩ ус иҳәит:
– Рыуа иуҭаху уалаԥш, уззыразу усҭоит. Иуҭахызар шә-мааҭк усҭоит,
иуҭахызар жәа ҟәышк уасҳәоит, иуҭаху алх, – иҳәит.
Анхаҩы даахәыцын, «шә-мааҭк ҳа сҭаацәа усгьы исызныҟәгом, иажәа
сазыӡырҩып, иудыруеи исыхәаргьы» иҳәан, – Ажәа ҟәыш саҳә, – иҳәит.
– Ауаҩы акы даналацәажәо уаҿамԥан, имаумырџьан, имарҽхәа, –
иҳәан, абас иабжьигеит, ишәмааҭгьы иара изынхеит.
«Сықәсыктәи сџьабаа баша аӡы иагеит, иабасыхәои ари иажәа», –
иҳәан, игәнигеит анхаҩы, аха иҟалаз ҟалеит, иԥарақәа усгьы
изырхынҳәомызт. «Даҽа сықәсык саангылап, снапы ыркалуа аҩны снеир,
сҭаацәа амла исцәагоит», – иҳәан, аусура далагт.
Асықәс анаанҵәа, амалуаҩ деиҭаиазҵаахт: – Аԥара уҭаху, ажәа ҟәыш
уаҳар уҭаху? – ҳа.
Длахәыц-ҩахәыцын, «уажәгьы сижьарыма, ианаџьалбеит, исыхәаша
ажәак збасаимҳәара» иҳәан, – Ажәа саҳә, – иҳәит.
– Иулымшаша дырны, иулымшаша сылсыршоит ҳа уаламган, – иҳәит
амалуаҩ.
Иаҳаз игәы иалст, аха иҟаиҵахози, аҽа сықәсык даангылт амалуаҩ
иҿы аусура. Иџьабаахә аиура аҽҳәары анааи, – Аԥара акәу, ажәа бзиа
акәу иуҭаху? – ҳа деиҭаиазҵаахт амалуаҩ.
«Исыхәаша ажәа анбасаҳари ҳа сзаҿыз, сҭаацәа амла иарганы
исшьызар акәхап. Уажәшьҭа са стәы агьыҟам, аԥарагь сыхәом, ажәагь.
Сылахь акранызар, ажәа бзиак саҳап, акәмзар, схы ахынахо џьа сцап»,
– иҳәан, аԥара мгакәа ажәа бзиа даҳәеит.
– Улала иумбаз, цқьа еилкааны иузымдыруа ак хаумҵан, – иҳәеит
амалуаҩ.
Иаҳаз анхаҩы ибӷа аҿақҳа иааԥнаҵәеит, гәыӷра хәыҷык имазгьы
ицәыӡт. Даара ихьааигит иџьабаа баша аӡы иахаиҭаз, аха иааг.
«Уажәшьҭа уаҳа иҟасҵо агьыҟам, сҭаацәа рыԥсы ҭоу, иҭаму еилыскаап»,
– иҳәан, ихы иқәыжь, ԥсхәыц дхәыцуа, дмидагәидаха амҩа дықәланы
аҩныҟа иҿынеихт.
Дызнеиуаз акәымкәа, амла дакын аԥсра даналага, аӡәы игәарԥ
днадгылан, – Уа аԥшәма! – ҳа ҿиҭт.
– Ҳаи! – иҳәан, аԥшәма даадәылҵт.
Иубаз еицәоу убит ҳа, анхаҩы ихы дҩаханы данԥшы,агәарԥ
иакәыршаз аандаҿы ихабалак аҵәҩанқәа ирхарԥоуп ауаа рхқәа. «Акгьы
сықәмзаарын,сара рыцҳа», – иҳәан, дшәан, ишьҭахьҟа дхынҳәырц
иақәикт. Аха аԥшәма агәашә ааиртын, – Бзиала уаабит! – ҳа дниԥылт.
«Уажәшьҭа исмыхьц исыхьуеи» иҳәан, аԥшәма дишьҭалан иҿынеихт
анхаҩ рыцҳа. Аԥшәма анхаҩы аҩны длаганы длаиртәан, ихәы ҟаҵаны
криҿаиҵит, крииржәт. Итәоуп уажә, ицәажәоит. Изтәаз акәымкәа,
амаҵуцәа ирыманы иааҩнашылт адажә. Инарган араӡны сқам иқәгылаз
ахьтәы лагьан инандыртәалт.
– Угәы избаанаго, абри адажә зынтәалоу, изықәгылоу иаԥсоума? –
ҳа дҵааит аԥшәма.
Азныказ, – «Ари аччархә ахьтәы лагьан ианыртәаланы, ухагоума»,
– сҳәап ҳа игәы иааҭаикт, аха убри аламҭалаз аҳаҷаҳәа иааигәалашәт
амалуаҩ иаиҳәаз ажәа: «Ауаҩы данцәажәо ииҳәо уаҿамԥан, иҟаиҵо-ииуа имаумырџьан, имарҽхәала» – ҳа.
«Абри адажә пату ақәҵаны, ахьтәы лагьан ианыртәаланы
дадтәалозма, акгьы иаԥсамзар», – ааигәахәын, – Ари апату иақәуҵо
аиҳагьы иаԥсоуп, изынтәалоу алагьан хьтәуп, аха изықәгылоу асқамгьы
хьызар иаԥсоуп, – иҳәит анхаҩы.
Аҳәаха имҭакәа, «адажә уаҩхан, аԥҳәыс-аҳкәажә замана раԥхьа
даагылт. Аԥшәма анхаҩы ииҳәаз уамашәа ибит.
– Уара, абра имаҷымкәа ауаа ааихьеит, аха сзызҵаалак «адажә ахьтәы
лагьан аныртәара иаԥсам» ҳа акәын исарҳәоз. Абри адажә сыԥҳәыс лоуп.
Ус илхылгараны дыҟан: «Абри апату илықәу даԥсоуп», – ҳа аӡәы иҳәаанӡа
ддажәызар акәын. Уара уда «абри даԥсоуп» аӡәгьы имҳәит. «Даԥсам» ҳа
зҳәоз рыхқәа роуп ирыԥхны аанда иахагылоу. «Уԥҳәыс даԥсам», –
анырҳәалак, сгәааны рыхқәа хысҵәҵәон. Уара уи лхы дақәиҭутәит, ауаа
рҿы дцәырҵуа дҟауҵит, – иҳәан, ааҵәак азна ахьы ииҭт.
Уажәоуп анхаҩы ианидыр амалуаҩ иажәа зыԥсаз. Ахьы аашьҭихын,
амҩа даныланы дызнеиуаз, аҳаки иареи еиқәшәит. Еимҩалацәан, еицәажәо
изааиуаз, ирықәхәлеит. Ԥсақәак гылан, «уаха абра ҳаԥхьап» рҳәан, ԥсак
иныҵатәеит. Еилашәшәон еиԥш, ҳәыҳәк ааин, аԥса агәҭа иналатәеит.
– Уашьҭа илашьцеит, уабаӡом, ашьшьыҳа аҵла уҩықәланы, аҳәыҳә кны
иузаагар, смал абжа усҭоит, – иҳәит аҳ.
«Иаур иауит, иамургьы исцәагои», – ааигәахән, дҩагыларц инақәикуан
еиԥш, анхаҩы иааигәалашәт амалуаҩ иажәа: «Иулымшаша дырны,
исылсыршоит ҳа уаламган», – ҳа иаиҳәаз.
– Аҳәыҳә напыла изкуа дубахьоу? Ари уаҩы илшом, – иҳәит анхаҩы.
– Сара искуеит, – иҳәит аҳ. – Искыр – умал зегь суҭоит, исзымкыр –
смал усҭоит, – иҳәит аҳ.
Еисеит. Аҳ аҵла дҩықәлан, инапы наргӡаны искуеит ҳа дзаҿыз, инапы
накьысаанӡа инықәԥраан ицеит. Аҳ илахь еиқәшьшьы длалбааит. Анхаҩы
имал аашьҭихын, иман иҿынеихт.
Амҩа даныланы дзааиуаз, игәылак диқәшәт. Аԥсшәа анеибырҳәа
ашьҭахь, – Сҭаацәа рыхабар ҳа иудыруеи, избаҟоу, рыԥсы ҭоу, адунеи
ианыӡаахьоу? – ҳа данҵаа, аҭак иаҳәара ицәыуадаҩушәа ҟаиҵит ани агәыла.
Ашьҭахь даникӡа, даақәыԥсычҳашәа иун, – Уҩны ҳа агьыҟам, уԥҳәыс,
ухәыҷқәа амла иакын иԥсит, еиланҵәа ицеит, – иҳәит.
Абриаҟара амал (арахә, ахьы) иманы даниба, диҵашьыцны ауп изиҳәо.
Анхаҩы даангылан, дхәыцуа длатәеит. «Сыҩны-сгәара ыҟамкәа, сҭаацәа
ыҟамкәа сахнеиуа иҟасҵои, уи аҵкыс сықәҵны сцап, схы ахынахуа», – ҳа
дызхәыцуаз, иааигәалашәт амалуаҩ аҵыхәтәан иеиҳәаз ажәа: «Улала
иумбаз, еилкааны иумам атәы хаумҵан», – ҳа.
«Амалуаҩ исеиҳәаз ажәақәа ҵабыргхо иаауеит, акоуп иаанхаз, убрыгь
ԥысшәап», – игәахән, аҩны днеизар, иԥҳәысгьы ихәыҷқәагьы ирыцҳахәха
ахәшҭаара иҽҳәатәоуп. Раб амал ду иманы деибга-дызҩыда данааи,
иеигәырӷьан дгәыдыркылт, дхыдыркылт.
Дызжьаз игәыла иаргьы иҷкәынцәагьы хьшьцәас иҟаиҵеит, ирахә
ирыциҵеит. Иара дуаҩ духит, аҳцәа даарываҟәло дҟалит, дахнеилак
ихаҵгыло, иажәа иазыӡырҩуа. Иаргьы ихҭасхьаз имдыруази, аӷар,
ананамга, зых иамыхәоз дрыцхраауан, ирыцҳаишьон.
Дыҟан ҷкәынак. Ԥҳәыс дааигеит. Ҩымзҟа ҵхьан ԥҳәыс дааигеижьҭеи.
Ус иԥҳәыс илеиҳәеит:
– Сан дааит, апату лықәсҵароуп, – иҳәеит.
Џьакьалк рыман, илзишьт, агьит, уаҳа акгьы рымаӡамызт.
– Схәы ҟаҵа, аусурахь сцоит, – иҳәеит.
Ихәы ҟалҵан, аусурахь дцеит. Ари аус иуеит, хышә мааҭ ирҳаит.
Ашықәсқәагьы цеит ирацәаӡаны.
Аҩныҟа дшаауаз аԥарақәа иманы, ҩнык ашә аҿы ианны ибеит аҵарадырра змаз аӡәы дшыҩназ. Ари аниба, уа дыҩналеит. Итәан ҩыџьа.
– Узааи? – рҳәан, – Абас-абас ианны ианызба сааит, – иҳәеит.
– Уааи, бзиала уаабеит, амала хышә мааҭ аԥара ҳауҭозар, иуҳарҵоит.
Ириҭеит хышә мааҭ. Нас ус иарҳәит:
– Иухоумыршҭын, узықәшәо аус ухы анраал, аҩбатәи – доусы бзиа
иибо ихазын, ахԥатәи – умыццакын.
Аҩныҟа дшаауаз, ажәлар гылоуп, аӡба инҵәоит. Днеизар, ҷкәынаки
ӡӷабки аҵеџь иадгылоуп. Аԥҳал ирҭеит «азна аӡы ҳзаага» ҳәа. Иманы
даннеи, аҷкәыни аӡӷаби ахьгылоу, рыварахь аҵәҩанқәа ирхоуп
ԥшьынҩажәи зежәҩык рхы.
– Уара ухы шәкхоит, – ҳәа иарҳәеит, – абыржәы ҳазуазҵаауа аҭак
анузымҳәа.
– Изакәи?
– Абри аӡӷаби сареи еиҳа иԥшӡада? – ҳәа аҷкәын дҵааит.
– Сеидру, саргьы аԥҳәыс дсымоуп, доусы бзиа иибо ихазын.
– Иуазҳәада? – ҳәа дыркит.
– Сара издыруан, – иҳәеит.
Иаразнак аӡгьы ирҭеит, ҩ-уардынк ахьи аразни ацәқәа аҵаҳәаны
ирҭеит, аҽы кәадырны, атапанча ирҭеит. Ауаҩ ӷар, егьызмамыз,
дгәырӷьеит адунеи азна.
Иԥҳал азна аӡы изтәыз ириҭан, иҿааихеит аҩныҟа. Агәашә аҿы
данааи, уахынлоуп, ауардынқәа ааникылан, дыҩҽыжәҵын аҽы ҿеиҳәан,
аҩныҟа днеит. Усҟан аԥацхақәа ракәын иҟаз, икылӷӷа иҟан, акәаҷаб
хәҷык аркын. Данкылԥш, иԥҳәыс лышьҭахь хаҵак дышьҭан. Ашырҳәа
итапанча дамҵасит «дысшьуеит» ҳәа, аха – «Уаангыл, абри исҵақәаз
ҩба схы иасырхәахьеит, ахԥатәигьы – умыццакын – ахьсыхәо збап», –
иҳәеит. Итапанча аҭра инҭеиҵеит.
Аҩны ашә данаахыҵ, иԥҳәыс дҩагылан, – «Аа, уаама, уаама?» –
лҳәан, иԥҳәыс днеиԥылеит. Иҷкәын (иҷкәын иакәын уи, иара данцоз
амгәарҭа дҭан, ҩажәи ԥшьба шықәса дыҟамызт) – «Саб, уаама?» – ҳәа
диԥылт.
Ажәытә зны қыҭак аҿы нхаҩык дыҟан, ԥа заҵәык диман. Анхаҩы абри
иԥа аҵара иирҵар иҭахын, аха иԥа аҵара даднакыломызт, дзаднамкылоз
уи акәын, ҭауади аамысҭеи рыҷкәынцәа ракәын иаднакылоз. Аха аҵыхәтәан
анхаҩы анс иҳәа, арс иҳәа, ииулакгьы иҷкәын аҵара дҭеиҵеит. Ҩажәи жәаҩа
шықәса аҵара иҵон аҷкәын иҩны дзымаауа дгьыл харак аҟны.
Аҵара ҵаны данхынҳәы, амҩа дықәлан дшаауаз ус иӡбеит:
– Саби сани рыԥсы ҭоу сеидру, ас абра саангыланы, ԥыҭрак аус зур,
аԥара сырҳап – иҳәан қалақьк аҿы даангылан аусура далагеит. Абра
дахьаангылаз ԥшьышықәса аус иуан, ԥшьышә мааҭ аԥара ирҳаит. Аԥара
ирҳаз иџьыба илҭеиҵан иман дшаауаз акәымкәа акыр дныҟәахьан, дәык
ыҟан, абри адәаҿы иԥсы ишьарц днатәеит. Абра иԥсы ишьарц дыштәаз
џьмахьчак дааидгылт. Ари иара итапанча, егьи, деиқәшәан ажәытә уаҩык
дшеиқәшәаз еиԥш. Аџьмахьчеи иареи аԥсшәақәа ааибырҳәеит. Аџьмахьча
аҷкәын дихәаԥшын инапсыргәыҵа ахәыц ыҵиааны, абзиааӡара змаз аӡә
иакәызшәа аниба, «уабаҟаз, узусҭада, уабацо?» ҳәа диазҵааит.
– Сара ҩажәи жәаҩа шықәса аҵара сҵон, уажәы сыҩныҟа схынҳәны
саауеит – иҳәеит.
– Аҵарахьы уҟан, аха иуҵаз ха-жәак агуп – иҳәеит аџьмахьча.
Аџьмахьча ииҳәаз аумашәа ибеит ари аҷкәын, ҩажәи жәаҩа шықәса
дуӡӡа ииҵаз ха-жәак шԥагхеи ҳәа иџеишьеит.
– Изакә ажәоузеи исыгхаз? – иҳәан аҷкәын аџьмахьча диазҵааит.
– Иуасҳәап, аха ажәак шә-мааҭк иаԥсоуп – иҳәеит аџьмахьча.
Ари аҷкәын ус иӡбеит, исырҳәап, нас сԥарагь исҭап, иамуӡар, нас
дыршәаны имысхып, сижьо далагар ҳәа. Аԥара иџьыба иааҭиган, шә-мааҭк
наганы ахьча ииҭеит.
– Аԥхьатәи ажәа иузымдыруаны иуасҳәо уи ауп: угәы иахьагәамԥхо
умцан. Уи акы.
Даҽа шә-мааҭкгьы ааҭганы ииҭеит.
– Аҩбатәи ажәа иуасҳәо уи ауп: ианакәызаалакгьы уус злам
уаламцәажәан.
Ари аҷкәын даҽа шә-мааҭкгьы ааҭганы аџьмахьча ииҭеит.
– Ахԥатәи ажәа иуасҳәо убри ауп: уԥҳәыс данаауго лхы, лҵыхәа
еилымкаакәа дааумган.
Арҭ шеицәажәоз акәымкәа, ҩыџьа аҽцәа апҟара-апҟараҳәа иаарыдгылт.
Аҽцәеи ари аҷкәыни аԥсшәақәа шеибырҳәоз акәымкәа, аџьмахьча
дҩылашәкәа дцеит. Нас аҷкәын даахьаҳәын аџьмахьча дишьҭалт,
деимдеит, анахь, арахь, аха дабаиԥшаауаз, дцахьан. Ари ихышә мааҭ
бжьаӡт.
– Гаӡарала сԥарақәа шԥасцәигеи аџьмахьчажә – ҳәа хьаас икит, аха
иҟаиҵоиз, имҩа дықәлан иҿааихеит. Дшааиуаз ӡ-дук аҟны дааҽԥын-гылеит.
Ари аӡ ду хәашьны илеиуан, аҷкәын аӡы дынҭалан, «ара сзыррым» ҳәа
игәы иааинаҭеит. Аха убри аамҭазы аџьмахьча аԥхьатәи иажәақәа
ааигәалашәеит. «Угәы иахьагәамԥхо умцан» ҳәа иеимҳәахьази,
иаагәникылан, даахынҳәын аҟәара даақәгылт.
Аҟәара данаақәгыла, данынаԥш, нырцә ала ҽуаҩык аӡы дааҭалеит.
Аҽыуаҩ аӡы агәҭаны дааиуан, даашьҭнахын даманы ицеит. Акыр
дланагахьан аҽи иареи шеибарххоз, иара дахҟьан аӡы дагеит, аҽы мадаӷь/-мадашәан аҟәарахьы ирт. Ари аҵара змаз аҷкәын иганахь аҽы аныр,
даамҵасын иааникылт. Аҽы ахәырџьын аҟәынҳәалан, ахәырџьын хыртланы
дылҭаԥшызар, еиҵарпапа хьыла иҭәын. Дҩеихан аҽы дҩақәтәан ддәықәлеит
зназы. Аха нас дхәыцын, «абри аҽы зтәу ауаҩ аӡы дагеит, уажәы аҽы
сшақәтәоу ақыҭаҿы сырбар, сырдырыр ҟалоит, сара иакәымк изызуз
џьыршьашт, уи аҵкыс» иҳәан ахьы зҭаз ахәырџьын иара дҩаҵалан, аҽы
наҟ иоуишьҭит.
Ари ихәырџьын даҵаланы даауа, даауа дшааиуаз ҩнык даадгылеит.
Ауха иаргьы дааԥсаны дыҟан, абри аҩнаҿы ԥхьара дымнеир ԥсыхәа имоут.
Даныԥшы абри аҩны ашҭа злахкаау аҵәҩанқәа зегьы ауаҩ хыбаҩқәа
рхарԥаны иҟан, ҵәҩан заҵәык ахы ҭацәын, ауаҩ ихы ахарԥамкәа иҟан. Ари
иааицәымыӷхеит арҭ иибақәаз, аха иҟаиҵоиз, ауха уаҳа џьаргьы царҭа
имамызт, уи аҩнаҿы дымҩахыҵт. Дахьнеиз аԥшәмацәа «бзиала уаабеит»
рҳәан сасык иеиԥш дрыдыркылт, афатә ҟарҵеит, ажәтә ҟарҵеит,
дышьҭарҵеит. Ари уажәы уаха сыршьуеит ҳәа игәы иаанагоит, дгәыҭҟьа-ԥсыҭҟьаха дыҟоуп, аха аӡәгьы диламкьыскәа иҟьаҟьаӡа иаашеит. Ианша,
аԥшәмацәа дырҩагь афатә ҟарҵеит, ажәтә ҟарҵеит, иҽеибиҭан егьин
«абзиала» ҳәа раҳәаны амҩа дықәлт ари ауаҩ.
Ашҭа дҭыҵны амҩа днықәлон еиԥшаан, аԥшәмацәа иқәҿырҭит, ухынҳәы,
аранӡа уааишь, уаҳҭахуп» ҳәа.
«Ааит, арҭ уажәы акәзаап сыршьраны ианыҟоу» игәахәт. Дхынҳәны
аҩны аҟны данааи, аԥшәма диазҵааит:
– Уара иахеижьҭеи абра уаҳҭоуп усасны, абарҭ ахқәа аҵәҩанқәа
ирхарԥоу закәузеи ҳәа узазымҵаауазеи? – ҳәа.
Ари аҷкәын шә-мааҭк зыхҭниҵаз аџьмахьча иажәа игәаламшәозиз!
– Сара сахьааиз пату, ҳаҭыр сықәҵаны сныҟәыжәгеит. Аҵәҩанқәа
ирхарԥоу ахқәа сус рылам, сара сус злам салацәажәаӡом – иҳәеит.
– Ҳаи, абри абас уара уеиԥш иҟоу ауаҩ иакәын ҳара иаҳҭахыз – рҳәеит
аԥшәмацәа, иашьас дҟарҵеит, дыҩнардеит, ачара изыруит. Ачараҟны, х-ҽадак реидара ахьы ирҭеит. Ихьы иманы амҩа дықәлеит. Иманы аҩны
дааит. Аҩны дахьааиз иаби иани уаҳа нарылымшо иӷарны, ирфо рымамкәа,
иржәуа рымамкәа, ирыцҳахәха, рыԥсы ацәгьақәа мцацкәа дрыхьӡеит. Ари
аҟара амал аазгаз ибаргәиз, дынхеит-дынҵит, иқыҭаҿы иара аҳас
дҟарҵеит.
– Дад, уара, уажәшьҭа аԥҳәысаагара ухәҭоуп, аԥҳәыс даага – ҳәа
иарҳәеит ажәлар. Ара ӡӷабк дидырбеит, ана ӡӷабк дидырбеит, аха
иахабалак ари дысҭахым, ани дысҭахым иҳәоит, иуам. Аҵыхәтәан
ишааиуаз Нхыҵтәи аҳак иԥҳа дизырҳәеит, иаргьы дақәшаҳаҭхеит. Уи
аӡӷаб дааигеит ԥҳәысс, ачара иуит.
Абри ашьҭахь шықәсык аҟара ааҵхьан еиԥш ари аҷкәын иабхәа
(Нхыҵтәи аҳ) ауаҩы дизааишьҭит, «сыҷкәын ԥҳәыс дааигоит, сымаҳә
далагәаны дысзаашьҭуам, амала сыӡӷаб дысзааишьҭааит лашьа
ичарахь» ҳәа.
Ари нас иԥҳәыс лашьа ԥҳәыс дахьааигоз дцозҭгьы мап ҳәа
леиҳәозма, деиқәиршәеит. Ларгьы лҽааилалҳәан, ахәыҷы ԥшқа длыман,
лхәыҷгьы даашьҭыхны длыманы лашьа ичарахь дцеит.
Ари аҷкәын иабхәында ԥҳәыс данааигоз аҿҳәара имдыруази,
иҽааиԥсахын, иҽаарҩашьаны длықәланы дцеит. Амҩан аҭацаагацәа
дрылалт, аҭацаагацәа дмаҟароу џьыршьоит, амаҟарацәа дҭацаагаҩу
џьыршьозаап. Абас дызусҭыз аиаша рзымдырӡакәа ачараҿы днеиуеит.
Ари ас зыҟаиҵо иԥҳәыс дзакәу, илҟазшьоу аиаша аилкааразыҳәаноуп.
Арҭ ачараҟны иахьнеиз, ишаԥу еиԥш, астол иахадыртәеит. Ари
дахьтәоу дыԥшны иԥҳәыс дибоит дышныҟәо, дыштәо, лхы шымҩаԥылго.
Ус ашәаҳәара иалаган, рнапқәагьы еинырҟьеит, иԥҳәыс дықәгьыжьааны
акәашара далагеит. Иаргьы абӷьааҳәа дҩгылан иԥҳәыс длыцкәашо
далагеит.
Убри ашьҭахь иара ачара дахыҵт. Ҭакәажәыки иареи ааибадырын,
«абри уажәраанӡа сызцыкәашоз аӡӷаби сареи уаха џьара ҳаиныриа»
ҳәа леиҳәеит, «аԥара бысҭоит» иҳәеит.
Аҭакәажә ари ииҳәаз дақәшаҳаҭхеит, аҳ ихан ахыцәқәан ари аҷкәын
дзыцкәашоз аӡӷаби иареи еинлыриарц ажәа илҭеит аҭакәажә мыжда!
Аҭакәажә днеин аӡӷаб длацәажәеит, иалаҳхузеи, еинлыриеит ахан
ацәқәан ауаҭах аҿы. Ауха ари аӡӷаби иареи еицышьҭалт, аԥшқагьы уа
дрыман. (Ари иԥҳәыс лоуп, ахәыҷгьы иара дитәуп, уи зегьы иара
идыруеит, аха лара (иԥҳәыс) лхаҵа шиакәу лыздырӡом).
Ауха ашамҭаз лара дшыцәаз иара ихәыҷы дӡаны дигеит. Лара
ашьыжь данааԥш, илыцшьҭаз ахаҵагьы дыҟам, лхәыҷгьы дыҟам, ари
лара лзыҳәа каамеҭрахеит. Лҽылзымшьуа дықәхеит, иҟалҵои.
Аҭакәажә лҟны днеин, «банаџьалбеит, абас, абас ауп иҟалаз,
ишԥазури абас сыхьит, исызнабгаз, исықәбыршәаз дызусҭада, уашьҭа
схәыҷы дсымаӡамкәа схаҵа иахь сызлакылсуазеи?» – лҳәеит.
Аҭакәажә ус лҳәеит:
– Баалаганы ахан аҟнытә амарҭақ ыршәны икажь, ахәыҷы дкаҳан
дыԥсит ҳҳәап, акәыба дҭаҳҵазшәа ҟаҳҵап, даажызшәа ҟаҳҵап, уи ала
ҳагьеилгап – ҳәа.
Аҭакәажә ишылҳәаз иҟарҵеит, амарҭақ карыжьын, ашьаршьаф
ақәыршәын, аҳ иашҭа аҵыхәан дыржызшәа ҟарҵеит. Ари лхәыҷы
дылжызшәа аныҟалҵа егьи ашьҭахь, ашәы лышәҵаны лыҩныҟа, лхаҵа иахь
дааит.
– Башьа ичарахь бцан, ашәы бхьыкәкәа бааит, ҳхәыҷы дабаҟоу? – иҳәан
лхаҵа длазҵааит дахьааиз.
– Ахәыҷы ахан аҿы дкаҳан дыԥсит – лҳәеит.
– Уи ҳа дҳанасыԥымзар акәхарын, ишԥааугәшьари нас – иҳәеит. Уа
егьлеимҳәеит. (Ари иара ихәыҷы днаганы иаҳәшьа длиҭахьан, уаҩы
димырбакәа ауада дыҩнакны длааӡон).
Ахәыҷы хышықәса анихыҵ амш аҽны, ари ауаҩ (ахәыҷ иаб) иара иира
амш азгәеиҭозшәа ажәлар еизиган ачара иуит. Иззиуа иҷкәын изоуп, аха
арҭ иалырдыраауеи? Ԥхынран. Ахәыҷ иаб ажәлар даарылагылан, аҵәца
шьҭыхны ажәа аҳәара далагеит.
– Ари аҵәца зныҳәаҿоу дыԥсхьеит, дыржхьеит ҳәа иԥхьаӡоуп, аха иара
дагьымԥсыц, дыбзиахәха дыҟоуп, аԥсынҵра бзиа иоуааит! – иҳәеит. Нас
иаҳәшьа илықәҿиҭын – убра ауада иҩнакны ибааӡо ахәыҷы доужь! – ҳәа
леиҳәеит.
Ари иаҳәшьа ахәыҷы доулыжьын, зегьы ишырбоз, дбажәгәаламуа,
дыхәмаруа ашҭа даақәлеит. Ари иԥҳәысгьы ара дыҟоуп, уашьҭоуп
ианеилылкааз иҟалақәаз зегьы. Лыбыз лыхәлашәеит, аха иҟалҵоиз, дыҩны
лхәыҷы дахьыҩныҵыз ауада дыҩналт. Ажәлар еизаны иҟаз акрыфара
рнапы адмыркыцызт.
– Ари змааноу ҳауҳәароуп? – ҳәа ачара зуаз аԥшәма изҵааит.
Иара дҩагылан ихигақәахьаз, измаанақәаз зегьы акакала иҳәеит.
– Ҳара уашьҭа ара ус баша ҳтәаны акраҳфом – рҳәан, ажәлар
ааилацәажәан ҩынҩажәаҩык аалырхын ари иабхәа иахь Нхыҵҟа ҽырххыла
идәықәырҵеит иҟалақәаз иарҳәарц азы. Урҭ ахьнеиз ари иабхәа иарҳәеит,
аха смоҭа хәыҷы сыла дамбакәа исызхаҵом, инеиз ҩынҩажәаҩык иара
иуаажәлар рахьтә даҽа ҩынҩажәаҩык рыциҵан ари иҿы иааит иаргьы
дрыцны. Иахьааиз ахәыҷы дибеит, аха еиҭах ихаимҵеит. Иашҭаҿы иржыз
дыҵхны димбакәа ихаимҵеит. Еиҭах илахынҳәын ауаа ирыцызгьы даргьы
Нхыҵ аҳ иахь ицеит. Иахьнеиз аҳ иашҭаҿы анышә ааржын амарҭақ аҭәа
ҭыппы иааҭырхит. Аҳ убысҟан агәра игеит иҟаз зегьы шиашаз. Длахынҳәын
имаҳә иҿы дааит. Ачара руит.
Аҳ (аӡӷаб лаб) ус иҳәеит:
– Иахьарнахыс уара сара усыҷкәыноуп (имаҳә иоуп изеиҳәо), ари аԥсы,
ишыбзаз иԥсыз сыԥҳа, сара дсыԥсуп, дызгап – иҳәан иԥҳа дима дцеит.
Амҩан дышнеиуаз иӡӷаб иҩызцәа даарыцриган, «Шәнеила, ҳа
ҳшәыхьӡоит» ҳәа нареиҳәан, иӡӷаб бна дук аҿы днеиган, атапанча ааҭиган,
иналгәыдиҵан дышьны абна дылажьны иҩызцәа днарыхьӡан иҩныҟа
дцеит.
Ажәытә нхаҩык дыҟан, ԥа заҵәык диман. Абри иԥа аҵара иирҵар
иҭаххан, аха аҷкәын аҵара даднакылоумызт, дзаднамкылозгьы уи
акәын, ҭауади аамысҭеи рыҷкәынцәа ракәын иаднакылоз, аха даалаган
ииулакгьы аҵара дҭеиҵеит. Анахь иҳәа, арахь иҳәа ахә шәаны дҭеиҵеит.
Ҩажәи жәаҩа шықәса аҵара иҵон, аҵара ахьиҵоз адгьыл харан, знык
иадамзаргьы ари аамҭала зныкгьы иҩны дзымааит.
Аҵара ҵаны данхынҳәы, ус иӡбеит, саби сани рыԥсы ҭоу сеидру,
абра саангылап иҳәан, қалақьк аҟны даангыланы аусура далагеит. Ара
аусура дахьаҿыз хышықәса аус иуан, хышә мааҭ аԥара ирҳаит. Аԥара
ирҳаз иманы дшааиуаз дәык ыҟан, абри адәаҿы иԥсы ишьарц днатәеит.
Ара дтәаны иԥсы шишьоз џьмахьчак дааидгылт. Ари иара деиқәшәан
итапанча уҳәа ажәытә уаҩ ныҟәаҩык иаҳасаб ала деилаҳәан, деилацан.
Аџьмахьча ари ауаҩ данихәаԥш, уаҩы ааӡак шиакәыз идырт, нас
диазҵааит, уабаҟаз, дад, уара уабацо ҳәа. Аригьы иҳәеит, ҩажәи жәаҩа
шықәса аҵарахьы дшыҟаз, уажәы дхынҳәны иҩныҟа дышцоз.
Аџьмахьча даацәажәан ус иҳәеит:
– Ҩажәи жәаҩа шықәса аҵара уҵон, аха иуҵаз, уажәы х-ажәак агуп.
Аџьмахьча ииҳәаз аумашәа ибеит ари аҷкәын.
Ҩажәи жәаҩа шықәса ииҵоз х-ажәак шԥагхеи ҳәа иџьеишьеит.
– Нас сҵара иагхаз соуҳәароуп, – ҳәа дикит.
– Иуасҳәоит, аха ажәак шә-мааҭк иаԥсоуп, – иҳәеит.
Ари аҷкәын ус иӡбеит, исырҳәап, исыхьлакгьы сԥарагь исҭап. Шә-мааҭк аԥара иџьыба иааҭиганы ииҭеит.
– Угәы иахьагәамԥхо умцан, (Ахьча иоуп изҳәо).
Даҽа шә-мааҭк ааҭганы ииҭеит.
– Уԥҳәыс лхы лҵыхәа цқьа еилымкаакәа дааумган, – ҳәа еиҳәеит
еиҭах.
Даҽа шә-мааҭк ааҭганы ииҭеит.
– Уус злам уаламцәажәан. (Ахьча иоуп изҳәо).
Абас ааибырҳәон еиԥш ҽцәақәак аарыдгылт. Урҭ аҽцәеи ари аҷкәыни
шеицәажәоз аамҭа цеит, аџьмахьча дҩылашәкәа дцеит. Аҽцәеи иареи
анеиԥырҵ ашьҭахь аџьмахьча дишьҭалт, деимдеит, алада иҳәеит, аҩада
иҳәеит, аха аџьмахьча димбеит иԥарақәагьы лыбжьахәаша ицеит. Игәы
аныԥҵәаӡа, уи диҟәаҵын арахь амҩа дықәлеит.
Дцо, дцо дышнеиуаз ӡдук аҟны дааҽԥынгылеит. Ари аӡду хәашьны
илеиуан, аҷкәын аӡы дынҭалан, сзыррым ҳәа игәы иаанагеит, «угәы
иахьагәамԥхо умцан» ҳәа ани аџьмахьча иеиҳәахьазгьы ааигәалашәеит.
Даахынҳәын аҟәара даақәгылт. Аҟәара данаақәгыла, данынаԥш, нырцә
ала ҽуаҩык аӡы дааҭалт, аҽыуаҩ аӡы агәҭа дааиуан даашьҭнахын
дылҭаҳәахаа даманы ицеит. Аӡы иагаз иҽы мадаӷь-мадашәан аҟәарахьы
ирт. Ари аҵара змаз аҷкәын аҽы дашьҭалан икит. Аҽы аник, ахәырџьын
иаҟәынҳәалаз аахыртланы дылҭаԥшызар, хьыла иҭәын. Ари дгәырӷьаҵәа
аҽы дҩақәтәан ахьы иманы дшааиуаз дхәыцуа далагеит: абри аҽы зтәыз
аӡы дагеит, иҽы сшақәтәоу иқыҭаҿы сырбар, сырдырыр ҟалоит, наҟ
иоусыжьып иҳәан, аҽы ауижьит.
Ахәырџьын ахьы зҭаз иманы иҿааихеит. Даауа, даауа дшаауаз ҩнык
аҟны дааит, абра дымнеир ԥсыхәа имоут ԥхьара, данынаԥшы, аҵәҩанқәа
зегьы ауаа рхы ахарԥаны иҟан, ҵәҩан заҵәык ауаҩы ихы ахарԥамкәа
иҟан. Ауха царҭа имамызт, абри аҩнаҿы днеит. Уа даннеи афатә ҟарҵеит,
ажәтә ҟарҵеит, дышьҭарҵеит. Ари игәы иаанагоит уаха сыршьуеит ҳәа,
аха аӡәгьы димшьыкәа шеит. Ианша аԥшәмацәа дырҩагь афатә ҟарҵан,
ажәтә ҟарҵан, акрыфа акрыжә амҩа дықәлеит ари ауаҩ.
Амҩа данықәла, иқәҿырҭит, ухынҳәны аранӡа уааи уаҳҭахуп ҳәа.
Ааит, арҭ уажәы акәзаап сыршьырц анырҭахха игәахәит. Дхынҳәны ари
аҩныҟа данааи, «Уара иахеижьҭеи абра уаҳҭоуп, абарҭ ахқәа абра
икнаҳау закәызеи ҳәа узазымҵаауазеи?! – ҳәа иазҵааит. Ари ани
аџьмахьча иаиҳәахьаз игәаламшәоз, «Сара сус злам сзалацәажәарызыз,
саламцәажәеит», – иҳәеит.
Абри иҩыза ауаҩы иакәын ҳара иаҳҭахыз, иашьас дҟаҳҵап рҳәан
даарган, ачара руит. Ачара аныру ашьҭахь х-ҽадак реидара ахьы ирҭеит
абри аҷкәын. Ахьы иманы амҩа дықәлеит, аҩны дааит.
Иаби иани уаҳа нарыламкәа иӷарны, ирфо рымамкәа, иржәуа
рымамкәа убас дрыхьӡеит.
Ари аҟара ахьы аазгаз ауаҩы иаразнак иаби иани ршьапы иқәиргылт,
дынхеит, дынҵит, абра иара иқыҭаҟны аҳас дҟарҵеит. Иуаажәлар
иарҳәеит, аԥҳәыс даага уашьҭа иаамҭоуп ҳәа. Ара ӡӷабк дидырбеит,
ана ӡӷабк дидырбеит, аха џьаргьы аӡәгьы дигәаԥхом.
Ианамуӡа, аҵыхәтәан нхыҵтәи аҳак иԥҳа дизырҳәеит, иара цқьа
игәаԥхомызт, аха иҭынхацәа ианидырцалаӡа, дақәшаҳаҭхеит, аԥҳәыс
дигеит.
Абас ишыҟаз шықәсык аҟара ҵхьан ари иабхәа (нхыҵтәи аҳ) ауаҩы
дааишьҭит, сыҷкәын ԥҳәыс дааигоит, сымаҳә далагәаны дысзаашьҭуам,
амала сыӡӷаб дысзааишьҭааит лашьа ԥҳәыс дахьааиго ҳәа.
Ари аҷкәын иабхәында ԥҳәыс данааигоз аҿҳәара идыруан,
иҽааԥсахны, иҽаарҩашьаны длықәланы дцеит. Амҩан аҭацаагацәа
дрылалт, аҭацаагацәа дмаҟараз џьыршьон, амаҟарацәа дҭацаагаҩыз
џьыршьон. Абас дырзымдырӡакәа ачараҟны, иабхәарааҿы днеит. Ари
иҽырҩашьаны дызцаз иԥҳәыс леилкаара азыҳәан ауп.
Ари ачараҟны иахьнеиз ишрықәнагоз идыртәеит, дыԥшны дибоит
иԥҳәыс дышныҟәоз, дыштәо, дышгыло, лхы шымҩаԥылго.
Ачараҟны, ишаабац аҩы ржәит, анапеинҟьара, ашәаҳәара, акәашара
иалагеит. Ари иԥҳәыс дықәгьыжьааны акәашара далагеит. Аҵыхәтәан
иаргьы дгылан лыцкәашара далагеит. Нас иара уаҳа ачара дахамтәеит,
дгылт.
Ҭакәажәыки иареи ааибадырын, диргәбзыӷын илеиҳәеит, абри аӡӷаб
уаха сызцыкәашози сареи, уаха џьара ҳхала ҳаиқәшәартә иҟабҵар
аԥара бысҭоит ҳәа леиҳәеит. Аҭакәажә дақәшаҳаҭхеит, аҳ ихан
ахыцәқәаны аӡӷаб дзыцкәашази иареи еинлыриарц дақәлыргәыӷт.
Дышлыргәыӷыз еиԥш иагьыҟалҵеит: аӡӷаб абас абри ауаҩи бареи џьарак
шәеицыҟаларц иҭахуп ҳәа лалҳәан уигьы мап лымкит, арҭ еинлыриеит.
Ауха уа еицышьҭалт, ари рхәыҷы ԥшқагьы уа дрыман. Ари иԥҳәыс лоуп,
ахәыҷгьы иара ихәыҷы иоуп, иара идыруеит, аха лара илыздырӡом лхаҵа
шиакәу.
Ашамҭаз иара дҩагылан, ахәыҷы дааигәыдкыланы дыкны диманы
дылдәылҵны дцеит.
Ашьыжь лара данааԥш, ахаҵа лара дызцышьҭазгьы дыҟам, лхәыҷгьы
дыҟам, ари лара лзыҳәа каамеҭрахеит.
Аҭакәажә лҟны днеин, «Банаџьалбеит абас, абас иҟалаз, ишԥазури
абас сыхьит, исызнабгаз дызусҭада, уашьҭа схәыҷы дсымаӡамкәа схаҵа
иахь сызлакылсуазеи» ҳәа лалҳәеит.
Аҭакәажә ус лҳәеит:
– Баалаганы ахан аҟнытә амарҭақ ыршәны икажь, ахәыҷы дкаҳаны
дыԥсызшәа ҟаҳҵап, дыԥсит ҳҳәап, акәыба дҭаҳҵазшәа дҟаҳҵап, бхаҵа
даажьап, уи ала ҳагьеилгап, уаҳа ԥсыхәа аҟам.
Аҭакәажә ишылҳәаз иҟарҵеит, амарҭақ карыжьын, ашьаршьаф
ақәдыршәт, нас акәыба ҟаҵаны иҭарҵан, аҳ иашҭа аҵыхәан инаганы
иржит. Ахәыҷы дыржызшәа аныҟарҵа ашьҭахь ари иԥҳәыс дықәланы
дааит лхаҵа иахь.
Данааи, ахәыҷы дабаҟоу ҳәа лхаҵа длазҵааит. Ахәыҷы дабаҟахыз
дыԥсит ҳәа дҟыу-ҵәуозшәа лҽыҟалҵеит. Иаргьы ҽыргаӡа ҟаиҵан, уи ҳара
даҳҿаҵахәымзар акәхарын иҳәан уаҳа егьлеимҳәеит.
Ари данааига иаҳәшьа днаганы длиҭан, уаҩы димырбаӡакәа ауада
дыҩнакны иааӡара даҿын.
Ахәыҷы хышықәса анихыҵ амш аҽны, иара иира амш акәушәа, сира
амш азгәасҭоит ҳәа ауаа иреиҳәан ачара иуит. Изиуа иҷкәын изоуп, аха
арҭ изеиҳәаз иалырдыраауазеи? Ԥхынран. Зегьы ачара ианахатәа, иара
аҵәца шьҭыхны ажәа аҳәара далагеит ажәлар даарылагылан.
– Ари аҵәца зныҳәаҿоу иара дыԥсхьеит, дыржхьеит, аха иԥсы ҭоуп,
дныҳәазааит! – иҳәеит.
Убри аамҭазы иаҳәшьа лықәҿиҭит убра иҩнаку ахәыҷы даушьҭ ҳәа.
Иаҳәшьа ахәыҷы дааулышьҭын, зегьы ишырбоз дыхәмаруа ашҭа
даақәлеит. Ари иԥҳәысгьы ачараҟны асасцәа, аԥшәмацәа рымаҵ уа ара
дыҟоуп.
Уи аамҭазы ари иԥҳәысгьы еилылкааит иҟалақәаз зегьы, дыҩны
ахәыҷы дахьааҩныҵыз ауада дныҩналеит. Арҭ ажәлар акрыфара рнапы
адмыркыцызт. Ари змааноузеи ҳәа ианҵаа, иааҟалаз зегьы реиҳәеит.
– Ҳара акры ҳфом, ҳцаны, нхыҵ аҳ иҟны ҳнеины иаҳҳәароуп, – рҳәан,
ажәлар ҩынҩажәаҩык аҽцәа аалырхын иҽыжәланы ицеит. Иахьнеиз
иҟалаз аҳ иарҳәеит, аха ахәыҷы сыла дамбакәа исызхаҵом иҳәан
ҩынҩажәаҩык ауаа рыцҵаны иаргьы дрыцны ихынҳәны ари иҟны иааит.
Ахәыҷы дибеит, аха еиҭах ихеиҵом, иашҭаҿы иржыз дыҵхны димбакәа
ихаимҵазт, еиҭах ихынҳәны ауаа ирыцызгьы даргьы нхыҵ ицеит.
Иахьнеиз аҳ иашҭаҿы анышә ааржын амарҭақ аҭәа ҭыппы иааҵырхит.
Аҳ убысҟан агәра игеит иҟаз зегьы шиашаз. Дырҩагь аҳ имаҳә иҟны
дааит. Ачара руит.
Аҳ дҩагылан имаҳә ихы иқәкны ус иҳәеит:
– Иахьарнахыс уара сара усыҷкәыноуп.
Нас дҩагылан иҩызцәагьы иԥҳагьы иманы имҩа дықәлт. Амҩан иӡӷаб
иҩызцәа даарыцриган, шәнеила ҳшәыхьӡоит иҳәан, иӡӷаб бна дук аҟны
днеиган атапанча ааҭыхны иналгәыдҵаны дышьны, абна длылажьны,
иҩызцәа днарыхьӡан иҩныҟа дцеит.
Нхаҩ бзиак дыҟан амал аарыхны измаз. Ԥак диман афарада егь
издырамызт. Иаб даныԥсы, иаб имал зегьы ицәыԥхасҭахеит. Хныҟәгашьа
имамкәа данықәха, схы ахьынахоу сцап иҳәан дцо, дцо акыр
дныҟәахьан џьара уаҩ бзиак иҿы қьаранџьыс даангылт. Уи ауаҩ иҿы
аус иуан, еисымза ҩажәижәаба-ҩажәижәаба мааҭ аԥара иауан.
Ԥыҭк иҿеиҵон егьиуан, хымыз абас аус иуит.
Нас уашьҭа исырҳаз сызхоуп игәохәын, игәы иаанагаз здыруада,
ирҳаз аԥара иманы дшаауаз амҩан аӡә дааиԥылеит.
– Уара, абри анхара, анҵыра ҟазҵозеи, ауаҩы дынзырхозеи, нхашьас
имоузеи? – ҳәа абри иԥылаз диазҵааит.
– Ҩажәижәаба мааҭ сыҭ ажәак усҭоит – ҳәа аҭак ҟаиҵеит.
Исоуҳәозеи аниҳәа, умч зқәымхо уҽазумкын иҳәеит.
– Даҽа жәак усҭоит, даҽа ҩажәижәаба мааҭ суҭар.
– Ибзиоуп, исоуҳәозеи?
– Лхы лҵыхәа еилымкаакәа аԥҳәыс дааумган.
– Даҽа ҩажәижәаба мааҭ суҭар, даҽа ажәак усҭоит – иҳәахт ари
иԥылаз ауаҩ.
– Ибзиоуп, исоуҳәозеи?
– Аӡә иҩны ирхиоит акала, излаурхиазеи ҳәа уизымҵаан, уус алам –
иҳәеит.
Ари ауаҩ хымыз дуӡӡа ирҳаз иԥарақәа зегьы абарҭ ах-ажәак рзы
иҭины иҿылеихон дышнеиуаз ӡ-дук аҟны дынкылеит, аӡы дҭалан
дышьҭыхны дшагоз аҟара гәеиҭеит. Иаразнакгьы иааигәалашәеит ани
ҩажәижәаба мааҭ зыхҭниҵаз ажәа , имч ақәымхошәа аниба, ишьҭахьҟа
даахынҳәит.
Ус дцо, дцо дышнеиуаз адоуқәа ахьтәаз дрыланагалеит. Дыԥшызар
адоуқәа ахьыҩноу аҩны иаакәыршаны ауаа рхы хыҵәҵәаны аҵәҩанқәа
ирхарԥоуп. Аха ари ҩажәижәаба мааҭ зыхҭниҵахьаз ажәа аӡә иҩны
игәара шырхио уазымҵаан ҳәа иаҳахьаз игәаламшәози, акагьы
ахымҳәааӡакәа, иибазгьы џьамшьаӡакәа адауқәа рашҭа дылҭалан рыҩны
дыҩхалт. Аԥсшәа иарҳәан егьин сасык иеиԥш дрыдыркылан, ауха уа
даангылт. Аха ари закәызеи ҳәа акагьы дазҵаауам.
Егьи убас иҟазаап, абра иаанагалакгьы, абри закәызеи ҳәа
иазҵаалакгьы дыршьуазаап (ари еиԥш збангьы иазымҵаауада аха?),
дрымшьыргьы доуҳала убыс ирыдзаарын, азин рымамзаарын.
Адырҩаҽны ианша ари акры иҿарҵеит, акры идыржәит, иаргьы бзиала
ҳәа аԥсшәа раҳәаны ддәықәлеит. Ари уаҳа акагьы дазымҵаакәа
дандәықәла, анҭ адоуқәа руаӡә ус иҳәеит:
– Уара, иахеижьҭеи абра уаҳҭоуп, абри закәузеи, шәыҩны, шәашҭа
ауаҩы ихы-баҩала ихиоуп, ас изыҟоузеи ҳәа узымҵаауазеи?
– Сара сус злам сзазҵаауазеи, досу иҩны иара ишиҭаху ирхиоит –
иҳәан дырԥырҵны иҩныҟа дааит.
Иҩны даан уажәшьҭа анхара далагеит ари ауаҩ. Ус дшыҟаз аамҭа
ԥыҭк цеит.
Абас дшыҟаз хар змамыз ҭаацәара бзиак аҟны ԥҳәыс диҳәеит.
Аԥҳәыс дааигеит. Иабхәараа иара дӷаруп ҳәа рацәакгьы ҳаҭыр
иқәырҵомызт, цқьагьы дырбомызт. Нас иԥҳәысгьы лцәа лтәымкәа
дҟалан аԥа дроут.
Ҽнак зны иабхәараа иԥхьан, иҩызцәа еизигеит. Иабхәараагьы ачара
ду дырхиеит. Ачара ҩмшҟа-хымшҟа шыбжьаз иԥҳәыс аԥхьа ддәықәиҵеит
аҩызцәа, аԥызцәа лыцҵаны, ахәыҷгьы длыҭаны. Иара даалаган
иҽырҩашьаны урҭ анца ауха дрышьҭаланы иабхәарааҿы днеит. Уажәы
абри иԥҳәыс длышьклаԥшуеит, иҟалҵо, лхы шымҩаԥылго збап ҳәа.
Дыԥшызар, иԥҳәыс алада ицогьы лара дицуп, аҩада ицогьы лара дицуп,
дхаасха, дхыркәыкәха лхы мҩаԥылгоит. Иԥҳәысгьы иаргьы дылбеит,
аха лхаҵа шиакәу иалылдыраауазеи? Абас ала ари иԥҳәыс дзеиԥшраҵәҟьаз еилиргеит, дышҽеимыз еиликааит. Ауха ауаҭах длыҩналан,
ахәыҷы иуапа даалаҳәаны дӡаны диманы иҩныҟа дааит.
Аԥҳәыс лҭаацәеи лареи анылаԥшы-ҩаԥшы, ахәыҷы дызга анырымба,
еилыркааит лхаҵа иахь неимҩа лымамкәа дшынхаз. Изакәызаалакь ак
рыӡбар акәын.
Ахәыҷы амардуан далырҩны дыԥсызшәа, акәыба ҟаҵаны дҭарҵазшәа
ҟарҵеит. Аԥсы дҭоушәа акәыба рыманы ажәлар рыцны акәу–кәу ҳәа
иҳәҳәо ари ахаҵа иашҭа иааҭалт. Иара акагьы хьаас имкӡакәа, бзиала
шәаабеит ҳәа днарԥылан илҽыжәихит.
– Ухәыҷы дыԥсны дааҳгеит – ҳәа иарҳәеит.
– Закәызеи ишәҳәо, абар схәыҷы дыбзиахәха дахьыҟоу – иҳәан,
ахәыҷы даацәырганы дыдирбеит. Шәареи сареи даҽакала ҳаиӷацәам,
шәыԥҳа шәара дшәымаз, ари леиԥш иҟоу аԥҳәыс са дысҭахым – иҳәан,
иаахынҳәын дрыманы рышьҭахьҟа ицеит. Убас иааилгеит иԥҳәысгьы
иаргьы. Ашьҭахь иара ҿыс бҳәыс дааигеит, дынхеит, дынҵит аӷьараҳәа.
Нхаҩ бзиак дыҟан амал аарыхны измаз. Ԥак диман афарада
егьиламызт. Иаб даныԥсы, иаб имал зегьы ицәыԥхасҭахеит. Иаб имал
анынирҵәа, дабацоз, иҿынеихан қьаранџьра аӡәы сидикылозар ҳәа
дцеит. «Абзамыҟә аразҟы имоуп» ҳәа дышнеиуаз уаҩ бзиак диниан
қьаранџыс дидикылт, ҩажәи жәаба мааҭ ҳәа уа аус иуларц есымза.
Акрыиҿеиҵон егьиуан, хымыз аус иуит.
Ари ирҳаз аԥара иман дшаауаз аӡә дааиԥылеит.
– Уара, абри анхарахума, насыԥума, ауаҩы дынзырхозеи, нхашьас
иамоузеи? – ҳәа абри иԥылаз диазҵааит.
– Ҩажәи жәаба мааҭ суҭар, ажәак уасҳәоит, – иҳәеит ани иԥылаз.
– Исоуҳәозеи? – иҳәан ҩажәи жәаба мааҭ ииҭеит.
– Умч зқәымхо уҽазумкын – иҳәеит. – Даҽа ажәак уасҳәоит, даҽа
ҩажәи жәаба мааҭ суҭар – иҳәеит.
Даҽа ҩажәи жәаба мааҭ наииҭеит.
– Аԥҳәыс лхы, лҵыхә цқьа деилымкаакәа дааумган, – иҳәеит. –
Даҽа ҩажәи жәаба мааҭ суҭар, даҽа ажәак уасҳәоит – иҳәеит.
– Ибзиоуп – иҳәан даҽа ҩажәи жәаба мааҭ ииҭеит.
– Аӡәы иҩны ирхиоит акала, излаирхиазеи ҳәа уазымҵаан – иҳәеит.
Ани иԥарақәа дрылгеит.
Иҿынеихан дышнеиуаз акәымкәа ӡдук аҟны дылкылсит, аӡы дылҭалан
длеиуа, длеиуа, аӡы даашьҭнахын, даман аҿыланахеит. Иҵагьы аӡы
иҽалахаланы сырҵәҟьап ҳәа иақәкны иман, аха ани ҩажәи жәаба мааҭ
зыхҭниҵаз ажәа «умч зқәымхо уҽазумкын» ҳәа иаҳахьаз ааигәалашәан
даахынҳәит ишьҭахьҟа.
Аӡы данызмыр, иҿылеихан аҟәара давалан дышлеиуаз акәымкәа
адауқәа ахтәаз дрыланагалт. Адауқәа данрыланагала, иахьынхоз
рыҩны иаакәыршаны ауаа рхы хҵәаны икнаҳаны ибеит. Ауха уа дынхеит,
адауқәа реиҳабгьы дибеит, аха диламкьысит, акагьы иеимҳәеит. Ари
иаргьы ари закәузеи ҳәа акагьы дазҵаауам, ани ҩажәи жәаба мааҭ
зыхниҵахьаз ажәа «аӡәы иҩны иширхиалакгьы, ас изурхиозеи ҳәа
уиазымҵаан» ҳәа иаҳахьаз игәаламшәози! Егьи убарҭ адауцәа рҿы убас
иҟазаап, абри закәузеи ҳәа аӡә дазҵаар, дыршьуазаап, ихы хҵәаны
аҵәҩан иахарҵозаап, мамзар ауаҩшьра азин рымамзаап.
Ари ауха уа дыҟан, ианша ддәықәлеит. Анҭ адауцәа руаӡәк диазҵааит:
– Уара, иахеижьҭеи абра уҟоуп, абри закәузеи, шәыҩны шԥахиоу,
измааноузеи ҳәа узазымҵаазеи? – ҳәа.
– Сара сус злам сзазҵаауазеи, досу иҩны иара ишиҭаху ирхиоит –
иҳәеит.
Адауцәа аумашәа ирбеит ари иҟазшьақәа, днаскьаган доурышьҭын,
иҩныҟа дцеит. Иҩны дахьнеиз, анхара далагеит. Дшыҟаз хар змамыз
ҭаацәара бзиак аҟны аԥҳәыс диҳәеит. Дигеит. Иабхәараа иара дӷаруп
ҳәа рацәак дырбомызт, ус иҟан. Нас ус ишыҟаз ахшарагь длоут, аԥа.
Иабхәараа иԥхьан днарыԥхьеит. Иԥҳәыс аԥхьа ддәықәиҵеит аҩызцәа
лыцҵаны. Иара иҽырҩашьаны арҭ анца ашьҭахь дрышьҭалеит. Маӡала
дрышьҭаланы дахьнеиз, дыԥшызар, иԥҳәыс алада ицогьы лара дицуп,
аҩада ицогьы лара дицуп, дхаасуп, дхыркәыкәуп. Ари иԥҳәыс
деилиргеит абас ала, дышҽеимыз еиликааит. Ауха ауаҭах длыҩналан
ахәыҷы иуапа даалаҳәаны дӡаны диманы дааит.(Ахәыҷгьы дроухьан).
Анҭ анылаԥшы-ҩаԥшы, ахәыҷы дызга рымбо данырцәыӡ, ирдырт иаб
иахь анеишьа шрымамыз. Ахәыҷы амардуан далыҩрны дыԥсызшәа,
акәыба ҟаҵаны дҭарҵазшәа ҟарҵеит. Аԥсы дҭоушәа, акәыба рыманы,
ажәлар рыцны акәу-кәу ҳәа иҳәҳәо ашҭа иааҭалт. Анҭ анс иашҭа
иҭалеит, аха иара «бзиала шәаабеит!» иҳәан днарԥылан иҽыжәихит.
– Аа, абааԥсы, амашәыр ҟалеит, ухәыҷы дҭахеит! – ҳәа иарҳәеит.
– Закәузеи ишәҳәо, схәыҷы акымзар акагьы имыхьӡеит, ара дсымоуп
дыбзиахәха! – иҳәан дбажәгәаламуа даацәыригеит. – Шәареи сареи
даҽакала ҳаиӷацәам, аха иахьарнахыс шәыԥҳа шәара дшәымаз – иҳәан
иԥҳәыс наҟ дызԥсыз дриҭеит. Убас иааилгеит.
Ашьҭахь иара иқәнагаз аԥҳәыс бзиа дааиган дынхеит, дынҵит, анцәа
ишиҳәара дҟалеит.
Аӡә дыҟан уаҩ ӷарк. Ҩыџьа аҷкәынцәа иман. Иԥҳәыс дыҟан.
– Са сӷаруп, сышәԥырҵуеит, – иҳәеит. – Шәара шәыҩны шәыҟаз, –
иҳәеит.
Дыцеит, ауаа дрылалт. Дрыцҳашьаны акры иҿарҵон дахьнеиуаз. Нас
даагылаӡомызт, дцон, дныҟәон. Уахык нхаҩы бзиак иҟны днеит.
– Аҩныҟа снашәышьҭуазар снеиуан, – иҳәеит.
Дрызҵааит аԥшәмацәа.
– Иауазеи уааҳмышьҭкәа? – иҳәеит аԥшәма.
Уа днеит, кры иҿарҵеит.
– Уара уабаҟаз? – ҳәа аԥшәма дизҵааит.
– Са суаҩҟьалоуп, сдәықәуп, – иҳәеит.
– Уҭахызар са сҟны уаагыл шықәсык, – иҳәеит. – Уцәамаҭәа са
исықәуп, уфатә са исықәуп, – иҳәеит, – ужәтә са исықәуп, – иҳәеит. –
Ашықәс анынҵәалакь, шәмааҭк усҭоит, – иҳәеит. – Уҭахызар ажәак
усҭоит, – иҳәеит.
Дхәцит, (ииура) изымдыруа дықәхеит.
– Ажәа сыҭ нас, – иҳәеит.
– Аӡә ажәак уеиҳәар, даара умхәыцкәа ацымхәра умҳәан, – иҳәеит.
Аԥарақәа аԥшәма иџьыба иҭеиҵеит.
– Уаагыл шықәсык уҭахызар, даҽа шәмааҭк ма ажәак усҭоит, – иҳәеит
(аԥшәма).
– Бзиоуп, – иҳәеит (ари ауаҩ).
Дхәыцт дырҩегь. Даагылт дырҩегь. Ашықәс анҵы исуҭо ажәа иарбан
иҳәеит.
– Уҭахызар дырҩегь шәмааҭк аԥара усҭоит – иҳәеит.
Аԥара шьҭыхны ддәықәлеит. Аԥшәма агәыжь ииҭеит, ахәырџьын азна
аԥара ииҭеит, афатә ииҭеит. Ддәықәлеит. Нас агәыжь дақәтәаны аҩны
ааигәа данааи, аӡә дибан дизҵааит:
– Абри еиԥш, ауаҩы ари аҳаблаҿы дыҟоума? – ҳәа.
– Уи дхаган, дыччиахан дықәҵит, – иҳәеит дзызҵааз.
– Убри иҭаацәа инхаз аӡәыр дыҟоума? – ҳәа иҳәеит.
– Уаҩы дыҟаӡам, – иҳәеит. – Урҭ ччиахеит, инҵәаӡеит, – иҳәеит.
Схынҳәып иҳәеит, игәы ус иаанагеит. Аха амни ула иамбо хаумҵан
ҳәа ажәа иеимҳәахьази, абри игәалашәеит. Абри анигәалашәа, дцеит
иҟоу збап ҳәа.
Даннеи, иҩны гылоуп уа, иҷкәынцәагьы ҩыџьа аҟоуп, иԥҳәысгьы
дыҟоуп.
– Ееи, аԥшәма! – ҳәа ибжьы иргеит. – Аԥшәма дыҟамзар, ба быҟами?
– иҳәеит.
– Са сыҟоуп, аха амаҭәа егьсымаӡам, сызцәырҵӡом, сыԥхашьоит, –
лҳәеит.
– Быԥхамшьан, ашә авҵрааны баадәылҵ, – иҳәеит.
Даадәылҵит.
– Аа, быԥхашьозар абарҭ бышәҵа, – иҳәан амаҭәа иҩнаижьт аҩны…
Нас инхон ибзиаӡаны.
Хаҵеи ԥҳәыси еиман. Ӡӷаб заҵәык дрыман. Иуаа ӷарқәан, ирфо
рымамызт, иржәуа рымамызт, изланхоз рымамызт, рышәҵа аҟамызт,
рҟәнҵа аҟамызт. Абрахь џьара иныҵыҵны иаарԥыхьашәоз усқәак уны,
убри ала рхы ныҟәргон.
Ҽнак аб ииулакь џьара дцан, мчыбжьык аҟара усқәак ааиун егьин,
ирҳаз ахәҷы ааганы иԥҳәыси иԥҳаи инарыҭаны, «Сара сцоит усура,
аусура сцаны акрырҳаны саанӡа абри ала шәхы ныҟәыжәгала, ара
садтәалазар, саргьы исамхафоит, уи аҵкыс, – иҳәан, дцеит.
Дцыуа, дцыуа, дышнеиуаз, аусурҭагьы акыр аамҭа дақәмшәуа егьиуа,
аҵыхәтәан аӡәы диқәшәт мал уаҩык.
– Уабаҟаз, уабацо, узышьҭоузеи? – иҳәан, амал уаҩ ани диазҵааит.
– Сабаҟаз, сҭахцәа рныҟәгара сцәыуадаҩхеит, аусура сашьҭоуп,
аусурҭа соур, абас мызкы аҟара аус зуан, – иҳәеит.
– Мызкы ҳәа сара усутә сымам, шықәсык уаангылозар, аусутә
сымоуп, аусурҭа усҭоит, – иҳәеит амал уаҩ.
– Ибзиагәышьоуп, – иҳәеит ари ауаҩ ӷар, дақәмшаҳаҭхаргьы еиӷьыз
изҭодаз.
Арҭ еилаӡеит, еинаалт. Ари шықәсык амал уаҩ иҿы аус иур, шә-мааҭк ииҭауа убри ала еилаӡеит.
Ауаҩ ӷар амал уаҩ иҿы шықәсык аус иуит.
Амал уаҩ ани дааиԥхьан ус иеиҳәеит:
– Уара, ак уасҳәашан, иуаҳару?
– Аа!
– Абар ушә-мааҭк ахьыҟоу, ажәак уасҳәоит убри уасҳәозар, ушә-мааҭк усҭом, убри ажәа уара наҟ-наҟ уԥсҭазаараҿы иухәараны иҟоуп,
уҭахызаргьы ашә-мааҭк абар иахьыҟоу, иусҭап, – иҳәеит.
Аӷар уаҩ длахәыц-ҩахәыцит, аха иҟаиҵози, аԥара даҟәыҵын, ажәа
иаҳарц иҭаххеит.
– Ибзиагәышьоуп, нас исаҳәа ажәабжь, изеиԥшроу збап, – иҳәеит
аӷар уаҩ.
– Сара иуасҳәарц исҭаху убри ауп, ианакәзаалакгьы ауаҩы игәаԥханы
иҟаиҵаз ибааԥсуп, ихәарҭам ҳәа иаумҳәан.
– Ҟоҳ, абри ажәа мацаразы шықәсык иаасрыхыз сышәмааҭк
сышԥалгеи, – ҳәа игәнигеит, аха иҟаиҵоиз? Иҩныҟа дхынҳәыргьы,
уажәшьҭа иԥҳәыси иԥҳаи ирзааигозеи?
Адырҩагь даҽа шықәсык ара уара уҿы саангыланы аус зуеит
иҟалозар, – ҳәа ани амал уаҩ ус иеиҳәеит.
– Ибзиоуп, уаангыл, – иҳәеит амал уаҩгьы.
Ара ани иеиҳәазгьы игәы иааҭеикын егьин, уигьы ихашҭӡом,
игәалашәоит. Аӡәы ииҭаххазгьы ибааԥсуп ҳәа зиасҳәарызеи ҳәа ихшыҩ
иҭоуп.
Ари анхаҩы дырҩагь ишықәс анынҵәах, ари зус иуаз амал уаҩ дырҩагь
ишә-мааҭк аԥара аацәыриган иаақәиҵт.
– Даҽа ажәак уасҳәоит, уҭахызар, ашә-мааҭк ныжь, ажәа удкыл,
иуҭахызар ушә-мааҭк га, – иҳәеит.
– Ибзиоуп, ажәа саҳәа, ажәа сыдыскылоит, ашә-мааҭк нсыжьуеит,
исаҳәа уажәа, – иҳәеит анхаҩы.
– Сара уажәы иуасҳәарц исҭаху убри ауп, иарбанзаалак азы,
ианакәзаалакгьы ауаҩы уимеисан, иара дуеисозар мчыла, ибзиоуп, аха
уара уимеисан, ихәарҭам, – иҳәеит амал уаҩ.
– Ибзиоуп, иуҳәаз еилыскааит, – иҳәеит аӷар уаҩ, аха ишә-мааҭк
ицәыӡт.
Убри ашьҭахьгьы дырҩагь даҽа шықәсык даангылт. (Уажәы хышықәса
наӡоит).
Еиҭах ишықәс анаанҵәа, ани амал уаҩ «Шә-мааҭк нужьуазар, ажәа
уасҳәап, уҭахымзар ашә-мааҭк усҭап», – ҳәа еиҳәт.
– Ааи, уажәшьҭа сзымгац сызгозеи, ашә-мааҭк нсыжьуеит, ажәа
саҳәа, – иҳәеит анхаҩы.
– Ус акәзар, ажәа иуасҳәо убри ауп, ианакәзаалакгьы ула иамбаз,
ус баша слымҳа иаҳаит ҳәа агәра умган, ула иамбаз хасҵоит ҳәа
уаламган, ииашам, – ҳәа иеиҳәеит.
– Ибзиоуп, иуҳәаз саҳаит, – иҳәан ари ауаҩ иаҳақәаз ах-ажәакгьы
ихшыҩ иааҭеикын, дгьежьны дыҩдәықәлт.
Дыцуа, дыцуа, дыцуа дышнеиуаз акәымкәаны, шьоукы агәгәаҳәа
џьара иҭало егьиуа ибеит. Гәашә дук ыҟан, днеизар абни агәашә ду
шьоук адгылоуп, ари даннеи, уа игылаз агәашә аадыртын уахь дҭарҵеит.
Дахьынҭалаз днаԥшы-ааԥшызар, ара хык хҵәаны иахарԥоуп, ана хык
хҵәаны иахарԥоуп, ауама аҟоуп, ари иара асалдаҭцәа ҩаивагылан,
дрыман рҿыҩархан уа иҭагылаз аҩны дҩыхәныргеит. Дахьыныҩнаргалаз,
уаҩ дук дтәоуп, раӡын стол дук гылоуп, хьтәы саанк ыҟоуп, абни ахьтәы
саан адажәк аӡы аҵаҵәаны ихәаԥӡа иантәалоуп.
– Иаажәгада уара, дырҩагьых даҽаӡәы ихы аҵәҩан иахасҵарц
даажәгама? – иҳәеит ани ауаҩ ду итәаз.
– Абри абрахь ааира гәаԥхарас иоун, дҭаагалан, дҳаман ҳааит, – рҳәеит
асалдаҭцәа.
Ани ауаҩ ду итәаз даацәажәан ари анхаҩ ӷар ус иеиҳәеит:
– Ак уасҳәоит, иуасҳәо ақәнага сақәршәа, ақәнага санақәумыршәа, ухы
хҵәаны анҭ аҵәҩанқәа ирхаркьакьоу реиԥш уаргьы ухы ахасыр-кьакьоит.
Ани ус дыҟазаап, абна инаргоз зегьы убас ажәа рниҵон, амни ахьтәы
чанах иантәалоу адажә иԥҳәыс лакәзаап (ауаҩ ду иԥҳәыс), уахынла
дыӡӷабхоит, дынцәахшахоит, иареи лареи еицуп, ҽынла дадажәхоит, амна
ачанах данхалоит. Амни ажәак аҭахуп, иаҭаху ажәа макьана уаҩы
иҿыҵамшәац, изҿыҵамшәаз рызынтәык рыхқәа хыҵәҵәаны ашҭаҿы
ирхаиркьакьоит.
– Абри адажә изынтәалоу ачанах ианаалауоу, ианымаалауоу
сауҳәароуп, – иҳәеит ани ауаҩ ду. Изеиҳәо уажәы ари анхаҩы иоуп.
Ари нахьхьи шә-мааҭк аԥара ахҭынҵаны ауаҩы игәаԥханы иҟаиҵаз иакәм
ахумҳәаан ҳәа ажәа имаҳахьази, игәалашәт уажәы.
– Ҳаи, ухаҵкы сцеит аҳ (ари даҳазаап,) уара иугәаԥханы иқәургылазар
ус, асаан изну ианаалон азы иқәургылт, ианымаалондаз иқәургылома? –
иҳәеит.
Абригьы абас ҳәаны даалгеит, ани асаан иантәалаз адажәгьы абӷьааҳәа
иӡӷабхан, дынцәахшахан, лыдаӷь-цәа илхаз лхыхны наҟ илкалыжьын, дааин
даақәгылт.
– Ҳаи, уара сукәхшоуп, суааӡеит, ари уажә уара иуҳәаз ажәа акәын са
исҭахыз, иахьа уажәраанӡа уаҩы изымҳәацызт, – ари ауаҩ ду дгәырӷьеит,
анхаҩ рыцҳа деилеиҳәеит, деилеицеит, аҽы ииҭт, адрог ииҭт, ааҵәала ахьы
ииҭт, амаҵуцәа ииҭт, дшәыманы шәца иҭахцәа рахь ҳәа идәықәиҵеит
дныҳәа-ныԥхьаны.
Ари ауаҩ амал иаузгьы, амаҵуҩцәа иаузгьы иман иҿыҩеихеит, иҩныҟа
дцоит уажәы. Дыцуа, дыцуа, дыцуа, дышнеиуаз акәымкәа дә-дуӡӡак
агәҭаны ҭәаҵлак гылан. Амни адә агәҭаны игылаз аҭәаҵла аҵҟа даннеи,
ҳаԥсаҳшьап иҳәан илатәеит ицызгьы иаргьы. Аҽқәагьы ноурышьҭын адәы
инықәырҵеит. Ишыҟаз, хәаахәҭыҩ дук, ҭуџьарк наҟ џьарантәи амал рҳаны,
иманы даауазаап, дшааиуаз, аԥсшьараз убра аҭәа амҵан дааин даатәеит.
Аҭуџьар ари ауаҩ днаихәаԥшын, егьин амал иманы дшыҟаз, ахьы шимаз
ибеит. «Абри ес иҵазгалакгьы имал имсхып» ҳәа иақәикит. (Нхаҩ рыцҳак
иоуп, деилагашәа, егьишәа дибеит, умбо). Ишеицәажәоз акәымкәан, амни
аҵла ақәцә ҳәыҳәк ааин хыхь амахә апараҿы иҩықәтәеит.
– Уааи ҳаисап уареи сареи, – иҳәеит ани аҭуџьар. Изеиҳәо ари анхаҩ
иоуп.
– Иарбану ҳзеисо, сара сеисаӡом, уара уеиса уҭахызар, – иҳәеит
анхаҩы. Аҳаҷаҳәа иааигәалашәеит, «аӡәыр дуеисозар, дуеисааит,
акәмзар, уара аӡәгьы уимеисан», – ҳәа шә-мааҭк зыхҭниҵахьаз ажәа.
– Ҳзеисо убри ауп, амни хыхь аҵла ақәцәан иқәтәоу аҳәыҳә
иамырбаӡакәаны ажәҩа ахәыц алухуазар, са смал исымоу уара иусҭоит,
сара иалсхуазар, умал сара исыҭ, – иҳәеит.
– Сара сеисом, уара сеисоит уҳәозар, пожалуста, зны ухәнаны
аҳәыҳә ахәыц узалхуазар, иалх, иуазлымхыр, умал сара изгап, – иҳәеит
ари анхаҩы.
– Ибзиоуп, нас уи акәзар, уара умеисауазаргьы, са суеисоит, – иҳәеит
аҭуџьар.
Аҭуџьар дыҩкыдлеит, аха искуеит ҳәа дшаҿыз егьиз, аҵыхәагь
изалымхыкәа, илықәԥраа ицеит.
Абас ала аҭуџьар иҵигаз аисараҿы иара даҵахеит, уи иааигоз ималгьы
ари анхаҩы иааидикылт. Иԥсишьан, егьин деҭадәықәлеит. Дыцуа, дыцуа,
дышнеиуаз абар уажәшьҭа иқыҭа дазааигәахеит. Абар уажәшьҭа хышықәса инареиҳаны иҵуеит иқыҭа даламлацыижьҭеи. Иԥҳаи иԥҳәыси
рхабар ҳәа акагьы издырӡом, ишыҟоу, ирыбзазашьоу седроу.
Дышнеиуаз ҷкәынак диԥылт. Ани аҷкәын иԥылаз иара иқыҭа
датәызаап, аха дизымдырӡеит, хышықәса раԥхьа дхәыҷын, хышықәса
рыла дҩардаџӡа изҳаит. Аха аҷкәын ари ауаҩ дидырт, аха дшидырыз,
егьиз акагь имҳәеит.
Уара уабанӡатәиу, дад? – ҳәа аҷкәын дизҵааит.
– Сабанӡатәиу, абра ааигәатәуп, абригь, абригь ақыҭа саиуоуп, –
иҳәеит аҷкәын.
– Убри ақыҭаҿы абас нхаҩ ӷарк дыҟан, аԥҳәыси аԥҳаи иман, хышықәса
раԥхьа ихы ахьынахаз дцеит, џьара сҭахцәа зланыҟәзгара акыр
сзырҳауазар ҳәа. Убри ауаҩ иԥҳәыси иԥҳаи рхабар ҳәа акры удыруазар?
– ҳәа дназҵааит.
– Ҟоҳ, урҭ раб дыӡт, ргәара аабган иӡмах ҭыԥхт, даргьы аӡмах иагит,
– иҳәеит аҷкәын мцура.
Ари ауаҩ иҟаиҵагәышьоиз, ас аниҳа, «Уажәшьҭа иҟасҵагәшьозеи,
сыԥҳәыси сыԥҳаи ҭабгагәышьазар, сгәара ӡмах ҭыԥхазар, џьара схы
ықәзгап,» – иҳәан даагьежьын ддәықәлт. Дгьежьны ддәықәлан
дышнеиуаз акәымкәаны, аҳаҷаҳәа иааигәалашәт шә-мааҭк ахҭынҵаны
«иуаҳаз агәра умган, ула иамбаз хаумҵан», – ҳәа иаҳахьаз ажәа. «Уара
сыла иасырбап иҟалаз, ани анс сеиҳәеит, аха иҿы алаиҟьашьызар
ҟалап, ииҳәаз мцызар ҟалап», ҳәа ааиӡбан, адырҩагь длагьыжьын
иҿылеихан иҩны днеит. Даннеи, рыцҳа, имԥсӡацызт, ргәарагьы ӡмах
ҭыԥымхацызт, рхәышҭаара жны аҳацкьын ыфо, инҵәо иштәаз дынкылст
амал ду иманы.
– Унан, шәанаџьалбеит, шәыԥсы ҭоума! – иҳәан, амал ду змаз
даҳамхози усҟантәи аамҭазы, иқыҭаҿы аҳас даанахәт.
Ани уҭахцәагьы нҵәеит, угәарагьы ҭабгахьеит ҳәа иазҳәаз аҷкәын
длеиган жәыхьчас дҟаиҵеит, иахьагьы ижәқәа дрыцуп.
Қыҭак аҿы инхауан хҩык аишьцәа. Аиҳабацәа аҩыџьа аҳәсақәа
ааргахьан, иҭаацәаран. Ус ишыҟаз реиҵыбгьы ԥҳәыс дизааргеит, чара
руит, жәра руит.
Реиҵбы ԥҳәыс данизаарга ашьҭахь, мызкаҟара бжьысхьан, аишьцәа
ус бааԥсык иақәшәан, рыхҩыкгьы ҩажәихәба-ҩажәихәба шықәса
рықәҵаны идырӡт, аишьцәа андырӡуаз аиҵба иԥҳәыс лцәа лтәымкәа
дыҟан, ус дшыҟаз лыхшараура аамҭа анааи, ԥа длаут. Хаҵеи ԥҳәыси
ргәы ртәаны иҟан, уаҳа ҳаибабап ҳәа иҟамызт.
Аиҵбы иԥҳәыс ԥа данлоу џьаргьы дымцакәа аҩны даангылан лхәыҷы
иааӡара далагаит. Лабраа аан, лхәыҷқәагьы ларгьы аагуаит ҳәа иалаган,
аха аҽшьра лхы ақәылкын илымуит, аиҳабацәа рыҳәсақәа аанымгылт,
ицеит.
Ус ишааиуаз ахәыҷы изҳаит, ҩажәыҩба-ҩажәиԥшьба шықәса
анихыҵуаз аамҭаз, аишьцәа ирықәыз рхархын иаурышьҭит, дара аишьцәа
џьарак иаицыҟан.
Аишьцәа анаурышьҭ иааиддәалан иеицәажәеит, – цашьас иҟаҳҵарызеи, ҳахьцауа харауп, шьапыла ҳазцауам, аԥара ҳазҭауада! – ҳәа.
Аиҳабы даацәажәан ус иҳәеит: – Шәааи, хаз-хазы крырҳара ҳцап,
доусы ҳзықәшәауала акырҳарҳап, нас абри аамҭазы абри аҭыԥ аҿы
ҳаиқәшәап, моумзар ҳазынтәыкгьы ҳаицны ҳдәықәлар, акрырҳарҭа
дақәымшәаргьы егьырҭ ақәшәап, – иҳәан, ианхынҳәышаз ҿҳәараки
иахьеиқәшәашаз аҭыԥи ҟаиҵеит.
Аиҳабы ииҳәаз иашьцәа азыразхан, даусы рхы ахьынахаз ицаит.
Ус ишыҟаз, аҿҳәара еибырҳәаз анааи иахьеибырҳәаз аҭыԥ аҿы
иааиқәшәеит. Ианеиқәшәа иааизҵааит, уара иурҳази, сара исырҳази ҳәа.
Ианеизҵаа, аиҵбы – ҩажәижәаба мааҭ сырҳаит, иҳәеит, егьырҭ
акымзаракгьы рызмырҳаит. Аиҳабы ус иҳәеит:
– Шәаала, амҩа ҳақәлап, ҳалахь иану ҳақәшәап, тәым дгьылк аҿы
ҳаԥсыр аҵкыс, ҳаԥсадгьыл ахь амҩа ҳшықәу ҳаԥсыр еиҳа иаиӷьыуп, –
ҳәа. Уаҳа иҟарҵахуаз, рыҩныҟа амҩа иқәылт.
Амҩа иқәланы ишнеиуаз, даара акыр иныҟәахьан еиԥш, ауаа рацәаны
иахьыҟаз қалақь дук иаланагалт. Инаԥшы, аӡәы дгылауп, ус иҳәуаит:
– Жәа-мааҭк сызҭуа ажәак иасҳәауаит, жәа-мааҭк сызҭуа ажәак
иасҳәуаит – ҳәа.
Аиҵбы иџьыба дылҭаԥшын, жәа-мааҭк ааҭиган, ани жәа-мааҭк сызҭуа
ажәак иасҳәауаит, зҳәауаз ииҭаразы иҽаназик, иаиҳабацәа, – иууази,
ухагахама, ажәак азыҳәа жәа-мааҭк шԥаиуҭауа, нас иаҳԥсыхәаузи! –
рҳәан, ирымуа иалагеит. Аха иашьцәа иагьа рҳәандагь имукәа, жәа-мааҭк наганы, ани жәа-мааҭк сызҭауа ажәак иасҳәауаит, зҳәаз инииҭт.
Аԥарақәа ааимихын, длақәыӷьцәан иџьыба илҭаиҵан, – уааӡырҩы
иуасҳәуа уаҳап, – иҳәан дниҿаԥшит. – Иуасҳәуа уи ауп, иузымдыруа
амҩа уқәмлан, абри ауп иуасҳәуа.
Ани инидҵны ишнаиуаз, даҽаӡә дгылауп, ус иҳәауаит: – Жәа-мааҭк
сызҭуа ажәак иасҳәауаит, жәа-мааҭк сызҭуа ажәак иасҳәауаит, – ҳәа.
Уигьы дынидгылт, иашьцәа ишырымуаз жәа-мааҭк нииҭеит. Уи ус
иаиҳәеит: – Уус злам уаламцәажәан.
Абар шьҭа, жәа-мааҭк рауп ирзынха.
Дырҩагьых ишнеиуаз, даҽаӡәы дгылоуп, уигьы ус иҳәауаит. Уигьы
иаанхаз ажәамааҭк нииҭт.
Уи даацәажәан ус иҳәеит: – Ауаҩԥсы даилымкаакәа, думшьын, –
ҳәа.
Аишьцәа рҿынархан, ақалақь иалҵны ишнеуаз, ҩ-мҩак ахаихагалаз
инеит, амҩақәа руак рдыруаит, иахагуагьы рдыруеит, егьи амҩа
рыздырам, уи ала имҩамсыцт.
Ана ианнаи, аиҳабацәа аҩыџьагьы абни ирзымдыруаз амҩала ҳцап
ҳәа игылт.
– Мамау, сара исзымдыруа амҩа сықәлуам, иузымдыруа амҩа
уқәымлан ҳәа сазҳәаз баша имҳәеит, – иҳәан, мап икит. Аха аиҳабацәа
иахақәыркыз амҩала имцар рымуит. Ианырму, иара дрыцрыҵын, ани
иидыруаз амҩа даныланы иҿынеихт. Дхәыцуа, дыхраа-ӡраауа
дышнаиуаз, шҭа ҭбаак ԥса заҵәык ҭагыланы дынҭаԥшит. Ашҭа агәҭаны
ҩын дук ҭагылауп.
Абна сцап, иҟау збап ҳәа иҿынаихан, ашҭаҿы днаин дынҭалан, аҩны
днаҵагылт. Уи ашҭаҿы аҳак дынхауазаап, аха уаҩ аԥсышәаӡак,
чаиџьыкала ибзиау уаҩызаап, иара иҿы инаилакь, аԥсшәа раҳәаны
дырԥылуаит, аха уахьԥшлакь, игәар злаку ҵәҩанцыԥхьаӡа уаҩԥс хык,
уаҩԥс хык рхарԥауп. – Ари закәузеи? – ҳәа уҵаар ухы хҵәаны аҵәҩан
ихаирԥуаит, уазымҵаар дукьысуам патыу уқәҵаны уауишьҭуаит, ус
уаҩышьас иман уи аҳ.
Ани аҳ даниба, – уабаҟаз, иуҭахыузи, узышьҭаузи? – ҳәа даара
дыхҭаикт, акы дазҵаауазар збап ҳәа, аха ани инеизгьы, – ус баша сааит,
сныҟәаҩуп, сымҩасҩуп, ӡык зжәып, сыԥсы насшьап, – ҳәа уаҳа акгьы
имҳәеит, анахь ақалақь аҿы иаҳаз, иууысым уаламцәажәан ҳәа иаиҳәаз
имдыруази, уаҳа егьимҳәеит.
Аҳ исас уаҳа акгьы анизимырҳәа, – уҩагылшь дад, – иҳәан,
дҩаргыланы, аҳ иҽҭраҿы диманы днаит. Уа аҽы ҭоуӷанқәа аӷәрҿҳәа аӷәра
аиха иацҳауа иҭагылан.
– Урылаԥшны ираиӷьушьуа ҽыки кәадырки рылх, – иҳәеит аҳ.
Анс азин анииҭа, аҽқәа дылрылаԥшын, иреиӷьыз акы аарылихын,
кәадыр бзиаӡак нақәиҵт.
– Уааи арахь, – иҳәан, аҳ ихазына аҿы днаиган, ахьгьы маҷымкәа
ииҭеит, нас длаиртәан акриҿаиҵит, акрииржәт, уи ашьҭахь дыҩҽыжәҵаны
имҩа дықәиҵт, убриаҟара игәы иахәаит абанҭ ахқәа, аҵәҩанқәа
ирхарԥақәау змаанузи ҳәа дахырзымҵааз.
Аныҟәаҩ амҩа дықән, аҩныҟа дцауаит, уажәшьҭа ибыргәузи.
Ус дшааиуаз, шьыбжьонк, игәара дынҭалауаит. Дыԥшызар, иԥҳәыс
дидырт, абар ашәшьыраҿы дтәауп, аха аӡәгьы ихы лшьамхы иқәуп,
илшьшьуаит. Аԥырқьҳәа амца ҩихҟьаит, дааилашәан ииура изымдыруа
дааҟалт.
Ари аӡәы дылхалыртәазаап агьааур хша, рҩыџьагьы сшьып ҳәа игәы
иааҭаикт.
Амҩа дахьықәз шәақьк ааихәан, иеиҵапапа изқәа икыдуп. Уаҳа даҽакы
дазымхәыцӡакәа, ашырҳәа ишәақь ааихырҵәраан инрықәикуаны, уаҩы
деилымкаакәа дуымшьын, ҳәа, жәа-мааҭк ахҭынҵаны ажәа иаҳаз
ааигәалаиршәеит. Ишәақь ижәҩахыр инҭаирԥан, иҽы ахы даахан
днахынҳәны, агәылара џьара днеин дазҵааит, – абри аԥҳәыс
илԥсҭазашьаузеи? – ҳәа. Дахьнеиз иара дырзымдырт.
– Лара илыбыргәыз, лхаҵа ддырӡгәышьаит акәымзар. Лхаҵа
дандырӡуаз сабик лцәа далашәахьазаарын, ԥа длаун, абар уи шьҭа
дарԥысуп, ԥҳәыс дааигаратәа дыҟоуп, даара дагьҵаи бзиахт, даара
рыԥсы рыланы иҟауп, уамашәа иубаша уи ауп, аиашьцәа андырӡ
аиҳабацәа рыҳәсақәа рабраа рахь ицаит, ани аиҵбы иԥҳәыс лакәын,
џьаргьы дымцаит, ԥа данлау дидҟәыҟәланы длааӡаит, даара аџьа лбит,
аха уи зегьы лԥылт, абра уажәы лхаҵа иҽҳәарагьы ааины иҟауп, даар
заҟа иразҟ бзиази, – рҳәеит.
Анс агәылацәа ианырҳәа, иаргьы агәра игит, даацәажәан ус иҳәит:
– Лхаҵагьы сара сауп, сашьцәеи сараи ҳаицырнаган, урҭ рхабар
сзымдыруаижьҭи акыр ҵуаит, сара саагәышьаит. Сшааиуаз, сгәашә
саннылагыла, сыԥҳәыс дыздырт, ашәшьыраҿы дтәауп, хаҵак ихы
лшьамхы иқәуп, илшьшьуеит, ҳаит, ари сара сандырӡ аӡәы дылхалыртәазаап агьааур, рҩыџьагьы сшьып ҳәа сшәақь нрықәыскуан, ауаҩы
дааилымкаакәа дуымшьын ҳәа амҩахь аӡәы исаиҳәан, аҟыԥҳәа
иаасгәалашәан, имшьыкәа абра сааны сзазҵаагьы убри азы ауп, ихаҵкы
сцарауп уи ажәа сазҳәаз, сымала сҽызласшьрыз ҟасымҵуази! – иҳәеит.
Дзызнеиз данырдыр, дгәыдыркылт, дхыдыркылт, иаигәырӷьаит, – арахь
уааи! – ҳәа дыркит, аха иауиухуаз, аҩныҟа дцаит, агәылацәагьы иццаит.
Аҩны даннеи иԥҳәыс дауылымдырхуаз, дылдырт, дгәырӷьаит, аха ауаа
дшырбуаз даугәыдылкылахуаз, дгәыдлымкылт, иара иԥа инапқәа
икәршаны дыкны акыраамҭа дгылан, илаӷырӡқәагьы аахаҟәҟәалт.
Иаалаган чара руит, ажәлар аан дырбит, аԥсшәа иарҳәт, гәырӷьаран,
чаран акыраамҭа.
Нхаҩ бзиак дыҟан амал аарыхны измаз. Ԥак диман афарада егь
издырамызт. Иаб дыԥсын, иаб имал зегьы ицәыԥхасҭахеит. Хныҟәгашьа
имамкәа данықәха, схахьанахоу сцап иҳәан дцо, дцо акыр дныҟәахьан
џьара уаҩ бзиак иҿы қьаранџьыс даангылт. Уи ауаҩ иҿы аус иуан, есымза
ҩажәи жәаба, ҩажәи жәаба мааҭ аԥара иауан.
Ԥыҭк иҿеиҵон, егьиуан, хымыз абас аус иуит.
Нас уашьҭа исырҳаз сызхоуп игәохә, игәы иаанагаз здырхуада, ирҳаз
аԥара иман дшаауаз амҩан аӡә дааиԥылеит.
– Уара, абри анхара, анҵыра ҟазҵозеи, ауаҩы дынзырхоузеи, нхашьас
имоузеи? – ҳәа абри иԥылаз диазҵааит.
– Ҩажәи жәаба мааҭ сыҭ ажәак усҭоит, – ҳәа аҭак ҟаиҵеит.
– Исоуҳәозеи? – аниҳәа, «умч зқәымхо уҽазумкын», иҳәеит.
– Даҽа жәак усҭоит, даҽа ҩажәи жәаба мааҭ суҭар.
– Ибзиоуп, исоуҳәозеи?
– Лхы лҵыхәа еилымкаакәа аԥҳәыс дааумган.
– Даҽа ҩажәи жәаба мааҭ суҭар, даҽа жәакгьы усҭоит, – иҳәахт ари
иԥылаз ауаҩ.
– Ибзиоуп, исоуҳәозеи?
– Аӡә иҩны ирхиоит акала, излаурхиазеи ҳәа уизымҵаан, уус алам,
– иҳәеит.
Ари ауаҩ хымыз дуӡӡа ирҳаз иԥарақәа зегьы абарҭ ах-ажәак рзы
иҭины иҿылеихан дышлеиуаз ӡдук аҟны дылкылсит, аӡы дҭалан
дышьҭыхны дшагоз аҟара гәеиҭеит. Иаразнакгьы иааигәалашәеит ани
ҩажәи жәаба зыхҭниҵаз ажәа, имч ақәмхошәа аниба, ишьҭахьҟа
даахынҳәит.
Ус дцо, дцо дышнеиуаз адоуқәа ахьтәаз дрыланагалеит. Дыԥшызар
адоуқәа зыҩноу аҩны иаакәыршаны ауаа рхы хыҵәҵәаны аҵәҩанқәа
ирхарԥоуп. Аха ари ҩажәи жәаба мааҭ зыхҭниҵахьаз ажәа аӡә иҩны,
игәара ширхио уазымҵаан ҳәа иаҳахьаз игәаламшәози, акагьы
ахымҳәааӡакәа, иибазгьы џьамшьаӡакәа, адауқәа рашҭа дылҭалан
рыҩны дыҩхалт. Аԥсшәа иарҳәан, егьин сасык иеиԥш дрыдыркылан,
ауха уа даангылт. Аха ари закәзеи ҳәа акагьы дазҵаауам.
Егьи убас иҟазаап, абра иаанагалакгьы, абри закәзеи ҳәа
иазҵаалакгьы дыршьуазаап (ари еиԥш збангьы иазымҵаауада, аха?),
дрымшьыргьы доуҳала убыс ирыдзаарын, азин рымамзаарын.
Адырҩаҽны ианша, ари ауаҩ акры иҿарҵеит, акры идыржәит, иаргьы
бзиала ҳәа аԥсшәа раҳәаны ддәықәлеит. Ари уаҳа акагьы дазымҵааӡакәа дандәықәла, анҭ адоуқәа руаӡә ус иҳәеит:
– Уара, иахеижьҭеи абра уаҳҭоуп, абри закәузеи, шәыҩны, шәашҭа
ауаҩы ихы-баҩла ихиоуп ас изыҟоузеи ҳәа узымҵаауазеи?
– Сара сус злам сзазҵаауазеи, досу иҩны иара ишиҭаху ирхиоит, –
иҳәан дырԥырҵны иҩныҟа дааит.
Иҩны даан уажәшьҭа анхара далагеит ари ауаҩ. Ус дшыҟаз аамҭа
ԥыҭк цеит.
Абас дшыҟаз хар змамыз ҭаацәара бзиак аҟны ԥҳәыс диҳәеит.
Аԥҳәыс дааигеит. Иабхәараа иара дӷаруп ҳәа рацәакгьы ҳаҭыр
иқәырҵомызт, цқьагьы дырбомызт. Нас иԥҳәысгьы лцәа лтәымкәа
дҟалан аԥа дроут.
Ҽнак зны иабхәараа иԥхьан, иҩызцәа еизигеит. Иабхәараагьы ачара
ду дырхиеит. Ачара ҩмшҟа-хымшҟа шыбжьаз иԥҳәыс аԥхьа ддәықәиҵеит
аҩызцәа, аԥызцәа лыцҵаны, ахәыҷгьы длыҭаны. Иара даалаган
иҽырҩашьаны арҭ анца ауха дрышьҭаланы иабхәараарҿы днеит. Уажәы
абри иԥҳәыс длышьклаԥшуеит иҟалҵо, лхы шымҩаԥылго збап ҳәа.
Дыԥшызар, иԥҳәыс алада ицогьы лара дрыцуп, аҩада ицогьы лара
дицуп, дхаасха, дхыркәыкәха лхы мҩаԥылгоит. Иԥҳәысгьы иаргьы
дылбоит, аха лхаҵа шиакәу иалылдыраауазеи? Абас ала ари иԥҳәыс
дзеиԥшраҵәҟьаз еилиргеит, дышҽеимыз еиликааит. Ауха ауаҭах
длыҩналан, ахәыҷы иуапа даалаҳәаны дӡаны диманы иҩныҟа дааит.
Аԥҳәыс лҭаацәеи лареи анылаԥшы-ҩаԥшы, ахәыҷы дызга анырымба,
еилыркааит лхаҵа иахь неимҩа лымамкәа дшынхаз. Изакәызаалакь ак
рыӡбар акәын. Ахәыҷы амардуан далыҩрны дыԥсызшәа, акәыба ҟаҵаны
дҭарҵазшәа ҟарҵеит. Аԥсы дҭоушәа акәыба рыманы ажәлар рыцны акәу-кәу ҳәа иҳәҳәо ари ахаҵа иашҭа иааҭалт. Иара акагьы хьаас имкӡакәа,
«Бзиала шәаабеит!» – ҳәа днарԥылан илҽыжәихит.
– Ухәыҷы дыԥсны дааҳгеит, – ҳәа иарҳәеит.
– Закәзеи ишәҳәо, абар схәыҷы дыбзиахәха дахьыҟоу – иҳәан
ахәыҷы даацәырганы дыдирбеит. – Шәареи сареи даҽакала ҳаиӷацәам,
шәыԥҳа шәара дшәымаз, ари леиԥш иҟоу аԥҳәыс са дысҭахым, – иҳәан,
иаахынҳәын дрыманы рышьҭахьҟа ицеит. Убас иааилгеит иԥҳәысгьы
иаргьы. Ашьҭахь иара ҿыц ԥҳәыс дааигеит, дынхеит, дынҵит аӷьараҳәа.
Арԥыс бзиак дыҟан, иҳәеит. Даалаган иара иқәнагоз ԥҳәыс дааигеит.
Шықәсыбжак анырхыҵ, иԥҳәыс ус леиҳәеит:
– Бгәы иалымсуазар, аҵарахьы сцарц сҭахуп!
– Ибзиоуп, уца, ушьҭахьҟагьы хьаас иумкын, саргьы аҳаҳаи
усцәымшәан! – аҭак ҟалҵеит аԥҳәыс.
Арԥыс иҽааиқәыршәаны, амҩа дықәлеит, даара харагьы дцеит,
иҳәеит. Дахьцаз дынхеит ҩажәи жәаба шықәса. Аҵыхәтәаны, иҵара
дызҿыз далган, амҩа дықәлеит аҩныҟа. Дшааиуаз хьчак иҭыԥ аҿы
даагылт ԥхьара. Ауха уа дыҟан, ашьыжь дцо даналага, абчараҳ
дҩагылан, ус иҳәеит:
– Уара иахеижьҭеи уаҳҭоуп, ажәабжьқәагьы ҳауҳәоит, аҵара шуҵаз
ҩашьом, аха уара иуҵаз зегьы ԥызҟаша сара ажәак уасҳәоит,
иухаумыршҭын. Иарбанзаалак, иага қәнамга уақәшәаргьы, ццакыра
улоумҵан, иумаз ачҳара! Уи анулша, уара иуҵаз аҵара хыс иазыҟалоит
иара! – иҳәеит.
Аҵара зҵаз ауаҩы, дызҭаз аԥшәма бзиала ҳәа наиаҳәаны имҩахь
дцеит.
Дшааиуаз, қалақьк аҿы даагылт. Ахәылбыҽхарахь инеихьан, иҳәеит,
ауаатәыҩса рацәаҩын, еилыс-ҩеилысуан. Иаргьы наскьашәа дтәаны,
ауаа дрылаԥшуан, иҳәеит. Дышыԥшуаз, иԥҳәыс илаԥш дааҵашәеит –
арԥыс ҟатак инапы кны дицгәлеиуеит.
– Ҳаи, рацәа сылахь ада ԥылҵәеит! – иҳәан, игәы ҩеибакын, итапанча
ааҭыхны, инхаршаланы, схысуеит ҳәа инапы неиҵихуан еиԥш, аҳаҷаҳәа
иааигәалашәеит уахык дызҭаз абчараҳ ииҳәаз.
Игәы иаразнак иааиҭаԥеит, итапанча аҭра инҭаҵаны, днеины иԥҳәыс
длалыдгылт. Уи лхаҵа длырҩашьозма, иаразнак дылдырт, дгәырӷьеит,
аха иара лахьеиҵыхра имам.
– Ибыцу дызусҭда? – иҳәан дҵааит иара, ҵаҟа дышьҭаԥшуа.
– Уара уанцоз сыбаҩ стәымкәа снумыжьи?
– Аа, ус быҟан, сара амҩа санықәлоз! – иҳәеит иара.
– Уара ушьҭахь ахшара дсоуит, исоузгьы дыҷкәынан, дсааӡеит,
дсыхьчеит. Абар, уихәаԥш, уҷкәын уаԥхьа дгылоуп! – лҳәеит аԥҳәыс.
– Ҳаи, ҵара змамыз абчараҳ исеиҳәаз хасымҵар, снапала сыбла
ҭысхуазаарын! – дхәыцуан аб дахьгылаз.
Убри нахыс аҵара ииҵаз аԥхьа ачҳара иргыло далагеит.
Арԥыс бзиак дыҟан. Ԥҳәыс дааигеит. Ҩажәи хәба шықәса аҵара
ахьиҵоз дцеит. Иара данцоз иԥҳәыс лцәа лтәымкәа дыҟазаарын, ахәҷы
диит, длааӡеит иан, дызҳаит. Ҩажәи хәба сықәса ауаҩԥсы данылааӡа,
шьҭа дуаҩымзи, хәлԥазык лыҷкәыни лареи акрырун, акрыфан иштәаз,
ҩажәи хәба сықәса ани аб дыҟамызт, дмааи! Абарҵа данааҵагыла,
аԥенџьыр дкылыԥшны данԥшы, иԥҳәыс аҷкәын акьалантар еиԥш
длыдтәалоуп. Ани ус игәы иаанагеит сыԥҳәыс атәым хаҵа длыманы
дтәоуп, дысшьып ҳәа иақәикит. Нас даахәыцын, дахьхәын ус иҳәит,
атапанча рықәикхьан, аха даагьыжьын, цқьа еилыскаап иҳәан,
дныҩнашылан данырба, иԥҳәыс дылзымдырызт «Узусҭада?» – ҳәа
дҵаит. Дызуҭыз, лхаҵа шиакәыз иҳәеит.
– Ари дызусҭада? – ҳәа аҷкәын изы данҵаа, лара ус лҳәеит:
– Ари уара аҵарахьы уанцоз сцәа стәымкәа сыҟамзи, ииз ҳхәыҷы
иоуп, дсааӡеит, ҳаҷкәын иоуп, уара абас аҷкәын дузысааӡеит, – лҳәан
лхаҵа ус иалҳәеит.
Абри аниаҳа дгәырӷьеит, рыхҩыкгьы еибаргәырӷьеит.
– Ааи, анцәа иџьшьоуп сахьеиқәхаз, сыццакыр акаамеҭ схы
иазысымуази, сыҵәҩан шьап ықәсымхуази, – иҳәеит ахаҵа ани тәым
уаҩыз џьышьа дишьырц шақәикыз анигәалашәа.
Дыҟан акрыздыруаз аӡәы: ԥак диман, уаҳа хшаа димамызт. Ани ауаҩ
ҟәыш иаџьал аан аԥсра даналага, иҷкәын дааиԥхьан ус иаиҳәт.
– Дад, сара сыдунеи сыԥсахуеит, уара сыуцәшәауа уыҟам, аха
ҩажәак уасҳәауеит, абарҭ ухаумыршҭын. Акы иуасҳәауа уи ауп, уԥҳәыс
иагьа дҟәыӷазаргьы, умаӡа, угәҭыха лаумҳәан: ҩбагьы аԥара малуп,
избеит ҳәа уамеилаҳан, аԥара уаҩы дааӡуеит, аха дагьашьуеит.
Уигьы наиҳәеит, идунеигьы иԥсахт аҟәыш. Иҷкәын иаб ишихәҭаз ала
анышә даиҭт, иқә-иҵас ҟаиҵеит, аха аҷкәын абни иаиԥш иҟаз аҟәыш
ииҳәаз гәрамгарҭас икит.
Аҷкәын даалаган, «уԥҳәыс угәҭыха лаумҳәан» закәу аԥышәара
дашьҭалт. Ҽнак иԥҳәыс дааиртәан, бара ибасымҳәауа исымоузеи, акы
сақәшәт, бара ибасҳәуаит, аха џьара ибымҳәан, – иҳәан, џьара уамак
дақәшәаны дыҟаушәа акы ихы иҭҳәааны илаиҳәт. Илаиҳәазгьы уи ауп:
«Иахьа ашьыжьымҭан аӡха сааин сҿы сыӡәӡәуаит ҳәа сшаҿыз, ҟәараанк
ҩсаҳәҭԥраан ицаит. Ари аиԥш саргьы исмыхьыц, аӡәгьы ихьхьеит ҳәагьы
смаҳацт. Абри уамак иазҳәауп, изакәу сыздыруам акәымзар» ҳәа.
Аригьы нлаиҳәт дҩагылан усура дцаит, ларгьы аԥҳал аашьҭыхны
аӡхаҟа дцеит. Аӡха аҳәсақәа ианагь ирацәаны иааиқәшәалауаит, лара
данлаигьы ианагь аиԥш аҳәсақәа рацәаны иҟан. Аҳәсақәа аӡха иҟаз
аӡәаӡәала дынрахәыҭхәыҭуа, – бара быгәра ганы ибасҳәуаит, аӡәы
илабымҳәан, – лҳәуа, аҳәсақәа аӡәаӡәала зегьы иралҳәт лхаҵа «амаӡа»
илаиҳәаз.
Рацәак мырҵыкәа ақыҭа иахьабалакь иалыҩт, – ассир ҟалит, абригьы-абригьы аӡха иҿы шиӡәӡәуаз, аҟәараан иаҳәҭԥрааны ицеит, ас уаҩы
ибахьаума, – ҳәа иааилалт. Ари ауаҩ ҟәыш иԥагьы иаҳаит. Уи ала идырт
уԥҳәыс угәҭыха лауҳәар ишылзымҵәахуаз.
Ус дшыҟаз, ҽнак зны, уи ақалақь ахьтә ақыҭахь аҩныҟа дшаауаз,
амҩаду аҿы икажьын рҭмаҟк азна акы. Иаашьҭыхны длахәаԥшызар,
ԥарауп. Аҳаҷаҳәа иаб иаиҳәаз, – аԥара малуп ҳәа уамеилаҳан, аԥара
уаҩы дааӡауеит, аха уагьашьуеит, – ҳәа ааигәалашәт.
Уи анигәалашәа, арҭмаҟ аԥара шҭаз иахышьҭаз инышьҭаҵаны, иара
ааигәара џьара иҽиҵәахт, абни аԥара иахылҵуа гәеиҭаразы.
Хҩык аиҩызцәа, ҽнак иааибамбар ихәарҭамыз, уи аҽны ашьыбжьышьҭахь ақалақь ахь ныҟәара ицуан, ишнеиуаз, арҭмаҟ ахькажьыз
инахагылт. Иаашьҭыхны илахәаԥшызар, ԥароуп. Арҭмаҟ аашьҭыхны,
инымҩвхыҵны инатәеит. Рыуаӡә ус иҳәеит:
– Ҳара уажәы ақалақь ахь ҳцуеит, аԥара иаабаз ҳшап, уа ҳахьнеиуа,
даусы иаҳҭахыу ааҳхәап, – ҳәа.
Даҽаӡәы ус иҳәит:
– Ариаҟара амал иҳауз ҳақәныҳәап, ақалақь ахь аӡәы дҳашьҭыр,
афатә, ажәтә ааигап, нас ҳлатәаны қьаф аауып, ҳԥарақәагьы ҳшап, –
ҳәа.
Ари ииҳәаз егьырҭ азыразхт: аԥара ԥыҭк аахыхны аиҵбы иҭаны
ақалақь ахь ддәықәырҵеит, афатә-ажәтә ааигаразы. Ани данца иаанхаз
руаӡә ус иҳәит: – иаҳа иеиӷьми, ари аԥара хыџьара иаҳшар аҵкыс,
ҩыџьара иаҳшар.
–Уи бзиоуп, аха ани иаҳашьҭыз изааурызи? – иҳәит егьи.
–Уи дааины данылатәалак, ихы ҳласны иԥаҳҽып, аԥара ҳара иаагап,
иҳәит егьи. Ари иазыразхеит аҩыџьагьы.
Ари, афатә аагара ирышьҭыз, ус ихәыцт: «Иаҳа иаиӷьми хыџьара
иаҳшар аҵкыс, аԥара зегьы сара исзынхар» ҳәа. Даалаган, иара ақалақь
аҿы акрифит, акрижәит, егьи иҩызцәа афатә иааихәаз, ауаҩы дызгауа
ахәшә алаҵаны иҟаиҵит, афатә наганы ирҿеиҵар иагап, сара амла сакын
акрысфит сҳәап, акрысфарым, амала аҩы рыцызжәып, сыгәра
аларгаразы, ҳәа. Ус иагьыҟаиҵт. Дааит иҩызцәа рҿы, афатә, ажәтә
иманы. Дааины данылатәа, анҭ рҽазыҟаҵаны иҟамзи, ихы иласны, ихы
ԥҽны, дышьны дылкарыжьт. Иниханы днаҵәахны дара латәан, рҩыза
афатә, ажәтә иааигаз зегьы рфеит, иржәит. Ахәшә зфаз акрырзыҟаҵахуазма, иахьтәазгьы изымгылт, иара уаҵәҟьа иԥсит.
Аԥхьа аԥара збаз анҭ иҟалақәуа зегьы ибуаит, нас днаин аԥара
аашьҭихын, ус иҳәеит:
– Саб ииҳәаз иашазаап, амал збит ҳәа уԥсы азыцәгьамхан,
уамеилаҳан, амал уаҩы дааӡуаит, аха дагьашьуаит, – ҳәа. Аԥарақәа
аҩныҟа игит, аха ԥсыцәгьара азымукәа инихуан.
Абас ауп, амал аԥсыцәгьара азуур иузнауа. Ани аԥхьа аԥара збаз,
иаб иаиҳәаз дазымхәыцкәа, ԥсыцәгьара уны аԥара игар, дыԥсуазаарын,
ԥсыцәгьара аниму дагьымԥсит, аԥарагьы иара изынхит, – аԥара
аԥсыцәгьара азызуыз еибарԥсит.
Иҟан ҩыџьа хшыҩла иеиҟараз, ҟазшьала иеиԥшыз ахацәа. Арҭ нхон
иеицәыхараны хаз-хазы, иеибамбацызт, иеибадыруамызт, аха аӡәи –
аӡәи рыӡбахәқәа еиныҩхьан, иеибабар рҭахын. Урҭ руаӡәы ихьӡын
Кьаҭхәа, егьи Кьарантыхә.
Ҽнак Кьаҭхәа раса ҭира ақалақь ахь дцаразы иӡбеит. Даалаган
иааҵәа аҵахь арасацәа ҭаԥсаны, хыхь араса ахаԥсаны ирҭәит, ахы
ҿаҳәаны, даҵаланы иҿынеихеит. Уи аамҭазы Кьарантыхәгьы ақалақь
ахь даауазаарын акакан иҭиразы. Аригь акакан зҭаз иааҵәа абжеиҳара
акаканцәа ҭан, хыхь акакан ахаԥсан.
Кьарантыхә амҩа даныланы дшааиуаз, Кьаҭхәа дааихьӡеит.
– Уа мшыбзиа, Кьарантыхә! – иҳәеит Кьаҭхәа, Кьарантыхә
данааихьӡа, дызлеидырх уара идыр.
– Бзиара убааит, Кьаҭхәа!
– Уабацауеи арахь уааҵәа уаҵаланы, Кьарантыхә, – дҵааит Кьаҭхәа.
– Абри акакан сҭирц сцоит ақалақь ахь, исзыҭир араса аасхәап ҳәа
сгәы иҭоуп.
– Ус акәзар, уареи сареи разҟыла ҳаиқәшәеит, уара акакан уҭиуеит,
сара араса, уара араса уҭахыуп, сара акакан сҭахуп, уара иуҭаху сара
исымоуп, сара исҭаху уара иумоуп. Уааи, еиҭнаҳаԥсахлап, уара уааҵәа
сара исыҭ, сара сааҵәа уара иусҭап, – иҳәеит Кьаҭхәа.
Даара ибзиоуп, ақалақь ахь ҳцар аҵкьыс ара еиҭныҳаԥсахлап, –
иҳәан, Кьарантыхә дгәырӷьаҵәа Кьаҭхәа иааҵәа ниҭаны, гәаныла ус
иҳәеит: «сара сааҵәа каканцәала иҭәуп, иара иааҵәа расала иҭәуп, сара
сқьархеит, амала сааҵәа хиртаанӡа сызцалозар сцалап» ҳәа.
Кьаҭхәагьы ус иӡбеит: «Сааҵәа хыртланы дахаԥшаанӡа сызцандаз»
ҳәа.
Аҩыџьагьы ахыццакуан аиԥырҵра. Ус еиԥырҵын рыҩныҟақәа рахь
рҿынархеит. Ԥыҭк ианынаскьа, рааҵәақәа ирҭаԥшыр рҭаххеит.
Кьарантыхә иааҵәа дҭаԥшызар, хыхь араса хәыҷык ахан акәымзар,
егьирахь расацәала иҭәын.
Ҳаи, дынҵәааит! Сара дызжьаз џьысшьан, аха иаргьы сижьазаап,
аха егьаурым, ҳҩыџьагьы ҳаибажьеит, – иҳәеит Кьарантыхә.
Кьаҭхәа дышнеиуаз џьара даангылан, – абри срасацәа азыҳәан
исиҭаз зеиԥшроу збап, сахәаԥшыпи, – иҳәан, иааҵәа наргыланы,
иаахыртланы днахәаԥшызар, каканцәала иҭәуп. – Ҳаит, уқәынҵәааит!
Акакан хәаԥсазар исыбаргәызеи, ахәаԥсараҟны иҟоума, зынӡагьы
иагәылаӡамеи, сышԥеижьеи, аха егьаурым саргьы дызжьеит, – иҳәеит
Кьаҭхәагьы.
Ус такәаамҭа бжьысит. Ҽнак зны, еиқәшәеит Кьаҭхәеи Кьарантыхәи.
Арҭ анеиқәшәа, Кьаҭхәа даагылан ус иҳәеит.
– Уареи сареи хшыҩла ҳаиԥшуп, убриаҟынтә ҳаибажьеит,
уажәшьҭарнахыс ҳаицныҟәалап, ҳаиҩызцәазааит. – Кьарантыхәгьы уи
дақәшаҳаҭхеит. Еицны рҿынархеит. Ус ишнеиуаз аҳык даарԥылеит.
Аԥсшәа анааибырҳәа аҳ дҵааит:
– Шәабацо, акыр шәашьҭоума?
– Усутә ҳауазар аус ааур ҳҭахуп, – рҳәеит аиҩызцәа.
– Сара исымоуп аусутә, исымоугьы абри ауп, аӡәы ажәхьчаразы
усҭахуп, егьи ажәҭра арыцқьаразы усҭахуп, шәсыццозар шәызгоит
аҩныҟа, – иҳәеит аҳ.
– Иауазеи ҳуцымцакәа, аусуразы ауми, ҳаздәықәу, – рҳәан,
аиҩызцәа аҳ ииҳәаз иақәшаҳаҭхеит.
Анҭ аҳ дзықәшәаз аҩыџьа иманы аҩныҟа дцеит. Аҩны иахьнеиз
ишиҳәаз еиԥш, аӡәы аҳ ижә иҭаны ихьчаларазы ддәықәиҵеит, егьи ажәҭра
арыцқьара далаиргеит.
Абоура зрыцқьоз, абоура иааҭиго зегьы аҳ иарӷьарахь инхоз игәыла
иашҭа иҭеиԥсеит. Ари ашҭа зтәыз аԥшәма ианиба, аусуҩ дааникылан,
дааисуа дипҟеит, аха цәгьала дҟаиҵеит. Нас ииулакь, иԥсы ицәиган, аҳ
иахь дааит, илақәа ҟаԥшьӡа ашьа рхыжжыло.
Ажә иацыз ижәқәа иманы ахәылԥаз дааит. – Иҟалазеи, уара ара
аџьабаа рацәаны иубома? – ҳәа дҵааит ажәхьча.
– Закәытә џьабааузеи, абри ажәҭра иааҭызгоз зегьы наганы аҳ игәыла
иашҭа иҭасыԥсон. Уи иара ианиба, аҩныҟа сиган, акрысҿеиҵеит, аҩы
сиржәит, умбои сылақәа шыҟаԥшьу, ари аҩы ахьызжәыз азы ауп
изыҟаԥшьу, – иҳәеит, аҩны аус зуаз Кьаҭхәа
Ас Кьаҭхәа ианиҳәа, Кьарантыхә ус иҳәеит:
– Сара соуп зынӡа қьаф зуз. Абри ажә сызцыз ашәшьыраҿы инасцан,
уаҟа аҳәра иалагеит, џьаргьы имцеит хәлаанӡа, сара уаҟа ашәшьыра
сыҵаианы сыцәан, амала рыцҳарас иҟалаз убри ауп, адгьыл сахьықәиаз
ашышкамса сырфит, аха уаҵәы акаруаҭ згоит, уаҟа иргыланы
снықәианы сыцәоит, хәлаанӡа сыцәазаауеит, ахәлԥазы сыжә сыманы
саауеит.
Кьарантыхә анс аниҳәа, Кьаҭхәа даагылан ус иҳәеит:
– Уаҵәы сара сцоит ажәхьчара, уара, Кьарантыхә, ара уҟаз, абни
ажәҭра иҭажьу ҭыганы аҳ игәыла иашҭа иҭажь, нас уа ҩыжәрахоит
қьафурахоит. Кьарантыхә дақәшаҳаҭхеит.
– Ус акәзар, уанцо аихатәы каруаҭ уманы уца, уаҟа ашәшьыра
инаҵаргыланы унықәиар, узхара уцәап, – иҳәеит Кьарантыхә.
Адырҩаҽны анааша Кьаҭхәа аихатәы каруаҭ даҵаланы, ажә иаԥхьа
инаргыланы, иаԥца иҿынеихеит. Ари ажә ус ҟазшьас иамазаарын,
хәлаанӡа иныҟәозаарын, џьара ианымгылозаарын. Кьаҭхәа ажә иманы
дахьнеиша даннеи, ажә иҟанаҵац ҟанамҵози, ахы ркьакьаӡа идәықәлеит.
Кьаҭхәа уи дашьҭан икаруаҭ изқәа иқәҵаны, џьара иргылар, аӡәы иӡар
ҳәа дшәоит. Ахәылбыҽха, Кьаҭхәа дқьыԥаха аҩны дааит, икаруаҭ
даҵазза.
Кьарантыхә Кьаҭхәа ишиеиҳәаз еиԥш ажәҭра иҭажьыз наганы аҳ
игәыла иашҭа иҭаижьит. Аԥшәма ари аниба, уи азы иацы аӡәы
димпҟахьази иахьагьы ианҭаижь, Кьарантыхә дкагәа длышьҭеиҵан, иԥсы
егьымцо егьымаауа дҟаиҵеит.
Ари аҩыџьагьы ахәылбыҽха ианеиқәшәа, Кьарантыхә ус иҳәеит:
– Уареи сареи ҟазшьала ҳаиԥшуп, хшыҩла ҳаиҟароуп, нас
ҳзеибажьозеи, ҳаҟәыҵып аибажьара.
– Ибзиоуп, аибажьара ҳаҟәыҵып, амала абри ажә ҳшьып, нас акәац
ҳаманы ҳцап, – иҳәеит Кьаҭхәа.
Кьарантыхә дақәшаҳаҭхеит. Ажә шьны акәац рыманы ишнеиуаз,
тыша дук рбан, ркәац уахь иҭарыжьит. Нас ихынҳәын аҳ иҿы
хырқьиаразы иааит, аха рацәак инымхакәа ицеит. Ус ишцоз, атыша акәац
ахьҭажьыз инеит, Кьарантыхә даагылан ус иҳәеит:
– Абри ааҵәа уҭаҵаны атыша аҵахь удәықәысҵап Кьаҭхәа. Уара уа
уаннеилак ааҵәа акәац ҭаҵаны исуҭар иҭызгап, нас ааҵәа лашьҭны
уаргьы уҭызгап.
Кьаҭхәа дазыразхеит. Кьарантыхә Кьаҭхәа ааҵәа дҭаҵаны атыша
аҵахь ддәықәиҵеит, аҵаҿы длеит. Уа акыраамҭа дҭан. Уи аамҭазы
Кьарантыхә ус иӡбеит: «Акәац анҩазгалакь, саҵаланы сцап, иара ус
дҭажьзааит».
Кьаҭхәа ааҵәа акәац ҭеиҵазшәа ҟаҵаны, иара ааҵәа дышҭаз, – аҳы
шьҭа иҩаг, – ҳәа ҿиҭит.
Кьарантыхә дгәырӷьаҵәа ааҵәа хаигалан, даҵаланы иҿынеихеит. Ус
даара акыр дцахьаны, шҭакы дҭанагалеит. Ашҭа данҭала, алақәа
ҩаҵеибаҳәан, дырмышьҭуа дыркит. Уи аамҭазы Кьаҭхәа ааҵәа
дахьҭажьыз ус ибжьы ааиргеит:
– О, уара Кьарантыхә, уааҵәа уҩах акәымзар алақәа сырфоит.
Ари Кьарантыхә изымбатәбарахеит.
– Ҳаи, уара анцәа уишьааитеи, шаҟа уаҩысҭааузеи, акәац ааҵәа
иҭоуҵаз џьысшьан, уи акәымзыз саҵазза сзаауаз, – иҳәан, Кьарантыхә
ааҵәа ахы ааԥиртлан, Кьаҭхәа дааҭыҵит.
– Уареи сареи ҳаицрыҵып иахьарнахыс, акәымзар, ҳаибарӡуеит, –
иҳәеит Кьаҭхәа.
Кьарантыхәгьы уи ииҳәаз дазыразхан, еицрыҵны хаз-хазы ицеит.
Иҟан ҩыџьа аишьцәа, Рашьыҭи Фаҭқьарии ҳәа. Рашьыҭ деиҳабын.
Урҭ аишьцәа ҩнык рыман, уа иҩнан.
Аишьцәа жәаҩык ыҟазаргьы, аҳәсақәа ааргаанӡа еиҿыҵуам, аҳәсақәа
анааргалак ауп аиҿыҵра ианалагауа.
Ишааиуаз, арҭ аишьцәа инрышьҭалан дасу ргәы иақәшәаз аҳәсақәа
ааргеит. Аҳәсақәа анаарга ашьҭахь, Рашьыҭ иԥҳәыс ус иалҳәеит:
– Уара, џьара ҩнык ҟаҵа, хазы ҳанхап, – ҳәа.
Рашьыҭгьы даназхәыц, иԥҳәыс илҳәаз дазыразхеит. Даалаган, уааҳә
уны, иааилыршьны қәацәк ҟаиҵеит, ҳәарас иаҭахыузеи иашьа
Фаҭқьаригьы дицхрааит. Аҩны ахыб ада иҟаҵаны ианалга, ҽнак Рашьыҭи
Фаҭқьарии уааҳә рухын, аҭырас рхны иааганы, аҩны рхыбит.
Аҩны ҟаҵаны ианалга, аишьцәа ааицәажәан, ржәытә ҩнаҿы Фаҭқьари
дааныжьны, Рашьыҭ аҩын ҿыц ахь диасит.
Рашьыҭ хазы данца иԥҳәыс ус иалҳәеит:
– Шьҭа ҳара хазнхара ҳаналага, ҳазнымхар ԥхашьароуп, уааи адгьыл
аус ҳҽадаҳкылап – ҳәа.
Рашьыҭ иԥҳәыс илҳәаз рацәак ақәҿимҭит, иара уаҩы аашьак иакәын,
иԥҳәыс иагьылуызаргьы, иара анхара иҽанимшәеит. Иаадрыхуа ашықәс
абжа ирзымхуа, нас иԥҳәыс дҳәо, дчо, зынгьы лабраарахь дцаны акы
аалго, уи анырзымхалак, акыр рымазар зегь ҭины ирфеит. Ус ҩы/-шықәсаҟа инеит.
Аҩышықәса рышьҭахь, Рашьыҭ иԥҳәыс даалыԥхьан ус леиҳәеит:
– Ас бара бцаны бҳәо, бчо иаабго ала ҳхы ҳазныҟәгом, ҳаидыԥсылоит, уи аҵкьыс сара џьара сцап ҳәа сыӡбит, саанӡа џьаргьы бымцан,
бымацара бызхара усгьы иаабрыхп, сара сахьцо иҟасҵалак ббап.
– Ибзиагәышьоуп, иҟауҵо збап, ара уҟазар усгьы унхом, унҵуам,
сара схы сазынхар сҽысшьрым, – лҳәан, Рашьыҭ иԥҳәыс дазыразхеит.
Рашьыҭ иҽааибыҭашәа ҟаиҵан, дныҵҵны дцеит. Дцуа, дцуа даара
акыр уаха, акыр ҽны дныҟәахьаны, аҳак иашҭа дҭанагалеит. Аҳ иашҭаҿы
ҭәаҵла ԥшӡак ҭагылан, Рашьыҭ амҩахәасҭа даныланы дышнеиуаз абни
аҭәаҿы днанагеит. Уи уа аҭәа аҵаҟа длатәан, иԥсы ишьеит. Дахынаԥшуа
ибоит, аҩны дуқәа гылоуп. Аҳ иԥҳәыс абни аҭәаҿы ԥсшьарҭас
илымазаап, иахьагьы ԥсшьара аҭәашҟа лҿаалхт. Аҳ иԥҳәыс даауашәа
аниба, дыцәоушәа ҟаиҵит Рашьыҭ.
Аҳ иԥҳәыс аҭәаҿы данааи, ныҟәаҩык дыцәоушәа анылба дылмырҿыхеит, аха ларгьы аҩныҟа дымцакәа уа даангылт.
Ԥыҭк анааҵ дааԥшызшәа ҟаиҵан, дҩагылан аԥсшәа леиҳәт. Длатәан
уажәи-уажәи амра дахәаԥшны инапы дахәаԥшуеит.
– Уааԥсаны уҟазар акәхап, уаала аҩныҟа ӡык ужәып, акы унацҳап, –
лҳәеит аҳ иԥҳәыс, аха – сыццакуеит, – иҳәан, имуит.
– Ҵаара ԥхашьарам, уабацуаи? – ҳәа дҵааит аҳ иԥҳәыс.
– Сара сахцуа хароуп, нарцәыҟа ԥсбара сцуеит. Сара уи аҵара ашкол
сҭауп, уахь ацашьа, аашьа атәы ҵаны сыҟоуп. Уажәы сыҽҳәары
сахымԥакәа сызнеир снарышьҭуеит, аҿҳәары схыԥар, снарышьҭуам,
сааԥсара башахуеит. Уа сашьа даҟоуп, иасышықәса сцалауаит.
–Унан, сара рыцҳа, саргьы сашьа уахь дыҟами, сара иԥсыша,
дыузыԥшаарызу уалагар? – дҵааит аҳ иԥҳәыс.
– Дзысзымԥшаауеи, ус иагьаҩы ирзысыԥшаахьеит, дзеиԥшрозеи,
дызлаздыррызи?
– Дзеиԥшроу абас, абас, – лҳәан, дзеиԥшрақәаз зегь иалҳәт
– Ибзиоуп, башьа дыбзысыԥшаауеит, абригьы-абригьы аамҭазы абра
саауеит, баргьы абра баап, аха уи дызусҭазаалак, бхаҵаҵәҟьа иакәзаргьы
аӡәы иабымҳәан. Уажәшьҭа наҟ бнаԥши, – иҳәан, наҟ данынаԥш, иара
абна днылаԥалан, днылашәкәа дцеит, лара дааԥшызар, дабаҟоу
дцахьан.
Аҿҳәара иҟаиҵаз иахмырԥакәа аҭәа аҵаҟа дааит. Ларгьы сашьа
ихабар сзааигауеит ҳәа уа дааит.
– Башьа дызбеит, дзаманаха дыҟоуп, аха ԥуҭк ахьы даргәаҟуеит,
сара сашьагьы убас ҵыԥх иҭаххан изызгит, уажәгьы исҭахуп иҳәан
изызгауеит, баргьы ибымазар башьа изызгап – иҳәеит Рашьыҭ.
– Ус акәзар, аҩны сара сыда уаҩ дыҟаӡам уаала, акгьы унацҳап,
ахьгьы усҭап, – лҳәан, аҩныҟа дналган, акриҿалҵт, акрилыржәт. Иара
ишиҳәаз еиԥш ауанҭақә хҟьа аиԥш амаркан шкәакәа ӡахны ахьы ԥуҭк
ҭаԥсаны илҭеит.
– Уажәшьҭа сахцуа ббар ҟалаӡом наҟ бнаԥшла, – ҳәаны, наҟ
днарԥшны, ахьы аашьҭыхны дныҵашәкәа дцеит. Дааԥшызар, дабаҟаху
дцахьан. Ус рацәак мырҵыкәа лхаҵа дааит, аха лара амыргәырӷьа лхы
иҭоуп. Лхаҵа ихәы ҟалҵан акыршырфуаз, ишылҳәаз лзымдырӡакәа, –
уара уабхәында, узҿынҵәаауаз, дбаны иааз дысҭан, дзаманахәха дыҟоуп
иҳәеит, сгәырӷьаҵәа сыҟоуп, – лҳәеит.
– Ибҳәуа закәызеи, дызусҭада, дабатәиу? – ҳәа дҵааит лхаҵа.
– Дахьатәиу сыздыруам, аха абас абра аӡәы дааин, – сашьа нарцәы
дыҟоуп ибара сцауеит, – аниҳәа сашьагьы дбаҳәа сиҳәан, дбаны дааит,
ԥуҭк ахьы иҭахуп иҳәан, уигьы амакәан ӡахны иҭаҵаны исҭан, иманы
дцеит.
– Ҳаит, быжәла нҵәааит иҟабҵази, дызлацази? – Дызлаца
сыздырӡуам, сызлацуа ббар ҵасӡам иҳәан наҟ сыԥшуан – лҳәит аҳкәажә.
– Шәцаны, уажәыҵәҟьа сгәыжь кны иаажәга! – иҳәан, игәыжь
аадиргит. Дымԥшӡакәа дишьҭалт, аха иҽкаршәӡаны. Ани аҳ игәыжь
рашьхшазаап адунеи ырдыдны ицауеит. Рашьыҭгьы дшахәуала амҩа
дықәуп, дцауеит, аха ишишьҭуалагьы гәҩарас имоуп, уажәы-уажәы
дхьаԥшуеит
Ус Рашьыҭ данӡырҩы, шьҭыбжьы цәгьак иаҳауа далагеит. Уи
ашьҭыбжь иаҳа-иаҳа иааигәахуан. Иара ус дыԥшызар, аӡәы дыкәлаауа
даауеит, игәыжь ашьапқәа анышә ыҵнахуа, анаҟә хартәылуа.
Сынҵәеит, даауеит, аха уҽабоуҵәахуа, ара ҽыҵәахырҭагьы ыҟам,
сынҵәеит, иҳәан, днаԥшы-ааԥшуа ҽыҵәахырҭак дазыԥшаауа дышнеиуаз
данынхьаԥш, ӡык шлеиуаз ибеит; аӡы ӡлагарак хыуп, аӡлагара аԥхьа
ҵла дук гылан. Рашьыҭ ани аниба уахь деихеит, дук мырҵыкәа аӡлагара
ашә днылагылт. Ашә даннылагыла, аӡлагарахьча дааиԥылт.
Аӡлагарахьча дцыркьын. Рашьыҭ лагара днеизшәа ҟаҵаны имакәан
иикыз аӡлагарахьча инизирхеит, абри лаганы исыҭ ҳәа, аха ишьҭахьҟа
уажәы-уажәы дхьаԥшуеит. Ани аӡлагарахьча игәеиҭан диазҵааит, –
абрахь ушьҭахьҟа ласы-лассы узԥшуазеи? – ҳәа.
– Думбуаи абри иаауа, дышьҭхысаа, абни адунеи аҿы цыркь
дықәиргылуам, цыркьыс даазықәшәалак шьуа даауеит, убри азоуп
сызхьаԥшуа, – иҳәеит Рашьыҭ.
– Ус акәзар, саргьы сцыркьыуп, сишьуеит, сабацари? – ҳәа
дааӷьаҵәы-ӷьаҵәит аӡлагарахьча.
– Иуура умбуаи, абри аҵла уқәлы, уаҳа уабацуа, – иҳәеит Рашьыҭ.
Аӡлагарахьча деихан аҵла дықәлеит. Рашьыҭ днеин ашыла
ихьыртата иҽыҟаиҵит дыӡлагарахьчоушәа, имакәангьы аџьықәреи зҭаз
амакәанқәа инрылаиршәт. Уи аамҭазы аҳгьы аӡлагара даадыххылт.
Аӡлагара ашә днылагылан, – ара иааиуаз дахьца умбаӡеи, дабаца? –
ҳәа Рашьыҭ дизҵааит, аӡлагарахьча иакәу џьышьа.
– Дабаца умбуаи, абри аҵла дықәлеит, иҳәеит Рашьыҭ. Аҳ даныҩаԥш
аӡәы аҵла дықәтәоуп. Афырҳәа дылҽыжәԥан, аҳгьы аҵла дықәылт.
Аҳ аҵла данықәла, Рашьыҭ ахьы зҭаз амакәан аашьҭихын, дҩаԥан
аҳ игәыжь дҩақәтәан, ес, уцалозаргьы уцала, ддәықәлеит.
Аҳ аӡлагарахьча аҵла иқәтәаз дааисны дикит, схьы суҭароуп, ҳәа.
– Изакәытә хьыуи иусҭуа, иабаҟаз ахьы? Сара сыӡлагарахьчоуп,
ахьы сызҭада, – иҳәеит аӡлагарахьча.
– Схьы умгазар, аҵла узықәлази? – иҳәеит аҳ.
– Абра аӡәы макәанк кны дааин, абни иаауа ацыркьқәа ишьуеит, ҳәа
сеиҳәан, сшәаны сықәлеит, – иҳәеит аӡлагарахьча.
Аҳ алада длаԥшызар, игәыжь ыҟаӡам, дыԥшызар, дабаҟоу дцахьан
улаԥш ихьымӡуа; аҳ ихьы дшашьҭаз ихьы аҵкьыс иеиӷьаишьуаз
игәыжьгьы ицәыӡт. Иҟаиҵагәышьахуааз, аҵла длалбаан, дмида-гәидаха
аҩныҟа дцеит.
Агәыжь дақәтәаны Рашьыҭ аҩны даннеи, иԥҳәыс – ари агәыжь ауал
уықәҵаны иааугазар акәхап, арахь иаҳфуа ҳамаӡахым ауалқәа уқәуҵуа
уалагазаап, ари шьҭаҵәҟьак самаҭәам, – лҳәан, даӷьуа далагеит.
– Ҳаи банаџьалбеит, иҟоу быздырӡуам, зны иеилыбкаар, нас
ибымҳәалари, абригьы ауал сықәҵаны иаазгама, быԥши, – иҳәан, имакәан
ахы аартланы, аҳәиҵәҳәа ахьы ҩежьккараӡа азхаз илкаиԥст.
Рашьыҭ иԥҳәыс илҳәара лзымдыруа, дшанханы даанхит. Нас иара
дналаган, ахьи агәыжьи шиауқәаз леиҳәеит иԥҳәыс.
Рашьыҭ ахьы ахьыргара ззымдыруаз аҳи аҳкәажәи рхьы аниау, анхара-нҵыра бзианы иҟаиҵит, иԥҳәыс диманы дцан, ацәацәҩыча, агҿыҩра маҭәа
бзианы иаархәт, ажәхьақәа, акамбашьқәа ааихәт, қьафла дынхуа далагеит.
Алакәаба ихаан, Мысра асанаториа аҟаҵаразы амҩа иаҿын: амҩа
ҟаҵаны ианалга, Блабырхәа аусҳәарҭаҿы адырра ҟалеит телефонла,
Нестор длеиуеит, ԥыҭҩык аиҳабацәа ҽыла рҽааиқәыршәаны иҟазааит, ҽқәак
Нестор иҩызцәеи иареи зықәтәаша мазеины иҟазааит ҳәа.
Асҭаршын ус адырра аниоу, аиҳабацәа еизигеит, аҽқәеи акәадырқәеи
иеиқәиршәеит Нестори иҩызцәеи рзы. Аиҳабацәа ирылан Барцыц Басиаҭ,
Қәаса, саргьы сыҟан.
Ус ҳаззыԥшыз Нестор имашьына ааит, ишофер, Грышьа ҳәа еирманык
диман, дақәтәаны. Уи ус иҳәеит:
– Алакәаба Мгәыӡырхәа даангылт, шәарҭ арстәы уахь шәнеи ҳәа
ааицҳаит, – ҳәа. Нас ҳарҭгьы ҳҽыжәланы уахь ҳцеит.
Ҳахьнеиз, Нестор дыҟан, Кьиут Леиуа, Џьыкырба Ладикәа уҳәа ауаа
ицын.
Мгәыӡырхәантә зегьы ҳҩеицҽыжәлан, Мысраҟа ҳцеит. Мысра ҳахьнеиз
Нестор зегь гәеиҭт, ҳаргьы иаҳирбеит, иҳаиҳәеит иҟаларақәаны иҟаз. Нас
Нестор дыҩҽыжәлан, ҳаргьы ҳицны Блабырхәаҟа амҩа ҳақәылт.
Амҩа ҳақәны ҳашнеиуаз, Нестор даацәажәан абас иҳәеит:
– Уара Ладикәа, удин аныс, дин умазар, ҳамҩа аазыркьаҿша лакә бзиак
шҳауҳәара, – ҳәа.
Нестор ажәытә ажәабжьқәа, алакәқәа бзиа ибуан.
– Шәарҭ ишәзымдыруа ишәасҳәауазеи Нестор, ухаҵкы сцааит, – иҳәеит
Ладикәа.
– Уара иузымдыруазар сара ишәасҳәап, шәааӡырҩы, – иҳәан, абас
дналагеит Нестор.
Аҳак дыҟан, ԥҳа бзиа хәыҷык диман. Аҳ иԥҳа иасымша лхы лҿышуан.
Лхы ҿышны ианаалгалак, аҳ иԥҳа лхы далаԥшуан.
Ҽнак аҳ иԥҳа лхы дшалаԥшуаз, ҵа хәыҷык ибеит.
– Ҵысҭыр хәыҷык ҟашәҵароуп, аҵа зкылымсуа, – иҳәан, ҵысҭрык
дирҟаҵт. Абни аҵа уаҩы имырбакәа абни аҵысҭры иҭаиҵан, аҩны аԥхьа
игылаз аҵла ду ақәцәан идыкнаирҳаит маӡала. Нас уи аҳ ус ажәабжьны
иҟаиҵеит:
– Абни аҵла ақәцәаны икнаҳҳаз аҵысҭры иҭоу асаара дышгылоу
издыруа сыԥҳа дисҭауеит, – ҳәа.
Маӡала аҵла уаҩ дықәланы иҭоу гәеимҭаразы, аҳ иаҳҭырԥарцәа
уахынгьы ҽынгьы идирхьчауан.
Ани аиԥш ажәабжь ауаа ианраҳа, аҷкәынцәа зхы иақәгәыӷуаз,
рҽааибыҭа амҩа иқәылт, рлахьынҵа аԥышәаразы.
Амҩа иқәын ҵыхәаԥҵәа рымамкәа ауаа. Иахьа иаауеит, уаҵәы
иаауеит, сынтәа иаауеит, ҽааны иаауеит, амҩа иқәуп. Ус аҳ иԥҳагьы
лызҳаит, дҭыԥҳахеит, ҷкәына бзиак димазаргьы цәгьа имбуа далагаит,
аха иабаҟоу, лаб иҿаҭахьы изаилагуам. Абар, уажәшьҭа лҭыԥҳарагьы
дынхыҵуама уҳәаратәы дҟалит, аха иабаҟоу аҳ иҵысҭры иҭеикыз уаҩы
изымдырт.
Ҽнак зны, аҳ иԥҳа абарҵа дықәтәаны дшыԥшуаз, ҷкәына бзиак
дшаауаз лбеит. Аҷкәын агәар данааҭала, даараӡа дылгәаԥхаит, убас
уаҩы ԥшӡан уи. Аҳ иԥҳа аӡәы дааԥхьаны дышьҭны, аҳ иҽыхьчажә
дааилыргеит.
Аҽыхьча данааи ус иалҳәт: – Иуулакь егьырҭ уаҩы изымдырратәы,
абни абружәы иааиз аҷкәын иҿы унеины, аҳ иҵысҭыр иҭакыу ҵауп ҳәа
иаҳәа, – ҳәа.
Ани аҳ иҽыхьча, жәымҭацәгьа хырмыгә гызмал, ани аҷкәын иахь
дымцакәа, зегьы ишраҳауаз даагылан ус иҳәеит.
– Аҳ иҵысҭры иҭаку сара издыруеит, издыруеижьҭеи акырҵуеит, аха
даҽаӡәы идыруазар збап ҳәа исҳәуамызт акәымзар, аҳ иҵысҭры иҭаку
ҵауп, – иҳәан, аҳәҳәара далагеит.
Ари аҳ ианиаҳа игәы ԥнажәаит, аха иҟаиҵахуаз иажәа изымԥсахит,
иажәа иԥсахыр, уаҩыс дрыԥхьаӡуамызт. Убри аҟынтә – наҟ агәар думаны
уҭыҵ, шәсымбааит слымҳақәа саркьада избараҳа, – иҳәан, агәар иҭицаит
иԥҳагьы аҽыхьчагьы.
Иҟалҵахуаз аҳ иԥҳа, аҽыхьча дицны агәар дҭыҵын, лҽыхьчагьы
ларгьы рхы ахьынахуаз амҩа дықәылт. Арҩаш пал цҳа-заҵәык хуп.
– Бнеи, бықәс ацҳа – иҳәан, аҽыхьча аҳ иԥҳа аԥхьа дықәирсразы
далагаит.
– Иауазеи, уара ухаҵами, уара аԥхьа уықәс, нас саргьы суышьҭалап,
– лҳәеит аҳ иԥҳа.
– Ауакәҵәҟьам‚ – иҳәан, аҽыхьча ацҳа днықәылт. Ацҳа абжара
ааҩыршуаны, аҭаҳмада длигәҭасын аӡы далалыжьт. Аӡы даара иӡ ӷьын,
аҽыхьча дшылҭашәаз аиԥш, дашьҭнаԥаан, даман идәықәылт. Аҳ иԥҳа
наҟ лҿы рханы дгылт. Аҭаҳмада аӡы дшагауаз аниба, – зынзаҵәык арахь
бааԥши, – ҳәа лықәҿиҭит, аха лара дмааҳәит. – Бааԥшыр аӡы сшагақәо
ббар бысхымыччалари, – аниҳәа, даахьаԥшын, аҽыхьча аӡы дахагауаз
ахь днаԥшит.
Лара лынаԥшымҭаз, атахҳәа икәа дылҭасын, акы ааҭԥааны ирууаӡа
илгәыдиҵан, ишнеиуаз лылахь атахҳәа инаахан, уа иаадхалт. Лылахь
иадхалаз, лара даацәажәар илҳәлак аҳәуа иалагеит. Анс луит, арс луит,
иамылхыр лҭаххит, аха иаулзамхуа, илзамымхит. Нас иҟалҵахуаз,
лкасы лылахь иакәыршаны, иҭаҳәҳәа илхаҵаны, лхы ахьынахаз амҩа
дықәылт. Ани ахьча рыцҳа, аҳ иԥҳа дызгар саҳхап, амал сауп ҳәа
дышгәыӷуаз, арҩаш дылҭаҳәахаа дагит.
Аҳ иԥҳа амҩа дықәланы дышнеиуаз даҽа аҳак дахынхуаз иааигәара
лықәхәлан, уа дыԥхьаит. Ашьыжьымҭан ианша, аҳ иӡыхь аҿы днаин,
лҿы ӡәӡәаны дыштәаз, аҳ иҭаацәа аӡба иакызаарын, аҳ иаҳҭыԥҳәыс
акәыркәман лыҭаны ддәықәырҵт, – бцаны аӡы ҳзаагы, – ҳәа.
Аҳҭыԥҳәыс аӡаҿы данааи, аҳ иԥҳа аӡха итәаз ахьышәҭҳәа дҩаҵҟьан,
акәыркәман зкыз иаалымхны, иӡәӡәаны, азна аӡы ҟаҵаны, лара
илмырбакәа, лгәыргьын мацәаз нҭаршәны инлылҭт. Аҳҭыԥҳәыс уи
акәыркәман аалымылхын, акгьы лгәы иаанамгаӡакәа, илыманы аҩныҟа
дцаит. Дахнеиз, аҳ иҭаацәа агәар аҿы ашьашәыр иҵатәамзи, днеин аӡы
дыржәуа дшааиуаз, аҳ иԥа иҿы данаа, аҵәца аӡы анылҭалҭәа, амацәазгы
акараҳәа аҵәца инҭашәеит.
Амацәаз анырба, ари амацәаз абаанага ҳәа аҳ иԥа аҳҭыԥҳәыс
даалысны дикит.
– Иахьаанага сыздыруам, абна аӡаҿы сахьнеиз, ԥҳәыск дтәан, сара
саннеи дҩаҵҟьан, скәыркәман ӡәӡәаны, азна аӡы таны исылҭт, убри ак
ҟалҵазар сыздыруам. – лҳәеит аҳҭыԥҳәыс.
Аҳ иԥа ажыҩҳәа дҩаҵҟьан аӡха длеит, аԥҳәызба лҿы. Аԥҳәызба
иибаз даара дигәаԥхеит аҳ иԥа. Нас иаб иҿы дааин, – уареи сареи абреи
ԥареи ҳзеилазар, абни ҳаӡха ԥҳәызбак дтәаны дызбит, дысзаага, ԥҳәысс
дысҭахыуп, – ҳәа иаб дааисны дикит.
Аб иаҳаз уамашәа ибит, – закәызи иуҳәуа, дбынуаҩызаргьы уздыруам
иубаз, лхы ҳаздыруам, лҵыхәа ҳаздыруам, дысбаузаазгуа уи, – ҳәа
мап икит.
– Уи дансзааумга ҽшьроуп исықәу, еиҳа уахьсырхәуаит, – иҳәан,
аҳ иԥа аҽшьра ихы ақәикит.
Аҳ иԥа ауаа иниҵт, иаирцәажәаит, аҭыԥҳацәа бзиақәа, иара
иаԥханагьлацәаз дрылаирԥшит, аха аҳ иԥа ихәда аҳәызба ныҵакны
дгылт, ларгьы уҽызҿыумшьаауа лакәызма, дымӡанрамзи.
Аҳ, иҟаиҵагәышьахуаз, сԥа дысԥхар аҵкьыс иҳәан, ани аԥҳәызба,
иԥа иҽызҿишьаауаз дизааигит, ачара-жәра руит.
Аҭаца иааргаз сынтәа дыҟоуп, ҽааны дыҟоуп, ԥшьба, хәба шықәса
ҵит, аха ҿылҭӡуам, аӡәгьы диацәажәаӡуам, дабацәажәахуа, дцәажәар
ани лылахь иамаугьы лыццәажәуа иалагуеит аҟынтә ҿылҭуам, лылахь
иамоугьы ҭаҳәҳәаны илымоуп, уаҩы илырбуам.
Ари аҳ иԥхаишьаит, игәырҩаигаит, иԥагьы иамхацәгьахаит.
Днашьҭалан иҷкәын даҽа аҳак иԥҳа дизиҳәаит. Аҿҳәара ааԥҵәаны ачара
иҽазыҟаиҵт. Аҷкәын дынрылалан аҭацаагацәа иреиҳәеит, абар уаҵәыуха
аҭаца дааргауаит.
Ари гәхьаалгеит авартәа дыззааргауаз аҭаца жәытә. Ашырҳәа
инықәлыршәын, уи ақыҭан ҭакәажә ҟәышк дыҟан, уи лыӡбахә лаҳахьан,
абни аҭакәажә лҿы днеит. Уа даннеи, аҭакәажә дынлыдтәалан,
сзықәшәаз абри ауп, сзымцәажәауагьы лҳәан, лкасы аалхылхын,
лылахь иамазгьы ллырбеит. Нас абас длызҵааит аҭакәажә: –
Иҟасҵараны иҟаузеи, бара ԥҳәыс ҟәышк боуп, мҩас сызқәыбҵауазеи? –
ҳәа.
Аҭакәажә, авартәа дыззаргуаз илыхьқәаз анлаҳа, ус лҳәеит:
– Усҟак бызгәамҵзеи, ари мариаӡанеи. Аҩны баннеилак, бмаҵуцәа
ахш қашь дырҟаҵаны, уаҩы бахимбаша уадак аҟны бнеины, ақашь
бфуашәа ҟаҵаны, «уых шьыри, шьыри» ҳәала: уи ус былахь иамау
былахь иамшәаны ақашь илалашәуеит, уи аҟынтә уаҳа ус бымам, уи
нахыс иҟабҵаша бара ибдып.
Аҳ иԥҳа, аҳ иҭаца анс анлаҳа, иҟанаҵуа збап, сзашьҭаузи иԥысшәап
лҳәан, аҩны даннеи аҭакәажә ишылҳәаз ианыҟалҵа, лылахь иамаз
акараҳәа иламшәан ақашь илалашәт. Нас дырҩегьых лхы шҿаҳәаз
иеиԥш лылахь ҭаҳәҳәаны иҿаҳәаны днеины днагылт, аха уажәгьы
ҿылҭӡуам.
Адырҩауыха аҭацаагацәа цан аҭаца дааргеит, чара руит, жәра руит.
Хәылуа ианалага, амаҳә амҳараҿы днаит, ажәытәгьы уа дыҟауп.
Аҳ ауаа азикт, аҭаца ҿыц иааргаз амҳараҿы илызкылыԥшны,
илзыӡырҩны, илыуаҩышьоу гәарҭаразы. Ажәытәгьы аҭаца иааргоз
дԥылшәаразы иақәылкт.
Аҭаца жәытә даалаган, амца иақәҵаны лыхьтәы маҟа лбылуашәа
далагаит. Аҭаца ҿыц ани иҟалҵуаз анылба ус лҳәеит:
– Бара бзы шьҭа егьыҟам, аха ҳара акыр иаԥсау ҳзы имаҭәауп,
изыббылуазеи? – ҳәа
Аҭаца жәытә лхы ҩышьҭыхны, аҿатә лахь днаԥшын ус лҳәеит:
– Аҳ иҭаца дбааԥсуп, ҭаца бзиак дааигуеит анырҳәа, ссирк дааргуаз
џьысымшьази, абар сара сааргаижьҭеи ԥшьышықәса, хәышықәса ҵуеит,
аха схаҵа симацәажәаӡацт, бара иахьауп банаарга, уажәнатә ацәажәара
балагахьеит наҟ-наҟ башԥаҟалари? – ҳәа.
Анҭқәа зегьы, аҳ акылыԥшцәа иргылаз ирбауан, ираҳауан, ирбаз,
зегь наганы аҳ иарҳәеит.
– Ҳаит, анаџьалбеит. Сгаӡахеит, ари ҳаҭыр ҳақәылҵуазаарын,
иаҳзымдырӡакәа ҽадак даагазаап, шәцаны ҽадак ааганы дақәыртәаны
ддәықәышәҵароуп, – иҳәан аҳ, ицан ҽадак аарган, дақәыртәаны,
днаскьаганы ддәықәырҵеит, аӡәы длыцҵаны.
Уи аԥҳәызба лыҩны даннеи, иҟалақәаз лаб иалҳәеит. Аҳ
дазымгәаакәа дыҟам, ҳәарас иаҭахузеи. Урҭ еиӷацәахит, ҳара ҳазлакым,
иқәибахт ҳәа шәаҳааит.
Ус акәхит, аҭаца ҿа дцеит, аҭаца жәытә уи нахыс аҩны даанхеит,
ацәажәарагьы далагеит, аҩнра лара илгит, дзаманахагьы дҟалеит.
Иҟан хҩык аишьцәа: Аҳаҳаи, Хыԥсеи, Кәыкәмас. Кәыкәмас зегьы
дреиҵбын. Уахык аҵхыбжьон аишьцәа аиҳабацәа ҿырҭит «Кәыкәмас!» –
ҳәа.
– Иҟалазеи? – ҳәа дҵааит Кәыкәмас.
– Иҟалазеи, ҳаҳәсақәа ҳшьит, уара уԥҳәысгьы дшьы, – рҳәит.
Иҟаиҵахуаз, даалаган иԥҳәыс дишьит. Егьырҭ рыҳәсақәа агәар
иқәын. Кәыкәмас даалаган иишьыз иԥҳәыс дааилеиҳәан, аҳ игәашә
аԥхьа днаганы днаргыланы, иара уахь аҳҭынрахьы днеит. Аҳ данынаԥш,
агәашә аҿы аӡә дахьгылаз ибеит. Аҳ ауаа ишьҭит абни ауаҩ абрахь
даажәг ҳәа. Иахьнеиз, ианылкьыс, дкаҳаит. Ари аниба Кәыкәмас
аҳәҳәара далагеит сыԥҳәыс дыршьит ҳәа.
– Абаа сумырԥхашьан, сыԥҳа дусҭоит, иҳәеит, – аҳ,
Аҳ иԥҳа дииҭан, диманы дааит. Кәыкәмас уабаҟаз ҳәа иашьцәа
аниазҵаа, сыԥҳәыси аҳ иԥҳаи еиҩысхит иҳәеит. Ари заҳаз иашьцәа
аалаган дара рыҳәсақәагьы ршьит. Иршьын аҩыџьагьы рыманы
идәқәлеит аԥҳәыс ԥсахра ҳәа. Аха иахьнеилак ауаа рхыччо иалагон,
рыҩныҟа ихынҳәит. Адырҩауха иеиҭаҿырҭит Кәыкәмас ҳаҩнқәа ҳаблит,
уаргьы уҩны блы ҳәа. Кәыкәмас иашьцәа ирҳәаз ҩбамтәыкәа даалаган
иҩны иблит. Шьыжьымҭан данынаԥш, иашьцәа рыҩнқәа шгылац игылан.
Даалаган ааҵәа азна арацәа ҭаиԥсит. Хыхь араӡынқәа ахаԥсаны иманы
аҳ иҿы днеит. Ааҵәа агәашә амҵан инаиргылан, амаҵуцәа шәаламкьысын
ҳәа нараҳәаны аҳҭынрахьы днеит. Амаҵуцәа шәаламкьысын ҳәа
реиҳәеит, аха ргәы иамукәа ааҵәа хдыртит. Уи Кәыкәмас ибит. Ианиба,
акәкәуҳәа дықәгыланы дыҳәҳәеит. Иҟалазеи анырҳәа, сааҵәа азна ахьы
ҭан, иҭганы иргеит, амцхәрас арацәа ҭарыԥсеит иҳәеит.
– Аа, абааԥс, сумырԥхашьан, амцхәра ахьы сара иусҭап, – иҳәеит
аҳ. Ааҵәа азна ахьи араӡни ииҭеит. Уи иманы аҩныҟа дааит. Аҩны
дахьааиз, уабаҟаз ҳәа иашьцәа аниазҵаа, арацәи ахьи ахьеиҭнырԥсахлоз сыҟан иҳәит.
Ари заҳаз Кәыкәмас иашьцәа аалаган рыҩнқәа былны, арацәа
ааҵәақәа инырҭаԥсаны идәықәлеит ахьи арацәеи ахьеиҭнырыԥсахлауа
жәдыруама ҳәа иҵаа-ԥшаауа. Иахьнеилак ирхыччон, ирыҵаҟьон. Ргәы
анԥҵәы игьыжьны рыҩныҟа иааит. Иахьааиз ауха еиҭаҿырҭит Кәыкәмас
иахь ужә шьы, ҳаргьы ҳажәқәа ҳшьит ҳәа.
Кәыкәмас иашьцәа рҳәатәы ҩбамтәкәа ижәзаҵә ишьит. Адырҩаҽны
данынаԥш, иашьцәа рыжәқәа рыԥсы шҭаз ибеит. Иҟаиҵахуаз, даалаган
ижә ацәа ахыхны иманы ддәықәлит. Ааҩык ахьыцәаӷәоз днеит.
– Аа, абааԥс, аҭитә сымоуп, – иҳәеит.
– Аласа уаҳҭоит, – ҳәа иарҳәеит.
– Абна аҩадахьы ҳаҩны гылоуп, унеины ираҳә, нас иурҭап, – ҳәа
иарҳәеит.
Аҩны зырҳәаз аҿы дахьнеиз ажәқәа ааба сышәҭ ҳәа реиҳәеит. Дара
ихарымҵакәа ҿырҭит ацәаӷәара иаҿыз рахь ари изиҳәаз иаҳҭома ҳәа.
– Ишәҭ, ишәҭ! – рҳәеит ацәаӷәацәа.
Кәыкәмас ажәқәа ааба ирҭан, иаԥцаны иманы аҩныҟа дааит.
Ҩыџьа аишьцәа иеицынхон. Аӡәы хар имамызт, егьи дгаӡан. Дара
уаа рыцҳақәак ракәын, кырҭа рымамызт, убри аҟынтә ани хар змамшәа
иҟаз, адауы иҿы ҽыхьчара дцеит. Уи дахьцаз акыр дынхеит, ихьчара
ааӡаанӡа дауимыжьит адауы.
Агаӡа иԥҳәыс, – уара уанаџьалбеит, уара уашьа ианагь абна дыҟоуп,
дыхьчауеит, акырирҳауеит, уаргьы уцар иауази, – ҳәа дылкит.
– Сымцар амуазар, амҩаныф сзыҟаҵа, сцагәышьап, – иҳәеит лхаҵа.
Анс аниҳәа, иԥҳәыс даалаган мҩаныфас ахәажә ӷәӷәаны изыҟалҵт.
Нас иаргьы иҽааидкылан, амҩаныфагьы аашьҭыхны амҩа дықәылт. Ани
игага гәаимҭаӡацзаарын, аҽны амра ԥхауан, дышнеиуаз игага гәаиҭан,
аӡәы дишьҭаз џьишьан, – иуҭахузеи, уара аҽада, ахәажә акәзар иуҭаху
усҭ, – ҳәа ихәажәқәа акакала иаиҭуа далагаит. Ус ихәажәқәа зегь аиҭит,
аха иауицрыҵхуаз, ишьҭан.
– Уанаџьалбаит, уаҳа иусҭуа егьсымам, саргьы амла сакит, аха
исфуа сымам, усцрыҵ – иҳәеит аха амра ҭашәаанӡа зны ишьҭахьҟа
игылуа, зны иварахь игылуа, зынгьы иаԥхьа игылуа ишьҭан. Амра
анҭашәа амла даганы дкараха џьара мцак ааиҿакны дыԥхьаит.
Анша, ҵәаша-ҳашак анцәа иирбаз акы ыфаны, амҩа дықәлахт. Ус
акыр дныҟәахьан, иашьа дахьыҟаз дақәшәан, днеит.
Иашьа даниба, уамашәа ибан дизҵааит, – уабаҟаз? – ҳәа.
– Сабаҟаз умбауеи, саргьы акрырҳара сааит, сара ара саангыланы
уара иҟауҵауа саргьы иҟасҵалауеит, уара аҩныҟа уца, – иҳәеит агаӡа.
– Уара уанаџьалбеит, ара уара уамаҭәам, уамак ҟауҵуаит, сара адауы
иан иасымша хшла дыскәабауаит, иҽқәа сыхьчуаит урҭқәа уара
иузыҟаҵарым, уи аҵкьыс аҩныҟа уцар, џьара умч зықәхуа акы уаахалап,
– иҳәеит аҟәыш, аха егьи имуит. Ианимуӡа, иҟауҵақәаша ҳәа наиаҳәаны,
аҩныҟа ддәықәлт. Акыр данынаскьа иамхацәгьахан, – иҟаиҵауа збап, –
иҳәан дхынҳәны дааит. Ани даанӡа, агаӡа ақәаб азна ахш агәараҳәа
иршны, адауы иан дыскәабауеит ҳа дылҭаижьын, лыцқәа ҩхаххыла
дыԥсит. Лыцқәа анхлырџьаџьа дыччауаз џьишьан, – быцқәа хырџьаџьа
бызҿыузеи? – ҳәа дышлыдтәалз иашьагьы дааит. Усҟан адауы ныҟәара
дыҟан.
– Ааит, ужәла нҵәааит, ҳанзырҵәара ҟауҵит, ари дублын, дыԥсит,
лԥа дааир ҳанирҵәуаит, – иҳәан, ацара иҽазикит. Аха агаӡа имуит, –
ҳааԥсара сымгакәа сцуам, – иҳәан.
– Иалаухузеи, ҳааԥсара акәым ҳара ҳаишьуаит, – иҳәеит аҟәыш,
аха егьи душьыргьы имуит. Днеин ацәқәа дылрылаԥшын, иреиӷьыз цәык
аарылихит, акәытқәа дылрылаԥшын, иреиҳаз арбаӷьк аарылихит, акакан,
аҳаҟьа аашьҭихт, нас амҩа иқәылт.
Амҩа иқәланы ишнеиуаз, – амла сакит, – иҳәан, арбаӷь шьны,
иҟаҵаны иҭаҵаны, ахтәы дықәылт, акаҷпеи ихит, арашы ылихит.
Адауы данааи, иҟақәаз ангәеиҭа, ашәаԥыџьаԥ рыхқәа еинҟьауа
дрышьҭалт.
Аҟәыш данԥшы, адауы дышрышьҭаз ибеит, – абаа унеи, унеи
ҳанирҵәауаит, – иҳәеит, аха, – сара акрысфуаит, уара уҭахызар уца, –
иҳәеит агаӡа дахьтәазгьы дымгылт. Ус адауы дааит: данааи аҟәыӷа
дааисны дикит, аиқәԥара иалагеит.
– Ааи, анцәа имаҿауп, срашы кашәҭәар ԥеиԥшцәгьа шшәысҭуа, –
ҳәа шиҳәоз ирашы карҭәеит.
– Ҟоҳ! – иҳәан, дгәааны дҩаҵҟьан, – ишысҳәуаз исзыжәуит, срыцҳаха
арашы илысхуаз кашәҭәт, – иҳәан адауы дааникылан, деимыжәжәа
дигеит.
Адауы дысшьит ҳәа гәрҩас иауикх, длатәан акрыфара далагеит,
аха аҟәыӷа акрауизыфахуаз, ус дтәаны дихәаԥшуан.
Агаӡа акранифа, рыцә рыманы амҩа иқәылт. Ус ишнеиуаз, ԥшацәгьак
ықәылт. Аԥша иқәлаз, ҩ-ҵлак иаидгылаз ианрыс, иаидҳәазылуа
иалагаит, урҭ анааидҳәазыла ҿыжә-ҿыжәҳәа рыбжьы гуа иалагаит.
Агаӡа дангылан, – иуҭахузеи? – ҳәа ҿыжжы зыргуаз дазҵааит.
Дырҩагьых ҿыжжа аҳәит.
– Ацә уҭахума? – ҳәа дҵаахт.
Ҿыжжы рҳәит аҵлақәа.
– Заҟа уҳәама? – ҳәа дҵааит.
Ҿыжжы рҳәахт аҵлақәа.
– Заҟа умбуаи 60 мааҭ искуеит, – иҳәеит. Ҿажжы рҳәахт аҵлақәа.
– 60 мааҭ ҳәа иугуазар бзиоуп, абри амш аҽны саауеит иусҭап, –
иҳәан, ҽҳәарак ныҟаҵан, иашьа ишимуаз ицаит.
Аҽҳәары иҟаиҵаз анааи, агаӡа иҿынеихан, ацә ахьынижьыз днаит.
Ицә инижьыз абга ирфахьан, абаҩқәа аҵлақәа ирыджьылан.
Аҵла дҩаҵаԥшын, – сԥарақәа рзы сааит, исыуҭарауп, – иҳәит.
Аҵла ҿнамҭит уи аҽны ԥша ықәмызт.
– Исуҭуам акәу? Усҟан уангәаҟуаз акәын, уажәы иуаҭәашьангьы
ҿыуҭуам, исуҭара аҟара зҩа уауааит, – иҳәан, аҵла ажәырқьҳәа длахан,
иҵжәаны илкаижьт. Аҵла анылкаҳа, ҳаԥшьак азна ахьы ашьапаҿы
иҵазаарын, иааԥшит. Аԥара аниба, днаин 60 мааҭ ԥхьаӡаны иаахихын, –
ари сыцә ахә ауп, – иҳәан, иманы дцаит.
Аҩны даннаи иашьа дизҵааит, дихыччауа.
– Уԥарақәа ааугау? – ҳәа.
– Ааи иаазгит, абар иахьыҟоу, – ҳәа иԥхьӡаны инииркит.
– Ари абаҟаз? – ҳәа дҵааит иашьа.
– Иабаҟаз умбуаи, ацә зысҭаз аҵла сԥарақәа сыҭ ҳәа саннеи, иамуа
иалагаит, изакәытә ԥараузеи иуысҭуа ҳәа. Нас саргьы сгәаан, слаханы
ианлыҵызжәа, ашьапы ҳаԥшьак азна ахьы ыҵн, сԥарақәа ԥхьаӡаны
иаахыхны иаазгит.
– Уыжәла нҵәааит, иуҳәуа закәызи, уаалаишь, – иҳәан, ишицәымӷыз
диманы дцаит. Иахьнеиз, аҳаԥшьа кьыс амаӡамкәа, дшынахыҵыз аиԥш
иҟан: аҳаԥшьа ааҵырхын агаӡы дҩаҵаиҵан, изымгар ҳәа ушәуазу, иманы
иҿынаихан, агәараҳәа аҩны инаганы инкаижьт.
Аниаҟара ахьы анрау, ирыбаргәызеи, қьафла инхуа иалагаит. Абри
азауп, агаӡа дымшуп зырҳәуа.
Аԥсуаа ус ҵасс ирымоуп, аӡәы данеимсалак «хаир!» рҳәауеит, аха
рҿы мыӡәӡәакәа ирҳәауам, ҵасым ҳәа ирыԥхьаӡауеит.
Аҳак дныҟәуан. Аҳ данныҟәуаз, ажәытәгьы иҟан, уажәгьы иҟауп
аҽгәарԥхацәа, аҽгәарԥхара иашьҭаз рацәаҩны ицҽыжәлуан. Ус зны аҳ
дҽыжәланы, ауаа рацәаҩны ицҽыжәланы дныҟәуан, уи аҳ ус данҽыжәлуа
дахцуа иҳәаӡуамызт. Аныхәла аҳ џьара дымҩахыҵит, аха шаанӡа дгылан
иҿыҵәҟьа мыӡәӡәакәа дҽыжәылт, игәы иамыхәа здырхуада. Ани аҳ
ицҽыжәыз аӡәы ҽабаак дақәтәаны дрышьҭан, уигьы аҳ сҽигәасырԥхап
ҳәа акәхап.
Аҳ амҩа дықәны дышнеиуаз, ашьыжьымҭан амра иҩагылаз аниҿаԥха,
амра уҿаԥхар ус адыруеит, аҳ дареимсеит. Анҭ аҽгәарԥхацәа зегьы
еибарыҩны инеин, – аҳ уххьа аагеит, хаир! – ҳәа иарҳәеит, аха аҽабаа
иақәтәаны рышьҭахь ихыс-хысуа ирышьҭаз уаҩы гызмалк иакәын,
дымнеит, аҳ «хаир!» ҳәа иаимҳәеит, аха уи дгәазҭахуадаз.
Ус амҩа иқәны ишнеиуаз, амра акыр ианыҩхала, аҳ дәы ԥшӡак аҿы
дынҽыжәҵт. Уа ӡыхь бзиак ыҟан. Аҳ аӡыхь аҿы днеин, иҿы ӡәӡәаны,
ирбаны, днатәан аҭаҭын ахара дналагеит. Ус уаҩ лыгшәа аҽабаа
иақәтәаны ирышьҭазгьы даарыхьӡан, днеин уигьы иҿы ӡәӡәаны, икалҭ
ала иааирбеит. Нас аҳ дахьтәаз днеин, – аҳ уххь згеит, хаир! – иҳәеит.
– Иууазеи, хаир ҳәа зсауҳәази, смеимсаӡеите? – иҳәеит аҳ.
Аҳ, ухаҵкы. Уажәы умеимсеит, аха шьыжьымҭан уеимсан, аха усҟан
уаргьы уҿы умыӡәӡәацызт, саргьы сҿыцәгьа ӡы ақәсымҭәацызт, убри
аҟынтә усҟан егьырҭ иуарҳәт, аха сара иуасымҳәт. Ҳабацәа, уҿы
ӡәӡәамкәа «хаир» умҳәан, ҵасым ҳәа рҳәуа саҳахьан, убриазы ауп уажәы
изуасҳәуа – иҳәеит анхаҩы.
– Иҭабуп, уара сара исываҟәалуа аӡәы уакәзаап, аамысҭара усҭуеит,
25 десҭын адгьылгьы ацуп, – ҳәа аҳ ажәлар ицыз аарӡырҩны, иреиҳәеит.
Ҳаи, уаргьы ҳаргьы анышә ҳамандаз, ҳаргьы ус ҟаҳҵар аамысҭара
ҳмауази зҳәазгьы рацәахеит, аха иабаҟахыз.
Абас, маанала анхаҩ ӷар аамысҭара лалԥаа игеит.
Урыс ҳәынҭқарк дыҟан. Уи аҳәынҭқар ахьы рацәаны иман. Ус дшыҟаз
аҳәынҭқар ихьы ыӡуа иалагеит. Ари ажәабжьхеит, ауаа ираҳаит, аҭырқәа
ҳәынҭқаргьы иаҳаит.
Аҭырқә ҳәынҭқар аурыс ҳәынҭқар дихыччо далагеит, – ухьы зӡо
дышԥаузеилымкааи, – ҳәа.
Ари аурыс ҳәынҭқар иаҳаит, иԥхеишьеит. Даалаган иуаажәлар
еизигеит. Ажәлар анеиза аҳәынҭқар даарылагылан, – абри схьы зӡо
данышәамԥшаа зегьы шәыхқәа хысыҵәҵәоит – ҳәа реиҳәеит.
Ажәлар ауама иақәшәеит, ахәыцра иалагеит, иеизҵааит, иеизыԥшааит, аха ахьы зӡо дарбан рзымдырит. Ус ишыҟаз ажәлар иреиуаз
аӡәы аҳәынҭқар ус иеиҳәеит:
– Ахьы зӷьычыз ахьала думкуазар уаҳа кышьа имам. Амҩаду аҿы
ухьы аиуа ԥыҭк каԥсаны ауаа ахаҩаратәа иҟоуҵар, дыркыр алшоит. Уи
ахьы зӡоз хьы каԥсаны ибар имгар залшом.
Аҳәынҭқар ани ииҳәаз дақәшаҳаҭхан, амҩаду аҿы ахьы каԥсаны ауаа
ахылаирԥшит маӡала.
Ари аҳәынҭқар иҟаиҵаз амаана ахьы зӡалоз иҵихит: уи даалаган
ишьапы аразинақәа аҵаиҵеит, аразинақәа аҷаб рыҵишьит. Нас дцо-даауа,
ишьапы аҷаб иаҵшьыз ала ахьы зегьы игеит.
Ажәлар аназхәыц ари аӡәы маанала – шьапыла ишигоз агәра рго
иалагеит. Дырҩегь амҩадуаҿы ахьы каԥсаны иахаҩахт, аха усҟан аӡәы
ус идырҵеит, дианы ииасны ицо ршьапқәа дрыҵаԥшразы, ахьы зшьпы
иагоны иибо дыркрацы.
Ус, ани ахьы згац ишиуц аиԥш ишьапқәа аҷаб рыҵшьны дымҩасуашәа
ахьы ахькаԥсаз дналаԥала-алаԥалан, ахьқәа зегьы ишьапқәа рыла
иҟәшәаны ддәықәлеит. Уи ани иԥшуаз игәеиҭан иҟалаз ас ауп иҳәан,
иеибырҳәан ишьҭаланы дыркит, иус рыӡбын ашьра иқәырҵеит.
Аурыс ҳәынҭқар аҭырқәа ҳәынҭқар дахьихыччаз азы игәаӷ имамзи,
ани ахьы зӡоз дыршьаанӡа дааиԥхьан, – уара уалагар аҭырқәа ҳәынҭқар
изакәызаалак акы узицәӡару? – ҳәа дизҵааит.
Акы ицәӡара акәым ихаҭаҵәҟьагьы дӡаны дузаазгап, – иҳәеит ашьра
зқәыз.
– Ус узыҟаҵозар ашьра уқәхны уоусыжьуеит, – ҳәа ҿа ииҭеит
аҳәынҭқар. Нас дааибыҭаны, аӷба иҭаны, ддәықәырҵеит Ҭырқәтәылаҟа.
Аӷьыч Ҭырқәтәылан днеит. Уа дахьнеиз маҭәажәла иҽааилаҳәаны,
гәрамгарҭас дҟамларатәы, аҳәынҭқар иааигәара днеин иҟақәаз зегьы
гәеиҭеит.
Иара уапак ааихәан хәыццыԥхьаӡа аҵәҵәақәа аркны иҟаиҵеит. Ауыха
хәлеит. Аныхәла днеин кьыбала аҳәынҭқар дахьышьҭаз дыҩналеит.
Ани ауапа аҵәҵәабжьқәа аҳәынҭқар ддыргачамкын, ииура, ииҳәара
изымдыруа дықәдырхеит. Нас игәы хәыҷык ааиԥсахын, – узусҭада? –
ҳәа диазҵааит.
– Сара аԥсцәаҳа соуп, – иҳәеит аӷьыч. – Узыхьчо рҽԥхьаркратәы
раҳә! – ҳәа идиҵеит, – насгьы ауасиаҭ зоуҳәаша иеизганы ууасиаҭ раҳә,
сара абригьы-абригьы аамҭазы саауеит, санааилак џьанаҭ узгоит,
уҽурыцәгьар, исҳәаз ҟаумҵар џьаҳаным узгоит, – ҳәа иеиҳәеит.
Иҟаиҵахуаз, аԥсцәаҳа даазар сызлаимаҭәагәышьоузеи иҳәан,
ииҳәалакь ҟаиҵон. Ауасиаҭ зеиҳәашаз иеизиган, иуасиаҭ реиҳәеит:
– Сара саџьал ааит, сыԥсуеит абригьы-абригьы дҟашәҵа.
Ани аӷьыч аҽҳәара ииҭаз азы, акәыба дырҟаҵаны, аҵәымыӷқәа
алаҵаны, ирхианы, иманы дааины, илаиргылеит. Аҽҳәара иҟиҵаз ауыха
иуапа ишәҵаны, аҳәынҭқар дахьышьҭаз дыҩналоит. Аҳәынҭқар
даузыцәахуаз, дааԥшуан.
Ани иааиз аҳәынҭқар дизҵаауеит: – Иуасҳәаз зегь ҟауҵама? – ҳәа.
– Зегь ҟасҵеит, аҟарулқәагьы сынрыха-аарыхеит, – иҳәеит аҳәынҭқар.
– Ус акәзар уааи! – иҳәан, ичынқәагьы иҟәаҟәа ишықәыз деилаҳәаны
днаганы акәыба дҭеиҵеит, ауаа ԥшьҩык уа ирмазеины иман, иара раԥхьа
днагыланы иупа ааишәыхны, аҳәынҭқар дрыманы ицаны, аӷба
дҭадыргылоит. Ус диманы аурыс ҳәынҭқар иадгьыл аҿы даауеит.
Аҟәараҿы ианӡхыҵ, машьынак икын, акәыба ақәыргыланы, аҳәынҭқар
иаҳҭны ашҭаҿы инаганы, ҵаҟа иларгыланы, иара аҳәынҭқар иҿы дхалоит.
Аҳәынҭқар ани даниба – иҟауҵазеи ҳәа диазҵаауеит.
– Иҟасҵазеи умбои, аҭырқәа ҳәынҭқар ихаҭа дузаазгеит, иҳәеит.
– Амц уҳәоит! – иҳәеит аҳәынҭқар ихамҵакәа.
– Амц сҳәозар убап, уԥшлеи, иҳәан, – акәыба арахь ихажәгалеи! –
ҳәа ҿиҭуеит.
Акәыба рыманы ихалоит, инаганы аҳәынҭқар иаԥхьа идыргылоит.
Нас акәыба хитуеит, аҭырқәа ҳәынҭқар ичынқәа ырӷьаз-ӷьазуа дҭигоит,
аха аҭырқәа ҳәынҭқар игәы цаны дыҟами, дызцәажәом, џьанаҭ акәу
џьишьуеит дахьыҟоу. Нас хәыҷ-хәыҷла игәы ааиуеит, иԥсы илалоит,
ацәажәарагьы далагоит.
Нас аҳәынҭқар ихьы зӡалоз, даагыланы иҟаиҵаз зегьы аурыс ҳәынҭқар
иеиҳәоит.
Аурыс ҳәынҭқар Ҭырқәтәылаҟа адырра ҟаиҵан, ауаа аан рҳәынҭқар
дрыманы ицоит.
Аҭырқә ҳәынҭқар даазгаз, аӷьычрақәа зуа иркыз аусҳәарҭа еиҳабыс
даиҭоит, аҳамҭагьы ииҭоит.
Аамҭала зны дыҟан уаҩ ӷарк, рыцҳак, изкуа, изшьҭуа змам аӡәы.
Ҽнак зны, ани аӷар иԥҳәыс дааирӡырҩын, ус леиҳәеит.
– Сареи, бара, ара бареи ҳаидтәаланы иҟаҳҵуа егьыҟам,
ҳаидԥсылоит, ҳхы зланыҟәааго ҳамам; уи аҵкьыс сара крырҳара џьара
сцоит, нырхага цәык ма жәхьак сзырҳар збап, бара аҩны быҟаз, бхы
бымшьын, – ҳәа.
– Ус џьара ак улшар сара изымур ҳәа ушәуау, сара амла
сҽасыргарым, сымаҭәажәқәа исымоу иқәсыршәп, иҵсыршәп иагьарааны
исыхәап, – лҳәеит аӷар иԥҳәыс.
Аӷар иԥҳәыси иареи еиқәшаҳаҭны, иԥҳәыс аҩны дааныжьны,
иҿынаихан, дышнеиуаз усуҩык дызҭахыз аӡәы диқәшәан, иааицәажәан,
иеинааланы уи иҿы даангылоит.
Аӷар аусура дахьыҟаз цәкы ирҳан, иманы аҩны дааит. Аҩны данааи,
иара иаиԥш цәзаҵәык змаз игәылак дыҟан, уи дивагылан, ашқәсан
дынхеит. Уи нахыс хаҵеи ԥҳәыси рхы рымшьратәа иҟалеит.
Ԥыҭк анҵы, аӷар иԥҳәыс ус леиҳәахт:
– Бара, дырҩагь крырҳара саиҭацахп, издыруада даҽа цәык сзырҳар,
бзиами, – ҳәа.
– Уара акрузырҳауанда сара мап зысымҳәарыз, ҳхәыҷқәа сзымааӡар
ҳәа ушәуау, ишубуа аиԥш, хшара анцәа ҳразҟы далаимҵт, исфуа сымоуп,
изжәуа сымауп, уца, – лҳәеит аӷар иԥҳәыс.
Аӷар иҿынеихан дышнеиуаз, аусуҩы дызҭахыз, амч змаз аӡәы
диқәшәан, иааилаӡан, уи иҿы даангылт усуҩыс.
Аӷар иԥҳәыс уахык дахьыҩнаиаз, лԥа дыԥсызшәа ԥхыӡла илбеит.
Лԥа данԥсы длырҽеит, дылжит, афара, ажәра ҟалҵеит. Арҭ зегьы ԥхыӡла
ауп.
Аҽны анша, аӷар иԥҳәыс лгәылацәа дразҵааит, – иаха ԥхыӡрыла сԥа
дыԥсны анышә дасҭазшәа збеит, иҟасҵарызеи? – ҳәа.
– Иҟабҵауазеи бымбуеи, аԥсра бақәшәеит, зԥа дыԥсыз аӡәы ишыҟаиҵо
аиԥш, ҩынҩажәа мшы иахымгакәа иԥсхәы буыроуп, – рҳәит дзызҵааз
лгәылацәа.
– Ус анакәха, шәсыцхраа, сара ԥҳәыск соуп, схаҵа аҩны дыҟам, –
лҳәит аӷар иԥҳәыс.
– Ҳбыцхраап, иҟаҵатәу ҳара иҟаҳҵап, аха ибымоузеи? – ҳәа
илызҵааит лгәылацәа.
– Исымагәышьозеи, сыԥшәма ихала ирҳаны иааигаз ацә сымауп,
аџьқәреи сымауп, исааӡаз акәтқәа сымауп, – лҳәеит, аԥхыӡ збаз аԥҳәыс.
Аҩынҩжәа мшы ааигәуа ианалага агәылацәа рыҳәсақәа ааизан
аџьықәреи ҿдырпит. Аџьықәреи иҿдырпыз гәылацәа ҷкәынцәак
аӡлагараҿы ирган, илаганы иааргит. Уи аҳәсақәа ласын ирхәит, ахтәқәа
рхит.
Аҩынҩажәа мшы аҽны, ацә лкажьны иршьит, акәац ржәит, абысҭақәа
руит. Хәыҷла, дула ҳәсала хацәала агәылацәа зегь ааизан, иҟаз ыфаны,
инеимпны ицеит.
Аӷар дахьыҟаз даҽацәык ирҳан иварԥылуа, дгәырӷьаҵәа, шьҭа
исыбаргәызеи сыцәуыӷә иеиқәсыршәеит, ҳәа ицә ирҳаз иманы аҩны
дааит.
Аӷар аҩны данааи, иԥҳәыс дынидтәалан, аԥхыӡ шылбаз, ацә
шылшьыз, аԥсхәы шылуз зегь иалҳәеит.
– Унан бара гаӡа рыцҳа, ԥа дбымаӡамызти зыԥсхәы буадаз, бжьаны
быцә бдыршьын, ифаны ицеит, ҳазҩахәы, ҳхьаахә ладкыланы ирфааит
иааҳзырузеи, сыцәуыӷә иеиқәсыршәеит ҳәа смаауаз, – иҳәан, даара
игәы иалсгәышьеит, аха уаҳа иҟауҵахуаз иҟалаша ҟалахьан.
Аӷар ауыха аҩны дыҟан, анааша иԥҳәыс ус леиҳәеит:
– Бара, сара сцахоит, бара бҽыбымшьын, бхы бахәа; бара ибеицәоу
дызбаанӡа аҩныҟа сшыхнымҳәра исҭоубауп, – иҳәан, ҭоуба уны амҩа
дықәлан дцеит.
Аӷар иахьа дныҟәеит, мызкы дныҟәеит, шықәсык дныҟәеит, имаҭәа
хеит, амҩа дықәуп, ана днаиуеит, аха иԥҳәыс леиҳа игаӡаз уаҩы
диқәымшәеит. Ус дрыцҳаха дышнеиуаз, аҳак иашҭа дақәшәеит, аха
џьара днаиуа дыҟаума, дыцәҳәны деилыҵны, дбынуаҩха дыҟоуп.
Иҿынеихан, аҳ аӡы ахахихуаз днаин, ааигәара џьара днатәеит.
Уахынлан, ауыха уа дыԥхьеит.
Анша, аҳкәажә ҳәсахәыҷқәак – шәцаны аӡы аажәга, – ҳәа аӡхаҟа
илшьҭит.
Аҳәсахәыҷқәа аӡха ианнеи, ани аӷар дмамыршәагаха данырба,
ишәеит.
– Шәымшәан дад, шәымшәан, аӡы жәга, – иҳәеит аӷар.
– Нас уара узусҭада? – ҳәа изҵааит аҳәсахәыҷқәа.
– Сара нарцәытә иааз уаҩуп, сара сыԥсхьеит. Нарцәы абри сара
сеиԥш агәаҟцәа рацәоуп. Агәаҟцәа зегьы ааизан, – уца абааԥсы
ҳҭынхацәа рахь, ҳашгәаҟуа раҳә, цхыраара ззыҟаҵуа иҟау ацхырара
ҳарҭааит, ҳәа саарышьҭт, сара исылшәхгәышьауазеи шәӡы шәымны
шәца, – иҳәит аӷар.
Аҳәсахәыҷқәа аӡы рыманы раҳкәажә лҿы ианааи, аӡха ҳахьнеиз
ауама аабеит, иаабаз абас, абас – рҳәан, аҳкәажә иларҳәеит.
– Уажәыҵәҟьа шәцаны, аҳкәажә дуԥхьуеит, улбар лҭахуп ҳәа
иаҳәаны, арахь даажәга, сара аӡәыр сымазар инҵәахьеит, уахь иҟоуп,
сара стәқәа аӡәыр ибазар сизҵаароуп, лҳәеит, – аҭакәажә.
Аҳәсахәыҷқәа цан, абас ауп аҳкәажә дуԥхьоит уаалароуп, ҳәа аӷар
дрыманы аҳқәажә лҿы инеит.
– Узусҭада, уабаҟаз? – ҳәа дҵааит аҳкәажә.
– Сабаҟаз, сара сыԥсхьеит, нарцәы сыҟан, аха уа гәаҟроуп иҟоу,
агәаҟцәа рацәоуп, абри сара сҩызцәа. Урҭ ааизан сара абрахь
саарышьҭит, – уца абааԥс, ҳҭынхацәа ҳашгәаҟуа раҳә, цхыраара
ҟазҵаратәа иҟоу ҳацхрааит – ҳәа иҳәеит, аӷар.
– Нас абааԥс, саб, сашьцәа зегь уахь иҟоуп аӡәыр убазар? – ҳәа
дҵааит аҭакәажә.
– Ааи, исымбакәа, иацауыха ауп баби сареи ҳанааицрыҵ, уигьы абри
сара сеиԥш дгәаҟуеит, агәаҟцәа дрылоуп, – иҳәеит аӷар.
– Нас иаҳа изыргәаҟуазеи? – ҳәа дҵааит аҳкәажә.
– Уа аԥароуп, аԥара аиуа ыҟаӡам, уи ауп иаҳа ҳзыргәаҟуа, насгьы
ашәҵазгьы гәаҟроуп иҟау. Санаауаз баб ус иҳәеит: «Агьырҭ зыҟазаалакь,
сыԥҳа сышгәаҟуа лдырыр дсыцхраауан: сҽы ыҟоуп, сымаҭәақәа ыҟоуп,
сԥарагьы ыҟагәышьоуп, дубар исзаалҭигәышьуан» ҳәа.
– Саб изы акы саигӡуама, уара иузгагәышьуазар, суыҳәуеит абааԥсы,
мап умкын, – лҳәеит аҳкәажә.
– Сгатәқәа рацәагәышьоуп, аха уи изызымгар иззызгода, ибзыҭиуа
сыҭ, – иҳәеит аӷар.
Аҳкәажә даалаган, хәырџьанк азна ахьы ҟалҵеит, лхаҵа имаҭәақәа
зегьы иеилалҳәеит: лашьцәа, лҭынхацәа рызегьы убас илбаз
иеидкыланы илҭеит.
Анҭ зегьы иеизгны ианышьҭалҵа, – ее, сеидарақәа рацәахеит, гашьас
иасҭуазеи? – иҳәеит аӷар.
– Аҽы уысымҭуеи, саб иҽи икәадыри ыҟами, иара дгәаҟуа, урҭ сара
ирзызуази, – лҳәан, лаб иҽи икәадыри илҭеит.
Аҽы анилҭа иеидарақәа ақәҵаны, аҳаҳаиҳәа амҩа дықәылт. Акыр
дцахьан аиԥш, аҳкәажә лхаҵа дыҟамызт дааит.
Аҳкәажә лхаҵа данааи, дынидтәалан, – абас нарцәынтә ауаҩы дааит,
уи ила саб иааицҳаит ацхыраара исҭаразы, абас ауп иҟасҵа, аԥара
ахәырџьын азна ҟаҵаны, амаҭәа, аҩыҭәа анцәа исԥыхьаиршәаз
иеиқәыршәаны, саб иҽы аидара ҟаҵаны исҭан, иманы дцеит, – лҳәеит.
– Ааит, рацәа аӡәы бышгаӡаз ибан дцеит; дызлацазеи? – иҳәеит
аҳкәажә лхаҵа.
– Абас дцеит, – лҳәан, дызлацаз илырбеит.
Аҳ дыҩҽыжәлан, аӷар дишьҭалеит. Аӷаргьы ицәа иалашәеит аӡәы
дышишьҭоу аҟара. Убри аҟынтә лассы-лассы ишьҭахьҟа дхьаԥшуан.
Ус дышцоз данԥшы, аӡәы дишьҭаланы даауан, дихьӡуа далагеит.
Аӷар данԥшы иаԥхьаҟа ааигәа ӡлагарак шҭагылаз ибеит. Иҿынеихан
аӡлагараҿы днаит. Аӡлагараҿы даннеи, аӡлагархьча, уаҩы аԥшьык
даадәылҵит.
– Ари иаауа думбауеи? Уаҩы аԥшь днызмыжьӡуа уамак даауеит,
ушибалакь уишьуеит, ара узгылоузеи? – иҳәеит аӷар.
– Иҟасҵарызеи, сабацара? – ҳәа дҵааит аӡлагарахьча.
– Иҟауҵара умбауеи, убри упалта иушәу арахь сара исыҭ, ари сара
спалта уара иушәҵы, нас абни аҵла игылоу уықәлы, – иҳәеит аӷар.
Аӡлагарахьча ипалта ашыла ахьтата аӷар инииҭан, иара итәы
ааишәыхны аӡлагарахьча иниҭаны, уи иара иааишәиҵеит. Аӡлагарахьча
аҵла дықәлеит. Ус ани аҽыуаҩ иаауаз аӡлагараҿы дааит: аӷар уа дгылоуп,
ипалта ашыла ахьтата.
– Ара иааиуаз дубазар? – иҳәан, дҵааит аҽыуаҩ, дзазҵаауа
аӡлагарахьча иакәу џьшьа.
– Ара иааиуаз уара уихьӡауашәа аниба, абни аҵла дықәлеит, абан
дахьықәтәоу, – иҳәеит аӷар.
Аҽыуаҩ днеин аҵла днаҵагылан, – ирлсны арахь улыбаа! – ҳәа аҵла
иқәыз дҩиқәҟааит, аха длымбааит. Длымбаауашәа аниба, иԥсы шҭоу
дыскып, иҳәан аҽыуаҩ, дылҽыжәҵын иаӷәреи иҟамчи икәадыр амаха
инахаирԥан, аҵла дықәлеит.
Аҽыуаҩ аҵла данықәла, аӷар дҩаԥан аҳ иҽы дҩақәтәан, аидара зқәыз
аҽы ааиваикын, – иҭабуп, аҳ, амҩа суҭеит, сеиқәуршәеит, – иҳәан иҽқәа
даарысын, дныҵашәкәа дцеит.
– Ааит алахша, саргьы сижьеит убуоу – иҳәан, аҳ дыллылбаан,
шьапыла дхыс-хысуа аҩныҟа дцеит. Аҩны данааи иԥҳәыс диазҵааит, –
иҟауҵазеи? – ҳәа.
– Иҟасҵазеи, санихьӡа иҽы аҿы ианкны, шьапыла дхыс-хысуа дцауан,
иҽы аидара ақәымзи, даарыцҳасшьан сылҽыжәҵны сҽы исҭан, даара
иҭабуп, иҳәан дақәтәаны дцеит, – иҳәеит аҳ.
– Ааи, ухаҵкы сцааит, ус ууызааит, – лҳәеит, аҳқәажә ҵаз џьшьа.
– Баргьы саргьы ҳжьаны дцеит уи, анышә даманда, – ҳәа даӷьуа,
иԥсахы ԥыжәжәо даатәахит аҳ.
Аӷар дҿаԥха-ҿаччо, сҿаҭахьагьы насыгӡеит, амалгьы аазгеит, ҳәа
аҩныҟа дцеит.
Хьчакы ҭыԥла бнак агәы дшамаз рдыруан, абни ахьча рыуа ауаҩра
илызхуа ҳәа Анасыԥи Ахшыҩи еисеит.
– Ԥыхьа сара ауаҩра илсхуеит, усзыԥшла, исылшо убап, – аҳәеит
Анасыԥ.
– Иаабап, – аҳәан, Ахшыҩ ақәшаҳаҭхеит.
Анасыԥ аалаган, ахьча дахьгәарҵуаз адгьыл аҟны х-ԥуҭк ицоз
абырлаш ԥшааны дақәнаршәеит. Уи абна арлашон. Ахьча ари аниба,
даҵаланы иааигеит иҭыԥ аҿы, иарлашаларазы. Ахаҳә ахькаижьыз хьча
иҭыԥ ахьынӡанаӡоз ҽынла еиԥш уахынлагьы иарлашон.
Ахьча длакәшеит, дҩакәшеит, анс иҳәеит, арс иҳәеит, аха
измаҭәахәыз изымдырт. Иазиура анизымдыр, ирахә зегьы зкуаз боура
дук, лашьцак иман, убра инаганы абоура иҩнеиҵеит. Уахынла ианлашаха,
аԥсаса руац алаҭигон.
Уи ашьҭахь Анасыԥ аҿынанахан, аҳ дук иҿы ицеит. Убра иахьнеиз
ахаҵара бзиа злаз, аҳ инапаҵаҟа иҟаз аӡәы цәгьарак инаруит.
Аҳ лахь ииҭеит. Уи ауаҩ дшыӡуаз аниба, дабрагьит.
Абрагьҩы дыркрацы аҳ ауаа ишьҭеиҵеит. Ԥыҭҩык ишьит, аха иаргьы
дыркит.
Иус рыӡбан, жәохә шықәса иқәырҵеит. Ашьамҭлаҳә ишьарҵараны
рыӡбеит. Ашьамҭлаҳә анишьарҵоз, ацарҭа иоун дрыцәцеит.
Дцо, дцо мацара, абни абырлаш змаз ахьча иҿы дкылнагеит.
Ианеицәажәа, абрагьҩы ахьча ус иеиҳәеит, уаҩ гәаҟк соуп, суҵәахып
ҳәа сузааит ҳәа.
– Ибзиоуп, дад, сыгәгьы ҿыӷьуеит, арахәгьы иеицаҳахьчалап, аӡәгьы
уибап ҳәа умшәан, – иҳәеит ахьча.
Ҩымш-хымш рышьҭахь абоура дахьынҭалаз абырлаш ибеит. Ари
закәызеи ҳәа дизҵааит. Хаҳәык збан, иаазгеит, абора аҿы алашара
иҟанаҵо ала ауац ҭызгалоит, иҳәеит ахьча. Аҵара змаз иаразнак ахаҳә
закәыз идырт.
– Уанаџьалбеит, ухааӡага абри иуалсырхуеит, уарбеиартә уҟасҵоит,
иуманы уаала, џьара узгоит. – ҳәа иеиҳәеит. Аха ахьча акыр аамҭа
иуамызт, ахаҳәыжә самырбеиакәа ҳәа. Аха аҵыхәтәан, дақәшаҳаҭхеит.
Ахьча данақәшаҳаҭха, абрагьҩы дцеит иадгьыл аҿы. Уа даннеи,
дыркит. Аҳ иҿы днаргеит.
Аҳ ус диазҵааит:
– Уабаҟаз, узкылсзеи, узықәгәыӷуаз?
– Сзықәгәыӷыз убри ауп, аҳ ухазынаҿы иҟамыз мал дук џьара
иахьыҟаз збан, аҳ иасҳәап, саргьы дсыхәап ҳәа сааит. Иара бырлашуп,
– иҳәеит абрагьҩы.
– Заҟа гьыруанка ҟалари? – ҳәа дҵааит аҳ, абырлаш аӡбахә аниаҳа.
– Изакә гьыруанкоуи, х-ԥуҭк ыҟоуп, – ҳәа иеиҳәеит. Аҳ иџьеишьеит.
Нас изласоурызеи аниҳәа, сус салугозар излауоура уасҳәап, иҳәеит.
– Уалсыргоит, – иҳәан, иус далиргеит.
– Нас иара уи змоу излаимпыҵаҳхри, ԥсыхәас иҳамоузеи? – ҳәа
дизҵааит.аҳ.
– Ԥсыхәас иамоу уи ауп. Хәыла иҭиуам, уала иҭиуеит, – иҳәеит.
Аҳ ԥҳа бзиаӡак ахан дықәыртәа диман.
– Сыԥҳа диоур, дигарыма? – дҵааит аҳ.
– Сара аус азызур дисыргоит, – иҳәеит. Ус еилаӡит: абырлаш иманы
ианааилак, абырлаш зтәу иԥҳа дииҭаразы, убра дылхаиртәаразы.
– Уа дара рформа маҭәоуп иршәырҵо, уи ишәу амаҭәала даазгар,
уԥҳа лгәы ихымлар ҳәа сацәшәоит, убри аҟнытә араатәи аформа маҭәа
сыҭ, ишәҵаны даазгап, – иҳәеит абрагьҩы.
Амаҭәа ииҭахыз ииҭан, иманы ишьҭахьҟа дцеит.
Дахьнеиз, ахьча имаҭәажә ааишәыхны дааилеиҳәан, абырлаш
ашьҭыхны, ицеит аҳ иахь.
Абырлаш ахьнаргаз, аҳ иашҭа арлашеит. Аҳ ажәлар еизиган, ачара
иун, иԥҳа ахьча дииҭеит.
Ахьча дыбнауаҩымыз, акридыруазма, аҳ иԥҳа лҿы даннеишаз,
дышнеишаз ҳәа иҩыза иеиҳәеит. Ауха аҳ иԥҳаи лхаҵеи шьҭалт. Аҵх
агәы анеиҩнаша, ахьча дбырџьеиуа далагеит.
– Уара иухьзеи, убырџьеиуа? – ҳәа дҵааит аҳ иԥҳа.
– Саныхьчоз, абнаҿы скәахьча нкаршәны адәны сышьҭалон
сыхьшәашәаӡа. Ара ашоура сзымычҳаит, аҭыԥ сашьцылан, – иҳәеит
ахьча.
– Ҳаит, саб сагьыуааӡеит, сагьыушьт, – лҳәан, аҟарулцәа рахь аҵәҵәа
дасит. Аҟарулцәа адруҳәа иаакылсит.
– Дышәкы абри, шәиханы ахан ақәцәаҿы днаганы, аԥенџьыр
дкылырҩрны наҟ дкашәыжь, – ҳәа ралҳәеит.
Адруҳәа илисын дрыманы ахан ацәқәахь идәықәлеит дыбӷарҵарацы.
Дрыманы иандәықәла, Ахшыҩ аацәырҵын, Анасыԥ иааҿагылеит.
– Уажәшьҭа узлаихәоузеи, дызланурхозеи, дҭахеит? – ҳәа Анасыԥ
иазҵааит.
– Акгьы схәарҭам, сыԥсит, – аҳәеит Анасыԥ.
– Уара акгьы уанхәарҭамха, сара дсоужь, – аҳәеит Ахшыҩ.
– Ацәгьа, ус акыр уихәозар, сара усгьы сыԥсит, – аҳәеит Анасыԥ.
Ахшыҩ аусура иалагеит. Ахьча атыҟҳәа ус ихы иааҭашәеит, усгьы
иҳәеит:
– Х-ажәак сыԥҳәыс иласҳәарацы сҭахуп, сшәыҳәоит азин сышәҭ, – ҳәа
реиҳәеит дызкыз.
Иԥҳәыс адырра лырҭеит, бхаҵа абас иҳәеит ҳәа.
– Даажәг, – лҳәеит лара.
Даннарга, «Ҳа. Ҳа. Ҳа» дааччеит.
– Узхыччазеи? – лҳәан диазҵааит.
– Ҳаи, бара мыжда, баргьы быбзиоуп, саргьы сыбзиоуп иахьа, аха абас
ҳҟалом ҳара ҳаԥхьаҟа. Ҳашнеиуа ҳаԥшрақәагьы еицакхашт, иҟалап аԥхьа
сара сычмзаҩхаргьы, уаҩы игәы сыхшәаратәы, убысҟан нап хала гәык
ала сымаҵ шыбымуаз здырит сара, – иҳәеит лхаҵа.
– Излаудырзеи? – ҳәа диазааит.
– Саб зныкыр дыхьчахьазма, саргьы убас, аха сара схы санамыхәо
сшыбымкуаз еилсыргеит, убри аилкаара азоуп уаха ибасҳәаз збасҳәаз.
Сара сыԥҳәысра бара ибзымуазаап, аха аҳ биԥҳауп, убри аҟнытә, баб
иаҳаҭыр аҟнытә, бкасыжьуам, – иҳәеит лхаҵа.
– Исзырҩа, ласра сыхьт, «аԥҳәыс лкалҭ аууп, лыхшыҩ кьаҿуп» шырҳәо
ҳаҟоуп ҳара аҳәса, саҭомҵан, сгаӡахеит, – лҳәан дзыԥхьазгьы ыргьежьны
илышьҭит. Уи нахыс еимабзиахеит.
Ҳаџьыбеи ҳәа уаҩ беиак дыҟан. Хышәҩык аписарцәа иман.
Зны Ахшыҩи Анасыԥи еисеит ҳаиҳа еиӷьу, еиҳа акыр зылшо ҳәа.
– Сара сеиӷьуп, – аҳәеит Ахшыҩ.
– Нас иҳамбари, уажә уи ԥаҳшәароуп Ҳаџьыбеи иҿы, – рҳәеит.
– Ҳаџьыбеи ихшыҩ ихы иҩҭҟьеит, иааизынхеит анасыԥ, иаргьы дгаӡа-маӡаха даақәхеит, имал зегьы акакала ицәцеит.
Ҳаџьыбеи аписарцәа имаз аӡәаӡәала инеимбӷьыжәт, дӷархеит.
Уа Ҳаџьыбеи ҳәа аниқәҿырҭлак, «ыҳ» иҳәон, уаҳа акгьы иҳәомызт.
Зны дгәеигәеиуа , мҩакы даныланы дышнеиуаз, дааԥсан, лкы амҵаны
диан, дыцәеит. Уаҷарк уи амҩа даныланы дааун, ахәлара иҽалакны
дшааиуаз, иаразнак иаашеит.
– Хәлеижьҭеи акгьы ҵӡомеи, изыршеи? – ааигәахәт ауаҷар. Ус
дышнеиуаз, Ҳаџьыбеи дахьыцәаз днеихагылт. Ҳаџьыбеи иарӷьа напы
ԥхныгак иаҟараны бырлашк акыуп, хараӡа иарлашоит, ҽынла еиԥш.
Анасыԥ Ахшыҩ саиааиуеит ҳәа Ҳаџьыбеи абырлаш инаркит. Аҽыуаҩ
уаҟа дынҽыжәԥеит.
– Ҳаџьыбеи, Ҳаџьыбеи! – иҳәан ҩеиқәҿиҭит.
– Еҳ! – иҳәеит Ҳаџьыбеи, – Аа! – иҳәан, уаҳа акы имҳәеит.
– Унапы иаку закәызеи? Уаала иуку уманы, аҳ иԥҳа ассирӡа
дузысҳәоит, – иҳәеит аҽыуаҩ. Ҳаџьыбеигьы дгылт. Аҽыуаҩ Ҳаџьыбеи
диманы дааит аҳ иҿы. Иахьнеиз аҳ иашҭа акәша-мыкәша иаалашаӡеит.
Аҳ иџьеишьеит. Ауаа дәықәиҵеит изырлашо закәу еилдыргарацы.
Иахьнеиз, анҭ аҩыџьагьы анырба, ирыманы аҳ иҿы иҩхалт.
– Ԥхныгак иаҟароу абырлаш узааигеит абри арԥыс Ҳаџьыбеи, уԥҳа
лнапы даҳәоит, думаҳәхар уиҭахуп – ҳәа аҽыуҩ аҳ иеиҳәеит.
– Ари еиԥш ахазына сзаазгаз арԥыс иуара мап ахысҳәаауам,
димазааит сыԥҳа. Шәца лара лҿы еибашәырба, лхаҵа шиакәу адырра
лышәҭ, – иҳәан аҳ иԥҳа лахь идәықәиҵеит.
Аԥҳәызба ахан ацәқә дахьықәтәаз Ҳаџьыбеи дрыманы инеит. Нас
дылдырдырын, лҳәара дышнеиуаз ларҳәан, индәылҵит.
Ҳаџьыбеи кыр аамҭа дыззаӡа дгылан. Аԥҳәызба утәа ҳәа иалҳәеит,
аха иҟазшьақәа аалцәымыӷхеит. Иварахь аԥенџьыр ҿан, ашырҳәа
аԥенџьыр дладыххылеит скылԥауеит ҳәа. Анасыԥ дызланнакыларыз
азымдырт.
– Уаа Ахшыҩ, Ахшыҩ, уабаҟоу, ари ицәагьы ижьгьы сцәыӡуеит! –
ҳәа иҟааит Анасыԥ.
Ахшыҩ аҽӡаны аҟыԥҳәа Ҳаџьыбеи ихы илҭатәеит. Ҳаџьыбеи ихы
ааидырит. Аԥенџьыр ибжара кылирҳәҳәахьан, аха ашырҳәа ишьҭахьала
длеихеит, дычча-ччо аԥҳәызба дналҿаԥшит.
– Ҳаи, ҳәыҳәк ыиаҟьа ицон, саамҵасын инабсыркып ҳәа сгәы
иааҭашәан, – иҳәеит, ихшыҩ анизааи.
Ларгьы иаахалҵеит. Аҳ иҭыԥҳагьы ԥҳәысыс дааихәеит. Абас Ахшыҩ
аиааит Анасыԥ аҵкьыс. « Анасыԥ ала хҩоуп, Ахшыҩ ала хтуп», «Анасыԥ
блас иахоу ахшыҩ ауп» рҳәоит.
Дыҟан ажәытәан аҳак, итәылаҿы аҳас дрыман имацара.
Зны ари аҳ иҭаххеит ажәытә ажәабжь бзиақәак иаҳарцы, игәҿыӷьра
алаихигарц. Иара изқәикуаз наигӡар акәын уеизгьы.
Зны аҳ дрыԥхьан еизигеит инапаҵаҟа инхоз ажәлар хәыҷла, дула
зегьы.
Ажәабжь бзиак, ахаҵара злоу, ашьха ныҟәареи ага ныҟәареи
иахҳәааны исазҳәо, ҳамҭа бзиак исҭоит ҳәа реиҳәеит.
Уи ашьҭахь ажәлар неихәаԥшы-ааихәаԥшуа, еилаӡырҩуа иаанхеит
ԥыҭраамҭак. Аҵыхәтәан ҭаҳмадак даагылан ус иҳәеит:
– Аҳ, ухаҵкы сцеит, азин суҭозар, ашьха ныҟәарала сзыниахьоу
ажәабжьк уасҳәауан.
– Иҳәа, – иҳәеит аҳ.
– Сара сыхьчан, арахә срыцын. Ааԥынрак азы сырахә сыманы ашьха
скылсит, аха сара ахьчаразы дук џьабаа сдырбомызт, иаҳарак
сшәарыцауан. Ҽнак ашарԥазы сҩагылан, сыԥсуа шәақь аҭыҳәҭеи змамыз
аашьҭых, сҟашҭаҭла азна ахи ахәшәи сыманы, слабашьа ду аасыҵарс,
шәарыцара ҳәа ашьха цәҳәыра снаҿалеит. Даара акыр сныҟәахьан,
амрагьы нҭагьалеит.
Сааԥсан ахраҿы хаҳәык снықәтәеит, суапа сыбӷа инаҵасҵан
сынкыдиаалт, сшәақь сшьамхыбжьара инабжьаргыланы, сылацәа
нҭааит, аха иаразнак сцәарҳан сааҿыхеит. Снаԥшы-ааԥшит. Ажәҩан ахь
сшыԥшуаз акәымкәа, уама дук ԥырны ишааиуаз збеит. Изакәызеишь
ҳәа сшыԥшуаз акәымкәа, иббаӡа ишааиуаз, агәаԥҳәа аҽаасықәнажьын,
сшәақьгьы, суапагьы саргьы ҳаидкыланы ҟыт смырҳәакәа, саашьҭнахын, саманы иԥырны, жәҩангәыла идәықәлеит.
Ицоит иаанымгылаӡакәаны, ашьхақәа акакала сырхыганы сагоит. Ус-ус мацара быжь-шьхак сырхыганы, саманы ишнеиуаз акәымкәа, хра
дук, ҳаракырак аҿы саманы илатәеит. Убраҟа шьаҟьасҭаны иҟан, абас
шҭакы аҟара. Уаҟа снышьҭанаҵан, иара наскьан, аҽырбабаны, хаҳәы/-ҳарак дук иаақәтәеит сара сахь иааԥшуа. Саргьы сааԥсаны, насгьы
сшәаны сышьҭоуп.
Ашьшьыҳәа сышьҭахьҟа санынаԥш, ауаа рыбаҩқәа еиқәҟәаҟәа
икажьны избеит. Саргьы уаҟа сацнаҵоит убоу, ҳәа сгәы иаанагеит, аха
ирласны сгәы аасыԥсахын, иарахьы сыԥшуан. Ахы хәыҷык аварахь
иарҵәир, ма ашьҭахьҟа, уеизгьы араҟа саџьал ыҟоуп, сақәшәеит,
иԥыскуазеи, сеихсып ҳәа сҽазыҟаҵаны сиан, иара уаҟа сахьышьҭанаҵаз
аҭыԥ аҿы.
Ус акәымкәа, иара аҽааршәшәан, маҷк аҟара ашьҭахьҟа инхьаԥшит.
Убри аамҭазы сыԥсуа шәақь снапы инықәырсны, агәшԥы иарбаны
аҿынасырхеит апҟаҩҳәа. Мыц зымҳәоз сшәақь хәыҷы ахы шиашаз инеит
иахьасырбаз. Иақәшәеит изгарыз, иара уаҵәҟьа аҽааиҵнахит, саргьы
оҳ гәышьа сҳәеит, сыԥсы аасшьеит. Нас сдәықәлеит сызцозар ҳәа, аха
сабацахуаз, хра хыцәқәак, зынӡаск уаҩ дахьамышьҭуаз акәын,
иакәыршаны ихаҳә ҵәцаран, аӡы ахьыҵәҵәа илеиуан. Уахьадыԥшыло
ицырцыруа, ула хнакуа иҟан, уаҩԥсы дахәомызт уантәи албаара.
Нас ус сҳасабит, абни исшьыз ацәа ахыхны, исхарԥаны, сԥырны сцап
ҳәа. Снеины ашьшьыҳәа сшәақь сыма снахагылт, ауаҩы дызфоз. Сшәақь
аԥынҵа надсыргылан, снагәҭас-нагәҭасит, маҷк аҟара аԥсы ҭазар
дырҩегьых игылар, сафоит ҳәа сацәшәаны. Аха ишыԥсра иԥсхьан.
Иаразнак ала саҳәызба ааҭысԥаан, сласны али-ԥси рыбжьара ацәа
аахысхит. Иааиҵыхны амра инцәысҵан, иааԥшшеит. Нас иласхасырԥан
сҩышьҭыԥеит, аха сызымԥрит, иаразнак ала саалаган ахаҳә ҳаракқәа
иҟақәаз снарықәгылан снапқәа ааиҵыхны, ани исшьыз ацәа шысхарԥаз
сынкаԥо мцара, хәыҷык аҟара сазыманшәалахеит. Нас иҵегь
иахьаҳаракыз амыҟәқәа срықәгыланы, сыԥан сынҭало мацара, исҵеит
аԥырра ҳәа уҳәаратәы.
Хәаха-хәымш рышьҭхь сацәымшәаратәы еиԥш аԥырра анысҵа, ҽнак
шьжьымҭан, исыхьлакгьы сыхьааит, сҳәан, исшьыз ацәа ласхарԥа,
сымҵәыжәҩақәа ааиҵыхны, ахра ахықәцәқәа срықәгыланы, хланҵы
сынҭалт, сыԥсгьы ҩеин сҟырҟы инкылагылт, аха сыԥсы ааивызган,
сымҵәыжәҩақәа ҟьо аҳауа салан, ҩаха-ҩымш сԥыруан.
Аҵыхәтәан қыҭак аҿы ҵаҟа адгьыл аҟны сылкаҳаит. Акыр аамҭагьы
сзымгылт, аха сыԥсы анааивызга, сҩагылт машәыр смыхькәа, сеибгаӡа,
исхарԥазгьы аасхысхгәышьан, сдәықәылт сыҩныҟа. Адырҩаҽны
шьжьымҭан еиԥш сыҩны сааит.
Егьи сара санырымба, сҭаацәа, дҭахагәышьеит, рҳәан, аҵәыуара
ҟарҵеит, сырҵәуеит, сырхьит, сырџьабеит, сагьырхашҭхьан ауп сшааиз.
Сара сеибганы санырзаа, сҭаацәа ласын ачара еиҵыхны ируит. Аԥсраан
изарҳәаз зегьы адырра рырҭеит, еизеит ауацәа, ақәлацәа зегьы,
џьаракыр уа дҳамазар. Исеигәырӷьеит, иџьаршьеит сзықәшәаз анраҳа.
Саргьы абыржәы сахьубо сыҟоуп, – иҳәеит аҭаҳмада амыҟәмабара
зхызгаз.
Уи даналга ашьҭахь, дырҩегьых даҽаӡәы.
– Аҳ, ухаҵкы, ажәа сымазар, саргьы иуасҳәарц сҭахуп агатәылала
сара схаҭала сзыниахьоу ажәабжь, – иҳәеит.
Нас зегьы ааилаӡырҩит, акыр иҳәозар ҳәа ишихәаԥшуаз, даақәыԥсычҳан, дналагеит ацәажәара.
– Ҳаҟан хә-ҩык аиқәлацәа, даара бзиа еибабоз, еиқәгәыӷуаз,
ацәгьарагьы иацәымшәоз.
Зны иақәаҳкит ҳцарацы ныҟәара мшынгәыла ҳахьынӡацо ҳәа. Дук
мырҵыкәа ҳагьдәықәлеит ишақәҳкыз еиԥшҵәҟьа. Афатә иагымкәа
ирацәаны ишьҭаҳхит. Флыкала ҳдәықәлеит зегьы ҳаиманы. Ҳцо, ҳцо
мацара, ҳныҟәеит даара акыр, абас ҩымз-хымз раҟара.
Ҳашнеиуаз џьара дгьылк иаҳзымдыруаз аҟны ҳааӡхыҵит. Уаҟа дәы
ԥшӡараны, икаршәраны иҟан. Ҵлас игылаз зегьы каламын, ашьац
ҳаскьынла иеҵәҟаҟараӡа ушьамхы иааҵасуа ихҟьаӡан. Акалам ҵлақәа
ҳәа игылаз зегьы гәаҩан, ашьха рҭан, цхала иҭәын кәапеишәа ихыхәхәа.
Егьи адәы ҳәа иҟаз мҩакы алгамызт, ауразоуроу кәазараны акәын ишыҟз.
Џьара шьҭакы умбо еилазазауа аҳаскьын гылан.
Анс ацха рацәаны ианаабагәышьа, ҳласны ацха ҳаԥшит. Изҭаҳҭәарыз амаҭәахәқәа иҳамаз зегьы ҳарҭәит. Ҳаргьы уаҳа наҳзацымҵо
ацха ҳҽаҳаркит.
Нас ҳамаҭәахәқәа зегьы афлыкахь иаагеит. Ҳара ҳаҟан хәҩык. Ҩыџьа
уа иаангылеит, егьырҭ ҳахҩык ус иақәаҳкит цқьа иеилҳаргарц иҟоу закәу
убри адгьыл аҟны.
Ҳдәықәлеит ҳахҩыкгьы. Ҳалаԥш ахьынаӡоз уаҳа дырра ҳамамкәа
мҩагьы ҳамбаӡо, ажәырҭ абри абна ду иаабоз ҳазцарацы. Ҳашнеиуаз
акәымкәа, иаабеит шьҭақәак даара идуны.
Урҭ ашьҭақәа ҳархысуа мацара ҳашнеиуаз, иаабеит арахә
рышьаҟьасҭа. Аха рахә ыҟамызт, уаагьы ыҟамызт.
Уа ҳнахысын арахә рышьҭа ҳхыланы ҳашнеиуаз, аԥсаса ҳнарылагылт. Арахә ҳанырба, агәырқь дырган, ирҳан идәықәлеит.
«Ҳаи, ҳаи» иҳәан, ахьча дҩагылт. Ҳлаихәаԥшызар ддауын, ҳгәеиҭан,
ирахә ҳлараԥицеит. Ҳаргьы уи ҳимпыҵыҵны ҳабацагәышьоз, ҳҽааҳарххар,
иара уаҟаҵәҟьа ҳахәитәуан азы акгьы ҳамҳәеит.
Адау ирахә иман ашьыбжьон дангәарлоз, ҳаргьы арахә ҳрылакны
ҳгәареиҵеит. Ҳахьнеиз, ҳаԥ дук аҿы еихатә гәашәк ҿаны иҟан, убри агәашә
аиртын ирахә ҳаргьы ҳрылаԥхьаӡаны ҳалҭеикит. Иаргьы ашә аҟны
аҩнуҵҟала длаҳалатәеит, аихатә гәашә ҩкыдижьлан аҳаԥ дуӡӡа аҩнуҵҟа
ҳааҭахеит.
Ус амца ааиқәиҵан, еихаҵә дуӡӡак убрахь џьара иаавҵихын, илага амца
илыҽҳәеиҵеит. Нас иара уа ахәшҭаара дныҽҳәатәан, иԥсы ишьеит. Ус иҵәы
иҽҳәеиҵазгьы аашит иҟаԥшьы-уаркалеиуа, узахәамԥшуа. Уи аамҭазы адау
дҩагылан, абни аҵәы ааҽҳәихын, иманы днеины сҩызцәа аӡәы илаиӷришьын
дшыҳәҳәоз, амца длақәыжьны, дцәырббылны дифеит.
Ҳаргьы иаабон, аха иҟаҳҵагәышьозыз. Уи данилга, аҵәы дырҩегьых
иҽҳәеиҵеит. Ус ишит иҟаԥшьӡа. Иҩыҽҳәихын, инаганы сҩыза инаи-ӷришьын,
дшыҳәҳәоз амца длақәижьын дцәырббылны дифеит.
Уи данилга, аҵәы неиган иныҽҳәеиҵан, саргьы сыфаразы, нырцә
ахәышҭаарахь дниасын днатәеит. Ус илацәа нҭаан, дынхышәҭын,
дынкыдиааланы дыцәеит.
Аҵәа ҟаԥшьӡа ианшы, усгьы сицәынхом, сыҟазаргьы избозеи сҳәан,
снеин аҵәы ааҽҳәысхын, ила инҭасыршьшьит иахьынӡасзышьҭуаз. Илақәа
ааҭысхит. Абас ала акгьы имбаӡо дҟалеит, аха сара сабацоз, агәашә аркуп.
Уажәы илақәа ихысхит, аха, иазууазеи, имч шимац имоуп,
симԥыхьашәар, сеилаирҟәыҷуеит. Ус аҟыԥҳәа дҩыҵыҩрын, дааи арахә
дгьежьуа даарылалт, аха уаҩы ишимбац ала, арахәгьы рҳан каамеҭ ҟарҵеит,
аха џьаргьы изцом. Саргьы џьара сиԥыхьашәар ҳәа сшәоит, арахә
сыҽрыласкит такә наскьа. Нас саагылан саҳәызба ааҭысԥаан уасак сшьын
ацәа аахысхын, ацәа сынҭалт, ус адауы ауасақәа акакала напыла
иаанкылан иԥхьаӡаны адәахьы иоуижьуа далагеит. Саргьы ауасақәа
сыҽрылакны снеит. Уажәы ауасақәа сыҽрыҵарӡны сцап ҳәоуп. Дааскьысын
ҩынҩажәа рхыԥхьаӡара ҳәа снауижьт суасаз џьшьаны.
Нас сыԥсы ансоугәышьа иаразнак суасацәа исхарԥаз лкасыжьын,
сҩызцәа рахь сдәықәлеит. Сҩызцәа ахьыҟаз саннеи, ирасҳәеит иҟалаз,
сҩызцәа ирыхьыз, насгьы сара сыԥсы шаазгазгьы.
Иаразнак ҳафлыка ҳҭалан, аӡы ҳанхылан ҳдәықәлеит. Ԥыҭк ҳнаскьахьан
еиԥш, зылақәа ҭысхыз адауы иҩызцәа адауцәа аахықәгылт амшын, аха
изҭамлеит. Апҟаҩ-апҟаҩҳәа иҳаихсит, аха ахы ҳмаахакәа ҳаиқәхеит. Ҳара
зыԥсы еиқәхаз ҳаԥсы ҳаманы ҳааит.
Абас сақәшәахьеит ага ныҟәраҿы, сҩызцәа рҭахашьагьы абас
ишшәасҳәаз ауп, саргьы насыԥла сыԥсы ацәаҳа нхеит, – иҳәеит агәаҟра
иақәшәаз ауаҩы.
– Даҽаӡәы акыр зҳәо уҟоума? – иҳәан, дҵааит аҳ. Аха уаҩы акгьы
имҳәеит. Уи аамышьҭахь аҳ даара ачара бзиа рзиуит, ҳаҭыр ду
рықәиҵеит. Ажәабжь иазҳәаз аҩыџьа ирықәнагаз аҳамҭақәа рыҭаны, ауаа
рыцҽыжәҵа ирыцҵаны дасу рыҩныҟақәа ишьҭит.
Абас аҩыџьа анхацәа иреиуаз аҭаҳмадцәа ажәабжь иарҳәеит,
усҟантәи аамҭазы нцәахәыс ирԥхьаӡауаз, раҳ.
Ҩыџьа аҭаҳмадцәеи лагажәыки қыҭак аҿы инхон. Аҭаҳмадцәа аҩыџьа
ӷьычуан, алыгажә иӡон. Уи акәын дара занааҭс ирымаз.
Арҭ аҭаҳмадцәа аҩыџьеи алыгажәи ҽнак ус иеибырҳәеит
– Ҳцап иахьа ӷьычра.
Арҭ аӷьычра ҳцап рҳәан, рҽааибырҭан, идәықәлеит. Идәықәлан, хара
инаскьаны, дара рҳабла, рқыҭа иалҵны даҽа қыҭак иалалеит. Иахьнеиз
ақыҭаҟны иакәыршаны ҵәҩанла ишшын, аҵәҩанқәа иларыхан, ҩба
хыржәеит, ак хыржәеит. Ишлеиуаз акәымкәан борак иладгылеит. «Абора
ашә ԥаҳҽып!» рҳәеит ҩыџьа аҭаҳмадцәа. «Моумоу, абора ашә ҿаҳхып!»
иҳәеит алыгажә. Иалоухи, иласын абора ашә ԥҽны илыҩналт. Убра
иҭыргеит ҩ-жәеиқәаки жәеиқәаҵәаки. Ҩ-жәеиқәаки жәеиқәаҵәаки ашаха
рхарҵан ирыма рҿаархан, даара акыр инеихьаны иааԥсеит, аҵхгьы акыр
инеихьан, «амлагьы ҳакит уажәшьҭа» рҳәеит. Рхәырџьын акәакәарқәа
жәны ирызҭан, акәакәарқәа ааҭырган, агьама анырба, ианыларыцҳа, ҩ-кәакәарк џьыкала иҳәахцәан, акы ҵаацәан. Раԥхьа ашә гылан, ашә ҵла,
аԥырҳәа ашә иахьылагәыдырҵаз ҩба ақәымшәеит, акы авҟьеит
(акәакәарқәа!
Ҩыџьа аҭаҳмадцәеи лыгажәыки еиҭах иеиманы идәықәлеит. Аха
ҩыџьа зцомызт, аӡәк дрыхьӡомызт. Ас иеибарҳәага ишнеиуаз
акәымкәаны, ӡ-дук иныҽԥынгылт. Аӡиас ду инхықәгылт, ирырц рҭахуп,
аха ацҳа хӡам, аӡы иҭалан имырыр ада ԥсыхәа амамкәаны иҟан. Ҩыџьа
аӡы иҭалеит, аӡә дӡаалеит. Аӡы иахан ишнеиуаз акәымкәаны, ҩыџьа
ахәаҽит, аӡә даҵәахӡеит, дҵааҟәрылеит.
Арҭ аҩныҟа ианымхынҳәӡа рҭаацәа хьаас иркит. Рҭынхацәа рхабар
анырымбаӡа, ирышьҭалан ишааиуаз аӡы ацҳа хымкәа анырба, гәҩарас
иркит абарҭ абри аӡаҟны иҭахар ҟалап ҳәа. Аҭынхацәа аӡы иаваланы
ишлеиуаз ҩыџьа рбеит, аӡә дрыԥшааит. Иаашьҭырхын досу рыҩнқәа
рҟны инаганы иныкҿарҵеит. Ҩыџьа ржит, аӡәы анышә дарҭеит. Ҩыџьа
анышә рықәрыԥсеит, аӡәы анышә иқәырҵеит.
Қыҭак аҿы инхон Аџьымшьхьиеи Аупшьхьиеи ҳәа ҩыџьа аигәылацәа.
Ишыҟаз акәымкәан ани Аџьымшьхьиа иааиқәшәан дыԥсит. Аџьымшьхьиа даныԥсы, данырж егьи ашьҭахь иԥҳәыс днеин анышәынҭраҟны
амыткәма лҳәон есхәылбыҽха:
– Иуфара сыздырам, иужәра сыздырам, издыруазар, уфатә, ужәтә
иуҭаху, угәы иахәо ҟасҵон ихааны, уара рыцҳа, уара егьузҳәом,
ишԥазури сара рыцҳа!?
Ари абас амыткәма аҳәара даҟәымҵӡеит. Ари иахьа акәымхеит, ари
уаҵәы акәымхеит, ари мчыбжьык акәымхеит, жәамыш акәымхеит. Ари
лмыткәмабжьы есымша Аупшьхьиа иаҳауеит. Ари лмыткәмабжьы игәы
ԥнаҵәеит. Аҵыхәтәан ус иӡбеит: иабасԥырхагоу, снеины анышәынҭраҟны
сҽысҵәахыр, Аџьымшьхьиа иԥҳәыс дызжьап, афатә налгар, ифаны сцап
ҳәа. Абас иӡбан Аџьымшьхьиа инышәынҭра авараҿы длеин Аупшьхьиа
иҽӡаны дтәеит. Анышәынҭра авараҿы ҭырасраны егьины еихашьшьы
иҟан, аҽыҵәахырҭа имоур ҳәа ушәозу! Аупшьхьиа ана иҽӡаны дыштәаз,
Аџьымшьхьиа иԥҳәыс анышәынҭраҿы днеины аккаҳәа амыткәма ҳәара
далагеит:
– Ее, уара рыцҳа, уара иуфара сыздырам, иужәра сыздырам, уара
нарцәы уҟоуп, сара аарцәы сыҟоуп. Издыруазар ухә иуҭаху, иугәаԥхо
узыҟасҵоит, акгьы сеигӡом, аха егьсоуҳәом, ишԥазури? – лҳәоит,
еиҭалҳәоит.
– Еҳ, еҳ, ацәырҵра сақәиҭым, ацәажәарагь сақәиҭым, аха сзыргәаҟуа
басымҳәар сзычҳауам, – иҳәан ибжьы ныҵакны иааиргеит убри аамҭазы
Аупшьхьиа дахьтәаз.
Аџьымшьхьиа иԥҳәыс ас еиԥш абжьы илаҳаз лхаҵа ибжьы акәҵәҟьаз
џьылшьеит, нарцәынтәи ҿыҭны иҳәоз џьылшьеит, Аупшьхьиа ана
дцәыҵатәаны иҳәоит ҳәа дыҟоума! Ллымҳа кыдҵаны цқьа дизыӡырҩит.
Данизыӡырҩы ари ас иҳәоит
– Фатәыс сзеилаҳауа, исҭаху абри ауп, аӡнаашә кәҷышь ӡны, акакан
сӡбал, аԥсуа бысҭа ҳәа ажәытә ируан, аԥсуа бысҭа уны, аҩы еиқәаҵәа
четвертк азна, абарҭ сымазар, акрысфар ҟаларын, – иҳәеит.
Ас еиԥш Аџьымшьхьиа иԥҳәыс ианлаҳа, абӷьааҳәа даагьыжьын
лҿыналхан аҩны длеин, аӡнаашә кәҷышь лшьит, акакан сыӡбал ҟалҵеит,
аԥсуа бысҭа луит, четвертк азна аҩы еиқәаҵәа, аҵәца, аџьыка, ани, ари
зҳәаз еиԥш иаҭахыз зегьы лыманы анышәынҭраҟны инаганы инықәыргыланы
ларгьы уа даатәеит.
– Ааи, ишԥабасҳәари, бара ара бшыҟоу ацәырҵра сақәиҭым, аҩныҟа
бца, уашьҭан баап‚ – ҳәа абжьы геит.
Лхаҵа ибжьы акәушәа лаҳаит, арахь изҳәо Ауапшьхьиа иоуп. Ас анлаҳа,
рыцҳа аԥҳәыс, абӷьааҳәа дҩагылан, схаҵа гәаҟ акрифоит лҳәан (лхаҵа
игыло дабаҟоу, иуқәшәира исықәшәира уаҳа дымгалааит, дыԥсхьеит,
далгахьеит, дыржхьеит, ани дабагыло, аха лара ус лгәы иамбеи!), лара
аҩныҟа дыҩны дааит. Аџьмшьхьиа иԥҳәыс аҩныҟа данца, Аупшьхьиа
ашьшьыҳәа дӡагәӡагәуа аҭырасра даалҵын, афатә хаа-мыхаақәа зныз
асаара ааимҵаиргылан, акыргьы ифеит, ачетверт иҭаз аҩы еиқәаҵәагьы
дҩахан ижәит, аккаҳәан такәы днаскьан ашәа ҳәо иҩныҟа дцеит.
Ԥыҭрак ашьҭахь Аџьымшьхьиа иԥҳәыс схаҵа гәаҟ акыршифаз збап ҳәа
данааи, лыкәтыжьгьы ыфоуп, лыҩгьы ыжәуп.
– Ааи, рыцҳа, ухараҭ бзиахааит, узхара уфазаап, иузысабаԥхааит,
сазыҳалалуп, уажәшьҭа сгәы ҭынчхеит, – лҳәан, днеин, лсаара, лчанахқәа
аашьҭыхны, днықәлан лыҩныҟа дцеит.
Ари ашьҭахь акыр аамҭа бжьыст, Аџьымшьхьиа иԥҳәысгьы лхаҵа
дылхашҭит, лхәыҷқәа духеит егьит. Ишыҟаз акәымкәан, ҽнак чарак аҿы
иштәаз акәымкәан ари Аупшьхьиа иаацәыриган дахыхәмарны иҳәеит
Аџьымшьхьиа иԥҳәыс аамҭала абас илуз ҳәа.
Ларгьы илурыз. «Уаҳа егьсызҳәом, аха абри ишьҭра ушьҭрахааит!»
– лҳәеит. Абас ҟаиҵеит Аупшьхьиа!
Қәамхьа Ашьханыҟәа дысжьап ҳәа иақәикит. Ашьханыҟәа Қәамхьа
дысжьап ҳәа иақәикит. Зны Қәамхьа ацха аагара сцоит ҳәа иааҵәа
абжа аԥслымӡ ҩыҟаиҵан, хыхь аԥслымӡ аҟны џьыка хәыҷык ахеиԥсеит.
Ашьханыҟәа аџьыка аагара сцоит ҳәа иааҵәа абжа еиҳара ажәҟьы
ҩыҟаиҵеит, хыхь цха саранџьк ҩахеиҵеит. Иааҵәа иманы агаҟа аџьыка
аԥсахразын ддәықәлеит.
Қәамхьагьы иааҵәа аџьыка зҭаз аашьҭыхны ацхазы исыԥсахуеит
ҳәа амҩа дықәлеит, Аҩыџьагьы шааиуз џьарак иҩеиҿаҳаит.
– Мшыбзиа! – иҳәеит Қәамхьа.
– Бзиа убаит! – иҳәеит Ашьханыҟәа.
– Иуго закәызеи ааҵәала? – иҳәеит Қәамхьа
Ашьханыҟәа ус иҳәеит:
– Сааҵәа иҭоу цхоуп. Уара уааҵәа иҭоу закәызеи?
– Сааҵәа иҭоу џьыкоуп.
– Нас иабауго уџьыка?
– Ацхазы исыԥсахуеит, – иҳәеит Қәамхьа.
Нас Ашьханыҟәа ус иҳәеит:
– Сара аџьыка саргәаҟуеит, сыцха усҭоит, уџьыка сыҭ!
– Бзиоуп, – иҳәеит Қәамхьа.
Рааҵәақәа ирҭамԥшӡакәан ирыԥсахит. Аҩыџьагьы иеимыҵны, досу
рыҩныҟа идәықәлеит. Қәамхьа игәы иаанагеит . Ашьханыҟәа дысжьеит
анасыны ҳәа. Ашьханыҟәа игәы ус иаанагеит Қәамхьа дысжьеит
анасыны ҳәа.
Қәамхьа иааҵәа дынҭаԥшны, ааҵәа абжа жәҟьыла иҟоуп, ажәҟьы
хыхь цхасаранџьк ақәуп. Ашьханыҟәагьы иааҵәа дыҭаԥшы, абжа еиҳара
ԥслымӡла иҟоуп, хыхь напык азна аџьыка ахаԥсоуп. Ашьханыҟәа
афырҳәа иааҵәа аашьҭыхны иҟәаҟәа иқәҵаны Қәамхьа иахь ддәықәлеит.
Қәамахьгьы иааҵәа анс аниба, афырҳәа иаашьҭԥааны иҟәаҟәа
иҩықәҵаны Ашьханыҟәа иахь ддәықәлеит. Аҩыџьагьы рааҵәақәа
ахьеимырдаз иеиԥылеит. Досу рааҵәақәа нкарыжьын, афыр-сыр ҳәа
аисра иалагеит.
– Уара сара сзыужьазеи? – иҳәеит, агьи – уара сара сзыужьазеи? –
иҳәан, еибарԥсуа иалагеит. Нас Қәамхьа ус иҳәеит: «Уанаџьалбеит,
уаала аҩныҟа, уахьызжьаз ақьыра усҭап.
Ашьханыҟәагь дақәшаҳаҭхан еиманы аҩныҟа иааит. Қәамхьа иԥҳәыс
маӡала ус иалҳәеит: бара бнеины аԥара сыҭ ҳәа анысҳәалак, аԥара
зымбеит, ирӡазаап ҳәа.
Усгьы руит. Нас Ашьханыҟәа ус иҳәеит:
– Шәԥара жәымбозар, аҿҳәара сышәҭ, саап.
Қәамхьа аҿҳәара ииҭан. Ашьханыҟәа иҩныҟа дықәҵны дцеит. Нас
Қәамхьа иԥҳәыси иареи ус еибырҳәеит
Абни Ашьханыҟәа иҿҳәара анааилак, сара анышә изжып, сара уа
сынҭартәа, хыхь аӷәқәа ақәҵаны анышә ақәԥса. Нас быҵәуа бықәтәа
анышәынҭраҟны Ашьханыҟәа даауа даныббалакь.
Ишырҳәаз еиԥш, анышә жны иҟарҵеит.
Ашьханыҟәа аҿҳәаразын Қәамхьа иҩныҟа даауа данырба, Қәамхьа
дыҩны днеин анышәынҭра дынҭатәан иԥҳәыс аӷәқәа ақәҵаны анышә
ақәлыԥсаны дыҵәуа, дыхьуа лыҩны дааин днатәеит. Ашьханыҟәа
агәашә дааҭаланы Қәамхьа иҩныҟа днеит. Аԥҳәыс дҟауҵәыууа лыҩны
дыҩнатәан.
– Ибыхьзеи бҟыуҵәыууа? – иҳәан Ашьханыҟәа длазҵааит.
– Сыԥшәма дыԥсит, – аҳәеит.
– Аи, џьушьҭ, кыр ҵуама дыԥсижьҭеи?
– Уара уанцаҵәҟьа иааигханы хымышҟа дыҟан, нас дыԥсит.
Нас Ашьханыҟәа ус иҳәеит
– Дабажу?
Дахьжыз илырбеит. Еиманы ицан дыҵәуан дааит. Ԥыҭрак анаабжьыс,
Ашьханыҟәа маӡала дҩагылан дындәылҵит. Дышиашаз Қәамхьа
дахьжыз днеит. Ацә еиԥш дбыҩуа анышәынҭра дықәлеит. Қәамхьа
дахьыҵатәаз ус иҳәеит
– Хоџь, хоџь, алақәа ирфаате, Ашьханыҟәа синарбома.
Қәамхьа ацә акәыз џьишьеит ибыҩыз. Усҟан Ашьханыҟәа иакәын.
– Ааит, ала қьаафыр, уара уакәызма сара сызжьоз, – иҳәан
Ашьханыҟәа Қәамхьа анышә иқәижьуа далагеит. Қәамхьа нас даншәа
ус иҳәеит:
– Уаҳаҭа сыҭ, азна ахьы усҭоит.
Ашьханыҟәа аҳаҭа инеииркит Қәамхьа. Қәамхьа ахы ааиртлан аҳаҭа
дыҩҭатәеит.
– Уах, уаҳаҭа ига, азна ахьы ҟасҵеит, уҩныҟа ушиашоу уца.
Ашьханыҟәа ҵабыргыз џьишьан аҳаҭа дҩахан иҟәаҟәа иҩықәиҵан
иҩныҟа ддәықәлеит. Ашьханыҟәа ӡык касҭәоит ҳәа иаҳаҭа наргыланы
абна днылалеит. Қәамхьа аҳаҭа инапы нкылшьны иааиртлеит аҳаҭа ахы.
Дыԥан абна даавагылт. Ашьханыҟәа данааи, иаҳаҭа ҟьаԥсӡа икаршәын.
Схьы аӡәы игазап ҳәа анахь дыҩт, арахь дыҩт, аха оҩы димбеит. Қәамхьа
аҟырҟырҳәа дыччо дааиԥылт.
– Ҳаи, уаргьы, саргьы анышә ҳаманда, рацәа ччархәс субазаапе.
Сара ахьы аазгоз џьысшьон, уара суҵазза уаазгозаапе.
Қәамхьа Ашьханҟәа дааиргәыбзыӷын, ус иеиҳәеит.
– Иҳарҽеиуа егьыҟам, уи аҳа Гьамыҟә лыжә ҳацлап хьчара.
Ашьханыҟәагьы дақәшаҳаҭханы иеиманы Гьамыҟә лыҩны инеит.
– Быжә ҳацларцы ҳааит, Гьамыҟә, – ҳәа ларҳәеит.
Гьамыҟә ус лҳәеит.
– Сыжә шәара ишәызбарым. Ашьыжь ианҭуцалак, ашьха ицоит,
ашьхантәы ага ицоит, агантәи аҩны иаауеит хәлаанӡа. Агьи аҭра шыҟоу
ус ауп ашьыжь инаркны хәлаанӡа ажәҟьы ҭугалроуп, иҭугар, иҭалоит,
иҭугар, иҭалоит.
Уи ҳара иаабоит, – рҳәан Гьамыҟә лыжә иҩацлеит. Аҽны ианша,
Қәамхьа ус иеиҳәеит Ашьханыҟәа:
– Уара ажә гәарх, сара аҩны сыҟаз, ажәҟьы ҭызгап.
– Бзиоуп, – иҳәан Ашьханыҟәа аҟәардә аашьҭыхны ижә агәашә
иҭицеит. Ажә дәықәлеит ашьхаҟа иҳәуа. Иара дхысхысуа дашьҭоуп
иҟәардә иҟәаҟәа иқәҵаны. Ус дшыхысхысуаз ашьха инеит. Ашьхантәы
игьыжьны ага ицеит аӡыжәра. Агантәы ихынҳәын аҩны иааит
ахәылбыҽха. Ашьханыҟәа ишьапы ҟәаҟәаны, дгыланы, уаҳа илымшо
аҩны днеит
Қәамхьа ажәҟьы ҭиган, иҭалт, иҭиган, иҭалт. Шьыжьы инаркны амра
нҭашәаанӡа аҭгара даҿын. Қәамхьа уаҳа илымшо ибӷа ԥҵәо ахәлара
иҩахьикӡеит.
Ашьханыҟәеи Қәамхьеи аицәажәара иалагеит. Қәамхьа ус иҳәеит:
– Ехьа ужә џьабаа унарбама?
Ашьханыҟәа ус иҳәеит:
– Ехьынҭысцаз абнаҟны убра иҳәуан хәлаанӡа. Сара аҟәардә
сықәтәаны сахылаԥшуан.
Ашьханыҟәа ус еиҳәеит Қәахьча:
– Уара ехьа џьабаа убама ажәҟьы ахьҭугоз?
Қәамхьа ус иҳәеит:
– Ашьыжь жәыҟьқәак инҭыршәшәаны икасыԥсоит. Уи нахыс сықәиан
сыцәан хәлаанӡа.
Анҭ аҩыџьагьы досу-досу ирыхьыз аиаша еибырымҳәаӡеит. Ауха
ианша, Ашьханыҟәа Қәамхьа ус иеиҳәеит:
– Ехьа ажә уара игәарх, сара аҩны ажәҟьы ҭызгап.
– Бзиоуп, иҳәан, Қәамхьа иҟәардә аашьҭыхны иман дцеит ажә
арҳәра. Ашьханыҟәа ихьыз еиԥш Қәамхьа дгәаҟны ахәылбыҽха аҩны
дааит. Қәамхьа дышгәаҟыз еиԥш Ашьханыҟәа ажәҟьы аҭгара игәы
ԥнаҵәаны уаҳа наилымшо дыҟалеит.
Нас Қәамхьеи Ашьханыҟәеи ус рҳәеит ажә ҳахәом, ҳаицны ҳцап
ҳәа. Гьамыҟә лыҟны инеин быжә ҳара иаҳзыхьчом рҳәеит. Аҭакәажә
ус лҳәеит:
– Сара ишәзыхьчом ҳәа шәасҳәеит, аха ихашәымҵеит. Ишәзымыхьчозар, шәцагәышьа.
Ашьханыҟәагьы, Ақәамахьгьы еимыҵны досу рыҩныҟа ицеит.
Џьамшьхьиеи Қәабшьхьиеи ҳәа ҩыџьа аигәылацәа аҟан. Ишыҟаз
Џьамшьхьиа дыԥсит. Иԥҳәыс дара гәырҩас длыман. Есыуаха лхаҵа
инышәынҭрахь дцон ҵәыуара. Анышәынҭрахҿы дахьнеиуаз амыткәма
аккаҳәа ианылҳәоз лажәа иалаҵаны абас лҳәон:
– Аа, уара , арыцҳа иуфо сыздырам, иужәуа сыздырам, сара адәы
сықәуп, акы аасоуҳәарауазеи?
Ари иахьа акәым, ари уаҵәы акәым. Есыуаха анышәынҭраҿы
днеицыԥхьаӡа абас лҳәоит.
Уахык зны Џьамшьхьиеи иԥҳәыс инышәынҭраҿы днеин аккаҳәа
дҵәыуаны данцоз аамҭзы ргәыла Қәабшьхьиеи уа анышәынҭра ааигәара
ажра дҭатәаны дылзыӡырҩуан. Лара днеин «аа, уара, агәаҟ лашара
убом, иуфо сыздырам, иужәуа сыздырам, акы аасауҳәарауазеи», – ҳәа
анылҳәа аамҭазы, ажра аҟынтәи аӷызбжьы лаҳаит. Лара дшәан,
даанаԥшы-ааԥшит.
– Исҳәо баҳауама? – абжьы лаҳаит.
Лхаҵа Џьамшьхьиа ибжьы ахаҭаԥсаҭа акәызшәа илаҳаит.
– Аа исҳауеит, уара мыжда! – ҳәа лыбжьы ныҵакны аҭак ҟалҵеит.
– Уахык бжьыхны уахык банаауа зықәра дум акәты шьны, иӡны,
арашы сыӡбал, бысҭа еиқәҵак, еирыӡк азна аҩы – абарҭ сзаагала, –
иҳәеит.
Ари ас анлаҳа афырҳәа лҿаалхан аҩны дааит. Ишиҳәаз афатәқәа
лырхиеит. Уи нахыс уахык бжьыхны уахык дцацыԥхьаӡа абас афатәқәа
анышәынҭрахь илго далагеит. Ари лара инаган иқәлыргылан лыҩныҟа
дцон, Қәабшьхьиа ажра дааҭыҵны афатә аақәхны ифон, ижәуан. Аха
Џьымшьхьиа иԥҳәыс илымаз лыкәтқәа лымҵәеит, акакала зегьы
даарылгеит. Агәыла ҳәсақәа иралҳәеит абас ауп сзықәшәаз, схаҵа
инышәынҭрахь изго акәты сымам, исышәҭ ҳәа. Ас анылҳәа агәыла
ҳәсақәа кәтык-кәтык лырҭауан. Иахьа аӡәы илымылхит, уаҵәы аӡәы
илымылхит. Аха агәыла ҳәсақәа ркәытқәагьы рымҵәо иалагеит. Арҭ
рхацәа разҵааит ирзыжәуазеи, иабажәго акәытқәа ҳәа.
– Џьымшьхьеи иԥҳәыс илаҳҭоит, лхаҵа иҿалҵаразы. Лара лкәытқәа
дрылгеит лхаҵа иахь ишылгоз, – рҳәеит агәыла ҳәсақәа.
– Џьымшьхьеи Қәабшьхьеи дыԥсижьҭеи анбатәиу, иифо акрыҟоума.
Аха абра Қәабшьхьеи ҩысҭаарак ҟаимҵакәа дыҟам, – рҳәеит ахацәа.
Арҭ рхы ааиларкын, иаалаган ирыӡбеит Џьымшьхеи иԥҳәыс афатә
лыманы лхаҵа инышәынҭрахь данцо ауха дара неины уаа ааигәа итәаны
ирҷаԥшьарц.
Ари лара афатә, ажәтә лырхиан илыман днеин лхаҵа инышәынҭраҿы
инықәлыргылеит. Нас даагьыжьын лыҩныҟа дцеит. Убри аамҭазы
Қәабшьхеи ишыҟаиҵалац еиԥш, ажра дааҭыҵын, длатәан ани иналгаз
афара, ажәра далагеит. Қәабшьхеи иҟаиҵоз зегьы анҭ иҷаԥшьоз ахацәа
рыҽӡны иахьтәаз ирбон. Афыр-сырҳәа иаацәырҵны илеин длышьҭагәа
дыркит. Џьымшьхеи иԥҳәыс лызҿырҭын дааргеит.
– Бааи ара, бхаҵа Џьымшьхеи дыбҳарбоит! – рҳәеит.
Дааизар, абар аџьашьатә, ргәыла Қәабшьхеи дгылан ихәда
изынамырҳәы-аамырҳәуа.
– Ааит, уара, азҩа зфаша, схаҵа ихәы зфаз! – лҳәан дизыҵҟьан
дылкит.
Џьымшьхеи Қәабшьхеи рыӡбахә абас саҳахьеит.
Аҳак дыҟан. Абри аҳ амыцхә иԥҳәыс лҳәатәы хаиҵон. Иарбнзаалакь
иԥҳәыс иаалҳәоз зегьы наигӡон. Лажәа ашәхымс аҟынӡагьы
дахысуамызт. Инеимыгӡаргьы ԥсыхәа имамкәа дыҟан.
Ус ишыҟаз зны, «Уара иахьа уажәраанӡа сыдҵақәа зегьы нагӡо
уаауеит, абыржә акы унапы ианысҵоит, убри анынаугӡауп уанхаҵа/-ӷәӷәаҵәҟьоу, убысҟан ауп бзиа санубаҵәҟьо», – ҳәа иалҳәеит.
– Изакәызеи, банаџьалбеит, уажәраанӡа быдҵақәа зегьы нагӡо
саауеит, уажә ибҭахузеи? – ҳәа длазҵааит.
– Изакәызеи, умбо, анхацәеи агәылацәеи ааизганы, ишьны рыбаҩ
иалхны, ахан сзыҟоуҵароуп, – ҳәа иалҳәеит.
– Иҟасымҵакәа иауазеи, иара убрагьы бара ианыбҳәа инасыгӡоит, –
иҳәеит.
Иаразнак ақьаҳиацәа даарыԥхьан, «Уаашәҩык раҟара сыжәлар абра
иаашәца», – ҳәа реиҳәеит.
– Ақьаҳиацәа цан, уаа-шәҩык еизца ирыманы иааит. Иашҭа агәҭа
хаҳә дук шьҭан, абас тонк аҟара ҟаларын.
– Абри ахаҳә аашьҭыхны ишәгароуп, – иҳәеит. – Ишәгароуп
ҳныҳәарҭаҿы, убра инаганы, шәааныҳәаны, ахәда хҵәаны, ацәа ахыхны
ижәны исзаажәгароуп – ҳәа реиҳәеит арҭ ауаа иеизигаз.
Ари ас изреиҳәаз, ишырзыҟамҵоз идыруан, дара рхаҭақәа ишьыр
иҭахымызи, ирзыҟамҵар ҽыҵгас иҟаҵаны исшьып ҳәа иақәикит умбо!?
Абарҭ зегьы ааизцаны, ахаҳә инаганы инадырцалт. Ахаҳә шьышьа,
хәда ԥҟашьа шамамыз рдыруан, ишахымхныҳәоз рдыруан, аха игәаӷьны
аҳ иҟны егьрызҳәомызт. Иаалаган ахаҳә шьҭыхны ирыманы идәықәлеит.
Аҳ иныҳәарҭагьы ааигәацәамызт. Хәны иҟан, амардара ихаргалар акәын.
Ишцоз акәымкәа, хәыҷык дрықәшәеит ахыци ахәымпали кны аҵар
ирышьҭаз, ихыҵрын иара убас жәахаҟа шықәса.
Ус абри аҷкәын хәыҷы даныԥшы, игәеиҭеит уаа гәарҭак гәаҟуа,
инасыԥеиқәаҵәха хаҳә дук ишьҭарҵо-ишьҭырхуа ишеилаҩеиласуаз.
Днеит абарҭ ауаа рҿы , абарҭ здыԥсылаха изҿу збоит ҳәа.
– Ари ахаҳә иалшәхузеи, шәзыргәаҟуазеи, иабажәго ирҳәазо? – ҳәа
дразҵааит.
– Иабааго умбо, аҳ иҳадиҵеит, абри ахаҳә аҳ иныҳәаҭраҿы иганы,
ахәда хҵәаны, ижәны изнаҳгароуп, убыс ианаҳзыҟамҵагьы зегьы ҳахқәа
хиҵәоит, – рҳәеит.
– Иҟоу жәдыруама!
– Аа!
– Ахаҳә аашьҭыхны, ирхынҳәны, иахьынышьҭышәхыз инаган
икашәыжь, – ҳәа реиҳәеит ари аҷкәын хәыҷы.
– Ыы, уара ухагоума, ирхынҳәны инаган икаҳажьыр, ҳимшьуеи аҳ?
– рҳәеит.
– Шәышԥеишьуеи, харада шәышьра дақәиҭӡам. Аҳ аныҳәагатә
имазар ас аума ишыҟаиҵо  Аныҳәагатә змоу, раԥхьа иара дахныҳәаны,
ахнырҳәтәы ахәда иара иԥиҟароуп, нас ҳара иганы, ацәа ахыхны,
еиҿыхны, ижәны, иузааҳгоит ҳәа иашәҳәа – иҳәеит аҷкәын!
– Ҟоҳ, шәыԥшишь уара, ари аҷкәын ахшыҩ бзиа ҳирҵеит! – ҳәа
иџьаршьеит, рхаҳәгьы рыманы илахынҳәын, аҳ иашҭаҿы аԥхьа
иахьышьҭырхыз инаган ишьҭарҵеит.
Уи анаҩыс ари ахәыҷы арҭ ауаа ус реиҳәеит:
– Ари сара ишәасҳәаз, ари еиԥш ажәа шәазҳәада ҳәа иазҵаауазар,
сара сыхьӡгьы абри ауп ҳәа аҳ иашәҳәа.
– Ари ахаҳә арахь изаажәгазеи? – ҳәа аҳ данразҵаа, ахәыҷы
иреиҳәаз иарҳәеит арҭ ауаа.
– Ишәҳәаз иашоуп, аха абри еиԥш ахшыҩ шәара ишәзырҵада, шәара
шәхала ари еиԥш зызхәыцуаз, иззыӡбоз шәакәӡамызт, ишәазҳәада? –
иҳәан аҳ дразҵааит арҭ ахаҳә назгаз ауаа.
– Уи ҳабжьазгаз макьана дхәыҷуп, Хпыҷ ихьӡуп рҳәеит.
– Аҳ иқьаҳиацәа даарыԥхьан, ирыдиҵеит ицаны ари Хпыҷ захьӡу
аҷкәын хәыҷы дыкны дааргарц. Ицеит
Абри аҷкәын иаб хаҵа еибак иакәын, хьыӡрацара дцалон, дқәылаҩын.
Зны аҳак иаҳҭынра дақәлан, ирҳәны, еимҵәаны, ихала ҽадаиала амал
иманы ашҭа дааҭалоны еиԥш, ҵхыбжьонын, иааихьӡан аҳәызба илаҵаны,
дыршьит. Дызларшьыз аҳәызба ахәы хьатәын, аҿы уаҩ иҽанибало
асаркьа еиԥш ицырцыруа иҟан. Иара дышьны ималгьы иаламкьыскәа,
дызлашьыз аҳәызбагьы уа илкажьны ицеит ари дызшьыз ауаа.
Ашьжьымҭан иԥшәма ԥҳәыс дангыла, иҟалаз лбеит, лхаҵа ашҭа
аԥынҵан дышьны дышьҭан. Ахәыҷгьы дгылт. Ахәыҷы днеизар, иаб
дышьны дышкажьыз ибеит. Аҳәызба ибан, иаашьҭихын, иџьыба
инҭеиҵеит.
Абарҭқәа зегьы аныҟала ашьҭахь ауп абни ахаҳә ныҳәара изгоз
данрықәшәаз абни ахәыҷы.
Аҷкәын иԥшаара иашьҭаз аҳ иқьаҳиацәа адырҩаҽны дрыԥшаан,
дыкны днаргеит аҳ иҿы.
Дахьнаргаз, «Абри иоума абри ахаҳә иахныҳәаша аҳ иоуп ҳәа
шәазҳәаз» – ҳәа дразҵааит. Аха анхацәа уи изҵаара аҭак аҟаҵаха
рымҭакәа, «Ааи, сара соп!» – иҳәеит аҷкәын.
– Ианбоубахьаз уара ахаҳә ныҳәара ирго? Ныҳәара ирго, асыс,
ашьтәа, ацә, ажә роуп. Ашьтәа акәзаргьы аԥхьа иахнҳәо аԥшәма иоуп,
акәымзар, џьаракыр иуаҳахьоума, аԥшәма иара ихаҭа иакәымкәа, даҽа
шьоукы ахныҳәо, – иҳәан аҷкәын хәыҷы аҳ диҿагылт. – Урҭқәа рнаҩсгьы,
дхаҵам убри ахаҵа, зыԥҳәыс лҳәатәы хазҵо, – уи акы:
Ҩбагьы –анаԥхаҩы, уигьы дхаҵам.
– Ааи, ари ахәыҷы ишьтәу аӡә иоуп, абыржәыҵәҟьа дыкнашәҳароуп!
– ҳәа аҳ даныҳәҳәа, ари аҷкәын иаб дызларшьыз аҳәызба ааҭиган,
«Сара сызшьырц зҭаху, шәааи сааигәара, ашьра зеиԥшроу ҳаибарбап»,
– иҳәан дҩагылт.
– Ари аҳәызба сара истәуп, ари ахәыҷы изҭада? – ҳәа ҿааиҭит аҳ.
– Ари аҳәызба уара иутәызар, саб дызларшьыз аҳәызба ауп, саб
дызшьыз уара уакәзаап, – иҳәан ахәыҷы ҿааиҭит.
– Аҳы шәеиха анхацәа! Саб дызшьыз абри иакәзаап, шәаргьы
ишәдыруеит саб дшыршьыз. Ари аҳәызба аҳ итәызар, иара ихаҭаҵәҟьа
иоуп сабгьы дызшьыз, ишыжәбо еиԥш ихала иҿы иқәшаҳаҭхеит, – иҳәан,
аҳ иахь иҿынеихеит дысшьуеит ҳәа. Анхацәагьы агәырқь ҳәа
идәықәлеит. Иааи, иааилалан, аҳ дҟәаҟәаны дычқачқны, имазгьы
ихӡызгьы еимҵәаны, иаргьы дыршьит, иԥҳәысгьы дыкнарҳаит. Ахәыҷгьы
иҩныҟа дхынҳәит анхацәа рныҳәаԥхьыӡ иманы.
Дыҟан аҳак, згәыла бзиа дзымбуаз. Зны диԥхьан ус иҳәт:
– Абри ахаҳә икажьу ахәда ԥҟаны, ацәа ахыхны, уаҵәы шьыжьымҭанӡа ирхианы исзааугароуп, – ҳәа.
Уамашәа ибан, аҭаҳмада иаҳаз, афақьаҳәа иԥҳа лҿы дцан илеиҳәт.
– Уи мариоуп, дад, ашьжьымҭан сара иуасҳәоит, – лҳәан длырҭынчт.
Ашьыжьымҭан иԥҳа ҳәызбак аацәырганы инилҭан, ус лҳәыт:
– Дад, абри аҳәызба уманы уца, аҳ ухаҳә ахәда ԥҟаны исыҭ ҳа иаҳә,
– ҳа.
Аҭаҳмада иԥҳа изиалҳәаз аиԥш иҟаиҵит.
– Ҳаи агызмал, хаҳәы хәда ԥырҟуаны убахьоума? – иҳәан уамашәа
ибит аҳ.
– Аи, аҳ, ухаҵкы сцеит, умч ҳамчым акәымзар, хаҳә цәа ахырхуаны
збахьада, – иҳәит аҭаҳмада.
Абас меиҭқьа дрыҵеирхт аҭаҳмада аҳ.
Аҳ ас аиԥш аҭаҳмда еиҳәалакь здыруаз иԥҳа злакәыз анеиликаа,
ԥҳәысс дааигит, аха аҳ иԥҳәыс дыррыла ера иҵкыс хараӡа деиӷьын. Ари
аҳ бзиа имбазт дкаижьрацы иақәикит. Зны убас леиҳәт.
– Сара џьара сцоит, саанӡа џьара уск еилбыргеит ҳа ансаҳа,
бызкасыжьуа, – иҳәан ҭоуба уны дцеит.
Уи аамҭазы аҳ игәылара сасык дааит, ҽан макьак дақәтәаны. Ауха иҽан
ахынижьыз ихьан, аҽҵыс лакәрын уардынк гылан илаҵашәт.
Ашьжьымҭан сҽы хьеит иҳәан асас дгәырӷьаҵәа даақәгылт.
– Ҳара ҳуардын ауп ихьаз, – рҳәан аԥшәмацәа иамаркуа иалагеит.
Ианеимарк, дааргеит аҳ иԥҳәыс. Ԥыҭрак дынхазаап лара. Данааи,
«асҟаамҭ ибыхьзи? – ҳа дыркит.
– Сынзырхази, ҳнеҩсан ӡырҩашк леиуан, амца ацралан, бӷьыжә-мыжәқәак нақәыжьны исырцәуан – лҳәит аҳ иԥҳәыс.
– Абӷьыжә амца ацралар, аӡала идырцәонеи, аӡы амца ацралуан
ббахьоума? – рҳәит игылаз.
– Нас абри аҟара анеилышәкаауаз, ауардын зымхьуаз ахбашәзымдыруаз, – лҳәит аҳ иԥҳәыс.
Абри ажәа ашьҭахь асас иҽан иманы дцеит , аԥшәмацәагьы руардын
аарзынхит.
Аҳ дгьыжьны данааи, иԥҳәыс иҟалҵаз ауимаҳахуаз. Иаԥшьигеит
лдәықәҵара, усгьы иҳәыт:
– Ибҭаху быманы бца, – ҳәа.
– Ибзиоуп, аха ҳаиҟәыҵымҭаз хәҷык еицаҳфар бзиа избоит, – лҳәан
ихәы лырхиеит.
Аҩы далыршьын, ауардын дақәҵаны ддәықәлт. Амҩан изнеиуаз аҳ
дааԥшит.
– Ҳаи, сабабгуа, быжәла нҵәеит, – иҳәан дыҭрысны дҩықәтәеит.
– Уабазгуа ибҭаху гы ануҳәа, исҭахыз уара уакәын, узымгои, – лҳәеит
аҳ иԥҳәыс.
– Ҳаит аф бысааит, рацәа бсаԥаст. – иҳәан аҩныҟа диманы дааит.
Дара рҳәоу ааиқәыршәаны анхара иалагеит.
Апапи ахәаџьеи еиқәшәан еицныҟәарц еибырҳәеит. Амҩаныф шьҭырхит,
иеиманы рҿынархан, акыргьы иныҟәеит. Аха ишнеиуаз рмҩаныф маҷхеит,
аӡә изхараҟны иааит.
Ани ахәаџьа ус иҳасабзаап, аӡәы изхара афатә ирзынхаз апап джьаны
сара исфап ҳәа.
– Иааура удыруоу? – иҳәеит ахәаџьа.
– Аа! – иҳәеит апап.
– Ари афатә иҳамоу уаха иаҳфап ҳәа ҳалагар, уаргьы иузхом, саргьы
исызхом. Уи аҵкыс имфаӡакәа ҳашьҭаланы наҟ ацәа ҳҽаҳҭап. Уаха еиҳа
аԥхыӡ бзиа збо ашьжьымҭан дангылалакь ифааит‚ – иҳәеит ахәаџьа.
– Азамана! – иҳәеит апап.
Арҭ ауха ас иеиқәышаҳаҭны рыҽкаԥсаны ицәт. Рыҽкаԥсаны ицәт,
аха аҵхыбжьон апап амла даргәаҟӡазаап, дҿыхт. Данҿыха, ашьшьыҳәа
маӡала дҩагылан, ахәаџьа дшыцәаз, афатә ирымаз апап дладтәалан
ифеит.
–Уара аԥхыӡ бзиа ҳәа акыр убама иаха? – иҳәан ахәаџьа апап
диазҵааит ашьыжь ианааԥш.
– Аа, избеит, – иҳәеит апап.
– Нас иҳәа иубаз!
– Моумоу, уара иубаз аԥхьа иҳәа! – иҳәеит апап.
Ас акыр аамҭа уара иҳәа, сара иҳәа ҳәа иеимаркит. Аха аҵыхәтәан,
ахәаџьа ԥхыӡ иибаз аԥхьа аҳәара иқәшәеит.
– Сара иаха ԥхыӡла избаз уи ауп – дналагеит иара, – ԥхыӡла
амаалықьцәа ааин, сыжәҩа кны ханк ақәцәа сыхәныргеит. Уа
сахыхәныргаз астол хианы иҟан ҿык, бзык излазымҳәо ала, слаган
сладыртәан сызхараҵәҟьа сҿарҵеит.
– Ааи, – иҳәеит апап, – саргьы ԥхыӡла уара амаалықьцәа уаныргоз
збеит. Уара усгьы амаалықьцәа уанырга, акруҿамҵакәа уаарышьҭуам
сҳәан, уаанӡа слатәан, ҳамҩаныф са исфеит, – иҳәеит.
Абас ахәаџьа апап дызжьоит шиҳәоз, апап ахәаџьа дижьеит.
Папык дыҟан, ԥҳа бзиак диман.
Апап Есыф аҳак дааиԥхьан, дад, уара ууара сгәаԥхеит, иҳәан, чара
ду уны иԥҳа дииҭеит.
Ус, кыр аархыҵхьаны, уахык Есыф иԥҳәыс игәалҭеит ианнышьҭалалак
Есыф дҩагыланы, саркьак иман, дҩаныԥшыланы, дындәылҵны дышцоз.
Ари Есыф иԥҳәыс иангәалҭа, адырҩаухагьы дизкылыԥшит. Адырха/-ухагьы ус ҟаиҵан, дындәылҵны дцеит.
Ари знык акәым, ари ҩынтә акәым, абар шьҭа ҩымз иреиҳауп есыуаха
Есыф ддәылҵны дцоижьҭеи.
Уахык, апап Есыф дышцац еиԥш, исаркьа днахәаԥшын длықәлан
дцеит. Ауха ашамҭаз аҳәынҵәа ишьклатата даакылсит. Ашаразы данааи,
Есыф иԥҳәыс дааисын дылкит, есыуаха уабацо, саркьак уахәыԥшны
уцалоит ҳәа.
Есыф иԥҳәыс дышгәалҭаз идырт, амарџьа, уи асаркьа банымԥшылааит, баныԥшылар, быԥсуеит ҳәа дацәиршәеит. Амала, сара сахьцо
уи ауп, ԥсрак ахьыҟалоцыԥхьаӡа сцоит, иԥсуа рыԥсы џьанаҭ
идәықәысҵаларц, асабаԥ ҟасҵаларц, иҳәахт аҵыхәтәаны.
– Шьҭа уаҟәыҵ, асабаԥ иурҳахьоу узхоуп, – лҳәеит, аха дышцац
еиԥш есыуаха дцон.
Уахык ҽырчмазаҩ ҟалҵеит, дысԥырҵны дышԥацари ҳәа, аха уи азгьы
дмаагылакәа дцахт дахьцац. Лара дҩагылан, сыԥсыргьы сыԥсааит
лҳәан, асаркьа данынаныԥшыла, ус лбеит: ԥсык днаргон, апап Есыф
исакәамалҭра ыршәуа иаԥхьа днеиуан. Ас ари асаркьаҿы ианылба,
анԥшылара даҟәымҵит. Ус дшыԥшыхуаз аԥсы дыжны ианахынҳәы, апап
дааваҵәин аԥсы иржыз дааҵхны, ишәыз амаҭәа бзиас иҟаз зегьы
ишәыхны, иманы дындәықәылт. Апап иԥҳәыс абарҭ зегьы абри асаркьаҿы
илбеит. Арахь даахьаҳәны, егьи ауаҭах ахь даныныҩнаԥш, есыуаха аԥсцәа
ыҵхны рымаҭәа иааигоз ауаҭах азна маҭәа лбеит. Иџьалшьеит.
Ԥсаҭа рҳара дцоит, нас аԥсцәа рымаҭәа шԥааиго, лҳәан, даара дшәеит.
Нас днышьҭалахт ҽырчмазаҩ ҟаҵаны. Дыԥсӡауашәа лҽыҟалҵеит.
Апап Есыфгьы ашамҭазы дааит дшаац еиԥш. Иԥҳәыс дычмазаҩы
ӷәӷәазшәа аниба, аҳ иахь адырра ҟаиҵан, иааит.
Иахьааиз иҵааит, ибыхьзеи ҳәа. – Схаҵа есыуаха дцаны аԥсцәа
шәыԥсаҭа ҟасҵоит ҳәа дырхаԥхьоит, нас ианыржлак иааҵхны маҭәа бзиас
иршәырҵаз зегьы ршәыхны, иааигоит, – лҳәан, иралҳәеит. Урҭгьы ираҳаз
рцәымыӷхеит, аха иркыз, илахынҳәын рыҩныҟа ицеит.
Абри иахҟьаны, шәыԥсаҭа ҟасҵоит ҳәа, Есыф ажәлар шижьоз раҳаит.
Уахык Есыф дҩагылан дышцац еиԥш ԥсрак аҿы дцахт. Уа дахьнеиз,
ишыҟаиҵалац еиԥш, аԥсы иԥсаҭа ҟасҵоит ҳәа рҿанынарха, исакәмалҭра
кны раԥхьа иҿынеихеит.
Ус аԥсы дыржит. Аԥсы данырж ашьҭахь, Есыф имаанақәа заҳахьаз
аӡәы абнаҿы анышәынҭра ааигәара дтәеит Есыф иҟаиҵо збоит ҳәа.
Дшыԥшыз Есыф ишиуц, даахьаҳәын анышәынҭра жра дналагоны еиԥш,
абна илатәаз даалҟьан, илаба рыхха апап Есыф дааисны, деизҟьа
анышәынҭра даваижьт.
Есыф ауха аҵх агәы ааҩнашаанӡа убра дкажьын. Иԥсы анҭала аҟәада
иҿашәы дҩагылан, аҩныҟа дааит.
Аҩны дахьааиз, ҳаит, бара сыдзырдырыз, иҳәан, иԥҳәыс дысшьуеит
ҳәа далагеит, аха имч имшәахьази, иагьа умҳәан алаба заахаз, зхы ԥҽыз
акгьы изыҟамҵакәа, иԥҳәыс лҭаацәа рахь дыҩны дицәцеит.
Иԥҳәыс лҭаацәа рҿы дахьнеиз дзыниаз зегьы лаб, лашьцәа иралҳәеит.
– Ҳаит, алажә, апап қамсажә иакәызма ҳаҳәшьа дызшьуаз, уи
дсымшьыр схәарҭам! – иҳәан, лашьеиҵбы апап Есыф иҿы даакылсын, иг
иҿы иамырҳәаӡакәа аҵықьҳәа диеихсын, дышьны дылкажьны, апап имал
зегьы иара игеит. Абас ихьит апап Есыф, имаанақәа аниҵырх.
Папык ԥҳәыс бзиак диман. Дрыцҳауп ҳа шьардаамҭа лыҟны
дышьҭамлацызт. Ҽнак аизараҿы ажәлар ахтәаз иажәабжьны иаацәырыргеит
абри апап иԥҳәыс амш лылазгарыда ҳәа. Аӡәы дахтәаз сара исылшоит ҳа
реиҳәт дҩагыланы ажәлар.
– Убри улшозар, акыр уаҳҭоит, – рҳәан еисаны ддәықәырҵит.
Нас иҿынеихан днеин имаҭәақәа ааишәыхны ажәмыжәла иҽеилаҳәаны дыдәықәлит апап ишҟа. Дызнеиуаз амҩан аԥсыӡ ҵаа иаахәаны
днеин апап иҩны ашә дасуа далагеит. Апап ашә анааирты, дибит ашә
дадгыланы ччиак.
– Арахь узышьҭаузеи? – иҳәан дҵааит апап.
Изнеиз ус иҳәит:
– Сара сыччиоуп, иҟалозар суҳәоит, апап уаргьы аԥсаԥа азоуп
узыҟоу, уҩны кәакьҭак уаха сахыумбаан, – ҳа.
Апап нас ибзиоуп иҳан, ашә ааиртын, длаишьҭит аҩныҟа.
Данылаишьҭ, дызнеиуаз иԥсыӡқәа иикыз астол инықәиҵан, иара днеины
акәакьҭа дыгҿатәеит. Апап акы иҭахын азы астол дахықәԥшыз аԥсыӡқәа
зықәыз ибит. Аԥсыӡқәа аниба, апап ари закәызи иҳан диазҵааит иааиз.
Асас, нас ус иҳәит:
– Апап, ухаҵкы сцеит, ари акәты иамчу акәтаӷь ауп ҳа сахааиуа
сааумышьҭыр ҳа сшәаны иаазгит.
Апапцәа аԥсыӡ бзиа иаурымбахуа, иманы днеин иԥҳәыс лыҟны
ирфаӡит зегьы, нас ишьҭалт ацәаразы. Апап иԥҳәысгьы иаргьы аныцәа,
рысас дҩагылан рӡы зегьы лкаҭәаны днеины дышьҭалт иҭыԥ аҟны.
Аҵх агәҭаны апап иԥҳәыс дааԥшын, аӡыша сакит ҳа дҟаауа далагеит.
Апап дҩагылан аӡы лсыржәоит ҳәа аԥҳалқәа рыҟны днеины
длырҭыԥшызар, ӡы рҭаӡамызт. Нас днеин иԥҳәыс лыҟны аӡы ҟаӡам ҳа
леиҳәит.
– Аӡы ыҟамзаргь ирласны уцаны иааугароуп, – лҳәит иԥҳәыс.
– Нас ибзиоуп, – иҳәан апап аԥҳал аашьҭыхны, рысас иҿы днеин,
диазҵааит иухьӡузеи ҳа.
Асас ус иҳәит:
– Сара исыхьӡуп АҵыбраАшьахә Араҳана.
Нас апап ус иҳәит:
– Сара аӡы аагара сцоит. Ухьыӡ зымҳәаз аҩн ашә артны дааумышьҭын.
– Ибзиоуп, – иҳәан асас, апап данца, ашә ааиркын, днеины иԥшәма
ԥҳәыс лыҟны дышьҭалт.
Апап аӡы иманы дааин ашә дасуа далагеит, аха рысыс ихьыӡ ихашҭит.
Агьи ихьыӡ имҳәакәа оҩы дааишьҭомызт. Дара аамҭа дангәаҟ, иԥҳал
ларгылны, гәыла ԥҳәыск дрыман, лыҟны дцеит. Даннеи ус длазҵааит аҟәыд
иашәҭуа аҳаскьынқәа ирыхьӡузи ҳа. Агәыла ԥҳәыс аҳаскьынқәа рыхьыӡ
иалҳәан дыдәықәылҵит.
Апап алымҩак изиҳәоз аҳаскьынқәа рыхьӡ, днеины иҩны ашә данас,
рысас апап иԥҳәыс даалывҵын, днеин ашә ааиртит. Иара днеины аԥасатәи
иҭыԥ аҿы днеит, аха уаанӡа иара дызызнеиз ҟаиҵхьан. Апапгьы иԥҳәыс
аӡы лыржәны днеины длыкәаиеит. (…..)
Рысасгьы ашара зибаз еԥш дҩагылан дгәырӷьаҵәа аҩныҟа дцеит, саргьы
сааҭалан арахь сааит.
Қыҭанык еигәылацәаны инхон нхаҩыки папыки, рӡы ахыхырҭа акны иҟан.
Ани анхаҩ иԥҳәыс ԥшӡак лакәзаарын, апап длеилаҳт. Аӡы хысхуеит ҳәа
днеицыԥхьаӡа, амҩа лзикуазаарын, аха инапаҿы дизаагомызт.
Ишыҟаз, лгәы анԥҵәаӡа, анхаҩ иԥҳәыс лхаҵа дылкит «абра ҳахьынхо
ҳахыҵны ҳцап» ҳәа.
– Иауеи, быҩны быҩнанҵәеит, ҳанхара бзиоуп, ҳадгьыл бзиоуп,
ҳашԥахыҵуа, – иҳәеит.
– «Ус аума абас ауп», – лҳәан иаахтны иалҳәеит апап илеиҳәақәаз
рыззагьы, дыслышьҭоу, дсылԥырымҵуа.
– Убаашәт, уи гәырҩам‚ – иҳәеит. – Иҟабҵара бдыруоу? – иҳәан
– Ыы, – лҳәеит.
– «Уаха схаҵа сабраахь дцоит, аҩны дыԥхьом, аҩны унеи, уа ҳаимазаап
уаха шаанӡа» – ҳәа ус иаҳә, – иҳәеит. – Нас иҟасҵалакгьы ббап, – иҳәеит.
Аӡаагара ҳәа дахлеиз, уи уа амҩа лызкны дтәан уеизгьы. Анс-арс
аниҳәа, «ибзиоуп нас», лҳәеит, «ианумуӡах, уаха схаҵа сабраахь дцоит,
аҩны унеи, уа ҳаимазаап уаха», – лҳәеит.
Апапыжәгьы ихылԥа аҵыс ҭалт. Аҩныҟа дцеит.
– Абас ауп иасҳәаз‚ – лҳәеит анхаҩ иԥҳәыс данааи лхаҵа иҿы.
– Ибзиоуп, – иҳәан, иҽы, акәадыр ааирхиеит, иҽааибыҭан,
дыҩҽыжәлан, апап иҟны днакыдгылт.
– Уҟамчы суҭондаз, ҳапап ухаҵкы, уаха сабраа рҟынӡа сцар сҭахуп,
снарылаԥхьашт, – иҳәеит. Ари агәра ииргарц ами уажә уа дызнеиуа,
аха иара иалидыраауаз, дгәырӷьаҵәа дҟалеит, иҟамчы ииҭеит,
ддәықәиҵт.
Ахәылԥаз иаргьы, иҵкы ԥраалӡа, иԥҳәыс «уаха ҳгәылара цуҭак
сырқьыр-сиануеит, сзаауам» ҳәа налаиҳәан дцеит.
Дахааиз анхаҩ иԥҳәыс ихәы бзианы иҟалҵит. Итәоуп, акрыфара
иаламгацызт. Уажәшьҭа дааидиԥхьаларгьы цәгьа ибом, аха илуам лара
макьана, «уахатәи аҵх имшаӡо ҳабаццакуеи?», – лҳәоит.
Ус ишыҟоу, чанрахь аамҭа неихьан еиԥш, «еи, аԥшәма ԥҳәыс!» ҳәа
лхаҵа ибжьы геит.
– Ҟоҳ, ари бхаҵа иоуп, сабацари? – иҳәеит.
– Уабацахуа, умаҭәақәа ушәых, абарҭ ушәҵа, – лҳәан кәыжә-мыжәқәак ишәҵаны, акҿыҩра дыкҿалыртәеит.
Аԥшәма данааи, – «иҟалеи уара, уаха срылаԥхьоит ҳәа умцаз,
узыхынҳәызеи?» – лҳәеит.
– Сахнеиз зегь ргәы бзиоуп. Уахатәи аҵх имшаӡо џьоукы
сызрыдтәалоузеи. – сҳәан сыҩныҟа сааит, – иҳәеит.
Днаԥшызар – акҿаҩра деихьыжә-еикәыжә аӡә дыкҿатәоуп.
– Ари дызусҭа, бара? – иҳәан,
– Ари ччиак дызбан, дрыцҳашьан дыҩнасыжьылт. – лҳәеит.
– Аа, уи бзиан иҟабҵеит, аччиа дрыцҳашьалатәуп, – иҳәеит. – Бнеины
аӡырԥха сзаагишь: ихы, иԥаҵа ссап, иԥсаԥоуп, – иҳәан, аӡы лааирган,
дҩықәлан ихы, иԥаҵа исеит.
Ус дсыҟоу: «Афатә бзиан, иҟабҵеит, ибдинаныс бцаны мама (апап)
даага, иара дыҟамзар иԥҳәыс даага, иҟазар аҩыџьагь аага,» – иҳәеит.
Дахнеиз апап дабаҟахыз уеизгьы, иԥҳәыс длыман дааит. Дахааиз
акҿаҩра ччиак дсыкҿатәазгьы лбит, аха уи дауихәаԥшыхуа.
Аԥшәма ус иҳәеит:
– Ҳаи, мама, дысԥаҳақәымшәа, аха агьаурым иҳәеит. – Бара, бдинаныс,
бцаны ҩы-бзиак шаҳзаабгара, – иҳәеит. – Ани изхаҳхыц акәымкәа аҳаԥшьа
ҵыц хтны иаага, – иҳәан иԥҳәыс ҩаагара ддәықәиҵт.
Иԥҳәыс данындәылҵ, анхаҩы апап иԥҳәыс дҩықәиҵан амш лылаигеит,
иара ихаҭа ишибоз, аха ауизҿыҭыхуа.
Анхаҩ иԥҳәысгьы аҩы лыман дааин, кры рфеит, кры ржәит. Аччиагь,
ачанахгьы ианымҵакәа, иифашаз акы наидыркын, акы днацҳашәа иуит,
аха ус иуқәшәира дацҳааит!
Ианааилга, апап иԥҳәыс ддәықәиҵеит.
– Ари аччиа дабаҳарио? – лҳәан лхаҵа диазҵааит аԥшәма ԥҳәыс.
– Дабаҳариахуа, абрахь иҵаиҵаша акы наиҭаны асоф ахь дындәылыбгар, џьара дықәиап, – иҳәеит.
Иҵкы, имаҭәақәа иҭан, и…иҭасны дыҩдәылырцан, дмида-гәидаха, дцит
иҩныҟа.
Дахнеиз «еи, аԥшәма!» ҳәа ибжьы иргеит. Ашә аартны длаихәаԥшит
иԥҳәыс, аха дтәымуаҩылшьеит: илбахьоу лхаҵа дабаҟоу, ихы ыҟам иԥаҵа
ыҟам.
– Уарбану, уара, арахь усзаашьҭуам, – лҳәан ашә ыдлыжьлан,
иалыркит.
– Бара, быҩны быҩнанҵәеит, бхаҵа соуп, сыбжьалагь сыбзым-дырӡеи?!
– иҳәеит.
Абжьы даназхәыцегьи даулымдырхуаз.
– Узықәшәазеи уара, ухы са, уԥаҵа са, рыцҳарас узықәшәазеи, уабаҟаз?!
– лҳәан дааилаԥс дылкит лхаҵа.
– Сзықәшәазеи бымбо, бара амш ахьбыларгаз ауп саргьы сахьырсаз. –
иҳәеит апапыжәгьы иԥсахы ԥыжәжәо.
Ажәытәан апапцәаҵәҟьаы ақьранџьцәа рыман.
Зны папык, иқьранџьы аусура дашьны дыԥсын, қьранџьыда дықәхеит.
Ҽнак иҿынеихан ақалақь ахь дцеит, қьранџьык дсауазар збап ҳәа. Даара
акыр деимдеит, аха уаҩы димоуит. Хәло ианалага, аҩныҟа ддәықәлт.
Амҩа данны дышнеиуаз, аӡәы ишәыра ихәда ихшьны дышнеиуаз
дынихьӡан, мшыбзиа ҳәа иеиҳәеит апап.
– Бзиа убааит, папажә, – иҳәеит инеиуаз.
– Уара сара сышпапыз узымдыруазар, ишԥауҳәоз? – иҳәеит апап.
Уара ушпапу сзымдыруазар, ишԥасҳәоз, умбои, «акалҭ ӷаӷа, џьыба ду,
ԥаҵақьала» сҳәон, уаҳа ишԥасҳәоз? – иҳәеит инеиуаз.
– Уааи ҳнатәап, ушәырагьы нышьҭаҵа, ҳнеицәажәап, ҳаԥсгьы неиҭаҳкып,
– иҳәеит апап.
– Ибзиоуп, уааи , ҳтәап, – иҳәан, инымҩахыҵын инеибартәақәеит.
– Узусҭада, насгьы уабацо? – ҳәа дҵааит апап.
– Сара Алгьери сыхьӡуп, сусуҩуп, абас схы ахьынахо сцоит, – иҳәеит
апап дзыхьӡаз.
– Қьранџьра уцозар, сара ақьранџьы дысҭахуп, уаала аҩныҟа, ҳаилаӡап,
– иҳәеит апап.
– Ибзиоуп, суццоит, – иҳәеит Алгьери. Рыԥсы анааршьа, еиманы амҩа
иқәылт.
– Ари ушәыра иҭоузеи? – ҳәа дҵааит апап.
– Ари сшәыра ԥуҭк ахьы ҭоуп, уара упапуп, угәрагоуп, уԥсы ԥшьоуп
аҟнытә суқәгәыӷны иуасҳәоит, акәымзар ус избалак иаурасҳәагәышьахуа, – иҳәеит Алгьери. Аха усҟан ишәыра иҭоу амгьал хәаԥеи
акакан цәақәеи роуп.
Апап, ахьы аӡбахә аниаҳа, агәаҟра далагеит, насгьы абри Алгьери
ихьы ӡашьас иасҭарызеи ҳәа ахәыцра далагеит. Ус ишеицыз апап иҩны
инеит. Алгьери апап иҭаацәа аԥсшәа реиҳәеит, ишинаалоз еиԥш. Апап
Алгьери дивагьежьуа игәырҩа ҭыԥ инамҭо, днаганы диртәеит. Ус зиуа
ихьы азы ауп, акәымзар, Алгьери алымт ихьтата асасааирҭахь заҟа
днеимышьҭрыз. Алгери ишәырагьы иааигәара ишьҭоуп, уаҩы ииҭом.
Рхәы андырхиа, илатәан акрырфеит, аха акрахьырфогьы Алгьери
ишәыра итәӷәыбжьара ибжьакуп. Акранырфа, ианалга ашьҭахь, апап
иԥҳәыс даҽа уадак ахь дналыԥхьан, Алгери ахьы имоуп, аха цәӷьычшьас
иҟаҳҵарызеи, иара қьранџьра дцоит, ҳара днаҳкылар, иҵаагалалак ихьы
ицәааӡап ҳәа леиҳәеит апап иԥҳәыс.
Уи ашьҭахь риарҭақәа ҟарҵан, доус риарҭақәа рҿы инеины ишьҭалт.
Алгеригьы ииарҭа ахьидырбаз днеины дышьҭалт, ишәыра ихчы
иаҵаҵаны.
Алгьери рыцҳа аиарҭа ҭынч аниоу, дкараха дыҟамзи, дыцәеит
дыԥсызшәа, дышьҭыхны дугозар имбо. Апап даузыцәахуаз, Алгери ихьы
игәы иҵалан алада-ҩада ихы игоит.
Аҵх агәы ааҩнашоны еиԥш, апап дҩагылан, Алгьери дахьышьҭаз
днеит, ахьы имаҵәҟьоу еилыскаауеит ҳәа. Аха, иабаҟоу, Алгьери
дыцәоу, дыцәаму издыруам. Ус, дихагьежьуа дышгылаз, «иҟоуҵозеи?»
иҳәеит ибжьы ҩҭганы Алгьери ԥхыӡрыла.
Апап дшәан дыҩны ддәықәлеит, аха лашьцамзи, дахьцоз ибозма,
амажәа кәаҳаны дланаҳалан , иахьгылаз дызлыху узымдыруа, амажәа
иҿатата иԥҳәыс лҟны даннеи, иԥҳәыс дшәан дҩаҵҟьан дышнеиуаз,
адулаԥ дҩанҟьан иахьаԥсра, уаҵәԥсра дыԥсит. Апап днеин, иԥҳәыс аӡы
лҿархәхәо, цәгьала лыԥсы ааигеит.
Арҭ ас ахәхәа-аӷьӷьаҳәа ианеилала, Алгьери дҿыхан, дарбан ара
цәгьала иԥсы, иҳәан, днаҳәны дыцәеит. Апап иԥҳәыси иареи ауха шаанӡа
имыцәаӡакәа аӡбра иаҿын, Алгьери иԥарақәа цәӡашьас иарҭарыз. Ус
иӡбеит: аԥара рацәаны иҭаны, қьранџьыс дынкыланы, нас ихьы ицәааӡап
ҳәа.
Анша, Алгьери дгылан иҽеилаҳәа, иҿы ӡәӡәа аԥшәмацәа рҿы днеит.
Апап ихы ниқәикын ус иҳәеит, қьранџьра снукылозар, ҳаицәажәар
сҭахын, судумкылозар, ҳаинымаалар, сдәықәлон ҳәа. Апап даацәажәан
ус иҳәеит:
– Сара ақьранџьы изы даара аџьа збахьеит, абри абжьарак сишьҭоуп,
аха дсоуамызт, уажәы уара уеиԥш иҟоу анцәа дансықәиршәа,
дсышьҭыхуама, ишуҭаху бзиоуп, ҳаицәажәап, иҳәа шықәсык ушаангыло,
нас сара исылшо, исылымшо уасҳәап.
Алгьери иаахҵәаны ус иҳәеит:
– Сара шықәс дуӡӡак х-нызқь мааҭ еиҵаны сзаангылом, уиаҟара сызуҭом
уҳәозар, сымҩа сықәлоит. – Апап иԥҳәыс ихы нлыдикылан инеицәажәеит.
Нас Алгьери ихы наиқәкны ус иҳәеит, – ибзиоуп, заҟа уҳәаз усҭоит, аха
ԥҟараны убас иҟаҳҵап: иназмыгӡаз шҭрафны шә-мааҭк ишәо.
Апап адунеи даақәшәеижьҭеи, хнызқь мааҭ урҟәаҵ, шәмааҭкгьы
шықәсык қьранџьык иимҭацызт, аха игәы иҭоу Алгьери ихьы сызгандаз
ҳәа ауп. Алгьеригьы идыруеит апап игәы иҭоу, аха дызлеиҵсырслакгьы
акала деиҵсырсындаз ҳәа дишьҭоуп. Ианеилаӡа апап ус иҳәеит, хшьхак
рынхыҵ мхурсҭак сымоуп, заанаҵа илаҵатәуп. Уганы уа унсыжьып,
уалгаанӡа, уа уҟаз, нас сара снеины уаазгап ҳәа. Алгьеригьы дазыразхеит.
Акамбашьқәа ҩҵаҳәаны амҩа ақәлара рҽанаазырк, апап ус иҳәеит,
ушәыра ара ашәындыҟәра иҭаҵаны иаҳҵәахып, ацаԥха аркны ига ҳәа.
Алгьери дазыразхан, ишәыра ашәындыҟәра иҭаҵаны ацаԥха аркны, ацаԥха
иара игеит. Амҩа ианықәла, Алгьери дҵааит, акамбашьқәа рмаҵмаба
ааухәама ҳәа. – Амаҵмаба сымамзар, уара аҩныҟа уанцалак, акамбашьқәа
маӡарахуп ҳәа аӡәы исцәигар ҟалоит, – иҳәеит.
Апап, днеин амаҵмабақәа аацәыриган, Алгери ииҭеит. Нас аҩыџьагьы
ауардын инақәтәан, амхырҭахьы ицеит.
Амхырҭаҿы ианнеи, Алгьери акамбашьқәа ацәмаҭәа инаҵакны,
ацәаӷәарсҭа днықәҵаны, апап дхынҳәын иҩныҟа амҩа дықәлт. Ацәаӷәатә
акрыҟан, мчыбжьык аҟара дадхалон.
Апап амҩа дахьықәу ус иӡбеит, аҩны сышнеилак еиԥш ашәындыҟәра
ԥҽны, Алгери ихьы згап ҳәа.
Аҩны дааины иԥсы анишьа ашьҭахь, дҩагылан ашәындыҟәра аԥҽра
далагеит. Иԥаҵа аԥхӡы алыкәкәа, ииулак ашәындыҟәра ԥиҽит.
Ашәындыҟәра шааԥиҽыз еиԥшҵәҟьа, Алгери ишәыра ахы ааԥыртны
илаирхазар, амгьал хәаԥа хәмашақәеи, акакан цәақәеи, агәам-сами
лҭыҩҩит. Апап ахьы шьҭысхуеит ҳәа ашыҩҳәа инапы аашьҭиҳәазар, инапы
ахәаԥа ахьтата, азнаҵәҟьа агәам-сам аашьҭихт. Дагәаны иџьыбақәа
ирҭеиҵо, иџьыба дуқәа зегьы ирҭәит, усҟангьы хьу џьишьоит. Дгәырӷьаҵәа
инапы иԥаҵа анаалишь, асы-шәыб еиԥш, иԥаҵа ахәаԥа алатта иааҟалт.
– Бааишь бара, бласны! – иҳәан иԥҳәыс диргәырӷьарцы даалыԥхьеит.
Иԥҳәыс дыҩны дааизар, лхаҵа ахәаԥа иҿатата, инапқәа ахәаԥа рыхьтата
днеиҿаԥшит.
– Иухьзеи, уажәымҭа цәгьахааит?! – лҳәан, дшанхан ашә даалахеит.
– Исыхь закәуи, ари бымбои ахь ҩажь, – иҳәан инапы аашьҭиҳәахын,
инапы азна агәам аашьҭыхны иналирбеит.
– Изакәытә хьузеи, агәам уахьылажьу умбои! – лҳәан апап иԥҳәыс
дааҩналт. Апап иикыз цқьа длахәаԥшызар, ахьы абаҟоу, инапы азна агәам
икыуп, агәам даганы дыҟоуп.
– Ҳаит, рацәа аҽада сақәиртәеит! – иҳәан, иҩнапыкгьы рыла ихы даасны
икит. Ус ихгьы агәам ҩалаиртатеит.
– Ибымбои Алгьери ччиа ҳшижьа, ирласны сабџьар сзыԥшаа, сцаны
иара убраҵәҟьа дышьны абна дыласыжьуеит, – иҳәан афырҳәа
дҩаҵҟьеит.
Иԥҳәыс иабџьар лыманы данааи, иаалымԥааны дыҩт, Алгьери
дахьынижьыз ахь.
Инаԥар (Анаԥар– апапцәа иршәырҵо амаҭәау ) ырбӷьаауа, аԥхӡы даганы,
игәаԥсахы еибакуа, Алгьери дахьнижьыз днеизар, Алгьери дубар даахәа,
дцахьан ауардыни акамбашьқәеи иманы. Апап дмида-гәидаха, имала
иҽизымшьуа, дхынҳәны иҩныҟа дааит.
Алгьери дцо, дцо, даара хара дцахьаны, шьыжьымҭанк дышнеиуаз, х-ҩык аҽцәа ааиԥылан, ус иазҵааит, уабацо, усура уцозар ҳәа.
– Аусурҭа маншәалны сақәшәар, сцоит. Изакәытә усутәузеи ишәымоу?
– ҳәа Алгери деиҵамхаӡакәа дрызҵааит.
– Ҳара ҳаишьцәоуп, иҟаҳҵарацы ҳгәы иҭоуп араӡынтәы ханқәа хԥа.
быжьба-быжьба етаж иҟоу. Ҳара иҳамоуп амал рацәаны. Аҩнқәа
аныҟаҳҵалак ашьҭахь, иаҳшап ҳәа ауп, – рҳәеит аишьцәа.
– Ибзиоуп, сшәыццоит, аха заҟа сышәҭозеи? – ҳәа дрызҵааит Алгьери.
– Мызкы уара ухаҭа зықь мааҭ уаҳҭоит, ууардын аӡәы дақәууртәар,
уигьы хазы аԥара арҳалап. Уара ҳусуцәа зегьы уреиҳабны уҟаҳҵоит, –
рҳәеит аишьцәа.
Алгьери дазыразхан, наҟ-ааҟ рнапы еимырдеит. Нас дрыманы ицан,
аус дахадыргылт.
Алгьери даара ибзианы аус иуан. Шықәсыки бжаки аус иуан. Аҩнқәагьы
ҟаҵаны иалгеит. Аишьцәа рыҩнқәа ҟаҵаны ианалга, ачара ду рун, рыҩнқәа
ршеит, аха рмал шеилаз иныжьны Алгери дахадыргылт.
Ачара ианалга ашьҭахь, Алгьери ус иарҳәеит, ҳара хәҳахәҭра , амал
ҳаманы, хара ҳцоит, ҳмалгьы ҳаҩнқәагьы унапы ианаҳҵоит ҳәа.
Ус амал рацәа рыманы хара дгьылк аҿы ицаны, даара ихәҳахәҭны,
аӷба иҭаланы ишаауаз, рыӷба ԥҽын, рмалгьы даргьы ҭахеит. Рмал зегьы
Алгьери изынхан, абриҟара иҟаз амал еиҿызкаашаз ԥҳәыск дааиган, ачара
ду иуит. Иара анкьа амгьал хәаԥада егьанимоуаз игәаларшәаны,
ахымхәацәа ззидгыло азы мап аӡәы ицәымккәа, еснагь дрыцхраауан.
Анкьа зны қыҭак аҿы уахәама дук ыҟазаарын. Ауахәамаҿы х-ҩык
апапцәа ҩнан. Абри ауахәама ааҩсшәа аамысҭак дынхозаарын, ԥҳәыс
дааигеит. Хшарагь дрымамызт, аха аамысҭа уаҩ бзиан, дныҟәаҩын. Дцон
жәымш, жәамш данымаауаз ыҟан. Абарҭ апапцәа еиҭа-неиҭасуа аамысҭа
иԥҳәыс дхырхырцы илыҿцаауа иалагеит. Ус баша иаауеит, илыдтәалоит,
алаф ларҳәоит, егьиуеит, анс, арс… Лгәы ԥҵәеит. Ишыҟаз лхаҵа
иалҳәеит.
– Уара, абас ауп, аума сақәшәеит. Уара умныҟәар ауам, сара
сымацара сыҟоуп. Абарҭ апапцәа уара уанындәылҵлакь, ушдәылҵыз
анырбалакь, иаауеит‚ –лҳәеит. – Итәоуп, ицәажәоит, алаф рҳәоит,..
Исҭахым абарҭ ахьаауа.
– Ус акәзар, иҟоу басҳәап, – иҳәан, – Аа – лҳәеит.
– Сымҩаныфа ҟаҵеи, џьара сцоит, нас иҟало ббап, – ҳәа иԥҳәыс
илеиҳәеит. Имҩаныфа ҟалҵан, дылҽыжәлан, ашҭа дҭыҵит. Данцоз убыс
леиҳәеит:
– Урҭ аауеит. Кәтыкгьы рызшьы, пату рықәҵа. Аԥхьа иааиуа дыштәоу,
егьи дааиуашәа аныббалакь, итәоу ус иаҳәа:
– Абааԥсы, анахь аӡә даауеит, уи дындәылҵыр, нас уааип, – ҳәа
алыӷәра дықәҵа. Убыс ибзеихьыгӡозар ахҩыкгьы уахь иқәҵа, са
срыхьӡоит, – ҳәа абас леиҳәеит иԥҳәыс.
Арҭ усгьы ишааиуаз лдыруан, кәтык лшьит, афатә ҟалҵеит, арыжәтә
цәырылгеит егьит, лхаҵа ииҳәоз ҟалымҵар ҟалозма.
Ишыҟоу апапцәа руаӡә дааит. Алаф иҳәо егьиуа дыштәаз аҩбатәи
ашҭа дааҭашылт. Аҩбатәи данааи, «абааԥс аӡә дааит, арахь ухали, дцар
улбаап», – лҳәан, хыхь алыӷәрахьы дхалыжьлеит.
Аҩбатәи дааин дыштәаз, ахԥатәи ашҭа дааҭалеит. Аҩбатәи алыӷәра
дықәылҵеит.
Ахԥатәи дыштәаз ҳамҭак ааҵхьан, «уоо, бара быҟоума?» – иҳәан
иԥҳәыс ибжьы аалықәирган, аԥшәма ашҭа дааҭалт.
– Абааԥс, схаҵа дааит, абрахь ухал, – лҳәан ахԥатәигьы уахь
дыҩхалыжьлеит.
– Аишәа рхианы игылоуп бара сас дбымоума? –ҳәа иԥҳәыс длазҵаан,
– «ҟаи», – лҳәеит.
– Уара уанца сгәы ҿыӷьуан азыҳәан исырхиеит, – лҳәеит.
– Бара аӡы хыҵзаап, амца ҭалааит, сзымцеит сахьцоз, сҽы шыӡсоз,
ашша ԥҽызар ҟалап, бажә мцак ааиқәысымҵар ҟалом, аҭыԥқәа ааҟаҵеи,
– иҳәан, дындәылҵын, аҽы ҩнеигалан, агәақьҳәа абажәмца лаган
илеихәлаижьит. Аҽы ашша ԥҽыр ҟалоит, ашша ԥҽыр абажә лҩа
иахадыргылон ажәытә , уажәгьы усоуп.
Арҭ апапцәа ахҩыкгьы алыӷәра иқәтәоуп. Ус иззымычҳаз аӡә раԥхьа
дыԥеит, раԥхьа ихалаз иакәхап. Дахьынкаҳаз днаихагылан, дзымҟаауа
аҿаԥа наиҿаиҵан, деиқәԥах дҿаҳәаны, наҟ диҵәахит. Аҩбатәигьы
далыҩрны длаимҵаҳаит, уигьы ус дҿаҳәаны диҵәахит. Ахԥатәигьы убыс
изиуит.
Аамысҭа гәылак диман. Уаҩы ӷәӷәак иакәын, аха уаҩ ачашәа, уаҩ
гаӡашәа дыҟан. Апапцәа руаӡәк дааиган, днышьҭаҵаны игәыла иҿы дцеит.
– Уааи, – иҳәан диԥхьеит. Х-мааҭк ахь ԥара наганы инықәиҵеит. – Абри
дганы аӡы дысзоуҭозар х-мааҭк уысҭоит, амала аӡәгьы иоумҳәан, – ҳәа
еиҳәеит. – Аӡы даҭаны уанаахынҳәлак, уԥарақәа угоит, абра иқәуп.
– Бзиоуп, – иҳәан апап диҵаланы дцеит. Длаганы аӡы даҭаны, дхынҳәны
их-мааҭк игарцы данааи, аҩбатәи апап дааганы дықәуп.
– Уара иҟалеи, ацҳа агәҭа уқәгыланы далоумыжьӡеи?! Арахь дааит, –
иҳәан, диирбеит.
Даашьҭихын диман дцеит аҩбатәи. Ацҳа агәҭа длықәгылан арахь уҿы
мааҳәааит, иҳәан, длаган аӡы далажьны, деиҭааит. Данааи, ахԥатәи
дааганы дықәын.
– Ашаха ԥшааи, бара! Цқьа агәҭа изымшәеит! – иҳәан, ашаха аарган, –
уара, ацҳа аашәаны, агәҭаҵәҟьа улықәгыланы далажь! – иҳәан, ашахагьы
ииҭеит, ахԥатәигьы диҭаны доуишьҭит, усгьы наишьҭеиҳәеит:
– Амарџьа анаацәылашо аӡы даҭ! – ҳәа.
Ари ишиҳәаз еиԥш, ацҳа шахала иаашәаны агәҭа ԥшааны аӡы
далаижьит.
Агьи аӡ нырцә ала даҽа уахәамак гылазаап, папык ашарԥазы аӡаҿы
дааины иҿы аӡәӡәара даҿызаап. Ари аниба, длаҵҟьан дыҩт.
– Аа, убоо, дыҵҟьаны дахьцо, арахь аарцәҟа игәы анԥҵәа, нырцәҟа
дыҩт! – иҳәан, аҟәақ ҳәа дыҩны дҩаишьҭалан, уигьы дихьӡан, дшыҳәҳәоз,
дыкны дааган аӡы деиҭеит. Рыԥшьҩыкгьы уа даарылгеит. Даагьыжьын,
дааин ихмааҭк ахьықәыз иаақәхны аҩныҟа дҩықәлан дцеит.
Папык дыҟазаарын, иԥҳәыси иареи. Ауаа аныԥслакь мышҩынҩажәа
ахьыҟарҵоз, егьиз, асыкәмалқәа ахьыҟарҵоз апап дыргалон. Данааилакь
иԥҳәыс арацәа игәыдлыԥсалон, «еиӷьу ала уаат» ҳәа.
Апап дыԥсылахеит. Царҭа имауа даныҟала, иԥҳәыс ус леиҳәеит:
– Уаха скәаба, сыԥсах, ныҟәара сцоит, – иҳәеит.
– Уабацо?
– Афатә бзиа сгәы ахшәеит, ржанои ача сфар сҭахуп, – иҳәеит, – ача
еиқәаҵәа. – иҳәеит.
Длықәлан дышлеиуаз… Ддәықәлеит ашьжьымҭан. Игәыла ӷарк
дыҟазаарын. Амҿы ԥҟаны, ҟәаҟәала икылган иҭиуан. Жәеизаҩык ауаа
ҩназаарын, иара джәаҩаҩыкны. Ихы дамыхәо, ихәыҷқәа изымааӡо дыҟан,
егьин. До, «ҽык аасхәап» ҳәа дышлеиуаз, апап ишьҭахь ауп дышнеиуа
ари, қыҭактәин. Ишьҭахь дышнеиуаз ани апап џьоук ааиԥылан, – Уабацо?
– ҳәа ианиазҵаа, – Абас-абас, – аниҳәа, анҭ аҩыџьа еицнеиуаз игәыла
ус еиҳәеит, – Амна ахәырџьын уҭаԥши, иҭоу ааҭыхны, абри иҿы иаҿаҵа,
– иҳәан, егьи ҟамчыла дынигәҭасын, апап дыҽхеит.
Ани аҷкәын дшааиуаз, «џьара ҽык аасхәап» ҳәа абазар ахь ицоз
дшааиуаз дырбеит.
– Уабацо, баба, иуҭахузи, узышьҭоузи?
– Абас-абас, схы сзымааӡо сыҟоуп. Сҟәаҟәагь ԥҵәеит, амҿы ган
исҭиуеит, уаҳа хааӡага сымам, егьим. – иҳәеит.
– Нас, узцози? – рҳәан, – Ҽабаак аасхәар сҭахуп, – иҳәеит.
– Аа, абри га, шықәсык иумаз. Амала, акымзарак аҿоумҵан, ацәыцә
ада. Ацәыцә аҿаҵала, адәахьгьы шьурҭ иумырҳәын, – ҳәа иарҳәеит.
– Иҭабуп, – иҳәан, длықәлан дцеит.
Игәыла дрогк ааимихын иҩҵеикуа, иԥҳәысгьы ихәыҷы, хәыҷык
иҩеидасын иҟазгьы иман дцо, ҩ-конецк ҟаиҵон. Ус-ус, ус-ус иҽааибиҭеит.
Иҽааибиҭан, егьин, дшыҟаз, ишықәсгьы ауаа ианалага, аҽы ааихәеит,
адрог ҟаиҵеит, егьит.
– Абри иахьа аҽы ануаҳҭаз ачисло анҵа, аҽныҵәҟьа абра иаҳзаага,
абра ҳуқәшәоит, – ҳәа иарҳәеит.
Уи иԥхьаӡаны иман есқьынагь ихамышҭыртә еиԥш, егьин. Ианнеига,
иаргьы днеит, даргьы ааидгылт.
– Иалаҟоуҵозеи, баба, акыр ухы иузархәама? – рҳәан, – Аа,
сшәыркьаҭеит, аллаҳ шәиныҳәаат, аҽы аасхәеит, аҩнымаҭәахә ԥыҭк
шьҭасҵеит, егьит, абас сеихот, – иҳәеит.
– Ига, даҽа шықәсык иумаз. Амала, ацәыцә ада акымзарак аҿоумҵан,
– ҳәа иарҳәеит.
Иман дцан, аҽы аҩызагь ааихәеит. Дынхеит, инхара ҟаиҵеит, инҵыра
ҟаиҵеит, егьит. Ашықәсаз уа ианнеи, иман даннеи, урҭгьы уа иҟан.
– Уца ухьамԥшӡакәа, – ҳәа иарҳәан, апап аӷәра ааиҿырхын, иа ….
ианҭас, дыҽхан, дсапсапуа иҩныҟа дцеит.
– Ашә сзаарты, – ҳәа иԥҳәыс лҟын даннеи, – Какраз, ҩышықәса уаха
ауп, аҩышқәсарз уааит, – лҳәеит.
– Иуфама? – лҳәан, – Абас сыхәдацәаҟынӡа ифан сыҟоуп, – иҳәеит.
Нхаҩык дыҟан. Иааигәара папык дынхон. Анхаҩы аусурахь
данцалак, апап дааины анхаҩы иԥҳәыс длыҿцаауан. Аԥшәма акымзарак
издыруамызт.
Анхаҩы иԥҳәыси иареи ҷкәынак дрыман, ҷкәына ҟәышк иакәын.
Дыхәҷын, аха иаб иҟамзаара иақәыршәаны апап рыҩны дахааиуаз
гәҩарас икит. «Абри апап даацыԥхьаӡа сан адәахьы уца, ухәмарла ҳәа
сыԥхалҵоит, абри маӡас иаҵоу еилыскаароуп, џьара мыждарак иаҿуп
акәымзар, изысцәырӡарызи», – иҳәан, дрышьклаԥшуа далагт.
Ҽнак апап данааи, иан аҷкәын дарҩагь адәахьы ддәылылцан, дара
уа рҽааҩнаркт. Аҷкәын дындәылҵит, аха адәахьы дымцакәа абарҵаҿы
игылаз амардуан лкыдыргыланы ахәыблараҿы дҩыхәнан, аҭуан аҿы
иҽиҵәахт. Уахьынтә дыԥшны зегь ибоит уажәы. Апапи иани игәыдибакылауа, ихәмаруа, иаарҭахыз зегь аныҟарҵа ашьҭахь апап ус иҳәит:
– Бара, сара уаҵәы цәаӷәара сцоит абри-абри аҭыԥаҿы. Бхаҵа
цәаӷәара данцалак ашьҭахь баргьы са сҿы блеи. Амҩа бахымҟьааит.
Амҩа бықәланы бызнеиуа акәымкәа, ҩ-мҩак ахеихало бнеиуеит. Сара
сызлацо амҩала қды хпаҿк хәҷык наганы ишьҭасҵоит. Убри амҩа
бақәланы бҿыҩабхар, са сҟны бнанагоит, – иҳәеит.
Убыс ала еинаалан, апап дҩагылан аҩныҟа дцеит. Арҭ ирҳәо зегьы
аҷкәын иаҳоит. Иан дзеиԥшроу иаб иирдырыр иҭахуп, аха макьана цқьа
дақәшәом. Адырҩаҽны шьжьымҭан иаб цәаӷәара дахцоз аҷкәын, –
Саргьы сугароуп, – ҳа диҳәеит.
– Уара макьана ухәыҷуп, сус еилаурхуеит, – иҳәан, мап икит, аха
аҷкәын имуит, дицны дцеит.
Амҩан иқәлан излнеиуаз, ҩ-мҩак ахеихалоз инкылст.
– Уара уцала, сынҭыҵуеит, нас сухьӡоит, – иҳәан, аҷкәын иаб ԥхьаҟа
дишьҭын, апап имҩахь ишьҭаиҵаз ақды хпаҿ хәҷы аашьҭихын, дара
злацоз амҩала ишьҭаиҵит.
Шьыбжьон ааит. Иԥшызар, анхаҩы иԥҳәыс фатәыс иҟоу зегьы
лыманы аҽы дақәтәаны даауеит. Ари лхаҵа уамашәа ибит. Зныкыр ихәы
аалгахьазма! «Дабаанага абри сыԥҳәыс , лҽырҵәызны, илымоу зегь
лышәҵаны, ҽылагь даауеит», – ааигәахәт.
– Бабаҟаз, бара? – иҳәан дҵааит.
– Аҩны сахтәаз, аҩны баша стәазар аҵкьыс, кәтык сшьын, шәхәы
ҟасҵан, шәыгәгьы аасырҿыхап, ҳааицәажәап сҳәан, шәхәы сыман сааит,
– лҳәит.
Аҷкәын ибоит иаб макьана ихахьгьы изымаауа иан лаара маанас
иаҵоу.
– Саб, – иҳәан, – Ыы? – иҳәит.
– Ҳан ас ахә бзиа аныҟалҵа, апап лаҟтәирахь дцәаӷәоит, ҳиԥхьап,
ҳгәыла иоуп, крицҳфап, – иҳәит.
– Ибзиоуп, дад, уца, апап уиԥхьа. – иҳәан, аҷкәын ддәықәиҵт.
Аҷкәын апап иҿы дынкылсын, ус иҳәит:
– Саб еиликааит сан услыцныҟәоз. Аиха иманы даауеит, уишьуеит,
ухы уахә, узцозар уца, – иҳәеит. – Абри уасҳәарц, угәуҽанысҵарц азы
сан саалышьҭит, – иҳәит.
Нас днахынҳәын, иаб иҿы днеит.
– Иҟои, даауама? – иҳәан, – Мамоу, саб, дааӡом, – иҳәит.
– Исеиҳәаз уи ауп – «Сҟьатама хжәеит, уаб аиха имазар, иманы
дысзааит. Сӷьатама ааҟаҳҵар, нас ҳаицны ҳаицҩеиуеит», – ҳа ус апап аҳәара
ҟаиҵит, – иҳәит аҷкәын.
– Ус акәзар, ибзиоуп, – иҳәан, аб аиха аашьҭихын апап ишҟа иҿынеихеит.
Анхаҩы аиха иманы дзааиуаз аниба, «аҷкәын ииҳәаз ҵабыргызаап, ари
сишьуеит», – иҳәан, апап ицәмаҭәа лкажьны абна дылалан, дыҩны дцеит.
Анхаҩы апап иҟаиҵаз уамашәа ибит, аха иақәиҵара издыруам. Ашьҭахь
даахынҳәын, ацәқәа ахикыз ахь ддәықәлт. Аҷкәын иаб дааиаанӡа иан ус
лаиҳәт:
– Саб еиликааит апап бызицныҟәоз. Уажәы даауеит, фырмахьцқәак
хыҵәҵәаны бҟәаҟә ацәа ахихуеит, – иҳәит. – Апап дишьразы дцан, уажә
даауеит, – иҳәит.
Лхаҵа афырмахьцқәа иҟәаҟә иқәҵаны даауашәа анылба, илаҳаз ҵоуп
лҳәан, дшәан, дыҩны дцеит. Анхаҩы данааи, иҷкәын дизҵааит: – Уан ас
дыццакны дабацо? – ҳа.
Аҷкәын даара игәы иалст иаҳаз:
– Уара уажәыгь иузеилымкааи арҭ иҟарҵо зыбзоуроу? Апап уаниба,
дыҩны дцозар, уԥҳәыс уанылба, дыҩны дцозар, нас ари иаанаго
узымдырӡеи? – иҳәан, аҷкәын иаб диазҵааит.
– Мамоу дад, исзымдырт, – иҳәит аҷкәын иаб.
– Уажә ианузеилымкаа, шьҭа дунеихаан иузеилкааран уҟаӡам. Сара
усабуп ҳа уара ушҟа шьҭа снеиуам, схы ахынахаз сцоит, уара иуеицәоу
ауаа збаанӡа сааӡом, – иҳәит аҷкәын.
Ана аӡәы иҿы днеиуа, ара аӡәы иҿы днеиуа, ус дсықәыз акәымкәа,
амал змаз аҳак иҿы днанагит. Ҽыхьчас дидикылт. Аҳ ауахьад рацәаны
иман, аха есысықәса иҽқәа рӷьычуан, аԥхасҭа рацәаны иман. Ҽыхьчас
иааҟаиҵалак уи иамыхәеит. Аҷкәын, – Са снашьҭы, иҟасҵалак убап, – иҳәит.
Аҳ исцәигози ҳа дидикылт, игәра гаҵәҟьан акәым. Аха абри аҷкәын
иара иҿы аусура даналага нахыс аҳ уаҳа цәыӡк имоут, ҽык аӡәы изымгит.
Аҳ аҷкәын дилаҽхәон: «Ари дахсымоу акы сацәшәом, ари иҿы аӡәгьы акгьы
илшом», – ҳа. Аҳ иҩыза аҽа ҳак дыҟан. Уи иаҳаит аҷкәын иӡбахә. Аҳ
иҽхәаԥхьыӡ ихы еиланаргьежьт, дахьирхәыр иҭаххит.
– Сара изӷьычуеит уҽқәа, – иҳәит.
Амал ықәҵаны еисеит:
– Абри аҷкәын ҽык ицәуӡар, смал абжа усҭоит, – иҳәит аҳ. – Исзымгар,
смал абжа усҭоит, – иҳәит агьи аҳ. Рнапқәа еимырхын, аҳ иҩыза
дымԥшӡакәа иаразнак аҷкәын иҿы дцеит.
– Иуҭаху усҭоит, ҽык сырхәҳа. – иҳәит.
– Мамоу, исызуҭом, – иҳәит. – Аҽқәа зтәу аҳ иоуп, сара снапы иану урҭ
рыхьчароуп. Ак анагха, аҳ симшьуеи? – иҳәит.
Аха ани аҳ диҟәамҵӡеит. Дцо-даауа ианимуӡа, – нас ус акәзар,
ибзиоуп, ҽык усҭоит, аха уԥарагьы сҭахым, ушьарагьы, – иҳәеит аҷкәын,
– убри уақәшаҳаҭзар, аҽы усҭоит, – иҳәит.
– Изакәи?
– Знык амш улазгоит, – иҳәит.
Азныказ аҳ даалак-ҩакит, аха мчыла ианаму, хаала ианаму, уаҳа
ҟазшьа анизамҭа, дақәшаҳаҭхит. Ахәҷы аҳ иҩыза (уигьы даҳауп нас)
амш илаиган, иҽы ииҭит. Аҽы ииҭит, аха леишәа бааԥсык акәзаарын,
еиҳәҭарԥаны аӷәра лахырҵәрааны ицеит. Дашьҭалт, аха изымкт.
–Уцаны аҽы кны исзаага, – иҳәан, – Знык амш улазган, аҽы усҭт,
иуцәцазар са исхарои? – иҳәан, дыԥхеиҵан, аҳ дмида-гәидаха аҩны
дааит.
Илахь еиқәушәа анылба, – Иҟалеи? – ҳа дҵааит иԥҳәыс.
– Иҟалахи? Аҽы сзаамгит. Ҳмал абжа аҳ исҭароуп‚ – иҳәит аҳ иҩыза.
– Ус акәзар са сцоит, са иаазгоит, – лҳәит аҳ иԥҳәыс.
Аҷкәын иҿы днеит, – аԥара усҭоит, аҽы сыҭ, – лҳәеит.
– Аԥара са исҭахӡам, – иҳәит аҷкәын.
– Нас иуҭахи?
– Знык амш былазгар сҭахуп, – иҳәит аҷкәын.
Даахәыц-хәыцын, «ҳмал абжа аҳ иаҳцәигар аҵкьыс сазыразхар
еиӷьуп», лҳәан, дақәшаҳаҭхеит аҷкәын ииҳәаз. Аҳ иԥҳәыс амш лылеиган,
дцан, аҽы кны илзааигит. Абни аҽхагоуп илзааигахо. Аӷәра налиркит,
аха ани алаапк иаҩызаз аҽы, аԥҳәыс илзынкыло дыҟазма, еиҳәҭарԥан,
аӷәра лымпыҵжәаан ицеит. Уигьы лылахь еиқәҵаны аҩны дааит. Лани
лаби рылахь еиқәушәа анылба, рыԥҳа, – Ишәыхьи? – ҳа дҵааит.
– Абас-абас, – рҳәит.
– Шәымшәан, аҽы са иаазгоит, – лҳәит.
Днеит аҷкәын иҿы. Уигьы лани лаби дызрылаӡаз еиԥш длылаӡеит.
Уаҳа ԥсыхәа анылзамҭа, дақәшаҳаҭхит. Амш лылаиган, аҽы ааганы
илиҭит. Уаанӡа лаб иҟнытә илдыруан аҽ леишәацәгьак сакәыз, аӷәра
аахырҵәрааны изцоз. Ахәда ашаха ахалҵан, илулак цәгьа-мыцәгьала
аҩны иаалгит.
Даннеи лаби лани гәырӷьеит. Лаб аҽы иманы аҳ иҿы дцан, –Уаҵахит,
умал абжа суҭароуп, аҷкәын аҽы ицәызгеит, – иҳәит.
Аҳ ицәымыӷхеит. Аҷкәын диԥхьан дааигит.
– Уара, ари ииҳәо иашоума? – иҳәан. дҵааит.
– Аҳ ухаҵкы, сшьы, иуҭаху сызуы, амала уаасзыӡырҩы. Аҽы игеит,
иашоуп, аха ажәлар рҿы дҩагыланы аҽы гашьас иаиҭаз иҳәааит, нас
усгьы унапаҿы сыҟоуп, сабауцәцо, ма сушьып, ма сынурхап, – иҳәит
аҷкәын.
Уажәраанӡа «аҷкәын аҽы ицәызгеит, умал абжа суҭароуп» ҳа игылаз
ауаҩы ибӷашшара ԥҵәеит.
– Аа, абааԥс, сумрыргаман, умалгьы сҭахым, смалгьы усҭоит. Амала
ажәлар рҿы сцәа ԥумҽын, ччархәс сҟаумҵан, – иҳәит аҳ иҩыза.
Уи ауп. Имаз амал зегьы аҳ иниҭаны, иара дмида-гәидаха аҩныҟа
дцеит.
Аҷкәынгьы, – «Саб анхаҩ рыцҳа иԥҳәыс дылхырҟьаны сизгәаауан,
аҳ дуӡӡа дгәыргагаха адәы дықәуп, дцәыԥҽыгаха, аха дуаҩу џьыршьоит,
арии саби абеидукыло», – иҳәан, длықәлан аҩныҟа дааит.
Апапи анхаҩи еигәылацәан. Анхаҩы аԥҳәыс дааигит. Даара ԥҳәыс
ԥшӡак лакәын лара. Апап уи дигәаԥхит. Длеиҽырбуа далагт.
Есышьжьымҭан аӡаагара данцоз длықәкьыркьыруа далагт. Уи зным,
ҩынтәым, хынтәым, ус енагь длықәкьыркьыруеит.
Аԥҳәыс лгәы анԥҵәа, лхаҵа иалҳәт:
– Уара, абри апап енагь дсықәкьыркьыруеит, ииҭаху сзеилымкааит,
– ҳа иалҳәт.
– Уи ииҭаху са издыруеит. Уаҵәы аӡхаҟа банцо дбықәкьыркьырыр,
«Уаҵәыуха аҩны усызнеи, сузыԥшуп» ҳәа иаҳә. Иара дмааир ҟалаӡом.
Нас са избап иҟасҵаша, – ҳа ус лаиҳәт.
Адырҩаҽны аӡхаҟа данца, апап днеин, ақьақәеиԥш длықәкьыркьыруа
далагахт. Лыбжьы налырган, – Апап, ухаҵкы сцеит, ара уааи, ак
уасҳәоит, – лҳәит.
Данааи, – Уара иуҭаху еилыскааит, уаҵәыуха схаҵа џьа дымцар
ҟалом, аҩны унеи, уареи сареи исыуҭаху еиԥш ҳныҟәап, – ҳа ус иалҳәт.
Иԥҳәыс илҳәаз «шиашоу» апап ихаиҵарц азы анхаҩы хәымҽхан апап
иҿы днеин‚ – Уаҵәы сасра џьа сцараны сыҟоуп, уҽи укәадыри суҭароуп,
– иҳәит.
Анхаҩы ииҳәаз дақәгәырӷьан, апап иҽгьы икәадыргьы анхаҩы ииҭит.
«Ари дцаҵәҟьозаап, иԥҳәыс лымацара даанхоит, сеиқәшәит», – ҳа
дыҟоуп уажә апап. Ианиалҳәаз аҽны, ахәмыҽхан апап днеит анхаҩ иҩны.
Анхаҩ иԥҳәыс даалаган, ашәишәи изылшьт, ихәы ҟалҵит ибзианы.
Аишәа илахатәан рнапы аадыркуан еиԥш, аԥшәма дааин, ашә ҷыгә-ҷыгә ҳа днаст.
– Абаа, схаҵа дгьежьны дааит ҳа сыҟоуп, «сеиқәымшәар сгьежьуеит»
ҳа иҳәан данцоз, даазар ҟалап, – лҳәит.
– Иҟасҵои, избаҟасҵо, сабацо? – иҳәан, дҵааит апап.
– Уа утәаз, умшәан. – «Ари сашьа иоуп», – сҳәап. – «Иашьак
дсымоуп, абна дылоуп, уаҩ ччиак иоуп, уара дуцәыԥхашьаны абжьааԥны
дааиӡом, уара џьа уанцалак дааилон, акриҿасҵалон дрыцҳашьаны», – ҳа
иасҳәап. Уара унеины абна акәакьҭаҿы укҿатәа. – ҳа иалҳәт.
Апап днеин, ашьшьыҳа акәакьҭаҿы дыкҿатәеит. Ашә аалыртын, лхаҵа
дааҩнашылт. Аишәа рхианы ианиба, – Аӡәрыбҭазма? – ҳа дҵааит.
– Сашьак, еиҳабык дҳамоуп, хәыҷык ихы еиқәшәамшәа иҟоуп, уара
уаныҟам дааилоит, акриҿасҵалоит. Уа уаныҟоу дыԥхашьаны дааиуам, –
лҳәит.
Данԥшы, апап дахкҿатәаз ибит. Дизымдрызшәа ҟаиҵан‚ – Ҟоҳ, ари
бара башьа иакәзар, сабхәында иоуми. Абхәында енагь аиҳабыра имоуп.
Ԥхашьарами, ҭынха димамшәа, иԥҵы иҿассы дахьыҟоу. Бнеины ана
сдалақь ааги, иԥҵы амсхып, ауаа дахьырбогьы иаҳџьыршьарым. – иҳәан,
апап длаиртәан, ихгьы иԥҵгьы исеит.
Нас иԥҳәыс ибжьы налықәирган, – Бара, асас-дахь даҳҭоуп, аӡә
дидмыртәалакәа, афатә иҟоу ҳамацара иаҳфома, ҳгәыла апап ана дызтәоу
илымкаа ҳфома? Иҳамамзар акы иамусын. Бцаны апап биԥхьа, – ҳа иԥҳәыс
илаиҳәт.
Иԥҳәыс дцан, – Апап аҩны дыҟаӡам, «џьа дцан, дмаацт» ҳа апап иԥҳәыс
исалҳәт, – лҳәит данааи.
– Апап дыҟамзаргьы, иԥҳәыс дыҟами, иԥҳәыс даага, – ҳа деиҭадәықәиҵит анхаҩ иԥҳәыс.
Уи дцан, апап иԥҳәыс даалгит. Зегьы леидтәалан, акрырфит, акрыржәит.
Ашьҭахь, анхаҩы иԥҳәыс дынлалацәҟәын, «агьи ауадахь бнеи» ҳа аанарго,
иԥҳәыс данца, апап иԥҳәыс изиҭахыз еиԥш длызныҟәеит. Ари апап ибоит,
аха ҳәашьа имам.
Апап иԥҳәыс лтәы анлоу аҩныҟа дцеит. Убри аамҭазы апапгьы
ддәықәлит. Анхаҩы, уи дызусҭоу изымдыруашәа, ашә аҟынӡа
днаскьаргеит.
Апап аҩны даннеи, иԥҳәыс дылзымдырӡит. Данцәажәа, ибжьала
дылдырын, – Унан, уҩны уҩнанҵәааит, иухьи, ухи уԥаҵеи саны, узфада?!
– лҳәан, – Ыы, абаа, ҿыбымҭын, еибаҳҳәо акгьыҟам, сара ас ахсзыруыз
бара бахыркыз аҩнаҿоуп! – иҳәит апап. – Ба бызкыз иоуп сԥаҵагьы схахәгьы
зса.
Хаҵаки ԥҳәыски ыҟан.
Ҽнак аԥҳәыс ӡаагара дцеит. Ргәыла уи даниба, «қҳы, қҳы» иҳәит ихәцә
ак кылахан, иҟырҟы ҭирыцқьошәа. Ари зныкымхит, ари ҩынтәымхит,
дибацыԥхьаӡа абас ҟаиҵо далагеит. Иџьалшьеит аԥҳәыс, иаанагоз
лзеилымкааит.
– Абри иҟаиҵо маанас иаҵои? – лҳәан, лхаҵа диазҵааит.
Лхаҵа иаразнак идырт ргәыла ииҭахыз, аха инимырԥшкәа ус иҳәит:
– Иҟабҵаша уи ауп, иара «қҳы, қҳы» аниҳәалак, баргьы ус аҭак иҭ.
Баргьы «қҳы, қҳы» ҳәы, – иҳәит, – нас иҟаиҵо аабап, – иҳәит.
Убыс иагьыҟалҵит. Агәыла аҭак аниаҳа, «исҳәаз дақәшаҳаҭхит»
ҟаиҵан, – Ҳаицныҟәап, – иҳәит иаахҵәаны.
– Умццакын – лҳәит, – схаҵа абра џьа дцараны дыҟоуп, данцалак
адырра усҭоит, – лҳәит.
Аҩны данааи, еибырҳәаз лхаҵа иалҳәит.
– Уажәыҵәҟьа ихәы-иԥхь ҟаҵаны ара даагы, настәи аус са избап, –
иҳәит лхаҵа.
Адырҩаҽны, – схаҵа џьа дцеит, дыҟаӡам, уаха усызнеи, – ҳәа иалҳәит.
Лажәа ҩбамтәкәа ауха днеизар, аишәа рхиоуп, дыԥшны дтәоуп. Аишәа
илахатәан, рнапы аадыркуан еиԥш, лхаҵа дааҩнашылт. Агәыла дыԥсыр
еиӷьишьеит, аха иҟаиҵахуаз. Уажәшьҭа ибоит деибганы дыззымцуа.
– Иҟоу уи ауп, – иҳәит ахаҵа, – иуҭаху, уззааз здыруеит, аха усшьуам.
Ара уааи, – иҳәан, диманы асура дныҩналт.
Ааҵәа дук азна аџьқәреи ҿырп ишьҭаз инапы нақәикын, – Абри улагаанӡа
абра уҟазаауеит, уоусышьҭуам, – иҳәан, дыҩдәылҵын, асура ашә ҩаиркит.
Хаҵеи ԥҳәыси аишәа илахатәан, акрыфа-акрыжә ишьҭаланы ицәт. Аха
агәыла даузыцәахуаз, ауха шаанӡа анапыла лу дахатәаны аџьықәреи
алагара даҿын. Ашарԥазы илаганы даалган, ашә днас-насын, аԥшәма
даарԥшны, – исоуҳәаз ҟасҵит, соужь шьҭа, – иҳәан, доуижьын, аҩныҟа
дцеит.
Адырҩаҽны аԥҳәыс ӡаагара дцахт. Дызнеиуаз иааиҿаҳахт. «Қҳы, қҳы»
лҳәит, аха ани шьҭа дузжьауа дыҟахума, – Ыы, шәшыла ас ирласны
инҵәама? – иҳәан, дҵааит.
Ҳаблак аҿы ажьи дрыман. Уахык аҳ абри ажьи диԥхьеит.
– Уаха иалыршаны шьыжьынӡа шә-ҽеимаак сзыҟауҵароуп. Ашьыжь
иҟаҵаны ианааумга, ухәда ашаха ахаҵаны укәалкәало ушыкнасҳауа
удыруазааит, – иҳәеит аҳ.
Ажьи дынкахәыцуа, ихы ахьигара изымдыруа иҩны дааин, ихы кны
днатәеит.
– Иухьзеи, уара, саб дыԥсызшәа ухы кны утәопе? – лҳәан ажьи иԥҳәыс
диазҵааит.
– Аҳ дсыԥхьан сиган уаха иалыршаны шә-ҽеимаак ҟаҵаны исзааугароуп
акәымзар ухәда ашаха ахаҵаны укәалкәало ушыкнасҳауа удыруазааит
ҳәа сеиҳәеит. Уаха иалыршаны шә-ҽеимаак ҟаҵашьас ирысҭозеи? – иҳәеит
ажьи.
– Гәырҩас иҟаумҵан, уаҵәы шьыжьымҭанынӡа макьана аамҭа аҟоуп.
Абра улатәаны, узхара афаны, угәы рҭынчны ушьҭалан уцәа, – лҳәеит
ажьи иԥҳәыс.
Ацәаразы дызмыцәеит, дыгәжәажәо дышьҭан уи ауха ажьи. Ус
ашарԥаз «Еи аԥшәма!» – ҳәа аӡәы ибжьы геит. «Иауауеи гәышьа, са
стәы ҳәа егьыҟам», – игәахәт ажьи.
– Бнеины ашә аартишь! – ҳәа иԥҳәыс иналеиҳәеит.
Ашә анаалырты, дыццакы-ццакуа ҷкәынак дааҩналан, «Ажьи ухаҵкы,
аҳ дыԥсын икәыба злаҟаҳҵоз ҵәымӷк ҳагхеит, иҳаҭ», – иҳәеит уи аҷкәын.
– Ҵәымӷк акәым, шә-ҵәымӷкгьы усҭап аҳ изы акәзар! – иҳәеит ажьи.
Шәарыцаҩык дыҟан. Абри аԥҳәыс дааигеит. Лара ҿык-бзык иазымҳәо
аҟара дыԥшӡан. Ашәарыцаҩ иааигәара инхон апапцәа. Гәылацәас имаз
папцәан.
Абарҭ апапцәа ргәыла шәарыцара данцалак, иԥҳәыс илыҿцаауа
иалагон. Иааины илацәажәон. Аӡә даауан, длацәажәон, уи данцалак,
егьи дааиуан, уи данцалак егьи даауан, уи данцалак ахҩык даауан.
Абас арҭ ари аԥҳәыс лгәы ԥырҵәеит. Дзықәшәаны дыҟазгьы лхаҵагьы
иалҳәомызт, аԥҳәыс ҟәышк лакәзаарын лара.
Абарҭ гәылас дрыман ҷкәына бзамыҟәк. Абра даауан, лхаҵа
шәарыцара данцалак. Мҿык лызԥиҟон, ӡык лзааигон. Ларгьы криҿалҵон,
крилыржәуан. Абас дыҟан. Бзиа дырбон, дарныгын, аха дуаҩ иашан
азы пату иқәырҵон.
Ус ишыҟаз акәымкәа, игәылацәа-апапцәа ираҳартә иԥҳәыс лахь
ибжьы ааирган, – О, бара, шәарыцара сцоит, мчыбжьык аҟара сзымаар
ҟалап, аха гәхьаас иҟабымҵан, Хындыгә (ани арныг Хындыгә
ихьӡзаарын) даабхыларԥшла, агәҿыӷь бҽабмырган, – иҳәан, иҽааибиҭан,
дныҵыҵны шәарыцара дцеит.
Ари лхаҵа данца, арҭ апапцәа еиԥҟьа-еиԥысуа аара иалагеит
– Хазхазы уаҵәыуха шәаа, – ҳәа ралҳәеит, дара еибамырдырӡакәа.
Адырҩауха ианыхәла, руаӡәк даакылст. Лара асаанқәа рыӡәӡәара
далагеит, краниҿалҵа. Нас ус иалҳәеит:
– Сара схаҵа дышсыцшьҭало иан дшалыхшаз ауп. Сара асаанқәа
сыӡәӡәонаҵы уҽеилыхны ушьҭал, саргьы уажәыҵәҟьа снеиуеит, –
лҳәеит.
Ари апап иҽеилихын, днеин днышьҭалт. Ус ишыҟаз, дук мырҵыкәа,
адәахьы аӡә ибжьы геит. Ари аԥҳәыс ани зҽеилыхны ишьҭаз апап лхы
наиқәылкын, ус лҳәеит:
– Уанаџьалбеит, схаҵа даауеит, алаӷәра уқәла, ҳанирҵәоит, – лҳәеит.
Апапгьы дшәан, дшыҟьантазыз иаразнак алаӷәра дықәлеит. Имаҭәақәа
аашьҭыхны илҵәахит.
Лхаҵа дабаҟоу, апап иҩыза иоуп иааиз. Уигьы ани аԥхьа иааиз апап
иалҳәаз иалҳәан, иҽеилыхны днышьҭалоны еиԥш аан, адәахьы аӡә ибжьы
геит.
– Ҳаи, уанаџьалбеит, схаҵа дааит, ҳагьишьуеит ауп, уеиха, алаӷәра
уқәла, – лҳәан, уигьы дҟьантазӡа алыӷәра дықәлеит.
Ахԥатәи апапгьы иан дшаалыхшаз иҽеиллырхын, даашьҭалон еиԥш,
лхаҵеи лареи анеицәажәахьазтәи аамҭа анааи, ибжьы иргеит адәахьы.
Ари аҵыхәтәантәи апапгьы алаӷәра дықәлеит.
Ус лхаҵа дааҩналт. Арҭ, ахыкәалаа зықәшәаз реиԥш, рыхҩыкгьы ҟьантаз-ҟьантазӡа алаӷәра иқәтәоуп. Даарыҵахысуа, даарыҵахысуа апапцәа зегьы
ишьит ашәарыцаҩ. Руаӡәк дылбааиган, деилаҳәаны аҭӡамц дадтәалазшәа
дныҟаиҵеит. Дындәылҵын Хындыгә изҿыҭны дааигеит.
– Абри дганы ахаҳә ицраҳәаны аӡы далажь – ҳәа еиҳәеит.
Хындыгә ани дганы аӡы далажьны даанӡа ашәарыцаҩ егьырҭ апапцәа
руаӡәк даалбааиган, деилаҳәаны дықәиҵеит. Хындыгә дааизар, абар апап
дхынҳәны даан, дахьықәиоу!
– Абыржәшьҭа дхынҳәны даауазар дхаҵаҵәҟьоуп, – иҳәан, даашьҭихын,
уигьы диган хаҳә дук ицраҳәаны аӡы далаижьт.
Ари дшаҿыз ашара адәы иқәлеит. Хындыгә аӡиас даваланы дшаауаз
данынаԥш, апапцәа реиҳабы абаскабоз ауахәамахь дышцоз ибеит.
Днаихьӡан, – «Уара, анцәа ианихша, уажәоуп аӡы уаналасыжьыз, ахаҳә
ду уцраҳәаны, уанбагьыҭыҵи, уагьзлаҭыҵзеи», – иҳәан, дааисын дышьны,
ахаҳә леицраҳәаны аӡы далаижьт уигьы. Дхынҳәны данааи, ашәарыцаҩ
иеиҳәеит аӡы иалаижьыз «деиҭанҭыҵ», дышьны еиҭах аӡы дшеиҭаз.
Иҟалаз ашьҭахь ара аангылашьа имамызт азы, инхара Хындыгә
изныжьны, дгьыл харак ахь дцан, қыҭак даланхеит. Абра дахьынхозгьы,
аҩысҭаацәа реиԥш, даҽа папыкгьы абра дигәылахеит.
Ашәарыцаҩ шәарыцара данцалак. ари апапгьы ашәарыцаҩ иԥҳәыс ҭаха
лимҭо далагеит. Лхаҵа иалҳәеит. Уи даалаган, гьаргьаласла илагоз
рыӡлагара ахәыла азна аԥш нахеиԥсеит. Қаблак иман, ишьын ацәа аџьыка
ақәԥсаны ишьҭан.
– Сара шәарыцара сцошәа ҟасҵоит. Бара баалаганы ани ианагь ҭаха
бызымҭо ҳгәыла апап дааԥхьа. Ашьҭахь сара сааиуеит, – ҳәа иԥҳәыс
илеиҳәеит.
Абас хаҵеи ԥҳәыси еицәажәеит иҟарҵашаз ҳәа. Апап адырҩаҽны ашьыжь
иҩны абарҵа дықәгыланы дааԥшуан усгьы. Ашәарыцаҩ иԥҳәыс лахь ибжьы
наиргеит:
– Сымҩаныфа рхиа, шәарыцара сцоит, мчыбжьык аҟара саанхоит.
Иԥҳәыс имҩаныфа аархианы илҭан, ашҭа дынҭыҵны дцеит.
Ианааилахәла апап дааит, усгьы дмаар ҳәа ушәозу. Ларгьы, ԥыхьа
дшибахьаз еиԥш акәымкәа, еиҳа лҽырхааны лхы илырбеит. Ианааилацәажәақәа краниҿалҵа, – Сара схаҵа саницшьҭало иан дшаалыхшаз
иҽеилыхны диауеит, уаргьы убас уҽеилыхны уиа, саргьы сыҩны ааилырганы
снеиуеит, – ҳәа иалҳәеит.
Апапгьы ашәарыцаҩ иԥҳәыс лажәа ааҩбамтәкәа, иҽааилихын, иан
дшаалыхшаз днеин днышьҭалт. Аԥҳәыс лыҩны шеиллыргоз, лсаанқәа
шылыӡәӡәоз, лхаҵеи лареи еибырҳәаз аҿҳәара анааи, «ҟыҳы, ҟыҳы» ҳәа
аӡә ибжьы иргеит.
– Ҟоҳ, уанаџьалбеит. Схаҵа дааит, – лҳәан, апап имаҭәақәа аашьҭылхын
илҵәахит. – Уааи, абри агьаргьаласа уаҵасҳәоит, уакәшала, – лҳәахын,
ацә ааулышьҭын, днаҵалҳәеит, ақабла ацәа џьыка мацараха иҟазгьы
налган инаихалырԥеит.
Ицәа аџьыка ацралеит, аԥсра изааит, аха иааг! Арахь акәшара даҿуп.
Ари лхаҵа данааи, – Афатә ҟабымҵаӡеи? – ҳәа длазҵааит.
– Ҳаи, афатә абаҟасҵоз, абга ирфааит, абри агьаргьаласа иаҵаҳәоу
ҳацә ҟандааиуа иакәшоит, алу ирласны иазыргьежьӡом, егьазыламгеит
умбои! – лҳәеит, – уаргьы ацә унаҵаҟьаны иаарццак, саргьы ахьурӡы
кнасҳап, макьана уаауеит ҳәа сыҟамызт, уи ауп саргьы уиаҟара
сзацкламԥшыз, – лҳәеит.
Ашәарыцаҩ ԥҳәыс илҳәаз ааҩбамтәкәа, ҟамчык аашьҭихын, иаша, баба,
дылкылсын, апап дааисуа, дааисуа, ицәа ӡаанамго дҟаиҵеит. Апапгьы
дқарамҽо деиханы агьаргьаласа даханы дакәшон, деиликаар ҳәа дшәаны.
Ус акыраамҭа ддырлагеит. Нас аԥшәма дышьҭалт. Дыцәазшәа ҟаиҵеит.
Лара дынкылсын, имаҭәа аалган, – Уанаџьалбеит, усҭ умаҭәақәа,
уаргьы саргьы ҳаԥсы еиқәхеит, ухы уахә, ушзахәо уца, ушьапы уҽарга, –
ҳәа иалҳәеит. – Даҽазны иҟало ҳбап, уахала иҟалаз убеит усгьы, схаҵа
леишәа бааԥсык иоуп, уеликаар, уишьуан, аха уаргьы ацә аҵкьысгьы
еиӷьны агьаргьаласа уахон, уизеилымкааӡеит, – лҳәеит.
Адырҩаҽны шьыбжьонынӡа дзымгылеит. Дангыла, днеин абарҵа
днықәтәеит. Ашәарыцаҩ иԥҳәыс дыԥшын, апап иҩны абарҵа дшаақәтәаз
анылба, ӡтара дцеит. Даннеи, иара иахь дхьаԥшын деимҳәазшәа ҟалҵеит,
аха апап лара лахь џьеи дхьаԥшрын.
Абас дырҟәырцеит уи апапгьы.
Аӡәы иԥҳәыс лхаҵа дзыҟаз ахацәа дрыцныҟәон. Иԥҳәыс лыӡбахә
цәгьаны иахырҳәоз лхаҵа ҳәанҳәахла иаҳаит. Длышьклаԥшит, аха
дизақәымкит.
Ҽнак ахаҵа дызҭахыз аӡәы иҩны днеин, – Иахьа уԥҳәыс илыцныҟәо
уҩны днеираны дыҟоуп, угәуҽаныз, – ҳа иаиҳәт.
Ахаҵа, акгьы ҟамлаӡазшәа, иԥҳәыс ус лаиҳәт:
– Иахьа шәарыцара сцоит, сеқәыршәа, – иҳәан. ишәақь, имҩаныф
аашьҭихын, дындәылҵит, аха хара дымцакәа даахынҳәын, рбаҳчаҿы ҵла
дук гылан, хыхь дҩыхәнан, дықәтәеит.
Дзыԥшуаз акәымкәа, иԥҳәыс лцәыбза аҩнашьҭахь ала дааин, аԥенџьыр
днаст. Иԥҳәыс аԥенџьыр аалыртын, лхы ҩкыллырҳәҳәан, – Умшәан,
схаҵа дыҟаӡам, шәарыцара дцеит, – лҳәит.
Ушьҭа изцәшәахуази, рнапқәа еибаркны абаҳча иныҵалт. Инеин, абни
ахаҵа ишәақь кны дахықәтәаз аҵла ашьашәыраҿы илатәеит. Аихәмарра
иалагт. Аӡәы ҳаибоит, аӡәы ҳиаҳоит ҳа иҟазма?
– Уааи, – лҳәит, – ацә ажә ианақәԥо еиԥш, убас ҳаихәмарп. – лҳәит
ани аԥҳәыс гьангьаш.
Уи ала еинаалт. Ран излыхшаз еиԥш рҽааилырхын, ишьамхышгыланы, рнапқәа ыҵаргыланы ԥшьынаԥха илагылт. Ацә ажә
ианазнеиуа еиԥш, аԥҳәыс лцәыбза лышьҭахь ала днеин, ихаԥыцқәа
хырџьаџьуа ажәҩан даҵаԥшуеит. Ихы аныҩеираҳа аҵлаҿы ишәақь кны
илаԥс лхаҵа дзықәтәаз ибит. Уаҳа жәак мҳәаӡакәа, димбазшәа ҟаҵаны,
шьҭахьла мацара, шьҭахьла мацара, шьҭахьла мцара ацара далагт,
уажәы-уажә «ашәақь даҵхома сишьуама» ҳа дцәыҵыԥшны дыԥшуеит.
Ус акыр днаскьеит. Дцаӡошәа анылба, «сааиахәмарп» лҳәан (Ани
иибаз, агьиз, акрылдыруама!), аҳаскьын напык ааҵылхын, лышьҭахь
иадкыланы, – ԥшьи, ԥшьи, ԥшьи, уахь уабацо, абгақәа ирфаша, арахь,
арахь, – лҳәит.
Лхаҵа хыхь дахықәтәаз, аччара дакын, – Ибҳәо ԥсажәоуп, – иҳәит. –
(ани) азы данымнеи, аҳаскьын азы днеиуазма, – иҳәит дахыхәмаршәа.
Лхаҵа ибжьы анлаҳа дыԥсыр еиӷьалшьеит, аха иааг. Лхы раҳаны
данԥшы, лхаҵа ишәақь кны аҵла дықәтәоуп. Ашәақь анылба, «уашьҭа
ԥсык сиҩызоуп» лҳәан, лыԥсы маҷхан далаԥсит.
Хаҵа бзиак дыҟан. Ныҟәарантә дшаауаз ицәыхәлеит. Џьара
дныиҩахымҵит. Агәашә аԥхьа дышнеиуаз хьшьыцбак ашьапы ԥҵәаны
ишьҭан. Ахьшьыцба шьҭихын, икәымжәы аҿацә иаалаҳәаны агәара
дынҭалт.
– Аԥшәма! – ҳәа ҿиҭын, аха аԥшәма дыҟамызт, аԥҳәыс даацәырҵит.
– Сшааиуаз исцәыхәлеит, снашәышьҭ, – ҳәа длыҳәеит.
Аԥҳәыс ус леиҳәеит:
– Схаҵа дыҟаӡам, уаха усызсыдкылом, усзаашьҭуам.
Ари дабацоз уаҳа ауха. Аԥшәма ибзиан дынхон. Аԥацха изгылан. Аԥацха
ашьҭахь днеин дынцәыҵагылт. Дышцәыҵагылаз хаҵак ашьҭахь ала
даакылсын, ашә днас-насын, ашә анаалырт, илдыруаз ахаҵа иакәын,
дналышьҭит. Ари дахьцәыҵагылоу аҩныҵҟа иҟоу зегьы ашш дкылԥшны
ибоит.
Ари акәты лшьит, ауаҭка, аҩы цәырылгеит. Акрыфара иалагон еиԥш,
лхаҵа агәашә дааҭалеит. Аԥҳәыс дшәеит, – Схаҵа дааит – лҳәеит.
Ари, – Иҟасҵари, изури? – ҳәа аниҳәа, – акәыцҳа уҵал, – ҳәа иалҳәоит.
Ашырҳәа акәыцҳа дыҵалт. Агьи дахьцәыҵагылаз дааҵҵын, – Аԥшәма!
– ҳәа изҿиҭит.
Аԥшәма данаадәылҵ, – Абас, сахьԥхьо сымамкәа сықәхеит, судкыл –
иҳәеит.
– Бзиала уаабеит, ушԥасыдсымкылауа, – иҳәан, аҩныҟа дааигеит.
Аҩны данааига, аԥҳәыс дычмазаҩхазшәа ҟаҵаны дышьҭалт. Аԥшәма
асас диманы данааҩнашыла, аԥшәма, – Асас даҳҭоуп, бгыл, – аниҳәа, –
Аа, абааԥс, схы сыхьуеит, цәгьала сыҟоуп, сызгылом, – лҳәеит.
– Нас асас иҿасҵои? – аниҳәа, – Абна адулаԥ аҿы аҟәыд хьшәашәа,
абысҭа хьшәашәа, аҩы уҳәа иҟоуп, изцәырга, – ҳәа иалҳәоит.
Аԥшәма аҟәыд, абысҭа уҳәа аацәыриган, илатәан акрыфара иалагеит.
Ус ари ахьшьыцба зшьапы ԥҵәаны имаз арҟыжра далагеит. Ари аҟыжбжьы
заҳаз аԥшәма, – Ари закәи, иахьи? – ҳәа дҵааит.
– Уи башоуп, – ҳәа иҳәоит.
Нас еиҭаирҟыжт.
– Изакәи, ари аҟыжра изаҟәымҵуеи? Аҟәыхра хәшәыс иамои, иаҳәои?
– ҳәа дҵааит.
– Иалухи, ири иаҳәо зегьы ҳара иабаҳҭаху?
– Иагьа ус акәзаргьы, иаҳәоу соуҳәароуп, – ҳәа асас дыхҭаикит аԥшәма.
Ианимуӡа ус иҳәеит:
– «Абра адулаԥ уахьынҭаԥшуа, хыхьҵәҟьа, ахаҷапыр ӡны иҭоуп» ҳәа
аҳәеит, – иҳәеит.
Аԥшәма адулаԥ дынҭаԥшызар, ахаҷапыр ӡны иҭан. Иааҭырган афара
иалагеит.
Ус ишыҟаз, еиҭа асас ахьшьыцба ирҟыжт.
– Иаҳәеи? – ҳәа данҵаа, «Абри адулаԥ ахаҷапыр авараҿыҵәҟьа акәты
ӡны иҭоуп, ачанах ианны».
Уигьы ааганы, астол инықәиҵан, афара иалагеит.
Нас аԥшәма ус дҵааит:
– Бара, афатә бымазаарын, изакәи аҟәыди абысҭеи заҳҿабҵоз? – иҳәеит.
– Ах, исхамышҭи, схы сыхьуеит, иахьа ныҳәоуп, афатә ҟасҵан, аха
сычмазаҩхан исхашҭит, – лҳәеит.
Акрыфара иалагон еиԥш еиҭа ахьшьыцба ааирҿыжын, аҿыжра
ианалга, – Иаҳәеи? – ҳәа аԥшәма данҵаа. – Уаҟәыҵ, ари иаҳәо зегь
иахьа иаҳзыҟаҵом. – иҳәеит.
Ианиму, иаҳәаз убри ауп:
–«Ашьарақәа иумоу руакы шьны иужәыр, аӡы акәыцҳа илақәҭәаны,
ацәа ахухыр, уԥшәма дыбзиахоит» ҳәа аҳәеит, – иҳәеит.
Аԥшәма дцан, ашьышь шьны ақәаб илҭаҵаны ижәын, иманы дааин,
аӡыршы акәыцҳа илақәиҭәеит. Аӡыршы анақәиҭәа иҵатәаз дыҵҟьан,
акәыцҳа-мыцҳа зегь аарҳәны, ддәылҟьа дцеит.
– Изакәи ари? – аниҳәа, – А ри узҩа ааны абра итәан, шьҭа умшәан,
идәылҵны ицеит, уаҳа иуԥырхагам, – иҳәеит.
Ашьжьымҭан ианыҩагыла, асас дандәықәлоз, игәылацәа
даарыԥхьан, аԥшәма асас диҳәеит ахьшьыцба имихәҳарц азы.
– Сҽы-скәадыр, схьымацәаз, зегьы исҭоит, ахьшьыцба сиҭааит, –
(иҳәеит).
Асас мап икит:
– Сара схы зланыҟәызго ҳәа абри ауп исымоу, исызуҭом. – иҳәеит.
Иҽирххеит, агәашә аҟынӡагьы инеибагеит, аха аԥшәма аҭаҳмадцәа
бзиақәа идигалан, ииулакгьы имимхәҳар имуит. Ашьҭахь ари
иҽеилаҳәа-иҽеилаца ддәықәылт, иауз аҽы дақәтәаны.
Аԥшәмаԥҳәыс ус лыӡбеит, абни ахьшьыцба злақәылгарыз акы
лыԥшаарц. Имҩа ааԥҵәаны днеиԥланы, ус иалҳәеит:
Абри ахьшьыцба зласшьыша акы сзыӡба, схаҵа иуиҭаз аиҳа ҩба
усҭоит, – лҳәеит.
– Уаҵәы шьыжьымҭан, шәыҩнашьҭахь арақәа гылоуп, арамҵаҿы
бҽааилыхны бгыл. Ахьшьыцба хаха-хымш акраҿабымҵан, нас аԥшьымш
азы арамҵан бҽааилыхны бҽарба, иара ԥсуеит, – иҳәеит.
Хаха-хымш акраҿамҵакәан илыман. Аԥшьымыш аҽны илыман дцеит
арақәа рҿы. Днеины лҽааилылхит. Ари ажьабаа анаба, инамҵасны
(сминауаҭуп шәа шәҿы) дакит. Данакы дыҳәҳәеит. Даныҳәҳәа лцәыбза
дааит.
– Иҟозеи?
– Иҟоузеи, уҽеилухроуп, – лҳәеит.
Рҩыџьагьы акит. Рҩыџьагьы аҳәҳәара ианалага, лхаҵа даакылст.
– Ҳаи, быԥсцәагьы быбзацәагьы еиҭабгааит, бара бакәызма са
сызжьоз! – иҳәан, ахаҵагьы аԥҳәысгьы еимырпны дырԥырҵит.
Нхаҩ ӷарк дынхон. Иԥҳәыси иареи ԥазаҵәык иакәын ирымаз. Усҟан,
аамҭала аҵара аныҟамыз, хныҟәгагас иҟаз арахә ракәын. Арахәгьы
рымамызт дара, даара иӷарны инхон. Рыҷкәын ианизҳа дуаҩхо даналага,
– Ҳаҷкәын хьчара дҳашьҭып, – рҳан, хаҵагьы ԥҳәысгьы уиала
иааицәажәан, х-уасаки, х-џьмаки, х-лаки иҭаны, ԥсҭак аҟны доурышьҭит.
Уахь дыҟан иара, арахә ихьчон. Ҩажәихәба шықәса абна дылан, аҩныҟа
дааӡомызт.
Ҽнак аԥҳәыс, – Ҳаҷкәын иҿы уца, дызҿу убап, абгақәа дырфазаргьы
уздыруам, – лҳан, лхаҵа ддәықәылҵет аԥсҭаҟа.
Ииулакь-ииҳәалакь днеит аԥсҭа. Дахнеиз, х-уасаки, х-џьмаки, х-лаки
змаз, хәышә-уаса, хәышә-џьма, хәышә-ла ирҳахьан.
– Уабаҟаз, саб? – иҳан. – Сабаҟаз умбои, ҩажәихәба шықәса рахыс,
саргьы сҭаҳмадахт, уангьы дҭаҳмадахт, шьҭа иузхоуп, уаала аҩныҟа.
– иҳәит аб.
– Ибзиоуп, иҳан, ирахә-ишәахә ааидкыланы, еиманы амҩа иқәылт.
Амҩа иқәланы ишааиуаз, ӡ-дук иааҽԥынгылт. Аҷкәын даалаган,
ирахәгьы илақәагьы ааидҳәаланы, аӡы иригеит.
– Уааи арахь саб, – иҳан, – Уара, сызнеиуам уахь, уааины снаг, –
иҳәит аб.
Уи аамҭазы аҳкәажәк, аҳак иԥҳәыс, ара дааины дтәан, еибырҳәоз
лаҳауан.
– Ҳаи, уара ухаҵоуп ҳа зыҟны узыриауа сан акымзарак лзымдыруазаап, уара абаа уоума ахаҵа! – иҳан, днеин даашьҭыхны,
дааиҩыҵракны аӡы даарганы аҟәараҿы дыниргылт.
Ари збоз-изаҳауаз аҳкәажә, – Абриаҟара зҳәаз хаҵарас иулоу
еилыскаар сҭахуп, – лҳәит.
– Ахаҵара сақәшәар исылоуп, – иҳәит аҷкәын.
– Уааи, нас ҳаисап, – лҳәит аҳкәажә: – Ухаҵазар са усыцшьҭаланы,
ҩажәантә усхаҵоу сырба. Ҩажәантә уеиламхакәа са сҿы уааиуазар –
Хәышә мааҭ аԥара усҭоит, уеилахар – уаса-хәышә сыҭ.
Убриала еицәажәеит, еиқәышаҳаҭхеит. Ирахә, илақәа, иаб
иааидкыланы џьара инартәаны, иара днеин длышьҭалет. Лара
ишылдыруаз, иара ишидыруаз ала, зежәытәы дысхаҵаз дааит ҳа
илԥхьаӡеит, аҩажәа азыҳа акы агыуп ҳа илԥхьаӡеит.
– Уаҵахт, – лҳан, – Мамоу, саҵамхаӡеит, – иҳәит.
Ианеимарк, ауаа рыҟны икылст. Ауаа еизганы ирацәажәт. Лара
даацәажәан, – Абри иареи сареи ҳаисаны ҳаҟан, даҵахт, уаса-хәышә
сиҭараны дыҟоуп, – лҳәит.
Иара ианиазҵаа, – Мамоу, иҳәит, – саҵамхаӡеит. Сара сырахә
сыманы сшаиуаз, аҳкәажәи сареи ҳаиқәшәеит амҩан. «Уааи ҳаисап»
лҳәит, «уаҵахозар – уаса хәышә суҭоит, саҵахозар – хәышәмааҭ аԥара
усҭоит» лҳәит. Рак ҳамҵатәан. «Лабала уеихсны ҩажәа каканха
лауышьҭыр – уара уиааит» лҳәит, «иузыламышьҭыр – сара саиааит» –
лҳәит. Алаба ҩаласҵан, ҩажәа каканха леит, аха акзаҵәык ахы кылҵәан,
аха арыц аӷран, – иҳәит аҷкәын.
– Аҳкәажә баҵахт, – рҳан, еизаз ажәлар хәышә мааҭ аалымхны хьча
ирҭеит.
Илыхьыз азы сшьа зуып лҳан, еиҭа амҩан дышнеиуаз, дихьӡан, –
Иҟоу удыроу? – лҳан, – Ыы? – иҳәит.
– Уааи, еиҭах ҳаисап. Уаха сыԥҳагьы саргьы ҳабжьара ушьҭасҵоит.
Иарбанзаалакгьы уҽмырҵысӡакәа иузычҳар – хәышә мааҭ аԥара усҭоит,
уаҵахар – уаса-хәышә суҭоит, – лҳәит аҳкәажә.
– Ибзиоуп, – иҳан, рҩыџьагь рыбжьара дышьҭалт.
Иԥхашьара маҟала итәӷәы иадҿаҳәаланы диеит. Ахьча даныцәа,
аҳкәажә ашьшьыҳәа амаҟа ааԥлыртит. Ашьжьымҭан дҩыхәнан,
рҩыџьагьы пату рықәиҵеит.
– Уаҵахит, – лҳан, – Мамоу, саабыкәыхшахааит! – иҳәит ахьча.
Еимаркт. Еиманы ауаа рҿы инеит. Иахнеиз ус иҳәит: – Ҽыла сшааиуаз
аҳкәажә дсықәшәеит амҩан. «Уҽы аши ахәаӡи рыбжьара иааныжь»
лҳәит. «Иамфакәа иаанхар – хәышәмааҭ аԥара усҭоит» лҳәит, «иафар
– хәышәуаса суҭоит» лҳәит. Аҽы аши ахәаӡи рыбжьара иқәҿасҳәан,
лара днеины ашаха ԥлыртлеит, – иҳәит ахьча.
– Аа, аҳкәажә баҵахт, – рҳан, хәышә-мааҭ аалымхны ахьча ирҭет.
Хәышәмааҭ аалымихын, – Шәымш аабзиахаат! – иҳан, ахьча аҩныҟа
дцеит.
Аԥҳәыс бааԥсы илмырҽеиуа ыҟам. Аӡәы ауаҩагара иман, ԥҳәыс
дааимгаӡакәа иҽиражәт. Ус ҩыџьа ауаа иацәажәеит: – Уара, ԥҳәыс
дааумгеит. Агәылара ачара ыҟоуп, уа унеи, аӡә дуҳарбоит, – рҳәит.
Днеит.
– Абни лоуп, – ҳа рнацәы лықәкны дидырбит.
– Уи сара дсыццом, – иҳәит.
– Дуцымцозар ҳара иаабап, – рҳәит арҭ ашәикқәа.
Лара аӡәы дыԥхасҭаитәхьет, лыфҩы гахьеит, ари дгаӡа-маӡашәа
дыҟоуп, джьаны диаҳҭап ҳа иаҿуп. Иллацәажәан, – Ибзиоуп, – лҳәит.
– Аус ҳархиеит, акырҳаҭ, – ҳа иарҳәит.
Иаргьы дгәырӷьаҵәа дҟалеит, акыр риҭет. – Шәа шәзы сыҟоуп, –
иҳәит.
Ачара аҿҳәара ԥырҵәеит. Иҭынхацәа зегьы еизганы, ачара ду ҟарҵеит.
Ачара ашьҭахь, зегь ықәҵны ианца, иареи лареи рымцара еизынхеит,
аха лара диауам, аҵәыуара далагеит.
– Иҟалазеи, ибыхьзеи? – иҳан дҵааит.
– Сара смаараны сааит, – лҳәит, – уара узы ԥсык сылҩызоуп.
Аԥҳәызба хаҵа дымцар, дрымгеит рҳәоит, дыргар еиқәымшәар ҟалоит,
– лҳәит. – Сара акоуп исымоу, ҩба сымаӡам, – лҳәит.
– Ҳаи, закәызеи ибымам? – иҳәит. – Амал ҳамоуп, ибымам бҳәар,
иҳамԥшауеи! – иҳәит.
Уахык, ҩаха, хаха ус дымиакәа даанхеит. Имал лирбеит дганы,
иҟаиҵахьаз.
– Иаласхузеи, афара-чара уара иуауааит, сара уара узы ԥсык
сылҩызоуп, – лҳәит.
Хымш, хәымш, мчыбжьык ҵит. Ҽнак ус лҳәит: – Сымцар, срымгеит
рҳәоит, убриазы сааит, акәымзар саауамызт. Аха ажәак уасҳәоит,
уааӡырҩи, – лҳәит.
– Изакәызеи?
– Убри еиԥш иҟоу азы адохәҭур дыҟоуп, – ҳа дизылшьҭует лара
дыԥхасҭазтәыз.
Иара дцоит «адохәҭур» иахь. Еиҳәоит «Адохәҭур» дааччан, – уи
ахәшә са издруеит, аха уара иуылшом аҟаҵара, – иҳәит.
– Сара исылымшо акгьы ыҟаӡам, – иҳәит.
– Ус акәзар, абарҭ аагы, – иҳәит: – ажә шьы, ажәҩашәаҟьа жәы, амшәцәа татаӡа зхәы бзиоу, ахәша ҩ-кьылак. Абарҭ рыхиа, – иҳәит. – Уажәы
сара мызныҟәара џьа сцоит. Изысҳәаз ахәшә уԥыхьашәозар, аҩны
иааныжьны уца – иҳәит.
Ани дымгәаҟуази, зегь иаразнак еиқәиршәеит. Иманы «адохәҭур» иҿы
днеит. Уи усҟан иҽиӡеит. Ауаҩага данцашьҭахь, даацәырҵын, амшә-цәа
лышьҭеиҵан, ахәшеи ажәҩашәаҟьеи жәны иаԥхьа иқәҵаны, еихырссаны
ифоит, қьаф иуеит. Нас «лыхәшәтәра» далагет. Диманы абаҳчахь дцан,
ииҭахыз илырҟаҵеит. «Дыбзиахеит». Уи зегь «адохәҭур» ибзоуроу џьишьоит
ани ауаҩага.
Ҩыџьа ахьшьцәа ашьха еиқәшәеит. Арахә рыман. Дара еибаздыруамызт. Ианеиқәшәа, «ҳаилалап, ҳаиҩызцәахап» рҳан, еилалит.
Еиҩызцәахеит. Ус изыҟаз, руаӡәы ус иҳәит: – Ҳаҳәшьак дыҟоуп, лафк
лаҳар, адунеи дықәгылаӡом, – иҳәит.
– Ҳа-ҳа! – иҳәит агьи, дааччан, – адунеи дықәымгыла, егьи, уҳәит ҳа,
анҵәаԥшьықь, иҟалҵо ҳамбари. Сцаны, уаҳәшьа ҳа зыӡбахә умоу, абри
сыԥхашьара ашашәа ахаршәны, илыркны, дсыман саауазр, исуҭозеи? –
иҳан, дҵааит.
– Убри улшоны уҟалозар, сырахә абжа усҭоит, – иҳәит, – саҳәшьагьы
дусҭоит, – иҳәит.
Дцеит. Дахынхоз еиҳәан, аҩны днеит. Длеин, – Башьеи сареи ашьха
ҳаҟоуп, «уахь уқәлозар, унеины дбаны уаа, дзыҟоу-дзану дба» ҳа сеиҳәан,
сааит бызбарц, – иҳәит.
Лашьа иӡбахә анлаҳа, диеигәырӷьан, даақәгьежьаан ихәы ҟалҵит,
акриҿалҵт, акрилыржәт. Аишәа дахатәаны акрыфара дзаҿыз, ҷкәынцәақәак
агәар иааҭалт.
– Абарҭ алаф рҳәоушь? – иҳан, длазҵааит.
– Ҳы, ҽааны имнеиааит, алаф рҳәоҭгьы, рыбзқәа бааԥсуп! – лҳәит.
– Бара, излазбо ала, алаф ззымчҳуа аӡә боуп. Ибҭахызар, алаф
ахырымҳәаӡо аҭыԥахь бызгоит. – ҳа ус леиҳәт.
– Ыы, ус ууандаз, сукәыхшамзи! – лҳәит.
Нас анҭ аҷкәынцәа аакылсын, аишәа илахатәан, алафқәа аацәырырган аҳәара ианалага, иара дҩагылан ддәықәлит. Ларгьы дҩагылан
дишьҭалт. Иара дцоит, ларгьы дишьҭоуп. Ицо, ицо, амла иакит. Иџьаба
напык азна аџьыкхыш ҭан. Убри аџьыкхыш ада акгьы лҿеиҵаӡом, аӡба дакын,
аԥсра далагт. Ӡыхьк аҿы инеин, изжәуеит ҳа далаган, имуит: – Ари аӡы
бжәыр, бхагахоит, ара аӡы бзиаӡам. Ауаа зегьы аӡы ахыржәуа ҳнеир,
ибжәып, – иҳәит.
Акыр диргәаҟт, аӡы лмыржәкәа. Ашьҭахь ӡык аҿы инеит.
– Абри аӡы аажәыр ҟалоит, – иҳәит, – аха жәышьас иҟоу убриоуп, –
иҳәит, – ҳҟьантазӡа ҳҽааилыхны иҳамжәыр, ҽакала иҟалаӡом, – иҳәит.
Аӡба дымԥсуази, – Ибзиоуп, – лҳәит, дақәшаҳаҭхит.
Уапцәахылԥак ихан иааихыихын, – Абри сышьҭахь и …ны ибкыроуп,
мамзар изжәуа аӡы сышьҭахь ала ицоит, – иҳәит.
Аӡы ахынӡеижәуаз ихылԥа ишьҭахь и…ны илкын. Изхара аӡы анижә
дҩагылан, – Аҳы шьҭа бара ижә, – иҳан, ажәра даналга, иуапцәахылԥа
уахь инеигозма, амцахәыцәа имамзи, инаганы лышьҭахь …т. Иалухи,
итәы ҟаиҵит.
Аӡыжәрагьы акыраамҭа дзалымгит, ил…зар акәхар. Аӡы аныржә,
еицны рҿынархт. Аҭыԥ иазааигәахо ианалага, ииҳәахьаз имдыруази,
дааԥсазшәа ҟаҵаны, ҿыцха иҽкаижьт.
– Иуыхьи, уҽызкаужьи? – лҳан, дҵааит.
– Исыхьи, сааԥсеит, сдына сзышьҭыхуам, – иҳәит.
– Нас, иаҳԥсыхәеи, иҟаҳҵои? – лҳан, – Шашәык ахаршәны ибсыркуеит,
иаанкыланы, саԥхьа бгыланы бдәықәлар, иауыр ҟалап, – иҳәит.
Уажәраанӡа алаф иацәыԥхашьоз аԥҳәыс дабаҟоу! Ашьшьыҳа днеин,
иԥхашьара ашашәа ахаршәны иналиркын, иаԥхьа дгыланы лҿыналхит.
Аҭыԥ ианазааигәаха, лашьа дыԥшызар – ауама ибит!
– Уҩны уҩнанҵәааит, ари илурҟаҵа закәызи! – иҳан, акәукәу дыҳәҳәет,
аха ииҳәаз башан, аисара даҵахт.
Иалухи, иа итәы наигӡеит. Ирахә абжагьы игит, иаҳәшьагьы дигит.
Ажәытә қыҭак аҿы дынхон нхаҩ ӷарк. Зны ари аӷар даҽа қыҭа харак ахь
дцеит џьара акы сзырҳауазар ҳәа.
Ари ақыҭан уи шықәсык аус иуит, шә-мааҭкгьы аԥара ирҳаит. Аӷар
дгәырӷьаҵәа дааҟалеит, насгьы шықәсык даангыларц иӡбеит. Аха
иабеиҵәахри ирҳаз иԥарақәа, изиҭарыда урҭ ҵәахтәыс? Акыр аамҭа
дхәыцуан аӷар. Аҵыхәтәаны дигәалашәеит уи ақыҭан инхоз амула.
Ари амула инацәақәа рыцԥхьаӡа аҵәҵәа хәыҷқәа рхьынҳалан. Зны
џьоукы иазҵааит арҭ аҵәҵәақәа унацәақәа изырхьынҳалоузеи ҳәа. Амула
ус иҳәеит:
– Араҟа сыкәша-мыкәша иԥыруеит акәбырқәа, ахьчԥаԥырқәа,
иҳәазоит ахәаҷа-маҷақәа,… Урҭ џьара иахьаатәо, исызгәамҭаӡакәа
исырҟьыцыр, ма даҽа ԥхасҭак рысҭар ҳәа сацәшәоит. Снацәкьарақәа
ирхоу аҵәҵәа хәыҷқәа урҭ ргәырҽаннаҵоит, ашәарҭара аныҟало
днардыруеит. Алаҳ ишаны, аԥсы зхаҵаны адунеи иқәиҵаз, заалымла
срызныҟәар, исыргәаҟыр сҭахым.
– Абри иоуп аԥсыцқьа, – иҳәан аӷар иԥарақәа наганы ҵәахтәыс амула
ииҭеит.
Даҽа шықәсык ҵит. Аӷаргьы, шьҭа аҩныҟа сцап иҳәан амҩа дықәларц
иӡбеит. Иҿынеихан, сышә-мааҭк хнырҳәны исыҭ ҳәа аҵәҵәақәа знапы
иахьынҳалаз амула иҟны дааит. Ас аниҳәа, уи аумашәа ибаны,
даицралан аӷар диқәҟааит:
– Иарбан шә-мааҭку? Сара ԥара ҳәа егьумсымхит. Насгьы абри уара
уеиԥш иҟоу аблаӷар аԥара изҭода?
Акыр аамҭа аӷьра даҿын амула, инапқәа рӷаӷо. Инацәақәа рҿы
аҵәҵәақәа зегьы акеҩ-акеҩ аарыхгеит, даҽазны аасҭа иҵегь рыбжьы
ҵарны.
Иԥсахы еибакит аӷар, «аԥсаԥаҟаҵаҩы» амула игәаӷ шьҭихит, нас ихы
лаиқәыжьны, дындәылҵны дцеит. Маҷк данынаскьа, амҩа аҵкар аҿы
днатәеит длаӷырӡырқәақәо. Убасҟан ԥҳәыск дымҩасны дцон, лхәыҷы
длыманы. Аӷар данылба, днеины диазҵааит:
– Узырҵәыуазеи, угәы нзырхада?
Аӷар ари аԥҳәыс илеиҳәеит ԥхӡашала ирҳаз ишә-мааҭк амула
ишыхнимырҳәыз, илҭарҳәаза ишигаз. Ииҳәаз даазхәыцын, абас
иалҳәеит:
– Унеи уаҵәы шьыбжьон амула иҿы. Уԥарақәагьы узхынирҳәып.
Адырҩаҽны ашьыбжьон ари аԥҳәыс амула иҿы дааит.
– О, ҳаҭыр зқәу амула! – ҳәа далагеит лара. – Сара знымкәа-ҩынтәымкәа исаҳахьеит уара аԥсаԥеи асамарҭали ушрышьҭоу, убри
азыҳәан ауп уара уҿы сзаазгьы. Сара схаҵа дҭуџьар беиоуп. Иахьа
џьара дгьыл харак ахь дцоит, амал ааигаразы. Аҩны ҳаанхеит сыԥҳа
хәыҷи сареи ҳамацара. Сара арҳәцәеи аӷьычцәеи даара срыцәшәоит.
Суҳәоит ухаҵкы амула, сара сҟынтә иудкыл ҵәахтәыс хәышә мааҭ.
Амула ари илҳәаз деигәырӷьан, ихы пату ақәҵаны ус иҳәеит:
– Ииашоуп бгәы иҭабкыз, бхаҵкы! Абра иахьеиӷьу даҽа ҭыԥк бԥара
аҵәахразы ибзымԥшаар ҟалап.
Аԥҳәыс амула ишҟа еилаҳәарак налырххеит. Амула ԥсыцәгьа инапқәа
аақыџьқыџьит, насгьы инацәақәа ирхьынҳалаз аҵәҵәақәагьы акеҩ-акеҩ
аарыхгеит:
Убри аамҭазы дааҩналеит аӷар, насгьы сԥара сыҭ ҳәа ҩаԥхьа амула
диҳәо далагеит. Уажәы амула аӷар дзыҳәаз иамеикит. Дацәшәеит аԥҳәыс
деиԥхьхәыцаар ҳәа, лԥара хәышә мааҭ ҵәахтәыс изнылмыжьыр ҳәа.
Ихьааигеит амула, аха уаҳа ԥсыхәа амамызт, аӷар иԥарақәа хнырҳәны
ииҭеит. Иԥарақәа ааимихын, аӷар дындәылҵны дцеит.
Аԥарақәа лымсхуеит ҳәа амула аԥҳәыс лахь инапы анааирхха аамҭазы,
аҩны дааҩнашылеит ари аԥҳәыс лыӡӷаб хәыҷы, саб дхынҳәны дааит ҳәа
дгәырӷьаҵәа. Ас анлаҳа аԥҳәыс акәашара далагеит. Амулагьы дкәашо
дналыцқәлеит, инацәақәа ирхьынҳалаз аҵәҵәақәа акеҩакеҩҳәа рыбжьы
рго. Аԥҳәыс иааџьалшьан, ус лҳәеит:
– Ухаҵкы, амула, сара скәашоит, избан акәзар, схаҵа дхынҳәны дааит.
Уара узыркәашозеи, мшәан?
– О, аԥҳәыс, баҩсҭаароуп сзыркәашо, – иҳәеит амула. – Ҳара ҳҩыџьагьы
ҳкәашоит, аха ари иаанагом ҳҩыџьагьы ҳгәырӷьоит ҳәа.
Аԥҳәыс дааччан, амула иҩны дындәылҵит. Амӡырхаҿы аӷар дылзыԥшын.
Аԥҳәыс иҭабуп ҳәа леиҳәо далагеит, аха ус иалҳәеит:
– Сара цасҳәа иасҳәеит амула, схаҵа џьара дцазшәа, хәышә-мааҭ
ҵәахтәыс исҭарашәа. Ари сыгызмалра акәымзар, амула уԥарақәа
уиҭомызт. Ари нахыс угәуҽаныз, ухырымхааит ажәа хаақәеи акеҩ-акеҩҳәа
зыбжьы зырго аҵәҵәақәеи.
Аӷар имҩа дықәлеит, аԥҳәыс лыҩныҟа дхынҳәит. Аҩыџьагьы гәырӷьаҵәа
иҟан. Ҳаргьы урҭ ҳрыцгәырӷьон нас.
Ажәытәан ҩыџьа арцҳацәа ыҟан. Зны рҿынархан қыҭак аҿы инеит
акыр дырҳараца.
Аус руа, аус руа шәкы, шәкы-мааҭ дырҳаит.
– Уара, – иҳәеит руаӡәы, – шәкы шәкы мааҭ ҳамоуп, аӡәы ҳақәишьыргьы
ҟалоит, иаҳцәыргаргьы ҟалоит. Иаҳҵәахып џьара, игәрагоу аӡәы иҿы.
Акраамҭа ихәыцуан: «Ҳԥарақәа зыҟны иаанҳажьрыда?»ҳәа.
Аҵыхәтәан дыргәалашәт уи ақыҭан инхуоз хәаџьак. Уи инацәақәа
аҵәҵәақәа рхан.
– Хәаџьа, абри змааноузеи унацәақәа аҵәҵәақәа ирхоу? – ҳа
иазҵааит.
– Акәыбры ыҟоуп, ашышкамс ыҟоуп, ахьчԥаԥыр ыҟоуп, акы
машәырла исырҟьыцыр агәнаҳа сақәшәоит. Сыҵәҵәақәа арҭ аԥстәқәа
акы анырԥырхаго днардыруеит, иахьчоит.
Анҭ арыцҳацәа руаӡәы «Ани ахәаџьа иаҳҭап аԥарақәа ҵәахтәыс». –
иҳәит.
– Уара утәы иҭ, са стәы сызиҭом, – иҳәеит егьи.
Руаӡәы иԥарақәа ахәаџьа ииҭыт ҵәахтәыс.
Ԥыҭк анаадырҳа, «Шьҭа аҩныҟа ҳцап», – рҳәеит. Ани аԥара ҵәахтәыс
инзыжьыз ахәаџьа иҿы днеит «сԥарақәа сыҭ», – ҳәа.
– Уара аччиа, аԥара узҭадаз. – иҳәан аҳәаџьа мап икит.
Иҩыза днықәланы аҩныҟа дцеит. Аԥара зцәыргаз дҵәыуа амҩан
дтәан. Дахьтәаз ԥҳәыск дааит.
– Ааит, уара хаҵа ҩызк узырҵәыуази, ԥсразар уаргьы уԥсуеит,
саргьы сыԥсуеит, – лҳәеит.
– Ԥсраӡам, ахәаџьа аԥара исҭан ҵәахтәыс, уажәы ихынирҳәуам, мап
икит, ахәаџьа сабаизашшуа?
– Иуҭахызар, уаҵә шьыбжьон унеи иҩны, «исыҭ» ҳәа иоуҳәар,
иуиҭуеит.
Адырҩаҽны, абни ахаҵа иаԥхьа шьыбжьаун абни аԥҳәыс днеит.
– Хәаџьа, схаҵа хара дцеит, хышә хьы мааҭ сымоуп, сацәшәоит,
ара уара уҟны исҵәахуеит, – лҳәеит.
– Иаага арахь, аҳкәажә, ара иахеиӷьу аҭыԥ абаҟоу, ибзысҵәахып.
Убасҟан, иажәа ҳәаны данаалга, ани арыцҳагьы дааҩналт «сԥарақәа
сыҭ» – ҳәа. Ахәаџьа длахәыцын, «шәкы сшәаргьы, ԥшьышә аанхап», –
иҳәеит, «Абар», – иҳәан, иԥарақәа наганы илаииҭеит. Агьыгь длахынҳәны
дцеит.
Данца ашьҭахь ани аԥҳәыс лыԥҳа дааит, «саб дхынҳәит аҩныҟа,
бан даага ҳәа сааишьҭит», – лҳәит.
Сызкәыхшоу схаҵа дхынҳәны дааит, – лҳәан, ани аԥҳәыс дҩагылан
акәашара далагеит.
Ахәаџьагьы длыцкәашуа даақәылт.
– Хәаџьа, схаҵа дааин скәашоит, уара узыркәашози? – ҳәа диазҵаит.
– Быгызмалра саркәашоит, – иҳәит.
– Ҳара ҳҩыџьагь уаанӡа иҟауҵаз агызмалроуп ҳзыркәашуа, – лҳәит.
Абас ҟалит. Амаана акыр иаԥсоуп ахшыҩ аамышьҭахь, ахшыҩ ауп
зегьы ҟазҵуа.
Ччиак иԥҳәыси ихыҩԥацәеи иманы дынхуан. Асықәсан иааирыхуаз
иҭаацәа ирфуан. Дхәыцын, ихы дзамыхәуа ибит. Асықәсаан иаасрыхуа
сҭаацәа ирыҭаны схы аԥырызгап ҳәа иақәикит. Издыруада, рыԥсы ҭаны
срықәшәар, ԥыҭк рҳаны иаазгап ҳа дцеит. Дахнеиз, шә-мааҭк ирҳаит. Ашә-мааҭк ирхымхкәа сыӷба қьыра сырҳап ҳа иақәикит.
Ишә-манаҭк иџьаба исҭаз дацәшәаны аус изымуит.
Сышәманаҭк гәрагак исҭар, амҩа снықәлуа имсхып ҳа иақәикит.
Ақалақь аҿы хәаџьак диазҵаан диирбыт аӡәы оҩы самарҭалуп ҳа.
Инаганы ииҭт ишә-манаҭк, иара дцеит имҩа қьыра ирҳарацы. Ирҳаит
имҩа қьыра, дааит ишәманаҭк змаз иҿы.
– Ухаҵкы, сышә-манаҭк сыҭ, – ҳа еиҳәт.
– Иусҭуази, агьсумҭит, – иҳәан, мап икит.
–Ҳаи, исаҳа закәызи?! – ҳа, аччиа рыцҳа ақалақь агәҭаны ӡ-дук ыҟан,
уаҳа иҟасҵуа агьыҟам, сҭаацәа рыхьыӡ ала сҽасҭап ҳа ддәықәлт.
Аӡы амԥахь оҩы днеир ҟалаӡуамызт. Ус дыснеиуаз ԥҳәыск аҽыуардын
дақәтәаны дыснеиуаз дылбыт. Уи аԥҳәыс мчыла аӡы дамҭакәа аҩныҟа
дылгыт. Амҩахь диазҵааит иухьзи аӡы ухы ауҭуан ҳа.
Дзыниаз, дзықәшәаз зегьы леиҳәт.
– Умшәан, сара уԥарақәа згаз имхны иусҭап, – ҳа иалҳәт.
Абни дызгаз аԥҳәыс лхаҵа дыхлаԥшҩын убра. Лхаҵа иҟны даннеи,
суҳәоит, абри иԥара имхны иҭ, ҳа иалҳәт иԥҳәыс.
– Имсхоит, аха шаҳаҭ димоу? – ҳа леиҳәт иԥҳәыс.
– Ашаҳаҭ дсымандаз сара имсымхуази? – иҳәит аччиа.
– Сыуҳәоит, ухлаԥшҩуп, иҟалауазар, имхны иҭ – ҳа диҳәеит иԥҳәыс
адырҩагь. Аха исызимхом ҳа леиҳәт.
– Уара иануыламша, сара имхны исызимҭар убап, – лҳәан, лыԥҳа
илыушаз, илҳәашаз нлаҳәаны, афырҳәа ахьы ордын дақәтәаны ақьиа
зырҳәаз иҿы дцеит.
– Изакәызи, бзышьҭози? – ҳа даныҵаа, сзышьҭоугьы абри ауп,
сузҵаап, уқьиоуп ҳа саҳаит, схаҵа дыӡт, сыԥҳаи сареи ҳанхыит ҭынха
дҳамаӡамкәа, амал рацәаны иаҳзынхит, суҳәоит абарҭ сзыҵәах ҳа жә-нызқь мааҭ илҭт.
Убасҟан аччиа дааин инапқәа игәыҵаԥсаны, ҿымҭкәа дгылан. Аԥшәма
аԥара рацәаны ианиоу, шәмааҭк аалхны аччиа ииҭт.
Убри аамҭазы аԥҳәыс лыԥҳа дааҩнаԥалан акәашара далагт.
Бзыкәашуази бхы басааит ҳа анылҳәа лан, саб дмааи лҳәыт (аԥҳа).
Ангьы, аԥҳагьы, аччиагьы, аԥшәмагьы зегьы иԥԥуа акәашара иалагт.
– Сареи сыԥҳаи ҳкәашауазар, сара схаҵа иоуп, лара лан соуп, дахааз
азоуп, аха шәара шәзыркәашуази? – ҳа дныҵаа аԥҳәыс, сара сышәмааҭк
хсоуз азоуп иҳәит аччиа. Сара исымаз ахсцәыӡуаз исоузгьы исцәыӡуа
ахызбаз сазгәааны ауп сзыԥԥуа иҳәит ҳа изышьҭаз.
Убас аччиа аԥара шаҳаҭда, ҭынхада илхны иҭаны ддәықәылҵан
иҭаацәа рышҟа дгьежьит.
Қәаса ӡлагарак иман. Иӡлагараҿы ашыла лагара инеилагьы ажәала
икуан, дызрацәжәуа ршыла рцәиӡуан. Аҳак дыҟан. Аҳ иҟаз уааҳә иуан,
иԥа дишьҭит аӡлагарахь, ашыла лаганы иаагы ҳа. Данцуаз иаб ус иеиҳәт:
– Қәаса иӡлагараҿы умнеин акәымзар, ушыла уцәигоит, уи аҵкыс еӷьуп
даҽа ӡлагарак аҿы уцар. Аҳ иԥа дызнеиуаз, Қәаса иӡлагара даадәылҵын
дикыт арахь уааи ҳа. Ушыла уажәыҵәҟьа илаганы иусҭоит аниҳәа, днеит
аҳ иԥа, иҟаиҵуа збап ҳа.
Аџьықәреи аӡлагара инахеиҵа, Қәаса аҳ иԥа диазҵааит ажәас иудыруази
ҳа. Аҳ иԥа ус иҳәыт:
– Сара ажәа сыздыруам, аха уара иудыруазар иҳәишь.
Қәаса ус иҳәыт:
– Сара ажәас издыруа уи ауп, зны арахә срыцын, арахә сахрыцыз ауац
аҿы иласҵыт аҟабақ. Аҟабақ иазҳан амшын ихылт. Аҟабақ ҿыхра аамҭа
аныҟала, афлыкақәа сыманы сцаны иҿыхны иаазгуан.
Убри ажәа ахынӡаиҳәуаз ашыла иалагуаз куаҳуа, аԥлакь ианиҵуан.
Аԥлакь азна ҟаҵаны иҽҳәеиҵт, иӡаанӡагьы дцәажәуан.
Аҳ иԥа Қәаса итәы имдыруази, амгьал анӡы афырҳәа дныҽҳәасын,
амгьал ааҽҳәԥааны иманы дцеит, Қәасагьы баша даанхеит.
Лакә, лакә сышнеиуаз, дыҟан ԥҳәызба бзиак, еилҟьакы, ҵаркы. Уаҵәы
мшаԥны ехьа еиԥш жәаҩаҩык рымаҭәақәа ӡахтәыс ирыманы илзааит, уаҵәы
иаҳшәаҳҵаратәы иаҳзыӡах ҳәа. Аԥҳәызба длатәан, иааԥҟаны абӷьааҳәа
аӡахра далагеит. Хәыҷык џьара дсыцхраап лҳәан, лгәылара ԥҳәызба гаӡак
дыҟан, даалгеит цхыраара.
Аԥҳәызба бзиа кабак, ма кәымжәык аӡахра даалгауаны, аԥҳәызба
бзамыҟәгьы ҟабык ӡны афара даалгон. Убас аԥҳәызба бзиа ажәаҩаҩыкгьы
рымаҭәа лӡахит ауха шаанӡа, аԥҳәызба бзамыҟәгьы жәаҩа ҟабы лфеит.
Урҭ аҳәсахәыҷқәа рынасыԥ ашацәа ирымшацызт. Убри ауха ашацәа
хыхь иаақәтәан абарҭ аҳәсахәыҷқәа лахьынҵас ираҳҭарызеи ҳәа
аицәажәара иалагеит. Акраамҭа ирыӡбуан. Нас ари аҳәызба уахык ала
жәаҩаҩык рымаҭәа зӡахуа, лхы лара иныҟәылгоит, егьызмам, оҩӷарк
ԥҳәысыс диоуааит, агьи аԥҳәызба бзамыҟә акрыфарада егьззымдыруа,
лнапала лхы лызныҟәгауам, оҩбеиак, кырызмоу аӡәы ԥҳәысыс
дилахьынҵахааит рҳәан иԥырны ицеит. Иҵабыргыҵәҟьаны аԥҳәызба хыхәа
оҩ-ӷарк дигеит ԥҳәысыс, агьи ахымхәа, абзамыҟә, оҩбеиак кырызмаз аӡәы
дигеит.
Ҽуаҩык ақыҭа далсны дцуан. Дыснеиуаз ицәаӷәоз ҭаҳмадак дынивалт.
Аҽыуаҩ дааҭгылан:
– Бзиа ууит! – иҳәеит.
– Бзиа убааит‚ – ҳәа аҭак ҟаиҵеит ицәаӷәоз.
– Еҳ, дад, шьыжь узымгылазар акәхап, – иҳәеит ацәаӷәаҩ.
– Шьыжь сгылан, аха исԥымлеит.
– Уҩба шԥаҟоу? – дҵааит аҽыуаҩ.
– Сыҩба хԥахеит.
– Унаԥш шԥаҟоу?
– Сынаԥш ааигәахеит.
Ишбеилкаатәу арҭ еибырҳәаз? Арҭ еибырҳәуаз абри акәын иаҵанакуаз:
«Аҭаҳмада ашьыжь узымгылазар ҟалап»‚ – ҳәа аҽыуаҩ дызҿыз уи акәын:
«Иануаамҭаз ԥҳәыс дааугар, уажәы уҷкәынцәа ацәқәа ркызаарын», – ҳәа.
«Иансаамҭаз ԥҳәыс даазган, аха сыҷкәынцәа сцәыԥсит»‚ – абри акәын
ацәаӷәаҩ иажәақәа ирыҵаркуаз.
«Угәашьамх зеиԥшрозеи?» – ҳәа акәын изызҳәаз аҽыуаҩ изҵаара: «Уҩба
шԥаҟоу?»
«Алабашьа сыцырхыраауа салагт, убри аҿынтә сыҩба хԥахеит» – абас
ауп ишеилкаатәу аҭаҳмада аҭак иҟаиҵаз.
«Унаԥш шԥаҟоу? – ҳәа диазҵааны аҽыуаҩ еиликаарц иҭахын аҭаҳмада
илақәа ирыгхахьоу ирыгымхахьоу.
Аҭаҳмада иҟаиҵаз аҭак – «Сылаԥш ааигәахеит». Иаанагуан: «Сылақәа
ирыгхеит, насгьы адунеи цқьа избуом».
Иҟан лыгажәыки ҭакәажәыки. Урҭ ирыман арбаӷьки лыуки. Арбаӷь аоҩ
иажәа аҳауан, алу арыӷьарахь иургьыжьыр, ахьы аҿыҵуан аҩнытәи рцыфа
ахә аҟара, арымарахь идыргьыжьыр, ашыла аҿыҵуан ҽнак ирызхашаз
аҟара.
Зны алыгажә усура абнахь дцан хәлаанӡа дзымааит. Убри аҽны рывара
аҳ ишәарыцацәа рлақәа рыцны иааит, амла ҳакуеит, краҳҿабҵароуп ҳәа
ларҳәеит аҭакәажә.
Аҭакәажә алу длахалан арымарахь иаалыргьыжьын, ашыла ааҿылхит
ирызхашаз аҟара. Нас арыӷьарахь иаалыргьыжьын, хь-ԥыҭк ааҿылхит
лысасцәа рызхара ашәи ахырҵәи злаалхәашаз аҟара. Нас ашырҳәа ӡаагара
дцеит бысҭак рзылуразы.
Аҳ ишәарыцацәа ари рбан, аҭакәажә ӡ аагара данца, ари еиԥш иҟоу
алу аҭакәажәи алыгажәи иазыруазеи, аҳ изнаагар лыԥха дҳаиҭап рҳәан,
аҭакәажә даанӡа алу еимҵарсны иганы раҳ ирҭеит.
Аҭакәажә аӡы лыманы данааи, лысасцәагьы лымбеит, лылугьы
лымбеит. Длатәан аҵәыуара далагеит.
Аҭакәажә лҵәыуабжьы арбаӷь ианаҳа, ауасхыр инавҵагылан – «кыр-кы-кы-кыу! – аҳәан, бызҵәыуазеи ҳәа аҭакәажә илазҵааит.
– Сылу еимҵарсны ашәарыцацәа аҳ изыргеит, – лҳәеит.
– Бымшәан, сара ибзаазгап, – аҳәан инаԥрын ицеит.
Ишнеиуаз аҳ ибаагәара инықәтәан, «кры-кы-кы-коу! – ҳәа аҿыҭра
ианаҟәымҵ, аҳ дразҵааит имаҵуцәа абри арбаӷь иаҳәазеи ҳәа.
– Алу аҭакәажәи алыгажәи ирызурхынҳәыроуп ҳәа аҳәеит, – рҳәеит
амаҵуцәа.
– Абри ожәыҵәҟьа шәеихсны, ишьны фатәыс исызшәырхиароуп, – ҳәа
реиҳәеит.
Еихсын иршьит, иӡны имҵарҵан, ифеит.
Акрыфара даналга, арбаӷь «кы-кы-кы-кыуу!» – ҳәа имгәахьтә аҿыҭра
иалагеит.
– Ари митәуп, ожәыҵәҟьа сымгәацәа рҟьаны ари арбаӷь ҭыжәгароуп
сара сымшьыкәа, – иҳәеит аҳ.
Аҳ имгәацәа дырҟьеит, абри аамҭазы арбаӷь нҭыԥраан, алу аамҵарсны
иаманы аҭакәажәи алыгажәи ирзаанагеит. Нас ԥаса ишынхоз еиԥш анхара
еиҭаналагеит.
Аҳ имгәацәа идырҟьаз днахыԥсаа дцеит.
Аҳак дыҟан ақыҭан. Иԥҳәыс хшара длоут. Илоуз дхаҵарԥысын.
Агәылара ҭакәажәык дыҟан. Дааит ахәыҷы дылбаразы. Данылба убас
лҳәеит дааиқәгәырӷьан:
– Унан, уара унагӡахааит! Уажәӡаны уанаҟалалакь, акәтажә абла
аҟара убла ҵархааит!
Ари аҳ иаҳаит аҭакәажә илҳәаз. Ианиаҳа акәымкәан, длыԥхьан,
дааигеит.
– Бара аҭакәажә! Сара хшара дсымаӡамызт! Сыҷкәын бызиқәшәизыи?
– ҳәа леиҳәт.
– Нан, са дсымшәиӡыит, – лҳәеит, аха иара ихаимҵыит. Ашьра
лықәиҵыит.
– Абри уажәы изызбо дган дҭашәк! Лықәнага дақәшәыршә! – иҳәан,
ашьра лықәҵаны, ашьцәа дрыиҭыит. Дандәықәыргала, «иҟалауазар,
ажәак сақәиҭзааит», – лҳәеит.
– Бақәиҭыуп, иҳәы! – рҳәеит.
– Шәцаны аҭаҳмадцәа еизыжәга жәаҩык рҟынӡа, – лҳәеит аҭакәажә.
Аҭаҳмадцәа еизыргеит. Лара уапшаҵәык азна ашырц калԥсыит.
– Ишәыҟәшәа! – лҳәит, аҭаҳмадцәа азылкит.
– Ишәыҟәшәама? – лҳәан, – «ааи!» – рҳәеит.
Зыблақәа ҵарыз ҷкәынак даалгыит. Дашьҭалырԥшит ашырӡ ахкаԥсаз.
– Иҟоума? – лҳәан, – «иҟоуп», – иҳәит аҷкәын.
– Шәцаны даара акыр зхыҵуа кәтажәк сзаажәгы, – лҳәан акәтажә
акәтажә ааргыит. Раԥхьа иахкаԥсаз иаавакны дырҩегь ашырӡ калԥсит.
Икалԥсан, акәтажә аулышьҭит. Ашырӡ икалԥсаз зегьы акәтажә
иаҟәшәеит. Акәтажә аалшьын, ачыҟә ааҭыхны, иаарҟьаны дылҭаԥшын,
икалԥсаз сеибакызу зегьы ачыҟә иҭан , игылаз идлырбеит. Убри ала
лыԥсы еиқәлырхеит аҭакәажә. Акәты ажәит ҳа аблахасҭрахаӡом,
иажәӡом аԥсы ахынӡаҭоу.
Ныҟәаҩ бзиак дыҟан. Абри аԥҳәыс иааиго даабанда ҳәа иқәлацәа
ирҳәо аҟынӡа иарԥысрахь днеихьан. Ишыҟаз акәымкәа ԥҳәыс дааигеит.
Иара дыҟамкәан ҽнак арҭ иқәлацәа иҩны инеит. Иԥҳәыс дықәгьыжьаан акәытқәа лшьит, афатә лырхиеит. Аха акәты аҷкәыркәыл
ишыкәымпылыз иҟалҵеит, еиҩмырԥаӡакәа. Асасцәа ари рбеит.
– Ааи, ари даҳҵәыуааит, дшыбзаз дыԥсит, аԥҳәыс ҳәа иааигаз
дызусҭада, – рҳәеит.
Ҳаиҭаауеит ҳәа ицеит иара данырымба.
Асасцәа анца ашьҭахь ауп ани аҷкәыркәыл шыкәымпылыз астол
ишықәылҵаз ангәалҭа.
– Аа, уанаџьалбеит, ассир сыхьит, уқәлацәа ааин, аҷкәыркәыл
шыкәымпылыз ирымҵасҵеит ахьымӡыӷ усыргеит, уқәлацәа ухыччартә
иҟасҵеит, – лҳәеит лхаҵа данааи.
– Уи акәзар, уи хьаас иҟабымҵан, имариоуп, – иҳәеит лхаҵа.
Рацәак мҵыкәа иқәлацәа ааит. Иаргьы аҩны дрықәшәеит.
Иԥҳәыс дықәгьыжьаан еиҭах афатә ҟалҵеит. Акәытқәа лшьит. Лхаҵа
излалабжьеигаз ала аҷкәыркәылқәа аалырҟьан ашәрҟәыҷы рыӷраҵаны
еиҭах еималӡахит, ишыкәымпылыз иҟазшәа иҟаҵаны астол иқәылҵеит.
Анҭ асасцәа рнапқәа рыӡәӡәан астол ианылахатәа, еиҭах анҭ
аҷкәыркәылқәа кәымпыл-кәымпылӡа иқәны ирбеит.
– Абри закәу аабапишь, аԥхьан ҳанааизгьы абас иқәын, – рҳәан
илахәаԥшызар ахәша ргәылыҵәҵәо, ашәрҟәҷы рыӷраны ирбеит.
– Ҟоҳ, ари баша иакәым лзаҳҳәазаап аԥхьан ҳанааиз, ари аԥҳәыс
бзиаҵәҟьа дааигазаап, – рҳәеит.
Абас ахаҵа бзиа иԥҳәыс агха илыхьыз ҟәышрыла ирԥшӡаны
ириашеит, ихгьы ахьымӡӷ аимыргеит.
Нхаҩ шьахәк дыҟан. Ҽнак мҩакы даныланы дышнеиуаз макәан дук
азна ахьы кажьны ибеит. Аха, иалаухи, иахьигарыз цқьа изымдырит.
Ибзиаӡаны зыгәра игашаз уаҩ димоуит. Аҵыхәтәан иԥҳәыс лҿы даангылт.
Иагьақәикит заанаҵы иԥҳәыс дԥишәарц. Икажьны иибаз ихьы наҟ џьара
инаԥхьеикын, кәтаӷьк иԥшааит, акәты иаҵаз акәтаӷь. Уахык дахьнышьҭалаз, «Абри акәтаӷь сҵеит иаха», – ҳәа ашьыжь иаацәырганы иԥҳәыс
илирбеит. Иԥҳәыс ас анлеиҳәа, иџьалшьеит, илакәылшьеит,
мбатәбараха илзыҟалеит.
– Амала ари еиԥш ассир шсыхьыз дарбанзаалакь аӡәы иҿы бҿы
иааҭыхны ибымҳәароуп. Мамзар, иҳахшаз зегьы акәтаӷь зҵаз иԥацәа
ҳәа ирхыччо иалагашт. Баргьы уи иԥҳәыс ҳәа ибхыччашт. Ихьымӡӷуп,
идамыӷуп, ус ҳгәы иҭаҵәахны иҳамаз, – ҳәа леиҳәеит даара длабжьаны.
Аха, иалаухи, аԥҳәыс ани чҳаны дызтәо дыҟахызма?! Ахәылԥаз аӡаагара
ҳәа аӡыхь аҿы дахнеиз лыгәрага ҩызак длықәшәеит.
– Банаџьалбеит иаха схаҵа дахьнышьҭалаз акәтаӷь иҵеит,
аџьашьахәатәыҵәҟьа ҟалеит. Амала бҿы иааҭыхны џьара ибымҳәан
амарџьа, – ҳәа даара длабжьеит.
Адырҩаҽны агәыла ԥҳәыс даҽаӡәы илалҳәеит. Абас ари ажәабжь
ишынеимырда-ааимырдоз аҳкәажә лҟынӡагьы инаӡеит. Аҳгьы
ажәабжьны иаҳаит. Иага умҳәан, аҳ иаҳаз агәра изымгазт ари ауаҩ
диԥхьан днеиган, «Уара ҵабыргыҵәҟьаны акәтаӷь уҵама?» – ҳәа
диазҵааит.
– Ааи! – иҳәан дақәшаҳаҭхеит ари анхаҩгьы.
Аха нас иаргьы аҳ зҵаарак ииҭеит:
– Аҳ ухаҵкы! Уԥҳәыс лыгәра угауоу? – иҳәеит.
– Ишԥауҳәо, сыԥҳәыс лаҵкыс сара исзааигәоу уаҩ дыҟаӡам, уи лыгәра
сымгозар, нас зыгәра сгода?! – иҳәеит аҳ.
– Уԥҳәыс лыгәра угозар, уаргьы сара сеиԥш акәтаӷь уҵашт, – иҳәеит
ари ауаҩгьы.
Аҳ ари еиԥш ажәа анхаҩы иҟынтә ианиаҳа, заҵа икажьны иибаз ихьы
имимхрыз, даҽа макәанк ахьы иҭаны доуишьҭит.
Арԥыс бзиак дыҟан иҳәеит. Иԥҳәысаагара аамҭа анааи, иара
иқәнагахашаз, иеиԥш зеиԥшыз ӡӷаб цқьак дигарц иақәикит. Лыӡбахәгьы
иаҳаит ԥшь-қыҭак рнаҩс инхоз ӡӷабк. Аха иара иҭахын ԥҳәысс иигоз лара
лымацара лакәым, дызхылҵыз, лышьҭрагьы аҭоурых бзиа рымазарц.
Дахьынаҵаа-аазҵааз зегьы еицҿакны ус иарҳәеит:
Уи аӡӷаб илеиӷьу лыԥшаара даара иуадаҩуп. Лан дыԥсхьеит. Лыԥсы
анҭаз зкалҭ цәгьаз ԥҳәысын. Уи атәы зегьы ирдыруан, аха уи уара
иабауԥырхагоу, аӡӷаб лхаҭа дыбзиоуп, – ҳәа.
Арԥыс иҽы џьбара дақәтәаны зыӡбахә иаҳаз аӡӷаб лыҩны днеит. Ашҭа
данынҭала, иҭагылаз аҵла иҽы надҿаҳәаланы, аҩныҟа днеит. Аӡӷаби иареи
ааибадырқәеит. Иааибадырқәан аицәажәара иалагеит. Арԥыс лассы-лассы
ддәылҵны иҽы ахьҿаҳәаз азыԥшра далагеит. Аҽгьы аҵла изыдҿаҳәалаз
ашьапқәа ахьшьуа, аӷәра ахара иаҿын. Аӡӷаб ԥыҭраамҭак акагьы лымҳәеит,
аха арԥыс ддәылҵны иҽы ахәаԥшра данаҟәымҵӡа, ус диазҵааит:
– Ас лассы-лассы уҽы узахәаԥшуазеи, узахӡыӡаауазеи?
– Изыдгылоу аҵла иқәлар ҳәа сшәоит, – аҭак ҟаиҵеит иара.
Лара деиҭаиазҵааит:
– Уҽы ан аҵла ақәлара адыруазма?
– Ан ҟазшьас иаман,аҵла иқәлон, – иҳәеит иара аҭакыс.
– Уҽы ан аҵла ақәлара адыруазҭгьы, ишәарҭоуп, иҵабыргыҵәҟьангьы
аҵла иуцәықәларгьы ҟалоит уахыламԥшыр, – лҳәахт лара уи иажәа аҭакс.
– Ус акәзар, баргьы бан лкалҭ цәгьан, баргьы бшәарҭоуп, – ҳәа ааиӡбан,
дзызнеиз аус азы ажәакгьы мҳәакәа иҽы днақәтәаны, агәашә дынҭыҵны
дцеит.
Ҷкәына бзиаки, ԥҳәызба бзиаки рыӡбахә еиныҩуан. Аҷкәын иҿыҩеихан
аԥҳәызба лҳәара днеит. Ари иӡбахә лаҳахьан, ашҭа данааҭалаҵәҟьа
дылдырт, аҳаҭыр, апату иқәҵаны длыдылкылт.
– Иҟоузеи, уаҳзаазгазеи? – ҳәа диазҵааит аҵыхәтәан.
– Ҟалашьак амазар бысҳәарц сааит, бсыццозар ԥҳәысс бызгоит, – ҳәа
аҷкәын бзиа аӡӷаб бзиа ус леиҳәеит.
– Уара уажәраанӡагьы уӡбахә саҳахьан, убзиоуп рҳәоит, са сызгьы
сыбзиоуп рҳәоит, ҳара ҳаибагар уи аҟара иусым. Уара уаалаганы
ибзамыҟәу, рацәак злам аӡә дга, саргьы саалаганы ибзамыҟәу, рацәак
злам аӡәы сиццап, уара иугогьы ауаҩра лылх, сара сзыццогьы дуаҩыстәып.
Убри ауп еиҳа ииашоу, ҳабзиаралагьы убасҟан ауп ианааԥшуа, – лҳәеит
аӡӷаб.
Аҷкәынгьы илҳәаз дақәшаҳаҭхеит. Ӡӷаб бзамыҟәк ԥҳәысс дигеит.
Ани аӡӷаб бзиа хьчак длыԥшаан, диццеит, уаҳа назҭахымыз ауаҩы
бзамыҟә ззырҳәоз иакәын иара. Ахьча игәылара уаҳа зҭахымыз ауаҩ бзиа
дынхон.
Ахьча арахә рацәаны имамзи, – «Уцаны урахә иреӷьу шьтәа бзиак
рылхны иаага,» – ҳәа ани аӡӷаб лхаҵа идылҵеит.
Лхаҵа длықәлан дцан ашьтәа ааигеит. Иааигаз ашьтәа лыманы ргәыла
ауаҩ бзиа иҿы дцеит лара.
Ари шьыжьымҭан, агәыла иара дымгылацызт, иԥҳәыс лакәын игылахьаз,
– Уара абна ашҭаҿы ҳгәыла ахьча иԥҳәыс шьтәак лыманы дааны дгылоуп,
илҭаху сыздырам,» – ҳәа лхаҵа иалҳәеит. « – Арахь даашьҭишь, са сахь»,
– ҳәа леиҳәеит иԥҳәыс. Иԥҳәыс днеин, – «Арахь бааи, нан», – лҳәан аҭаца
длыманы лхаҵа иҟны даалгеит.
–Ибҭахузеи, дад, баҳзаазгазеи? – ҳәа длазҵааит.
– Исҭаху убри ауп, абри сзыццаз ахьча, ишыудыруа еиԥш, дыбзамыҟәуп,
абри уара уеиԥш уаҩрак илҵыртә дысзыҟауҵарц сааит, – лҳәеит аҭаца.
– Уи акәзар ибҭаху, сара сызлахәу ус ӷәӷәак ҟаларц иҟоуп, убри аус
ӷәӷәа аныҟало аламҭала ҩыџьа аҷкәынцәа насышьҭуеит, убарҭ иарҳәоит
иҟаҵатәу, убранӡа бхаҵа деибыҭа, деилаҳәа, иҽи икәадыри еиқәыршәа, –
ҳәа леиҳәеит.
Ари аҭаца лгәыла ииҳәаз ауп лҳәан, даахынҳәын, лхаҵа деибылҭеит.
Ани лгәылагьы ҩыџьа аҷкәынцәа наишьҭит, абри лхаҵа аизараҿы ииҳәашаз,
егьишаз, иабжьарц. Аизара аҽны ани аҭаца ҟәыӷа лхаҵа ахьча ивагыланы
аизарахь дыргеит. Ари ауаҩ бзиа агәыла ахьча дназгоз аҷкәынцәа
игәианны шәнеи аизарахь ҳәа ианнеишаз аамҭа раиҳәахьан.
Абри аизара ду аҿы ани ауаҩ бзиа иеиԥш ауаабзиақәа ирацәаҩны еизаны
иҟан. Ари ауаҩ бзиа даламцәажәакәа аизараҿы излацәажәо аус рзыӡбомызт,
инахига-аахигон акыр аамҭа дымцәажәеит.
Аҵыхәтәан данынаԥш, анҭ аҷкәынцәа иишьҭыз ахьча дрыманы
ишнеиуаз ибеит.
– Ҳаи, ушьапы ԥҵәааит, уажәраанӡа уабаҟаз? – иҳәеит ари ауаҩ бзиа,
ахьча изоуп изиҳәо.
Ани ахьча « – Уа мшыбзиақәа!» – ҳәа ажәлар даарылагылт. Ахьча
ауаҩ бзиа дҩаихаҵгылан даниԥыла, егьырҭ ажәларгьы ари акыр иаԥсоу
аӡә иакәзаап рҳәан иҩеихаҵгыланы рыгәҭа ддыртәеит, анҭ иҩызцәа
аҩыџьагьы уа наҟ-ааҟ иааиватәеит. Аус излацәажәоз еилыргашьас
иамаз ани ауаҩ бзиа иишьҭыз аҩыџьа рыла ахьча иирҵахьан, иирҳәеит,
уи ахьча ииҳәаз иагеит, ажәлар ақәшаҳаҭхеит, – «бзиала» – иҳәан,
дгылеит, дыҩҽыжәлан дцеит ахьча.
Убри нахыс иагьаџьара еизара ҟаларгьы ахьча ида ԥсыхәа рымамкәа
иҟалеит. Абас ала аԥҳәыс ҟәыш агаӡа ауаҩра илылхит.
«Аԥҳәыс бзиа дызмоу амҩаныфа иҭахӡам,» – ҳәа ажәаԥҟаны баша
ирҳәома, аԥҳәыс бзиа ахаҵа дынлырхоит, аԥҳәыс бааԥс ахаҵа дшыхлырҵәо
еиԥш.
Ани аԥхьа илышьҭалаз аҷкәын ӡӷаб бзамыҟәк диган, аха ауаҩра
излылымхит.
Дыҟан уаҩ бзиак. Амни ауаҩ бзиа ԥа заҵәык диман. Иԥагьы аҷкәын
замана ззырҳәоз иакәын.
Абри ауаҩ бзиа иаџьал аан дыԥсуа далагеит. Дыԥсуа даналага, «ара
уааишь, дад!» иҳәан иԥа дааган дааидиртәалт.
– Исҳәо уаҳауоу, дад? – ҳәа иҳәан, иҳәеит, «аа!» иҳәит иҷкәын.
– Уара, абааԥсы, сара саџьал ааны сыҟоуп, сыԥсуеит, аха уара убас
ҟаҵа, са сышьҭахьҟа, са саныԥслакь, аамҭа анцалакь, уара ԥҳәысаагара
ануҭаххалакь, мыш змоу аԥҳәыс лыда аӡәы дааумган, мыш змоу аԥҳәыс
даага. Мыш змоу аԥҳәыс дуԥыхьамшәозар, аԥҳәысаагара уаҟәыҵӡа, аӡәгьы
дааумган. Убри анаҩсгьы, қыҭацыԥхьаӡа ҩнык-ҩнык ҟаҵала (Ани-қыҭа
цыԥхьаӡа ҩнык-ҩнык ҟаҵаҳәа зиҳәо, қыҭа цыԥхьаӡа ауацәа ирҳар, ҩными!
Ани амш змоу аԥҳәысгьы анцәа дииҭагәышьароуп, мамзар, иара имчыла
дабааигагәышьо).
Ари аҷкәын иаб дыԥсит. Иаб данԥсы дирҽеин, егьин данеилга ашьҭахь
длатәан дхәыцит. «Ари саб даныԥсуаз қыҭацыԥхьаӡа ҩнык-ҩнык ҟаҵа ҳәа
исеиҳәаз смал нҵәаанӡа саҿызаап, аха ишԥаҟасҵара, амни мыш змоу аӡӷаб
дабасԥыхьашәо?» иҳәеит.
Иҽааибыҭан, апҟеҩҳәа амҩа длықәлан, даара дныҟәеит. Ани иаб иуа
бзиак дыҟан, ҭаҳмадак, саб даныԥсуаз уасиаҭс исеиҳәаз абри ауп ҳәа
амни иаб иуа бзиа аҭаҳмада иҿы днеины иеиҳәеит.
– Уаб иуеиҳәаз ауасиаҭ даара иажәа дууп. Уара қыҭацыԥхьаӡа аҩны
узыҟаҵом. Қыҭа цыԥхьаӡа аҩны аҟаҵара захьӡу уи ауп, қыҭацыԥхьаӡа ауацәа
урҳар, иазхоит, уи иҩны уара уҩны еиԥш иҟалоит ауп иаанаго. Амала,
абри мыш змоу аԥҳәыс ҳәа уаб иззиҳәаз лԥыхьашәара цәгьахоит, убри
уразҟы далазар, дара ҳасаб бы, дааугап – иҳәеит ари дзызҵааз аҭаҳмада.
– Ибзиоуп – иҳәан, дцеит аҷкәын.
Ари дныҟәеит, дныҟәеит, ари шықәсык акәым, ҩышықәса акәым, адунеи
дакәшеит дахьнеилакгьы ауацәа ҟаиҵагәышьеит, аха уажә мыш змоу аӡӷаб
диԥыхьашәом умбо.
Даара дааԥсаны дшааиуаз, амла дакит, имаҭәақәа ччит, даарыцҳахәха
аҿы днеит, амҩа дықәны дшааиуаз, ҩныжә хәыҷқәак гылан, лҩак ҷышәӡа
иҩеиуан, абанҭ аҩныжәқәа даарыдгылт. «Иабахәа абна снеип, абра инхо
џьара уаҩ акы дадырцҳаратәы егьиратәы ишԥаҟамлари, аӡәыр дыҟазар,
акы снеирцҳап» ҳәа ааиӡбан, иҿааихан, дшааиуаз ана днымҩахыҵт. Аҩныжә
дахьыныҩналаз, аҭакәажә беимбарахки ҭаҳмада беимбарахки тәоуп, цла
еибакны инибарҵәоит, даарықәшәт.
Иҟаиҵауеи? Игәамԥхеит, аха дабацоз? «Утәа!» рҳәан, стәаӡом, ус аӡба
сакын, ӡ-шәымазар ҳәа саамҩахыҵт» иҳәеит. Ӡы хәашьшәагьы акы
аацәырылган инаилҭт аҭакәажә. Уи изыжәуа дыҟазма, ус баша агьама
баны дыҩдәылҟьан, «шәымш аабзиахт!» иҳәан, днықәҵны дцеит.
Ус амҩа даныланы деиҭашнеихуаз, анҭ аԥхьа дназыдгылаз аҭакәажәи
алыгажәи беимбарахқәа раҵкыс хәыҷык еиӷьыз ҭыԥк дақәшәт. «Ара снеихп»
иҳәан, уаҟагьы даамҩахыҵт, егьырҭ раҵкыс арҭ маҷк еиӷьын, аха араҟагьы
иҽадикылартә имбеит.
«Бзиала уаабеит, утәа» егьи рҳәан, аха «стәом, сыццакуеит, аӡба сакын,
ҵәыцак азна аӡы сшәыржәырц саамҩахыҵт» иҳәеит. Арҭгьы ӡык цәырырган,
уигьы агьама ибан, аха иалаухи, инагӡаны имжәыкәа, наҟ инкеиҟьан,
«шәымш бзиахеит!» иҳәан, дынрыдҵны дцеит.
Ус еиҭах акыр дныҟәахьан еиԥшаан, ашҭа бзиак дақәшәт иҭыџьџьаауа
ицоит, адунеи, аҳҭынра ззумҳәара иҟоузеи, ахазына. «Абра снеип,
сышԥанармышьҭри, абра сагьԥхьагәышьап, уаха уаҳа шьҭа сагьабазцо»
ҳәа днеин ашәаҿ агәашә аартны дынҭалт.
– Аа, абааԥсы, афақьаҳәа удәылҵ арахь, асас даҳзааит! – ҳәа лҳәан
иҳәеит ӡӷабк акыр-кыр -кыр ҳәа дыччо, аҩны длалбаан дылҭалт.
– Аҳаҳаи, асас даҳзаазар, бзиала даабеит! – иҳәан, ҷкәынакгьы амни
аӡӷаб длышьҭаххны длалбаан, ари иааиԥылт.
– Уа бзиала уаабеит! – рҳәан, рҩыџьагьы рнапы ыргьыжьны
даагәыдыркылан, аҩны дыҩхагалан дҩадыртәеит.
Аԥшәма ҷкәын иԥҳәыс «ибура бдыруоу?» иҳәан «аа!» лҳәит.
– Аа, абааԥсы, ари ҳасас дааԥсаны, дкараханы, ԥсуаҭлак иламкәан
даҟоуп, абыржәыҵәҟьа имаҭәақәа ишәых, инаганы амаҭәа ҿыцқәа иҭ, аӡы
изырҟәанда, ӡык иқәиҭәап, иԥсишьап – иҳәеит. (Ани анцәа игәаԥхаз иакәын,
умбо исас дшаԥсазгьы идыруеит).
Ари аӡӷаб (аԥҳәыс ҿа) аминуҭк азы дықәгьыжьаан, асас аӡы
излырҟәандеит, амаҭәа ҿыцқәа лмоур ҳәа ушәозу, асас иааишәиҵашаз
шеибакәу иааганы, инаиҭаны, «аӡы уқәҭә, сукәыхшоуп!» ҳәа лҳәан иҳәеит,
уа длатәан иҽикәабеит, иҽеилеиҳәеит, нас асасгьы лхаҵагьы рхәы
лырхиан, илеидтәаланы акрырфеит.
Акрырфан, акрыржәын, ари ауха уа дыҟан, уа дырҭан. Ддыриан, дыцәт.
Ани уа диан, дыцәт, дкараха – адырҩаҽны ашьжьымҭан дааԥшит. Нас
дырҩагь аԥшәма ԥҳәыс рхәы ҟалҵеит, иҩатәан акрырфеит, акрыржәит.
– Уажәшьҭа шәыԥшәмара наӡара ақәзааит, сара амҩа сықәлоит, анҭ
сымаҭәақәа сыбҭар, исшәысҵоит – иҳәеит асас.
– Ҟаҳ, сааукәыхшоуп, ус шԥоуҳәо, умаҭәақәа иушәу ушәаҳхӡом, уахагьы
ара уаангыл, иҵегь уԥсыушьап, нас уцап – лҳәеит.
– Моумоу, амҩа сымоуп, сцоит, сдәықәлароуп –иҳәеит.
– Уара! – иҳәан аԥшәма ҷкәын ҿааиҭит.
– Аа! – иҳәеит ари амҩа иқәлоз.
– Уара даара аџьа баны, уаха, уԥсы абра уааит, иахеижьҭеигьы акагьы
уҳәом, узышьҭозеи? – ҳәа диазҵааит.
– Сзышьҭоузеи, саб уасиаҭ ажәаны исзынижьит мыш змоу лыда аӡә
даасымгарц. Слышьҭоуп мыш змоу, аха дсықәшәом – иҳәеит аҷкәын.
– Уара нас зразҟы бзиоу аӡӷаб дуоур уҭахума? – иҳәеит аԥшәма.
–Ааи, убри лоуп сзышьҭоу – иҳәеит аҷкәын.
– Аллаҳ уақәиршәап уи леиԥш уразҟы далазар, амҩа уқәыз ус уцала.
Амҩаҿ узықәшәауа рцәажәашьа, егьи цқьа уҽақәыршәа. Аллаҳ
духауршҭуам уеизгьы, думдыруеи цқьа?
– Аа, аллаҳ дышԥасхасыршҭуеи, ихьыӡ ианагь исҿыҵакыуп.
– Аллаҳ иоуп знапы уану, мыш змоу аԥҳәызба дуԥыхьазыршәаша аллаҳ
иоуп, уразҟы ианны, аллаҳ игәаԥхара уоур, амҩахь уи леиԥш иҟоу аӡӷаб
дуԥыхьашәар ҟалап, иамургьы, иамуит, иҟоуҵозеи, уцоит – иҳәан,
даагәыдкыланы, днаскьаганы, доуишьҭын, дцеит.
Ари амҩа дықәны дышнеиуаз акәымкәан аԥеамбар дааиԥылт, дԥеамбару
егьиу анцәа идырроуп, ари иалидыраауазеи? Аӡәы дааиԥылт, ари иԥылаз
ҵәатәы лаба хәыҷык иӷраҷкәынӡа икуп, аԥсшәақәа ааибырҳәеит игьит.
– Уабаҟаз, насгьы уабацо арахь? – ҳәа диазҵааит ари иԥылаз.
– Сабацо, саб даныԥсуаз уасиаҭны исзынижьит, мыш змоу аԥҳәызба
слышьҭоуп, дсықәшәом – иҳәеит аригьы, абри аҟара дышныҟәахьоу,
иибихьоу, иаҳахьоу, дзықәшәахьоу зегь иеиҳәеит.
– Нас арахь амҩан уахьаауаз иубақәаз зеиԥшроузеи? – иҳәан ани
диазҵааит.
Раԥхьа сзықәшәаз дшыҟаз, уи ашьҭахь сзықәшәаз дшыҟаз , иаха
сзықәшәаз дшыҟаз иҳәан иибаз, иаҳаз зегьы аиаша иеиҳәеит.
– Аа, ус аума? Ус акәзар, ибзиоуп. Нас уара амҩа уқәуп, аха
уқәзаашьоузеи, узыҳәозеи? – иҳәеит ани иԥылаз.
– Еҳ, аллаҳ иакәгәышьоуп, уаҳа иҟасҵозеи, анцәа иоуп са сзыҳәо, анцәа
сзықәиршәо зегьы бзиоуп, схала мчыла акыр сылшома? Мыш злоу
аԥҳәызбагьы анцәа дсықәиршәароуп мамзар, сылахь данимҵазар,
дсызҭода? – иҳәеит аригьы.
– Нас уара анцәа иҟынтә мыш змоу аразҟы змоу аԥҳәызба лоуп
иуҭаху, ус аума?
– Ааи, исҭахыз уи акәын, сзышьҭаҵәҟьоу, анцәа исаҭәеишьозар, аразҟы
змоу, аӡӷаб ԥҳәысс дысԥыхьашәар сҭахуп, абри даага ҳәа саб уасиаҭс
исзынижьын, анцәа иҿынтә абри ауп сзыҳәо – иҳәеит, аҷкәын.
– Уара, нас уаҳа анцәа духоумыршҭӡои, думырҩашьаӡои?
– Мамоу, анцәа дышԥасхасыршҭуеи, дысхасыршҭуам – иҳәеит.
– Ус акәзар, азамана. Аха уара узышьҭоу леиԥш аԥҳәызба лԥыхьашәара
цәгьоуп. Абри дгьыли жәҩани рыбжьара ус еиԥш ҩыџьа заҵәык аӡӷабцәа
роуп иҟоу. Иаха узҭаз дубоу? Убри иԥҳәыс лоуп аӡәы. Уажә даҽаӡәы абрахь
уаԥхьаҟа дыҟоуп, убри дрымгац, абыржә уаха дыргараны иҟоуп,
дызгашагьы ажәа ирҭахьеит, еинааланы, еиқәышаҳаҭны иҟоуп. Уажәшьҭа
уара ԥсыхәас иумоузеи?
– Иамугәышьозар, иамуит, нас иҟасҵап зугәахәуазеи?
– Уара даҽакала ибзиаӡоу аӡӷабцәа рацәаҩуп, дуҭахӡами, даҽаӡәы
дузыҳаԥшаар?
– Мамоу, убас аразҟы змоу, мыш змоу аԥҳәызба данысмоу, уаҳа
даҽаӡәы дысҭахым, даҽакгьы иарбанзаалак саҳәоны сыҟам, иара ус
сыԥсыроуп – иҳәеит ари аҷкәын.
– Аҳы! Ус акәзар, иҟоу удыруоу уара? Абра уанааиуаз аԥхьа
уназыдгылаз аҭакәажәи алыгажәи угәаламшәои?
– Аа, исгәалашәоит.
– Урҭ уаараҩсны ушаауаз даҽа џьоукы урықәшәт, ус ами?
– Аа, избеит.
– Ани иаха аԥшәымара зыҟны уҟаз усгьы иугәалашәоит.
– Аа, исгәалашәоит.
– Абни иаха аԥшәымара зыҟны уҟаз арԥыс қәрала егьырҭ аԥхьа иубаз
аҭаҳмадцәа раҵкыс иеиҳабу иоуп. Абни реиҳа ибааԥсны агәымха,
аҭакәажәи иареи рыц еилаханы аҭаҳмадажә иубаз реиҵыбӡа иоуп. Уи
уанааиаҩс уи иҵкыс хәыҷӡак деиӷьшәа даҽаӡәы дыҟамзи? Убри
агәабжьанытә иоуп. Реиҳабӡа иоуп абни иаха зыҩны уҟаз аҷкәын. Абни
аҷкәын (иҷкәынаны иубаз) анцәа дигәаԥхан, разҟы змоу аԥҳәыс диоут,
ларгьы дыӡӷабуп, иаргьы дыҷкәыноуп, рыԥсы ишаҭаху адунеи иқәуп. Егьырҭ
шәынкыдҵаха рыҳәсақәеи дареи цла еибакны, еибаражәын, зразҟы цәгьаз
рымԥыхьашәан, рыҳәсақәеи дареи еидажәылт, раџьал аанӡа иԥсит, уаҳа
неиҭаҳәара роурангьы иҟаӡам рҩыџьагьы, ус иниаӡаа ицоит. Егьи амни
аразҟы змаз аԥҳәас диԥыхьашәан, абыржә дшубо абанс дҟалеит. Уара
уажә ани аразҟы змоу аԥҳәызба аӡәк инханы иҟоугьы дуҭахуп, аха уигьы
арахь даҽаџьара лхы дырхахьеит, ҟаҵашьас иусҭарызеи? – иҳәеит
аԥеамбар.
Ари уажәыгь диздырӡом ари иԥылаз дышԥааимбару.
– Иамугәышьозар, иамуит, исуҭаран иҟоузеи? Уара иумчзар, анцәа
уиԥшны, срыцҳашьаны дсуҭозароуп, мамзар, иамугәышьозаргьы нас
иамуит, анцәа исықәиҵо бзиоуп, сцоит, умш бзиахт! – иҳәан ддәықәлт.
– Уара! – иҳәан аԥаимбар аҷкәын наиқәҿиҭын дааникылт.
– Аа! – иҳәит аҷкәын.
– Иҟоу удыроу? Ара уаагьыжьы? – иҳәан дааиргьыжьит. – Усҭ абри
алаба. Ушишоу уи уара уақәшәан уа узнеиуам, аха уара заҟа анцәа
уизааигәоу ала уақәиршәоит. Абри алаба кны убра уца, уаха унеиуеит
ахәмыҽхан. Ачара ду уақәшәоит, изакәызеи, ишәымоузеи ҳәа уразҵаа.
Абас, абас, ҳаӡӷаб хаҵа дҳашьҭуеит ҳәа уарҳәашт. Ус анырҳәалак, ҟоҳ,
ижәуазеи, уара, шәхагоума, аӡә иԥҳәыс диҵхны дахьырҭиуа жәбахьоума,
ари са дыстәуп, са дсырҭахьеит, лареи сареи ҳаинааланы ҳаҟоуп, сыԥҳәыс
дсыҵхны дышәҭир ҟалома ҳәа абас уаарысны икы. Ус ануҳәалак, аумашәа
урбашт, уа уара узгәалашәода, рқьышә уқәҵаны удыршәышт, шьацәԥықәла
иуаҳәҿасышт, аха уара умшәан, уԥхамшьан. Уаарысны алакышьашьа еиԥш
икы. Ирмуӡо ианалагалак, сыԥҳәыс дсышәҭ, мамзар сыҽшәыдысшьылоит
ҳәа раҳәа.
Нас уара ианумуӡалак, аинтерес ду ҟалоит, ари аус ӡбатәхашт, ажәлар
узыӡырҩышт. Усҟан уара уаагыланы абас ҳәа: «Закәызеи уара ишәҳәо,
ари аӡӷаб сара дыстәуп. Сара дыстәымзар шәааи, иаабап, агәгәаҳәа амца
ахьеиқәу ахәышҭараҿы абри иску алаба ахәышҭаара агәҭаны иҵасырсуеит,
абри уаха ибзаханы, иҵәаханы, уаҵәы абри аҩны иалсны, ишәҭны, аҵәа
ҿаҳәҳәы иҟалозар, абри аӡӷабгьы са дыстәуп. Убас иҟамлакәан, абри алаба
амца илалаблы ианца, шәыӡӷаб шәа дышәтәуп, сус лылам, лыхаир жәбеит,
дахьышәҭаху дыжәга» ҳәа раҳәаны, улаба амна ахәышҭаараҿыҵәҟьа амца
ахьеиқәу илыҵарсны, уара уа унеиӡом усгьы, усгьы уа унрыжьӡом,
иушькласны уаадәылырцоит, алаҳ иуқәиҵт, ус ус шаанӡа адәы уқәыз –
ҳәа еиҳәт. Аҷкәынгьы ииҳәоз, «ибзиоуп» иҳәан днаидҵт.
Апҟаҩҳәа иҿынеихан, дышнеиуаз дақәымшәеи ани! Данақәшәа,
дыԥшызар, ачара руеит урҭ ауаа, ачара зуа рыԥҳа ауаа ддырбаны-егьины
хаҵа дрышьҭуеит. Ари аҷкәын днеин дларыдгылан иҟоузеи ҳәа дразҵааит.
Иҟоузеи, абас, абас аԥшәма иԥҳа уаха дыргоит, хаҵа дцоит, чара имоуп
ҳәа рҳәеит иҳәеит.
– Аӡӷаб дарбан уара, ижәуеи, шәа шәхагоума, шәеивысума? Аӡә иԥҳәыс
диҵхны дахьырҭиуа жәбахьоу? Ари са дыстәуп, сара дысгарц сааит, са
стәы лоуп, сыԥҳәыс дсыҵхны дабашәҭиуеи?! – ҳәа ари аҷкәын дмыждаха
даарылалт.
– Закәызеи ииҳәо ари анасыԥда? – рҳәан-егьин, аха имуӡо ианалага,
«ҟоҳ» рҳәан иҭыӡшәахеит, ажәлар азыӡырҩит.
– Уара закәызеи иуҳәо, уабатәиу, уажәадагьы уҳамбац, ари лара
дызгашаз иазыразханы иҟоуп, ачара уны уаха ддәықәаҳҵоит, изакәызеи
уара узлацәажәо? – ҳәа ауаа бзиақәа алхны иадырцәажәт.
– Мамоу, ус амала иажәангьы ишәымҳәан ари са дыстәуп! – иҳәеит.
Ианеимаркӡа, хаала ирымуашәа аниба, ани аԥеамбар ишиеиҳәаз еиԥш ииҭаз
аҵәатәы лаба кьаҿ икуп.
– Ҟеи, уара, ишәмуӡозар, шәааи (амца агәгәаҳәа еиқәҵаны иахатәоуп)
– абри амца ахьеиқәу, абри ахәышҭаараҿы, абри слаба абра илыҵасыргылоит, абри сара дыстәызар, абри ибзаханы, абри аҩны иҩалсны,
ибыбышӡа ишәҭны, аҵәа ҿаҳәҳәы иҿаланы шьыжьымҭан ижәбоит, убас
ишәымбакәа ианыҟала, шәыӡӷабгьы шәа дышәтәуп са сус лылам, убас
ианыҟала, са дыстәуп, – иҳәеит.
– Ҟеҳ, ҳаи, анасыԥда, ииҳәо закәызеи, иҟаиҵааит ишиҳәаз еиԥш,
илабажәгьы илеимгәабылны ицап – ҳәа рҳәан иҳәеит, илаба лыҵаргыланы,
иара иҩаигәҭасын дыҩдәылырцеит.
Ани илаба злаиргылаз амца анҭ еиҳагьы иацырҵеит, еиҳпгьы амҿқәа
рацәаны иахәларыжьт илаба аабылуеит ҳәа, ауама азаацаны иҩдәылҵит.
Уашьҭа абар аӡӷаб уаха дабарышьҭуеи, ари усхеит, ишаанӡа иааԥшыр
акәхеит. «Ишар ари анасыԥда иҟаиҵап ҳәа зышәгәахәуазеи, илаба былуеит,
нас дахьааз дцап» рҳәеит.
Ауха иаргьы цәгьаԥсышьала уахь адәы дшықәыз иааиршеит. Адырҩаҽны
ашьжьымҭан ианааԥш, ани илаба бзахан, аҩны иалсны, шеибакәу
итәӷәырԥсаны, ибыбышӡа ишәҭны, аҵәа ҿаҳәҳәы иаҿалеит, аԥшәмацәа
лахәаԥшын ирбеит.
– Ҟоуҳ, аума ара ҳара иаҳзааит, ҳа ҳазҿу закәызеи, адунеи ахаан илаба
мбылӡакәан, ари еиԥш ҟазҵаз ари диуҭом аӡӷаб, нас дзуҭода?! – рҳәан
џьоукы аӡӷаб лаб иахь илеит.
– Аа, бразҟы цәгьан, ауама бақәшәт, насыԥдак бигуат! – ҳәа даҽа
џьоукых лара лахь еихеит.
– Сара анцәа разҟыс исиҭаз са сзы днасыԥдаӡам, са сзы дынцәоуп,
иареи сареи ҳаизхоит, сара уи сиццоит – лҳәеит лара. Дирҭт.
Ари аӡӷаб илышьҭыз дирҭан, дима иҿааихан, дықәлан даауеит. Акыргьы
иныҟәеит. Ишааиуаз, уажәы амла иакит – егьит, акрырфароуп. Қыҭак
ааигәара иааит ахәмыҽхан. Иԥҳәысгьы иаргьы ҵлак амҵан амца ааиқәырҵан,
уа инатәеит. Абарҭ ахьтәаз раԥхьа рҩаш хәыҷык, кәарак леиуан.
Арҭ ирфогьы рымаӡам уажәы.
– Уара, иуура умбо? – лҳәан, «Аа!» иҳәеит.
– Амла ҳакуеит – лҳәеит. Чыҭ аршьынк лџьаба иҭазаарын, иааҭыхны
лхаҵа инаилҭеит. – Абри ачыҭ усҭ, иума уҿылаханы, амни акәара унырны
ушнеиуа адәқьан уақәшәоит. Адәқьан аҿы унеир, абри ачыҭ науҭир,
капеиқәак унаҭоит. Убри ахә ача аахәаны иааугар, уаха уи ҳнацҳап, уаҵәгьы
анцәа ак ҳаиҭап.
Ари лхаҵа лажәа ааҩбамтәыкәа иҿылеихан дцеит. Уи адәқьан зыӡбахә
лҳәазгьы ааигәазаарымызт, акыр амҩа дықәын, лара ани аҵла амҵан дтәаны
дизыԥшуп. Иара дышнеиуаз дақәшәт ани аԥҳәыс зыӡбахә лҳәаз адәқьан.
Уа дылкылсын ичыҭ аршьын иҭиит, капеиқәак аҭнихит, акапеиқәа нариҭан
ча баба дук аарымхны иҩыҵрышьны дшааиуаз, аӡәы илаба икыуп, «ҳеит,
ҳеит, ҳеит, ҳеит! Шәаргьы саргьы анцәа адунеи ҳанихыр акәын. Шәа
шәцәах, – цәыфуа, сразҟыцәгьаха сзықәшәазеи!» ҳәа иҳәоит, иҳәеит, џьма
шәкы имоуп, иаԥцаны иааицоит. Ари данааиԥыла, «уа абза хауцалт!»
иҳәеит. «Бзиара убааит!» иҳәеит игьигьы.
– Уара уанаџьалбеит, ахьырахә ду, џьма шәкы, рԥацәеи дареи
еилыбзаауа иаауцуат, шәаргьы саргьы адунеи ҳаныӡаандаз ҳәа ушәиуа
уԥшьиуа уаауеит, изакәызеи узҿу, ужәла нҵәеит, анцәа имч ала анцәа
иуиҭт ахьырахә ду, иҟоуҵозеи, узыршәиуазеи ас? – иҳәеит.
– Аа, ус зумҳәои, уча баба уҩыҵракны, иугәаԥхар, иаамхны апырҿҳәа
унацҳауа уҭынчны уцоит, арҭ цәых-цәыфуа тәамҩахә сырҭаӡом еиланҵәаша
– иҳәеит ани аџьмақәа заԥцаны иаазцоз ахьча.
– Уара нас ак уасҳәашан!
– Аа!
– Нас уи акәзар, сча баба усҭап, арҭ уџьма шәкы са исыҭ – иҳәеит.
– Ҟеи, иаҳауеи ус сзууандаз, уара уамзи сызҭахыҵәҟьаз – иҳәеит ани
аџьмақәа ирыцыз. Азамана! Иџьма шәкы ари ача баба зкыз ииҭит, ача
баба наганы ани ахьча ииҭт, иааиывыст.
Ари ича баба иаҭнихыз иџьмақәа иманы иҿааихан дшааиуаз, ҽышәк,
аҽҵара рыҵоуп, ҽык дақәтәоуп аӡәы дрыцуп. «Тәу,Тәу, тәу! Ала
шәеимгәырҳаҳааит, адунеи аҿы аангыламҩа шәымаӡамкәан, уаҳа
сҳәатәыгьы аахашәымҵо, шәеиԥхынҩуеит, шәаргьы саргьы анцәа адунеи
ҳақәихааит, саазықәшәаз закәызеи, ааи, ауама сыззақәшәази ҭынч мҩа
сымаӡамкәа» иҳәоит, иуахьад иаԥцаны дшааиуаз, ари иџьмақәа иманы
дааиԥылт. «Уа, абза хауцалт!» иҳәан, «бзиара убааит!» иҳәеит егьигьы.
– Уара, уанаџьалбеит, анцәа ишиҳәара ҽан-шәкы рԥацәеи дареи,
ақьақәа замана уа ирылоуп, уара уеиқәҽыжә уҟоуп, шьапыла уныҟәом,
абнара ақәыцара улхом, узыргәамҵуазеи, узыршәиуазеи ас ахьырхә ду
аауцоте? – иҳәеит ари аџьмақәа назцоз.
– Ҳа, ҳа, аԥсра умоундаз, уара ус зыумҳәозеи, уара «ҳаит», «чит»
ануҳәалакь, иԥхьоуцоит уџьмақәа, атрышә уасыргьы иааныукылоит. Арҭ
аҽаныжәқәа егьраҳаӡом, иааҟәымҵӡакәа аҩра иаҿуп, саргьы сшыҩуаз,
сшыхыԥ-хыԥуаз, суаҭәақәа цәҟьеит. Акәадыр сашьын сынҵәаха абарҭ
срышьҭоуп, абарҭ ақәыџьмақәа еимыржәаша! – иҳәеит аҽқәа аазцоз.
– Уара нас, ус анакәха, уҽан-шәкы арахь са исыҭ, арҭ сыџьма шәкы
уара иусҭап – иҳәеит.
– Ҟеи, ус сзууандаз, уанаџьалбеит, анцәа илԥха уоуааит, иусымҭои
сгәырӷьаҵәа! – иҳәеит аҽқәа ҩазцоз.
– Ибзиоуп – иҳәеит аригьы. Ани иҽан-шәкы ари инаиҭт, ари иџьма шәкы
егьи инаииҭт.
Ари дыҩҽыжәлан аҳаҳаи амарџьақәа ҳәа ҽан-шәкы рԥацәеи дареи иаԥца
дгәырӷьаҵәа има иҿааихеит.
Дышҩеиуаз аӡә дааиԥылт, хылԥарч бзиаӡак ихоуп. «Уара, абри аҟара
аҽан абааугеи? – иҳәан дҵааит ани ахылԥарч баба, ахылԥарч бзиа зхаз.
– Аҽанқәа ахьынтәаасцаз, ишсоуз аҳәара салагар, уи уажә акыр
садхалоит, акалашәақәа исоуит – иҳәеит ари.
– Уеизгьы ишԥауауи, удинаныс, ишсоуҳәара?
– Чыҭ аршьынк сыман, абна лахьхьи адәқьан аҿы слалбаан, капеиқәак
ҳәа исҭиит.
– Нас укапеиқәа абаҟоу?
– Скапеиқәа ча-бабак рыҭнысхит.
– Уча-баба абаҟоу нас?
– Сча-баба абаҟоу, џьма шәкы рыҭнысхит.
– Нас уџьмақәа абаҟоу?
– Сыџьмақәа абаҟоу? Сыџьмақәа абарҭ аҽан-шәкы рԥацәеи дареи
рыҭнысхын, исаԥцаны иаасцоит.
– Ус акәзар, уара ак уасҳәашан?
– Аа!
– Уара, абааԥс, абри схылԥа усҭоит, уҽан шәкгьы рԥацәагьы даргьы са
исыҭ.
– Ҟоҳ, ус уансыҳәа, сара аллаҳ исиҭаз усымҭакәа, ухылԥа арахь исыҭ!
– иҳәан, иара дылҽыжәҵын, дзықәтәазгьы егьырҭгьы ани инаииҭт.
(Ашәынкыдҵа, ауама ҟаиҵеитеи, умбо!). Иҽанқәа ирыҭнихыз ахылԥарч
ихаҵаны деигәырӷьаҵәа дшааиуаз, ани арҩаш аҿы цҳак хын, данаақәла,
ихылԥа ааихшәан, аӡы илҭашәан, иама илыҵаҩры ицеит. Иҟаиҵоз, даауеит
уажәы иҩнапык игәыдкылан.
Ҳәынҭқар дук, быжь-гәыжьк реидара ахьы мҩаԥигозаарын, убри аамҭазы.
Агәыжьқәа реидара ахьы рықәжьуп, иара аҳәынҭқар ихаҭа аԥхьа дгылоуп,
анҭ агәыжьқәа ныҟәызцо агәақьҳәа ицуп. Ирыма рҿаархан, ани ихылԥа
аӡы иахьагаз дҩырын дахьыҩкыдлаз (иԥҳәысгьы шьҭа дааигәоуп,
анаҟтәирахь дыҟоуп), амна анҭ агәыжьқәагьы реидарақәа рықәхны, рыфара
рыжәра ҟарҵауа, егьиуа иштәаз, рыԥсшыршьоз ани дҩарыдгылт.
«Уа хәлабзиақәа!» иҳәан, «бзиара убааит!» рҳәеит. Аԥсшәақәа
ааибырҳәеит.
– Уара, уабаҟаз, ухгьы егьахам егьим уҩацәӡа укылсит, узусҭада? –
ҳәа иазҵааит анҭ агәыжьқәа рыла ахьы мҩаԥызгоз.
Сабаҟаз, абрахь адәқьан ахь сцан, егьин – иҳәеит.
– Иҟоуҵоиз адәқьан ахь?
– Иҟасымҵакәа, убра чыҭ аршьынк сҭиуан.
– Иуҭима нас?
– Исҭиит аа.
– Иаҭнухи нас!
– Иаҭнысымхыкәа, ча-бабак аҭнысхт.
– Иабаҟоу нас учыҭ аршьын иаҭнухыз уча-баба?
– Иабаҟоу шәҳәоу? Сча-баба сҭин, џьма-шәкы аҭнысхит.
– Уџьма-шәкы абаҟоу нас?
– Ҽан-шәкы рыҭнысхит.
– Уҽанқәа абаҟоу?
– Хылԥакы ҳәа исҭиит.
– Нас иабаҟоу ухылԥарч, акагьы ухаӡаме?
– Амна акәара сшыруаз аӡы исцәалашәан, исцәагеит.
– Меҳ, уара угаӡома, узлацәажәо закәыуи, нас арахь уабацои? – ҳәа
арҭ ари дџьашьаны иазҵааит.
– Амна аҩадахьы сыԥҳәыс дтәоуп, аҵла амҵан, убрахь снеиуеит –
иҳәеит.
Уи иԥҳәыс уа дахьтәаз инаԥшны дырбахьазаарын дара.
– Уара насыԥда уеиԥш иҟоу уи диқәнагома, ҳа ҳшәаны ҳнеиуам ӡӷабк
ана дыҟоуп ҳәа, ҳаԥхашьаны, игәаӷьны ҳазлазҵаауам, лымацара амна
даабоит, аха уара насыԥда уоума ани дызмоу? – рҳәеит.
– Ааи, уи сыԥҳәыс лоуп – иҳәеит.
– Уара нас уажә уахьнеиуа илоуҳәозеи уԥҳәыс, ари аҟара еиҭарсны
уҩеиуеит унапқәа угәыҵаԥса? – иҳәеит анҭ ахьымҩаԥызгоз аҳәынҭқар.
– Ыы, ишԥаласымҳәои, иласымҳәакәа?
– Уара, ари ушыхәаахәҭыз зеиԥшрақәоу, иҟауҵақәаз аалоуҳәар,
улшьуеит – иҳәеит аҳәынҭқар.
– Сылшьӡом, акымзар акагьы сзылуӡом. Уара уеибганы уахьысзааз
анцәа иџьшьоуп ҳәа саагәыдылкылоит – иҳәеит ари.
– Иашаны иуҳәома?
– Ааи!
– Уааи ҳаисап – иҳәеит ахьы мҩанызгоз аҳәынҭқар. – Уара уахьнеиуа
абри ҳара иҳауҳәақәаз реиԥш уԥҳәысгьы илоуҳәар, наҟ дуҵаҟьаны
уԥхалҵоит. Ус уанԥхалҵа, уԥҳәыс са дсыҭ, са дыстәызааит – иҳәеит.
– Ибзиоуп. Ус акәымкәан, ишысҳәоз еиԥш, «ухаҭа уеибганы уахьзааз
анцәа иџьшьоуп» ҳәа саагәыдылкылозар, абри амал иаауго зегьы
уҽқәагьы, угәыжьқәагьы, ухьгьы умаҵуцәагьы – зегьы, сара исуҭароуп –
иҳәеит ари.
– Иусҭоит! – иҳәеит аҳәынҭқар.
Арҭ абас ала еисеит. Еисан ани апҟаҩҳәа иҿыҩаихан иԥҳәыс лҿы днеит.
– Уара иҟоуҵозеи, уагьынхацәеите? – ҳәа иԥҳәыс диазҵааит.
– Иҟасҵазеи, бара исыбҭаз бчыҭ аршьын сҭиит – иҳәеит.
Арҭ ахьеицәажәо ани аҳәынҭқар ицызгьы иаргьы икылатәаны маӡала
ирзыӡырҩуеит.
– Иуҭахызар иаҭнухзи, счыҭ аршьын? – лҳәан дҵааит иԥҳәыс.
– Ча-бабак аҭнысымхи! – иҳәеит.
– Иабаҟоу нас уча-баба?
– Џьма шәкы аҭнысхит.
– Ҳаи, анцәа иџьшьоуп, уигьы хьырахәыми, иааӡагоуп, иабаҟоу нас
уџьмақәа? – лҳәахт иԥҳәыс
– Урҭ аџьмақәа сҭин, ҽан-шәкы рыҭнысхит.
– Уҽанқәа абаҟоу?
– Хылԥарчык рыҭнысхит.
– Ахы ауп адунеи аҿы ауаҩы дызлақәгылоу, ахылԥапч рыҭнухзар,
ахазына уи ами! Ухылԥарч абаҟоу нас? – лҳәеит иԥҳәыс.
– Иабаҟоу, абна акәара сшыруаз, аӡы исыцәҭашәан, исцәагеит – иҳәеит.
– Унан, ухаҵкы сагааит, уара уеибганы уахьсзааз анцәа иџьшьоуп –
ҳәа лҳәан иҳәеит, днеин лхаҵа дналгәыдылкылеит. «Ҟоҳ!» аҳәынҭқар
иааиқәшәт, арҭ ирҳәоз зегь иаҳауеит.
– Аа, уԥсцәагьы, убзацәагьы неиҭоугааит, рацәа сушьит, рацәа анышә
соуҭт – иҳәеит аҳәынҭқар
Аҳәынҭқарыжә дыгәгәаӡа иара длахыҵны дцеит, реидара ахьы
рықәыжьны афатәгьы уа ирылажьын, акрырфеит егьит, ани даахазынахан,
реидарақәагьы, аусуцәагьы иманы иааганы агәараҳәа иҩны илкаижьит.
Анцәа ишиҳәара, дԥеамбарха иԥҳәысгьы иаргьы еицынхеит.
Саргьы абрахь слықәлан сааит.
Ԥҳәыск дыҟан. Лхаҵа дыԥсит. Хҩык аӡӷабцәеи хаҵарԥыски лхылҵны
илыман. Аӡӷабцәа духан, хаҵа ицеит, ахаҵарԥыс дреиҵбын, аҩны даанхеит.
Ҩнылагьы акыр имаҷын дара.
– Уара, сыҷкәын, ҟәрышьқәакгьы еиқәҳаршәеит, егьит, џьара
ҳаԥхамшьартә ҳхы зыҩнаҳкыша ҩнык, сасык даҳзааиуазаргьы, дыцқьаны
дахьҳартәаша ҩнык ҟаҳҵарын, уажәы уасҭас иҟоу лазқәоуп, лазқәак
ԥшааны, аԥсҭа аӷәхразыҳәан иҭаургылар сҭахын, – лҳәеит ан.
Аҷкәынгьы иан илҳәаз ааҩбаимтәыкәа дынҭыҵын, днаҵаа-ааҵаан,
алазқәа иԥшаан, аԥсҭа инеиган, аӷәыхра иҭеиҵт. Ауасҭацәа аӷәыхра иаҿын.
Ари аԥҳәыс рхәы ҟалҵит.
– Нан, сыҷкәын, ҳуасҭацәа амла иакит, рхәы ҟасҵит, иуманы уца –
лҳәан, аҷкәын ауасҭацәа рхәы иман дышцоз акәымкәан, аԥсҭа ашьапаҿы
даннеиуаз дәы-ԥшӡарак ыҟан, адәы ԥшӡараҟны ҵла дук гылан. Аҵла
аҵаҟа хҩык ауааԥсыра аҵагылан. Ари дышнеиуаз данынарывала,
«мшыбзиа!» рҳәан, аԥсшәа иарҳәит. «Бзиара жәбааит!» иҳәит иаргьы.
– Ари иугәыдкыланы иаауго закәызеи? – рҳәан иазҵааит.
– Сан ауасҭацәа рхәы ҟалҵан ирзызгоит – иҳәеит аҷкәын.
– Абаак, иҟалозар, ҳуҳәоит амла ҳакуеит. Уааи иуку афатә ҳара иҳаҭ –
рҳәеит.
– Ҟоҳ, амла шәакны шәыҟазар, ишԥашәысымҭо, абар шәысҭ, ҳалалс
ишәоут – иҳәан, иуасҭацәа рзы иигоз афатә абанҭ аҵла иаҵагылаз ахҩык
ириҭеит.
Длагьежьын длеи, иан иҟаиҵаз леиҳәеит.
– Сан, абас ауп иҟасҵаз, суасҭацәа рҿы снеиаанӡа адәы ԥшӡа иқәгылоу
аҵла амҵан хҩык ауаа амҵагылан избеит. «Амла ҳакны ҳаҟоуп» анырҳәа,
ауасҭацәа рхәы ҳәа исыбҭаз афатә убарҭ ирысҭеит, ауасҭацәа рхәы
сзымгаӡеит – иҳәеит.
– Аиаша ҟауҵеит, нан дукәыхшоуп, ауаа амла иакуаны иануба, нас
ирумҭакәа ишԥаууаз, акрырҿауҵазааит, ибзиоуп иҟауҵаз. Егьырҭ рыхәгьы
ҳамами, уажәыҵәҟьа иааҟаҵаны иусымҭои – лҳәан, дырҩагь афатә ҿыц
ҟаҵаны илҭт.
Ҿыц иҟалҵаз афатәгьы иман дышнеиуаз ани адәы ԥшӡа агәҭаны аҵла
иқәгылаз амҵан аԥхьан иибаз иреиԥшны даҽа хҩык ауаа ибеит. Аԥсшәақәа
анааибырҳәа ашьҭахь, «ари иуку закәызеи?» ҳәа иазҵааит.
– Абри аԥсҭа аӷәыхцәа сзықәгылоуп, сан рхәы ҟалҵан ирзызгоит –
иҳәеит.
– Ҳаи, абааԥсы, иҟалозар, абар мчыбжьык ҵуеит гәаҟрак ҳақәшәан
егьҳамфацт, амла ҳаԥсуеит, уфатә иуку ҳара иҳаҭ – рҳәеит.
– Ишԥашәысымҭо, амла шәакуазар – иҳәан уигьы урҭ инадиркит.
Нас наҟ иуасҭацәа рахь дызцоз, дҩагьыжьын днеит иан лҿы.
– Иҟауҵазеи, ууасҭацәа акрырҿауҵама, нан? – лҳәан иан диазҵааит.
– Сан, суасҭацәа рҟынӡа сзымнаӡаӡеит, даҽа хҩык амни аҵла
иаҵагылан, «амла ҳакуеит, ҳанҵәоит» анырҳәа, ауасҭацәа рхәы убарҭ
ирыҭаны схынҳәны саауеит – иҳәеит.
–Ҳаи, ируҭазааит, уан дукәыхшоуп, амла иакуазҭгьы ирумҭакәа
ишԥаууаз нас, ирыцҳамзи, афатә ҳара иҳамоуп, уажәы иҟасҵап аҿыц,
иуманы уцап, уҷкәынами – лҳәеит иан.
Еҭах афатә ҟалҵан, илҭан ауасҭацәа рхәы га ҳәа деиҭадәықәылҵеит.
Аҷкәын иуасҭацәа рхәы иманы дышнеиуаз ани адәы ԥшӡа иқәгылаз аҵла
амҵан даннеи, анҭ ԥахьа ифатә зиҭаз ахҩык аҵла иаҵагылоуп.
– Ара уааи! – рҳәан ари данырба, иԥхьан дара рахь днаргеит.
– Ари иугәыдкыланы иаауго закәызеи? – рҳәан иазҵааит.
– Афатә аазгоит – иҳәеит аҷкәын.
– Иабауго?
– Абра лбаа аԥсҭаҿы аӷәыхцәа сымоуп, убарҭ рхәы згоит – иҳәеит.
– Уи афатә ара ҳара иҳаҭ, ҳара иҳазныжь, ууасҭацәа инаганы ҳара
ираҳҭоит, аԥхьатәи иааугазгьы амла ҳакуеит ҳәа ануаҳҳәа, иҳауҭеит, аха
ҳара мала ҳакӡом, инаганы ууасҭацәа ираҳҭеит, ашьҭахь иааугазгьы наганы
ираҳҭеит. Ууасҭацәа урцәымшәан, уаха-саха ҳәа иқәгылан аӷәыхра иаҿуп.
Уажәы иуаҳҳәарц иаҳҭаху абри ауп, уара абри аҟара ачеиџьыка уазыразны
уаныҟала, ҳара ҳамш ала ҳамҭа бзиак уаҳҭар ҳҭахуп, абас сыҟанда ҳәа
угәы иаҭаху акы аҿы ҳуцхраар ҳҭахуп, – ҳәа иарҳәт абанҭ аҵла иҵагылаз
ахҩык.
– Ибзиоуп, аха сцаны сан сналызҵаап, саргьы маҷк сгәы сҭахәыцп,
азин сышәҭозар, – иҳәеит.
– Азамана, уца! – рҳәеит.
Аҷкәын дҩагьыжьын иҿылеихан, иан лҿы днеит.
– Сан, банаџьалбеит, абас ауп сзықәшәа, анҭ аԥхьагьы ашьҭахьгьы
суасҭацәа рхәы зысҭаз ахҩык еиҭа аҵла иаҵагылан избеит. «Уара
уеилаҳкаарц акәын акәымзар, ҳара амла ҳакӡом, аԥхьа иҳауҭазгьы,
ашьҭахь иҳауҭазгьы ууасҭацәа ираҳҭеит, ари иааугазгьы наганы дара
ираҳҭоит» ҳәа сарҳәт. «Уара абас ачеиџьыка уазыразны уаныҟала, ҳара
ҳамш ала ҳамҭа бзиак уаҳҭар ҳҭахуп, уцаны уан улызҵаа, уара иуҭаху,
абас сыҟанда ҳәа акы уазхәыц, ҳуцхраар ҳҭахуп» ҳәа сарҳәт, бара
исабжьабгозеи? – ҳәа иан длазҵааит.
– Ҳаи, уан дукәыхшоуп, дузӡатәуп, уи акәзар, џьара ҳамҭа бзиаӡак
ҳауазаргьы здыруада, аха сара схала иуасҳәо издыруазеи, уца умаҳәцәа
урызҵаа, аиҳабы иҿы унеи, агәабжьанытә иҿы унеи, аиҵбы иҿы унеи, ирҳәо
еилкааны уаа, нас ирҳәақәо еидаҳкылап, ҳазхәыцып, – лҳәеит иан.
Аҷкәын иан лажәа ааҩбамтәыкәа афырҳәа иҿынеихан имаҳә иаҳабы
иҿы днеит.
– Уа бзиала уаабеит, уабаҟаз, уаҳзаазгазеи, шәышԥаҟақәоу? – рҳәан
иаҳәшьагьы имаҳәгьы аԥсшәа иаҳәаны, иеигәырӷьаны иԥылан, днаган
днадыртәеит.
Ари уажә зыҟны днеиз имаҳә убас ҟазшьас имоуп, адунеи аԥҳәысеиба
лыжә аанижьӡом, ацгәы аԥа ацәиӡоит, ахырзаман, акаамеҭ аӷьычра иаҿу
уаҩуп, адунеи хныҟәгагас, усурас иааҟоу зегьы аӷьычра реиӷьуп ҳәа
иԥхьаӡоит.
Ари абхәында уажә дахьнеиз, дзызнеиз аацәыригеит.
– Абас ауп сзықәшәаз, сан саалышьҭит, абас ус бзиак сақәшәан, ҳамҭак
сырҭараны иҟоуп, сзыҳәара, исыдыскылара иарбану сыздыруам. Сан
умаҳәцәа уразҵаа лҳәан сааит – иҳәеит.
– Аа, абааԥсы, адунеи иқәу зегьы иреиӷьуп абри аӷьычра, аӷьычра еиӷьу
акгьы ыҟаӡам. Уаалаганы абри аӷьычра сымазааит ҳәа раҳәа, хәшала
учалап, иубаргәузеи, угәылацәа рыжәқәа, аҳәса еибацәа рыжәқәа нҵәап
ҳәа ушәауоу, иааганы икажьны, ишьны иуфалап, – иҳәеит ари амаҳә
еиҳаба.
– Ибзиоуп, иуҳәаз саҳаит, – иҳәан, ари аҷкәын уи длаиԥырҵны имаҳә
агәыбжьанытә иҿы днеит. Имаҳә агәыбжьанытә иҿы дахьнеизгьы аԥсшәа
иарҳәан-егьин, «уабаҟаз, уаҳзаазгазеи, шәышԥаҟақәоу бзиароума?» ҳәа
иазҵааит иаҳәшьеи имаҳәи.
– Бзиароуп иҟоу. Иҟоу абас ауп, шьокы дареи сареи ҳаиқәшәан, аҳамҭа
уаҳҭоит, узыҳәозеи ҳәа исазҵааит, сызыҳәара иарбану иреиӷьу сыздырам,
сымаҳә аиҳабы иҿы сыҟан, сиазҵаан, уигьы ажәак сеиҳәеит, аха уи уара
иуасҳәом изакәу, сан иласҳәоит, уара исабжьаугозеи? – иҳәан ари аҷкәын
имаҳә агәыбжьанытә диазҵааит
Ари имаҳә заанаҭс имаз амаца асра акәын. Убри ала ихы ныҟәигон,
зны дыннархон, зны дыцәнарҳәуан, убри даҿын дааҟәымҵӡакәа.
– Адунеи аҿы иҟоу зегьы ирегьу амаца асроуп. Амца уанаслак аҩны,
ахьы адунеи малс иҟоу зегьы уара иумҵаҳауеит, уи ауп хныҟәгагас, бзиас
иҟоу, аус ууам, аҳәыс ууам, убри амацасра сымазааит ҳәа раҳәа, – иҳәеит.
– Ибзиоуп, уара исоҳәазгьы саҳаит, – иҳәан, ари аҷкәын иҿылеихан
имаҳә аиҵбы иҿгьы днеит.
Уа дахьнеизгьы даара иеигәырӷьеит, аԥсшәа иарҳәеит, «уабаҟаз
уаҳзаазгазеи?» ҳәа имаҳәи иаҳәшьеи иазҵааит.
– Уск соун суазҵаарц сааит. Џьоукы срықәшәан, ҳамҭа бзиак уаҳҭар
ҳҭахуп, узыҳәозеи ҳәа исазҵаан, сызыҳәара иарбану сыздыруам, сан лҿы
сахьнеиз, уца, умаҳәцәа урызҵаа ҳәа салҳәан, аиҳаба снеин сизҵаан ак
сеиҳәеит, агәыбжьанытә снеин сизҵаан даҽак сеиҳәеит, уажә уара
сузҵаарц сааит, – иҳәеит.
– Аиҳаба иуабжьеигазеи? – иҳәеит ари имаҳә аиҵба.
– Адунеи аҿы аӷьычра зегьы иреиӷьуп, аӷьычра ԥсҭазаарас исымазааит
ҳәа раҳәа ҳәа сеиҳәеит.
– Агәыбжьанытә иуаиҳәазеи?
– Амаца асра ацкыс иеиӷьу, уи иацназго акагьы ыҟаӡам ҳәа сеиҳәеит, –
иҳәеит.
– Ҟои, уара, урҭ иуарҳәаз нырхагоума, хырҵәагоуп, уи акәым уара
иуҳәаран иҟоу. Аҳамҭа уаҳҭоит ҳәа узыргәыӷыз рҿы унеиуазар, уара
уҷкәыноуп, макьана ԥҳәыс дааумгацт, адунеи иқәу зегь рыцкыс еиӷьу убри
ауп, мшы змоу аӡӷаб насыԥс дуауазар. Мшы змоу аӡӷаб насыԥс дсышәҭарц
сҭахуп иҟалозар, даҽакы саҳәом ҳәа ажәа рыҭ, – иҳәеит ари аҷкәын, имаҳә
аиҵбы.
– Исаҳаит, уара исоуҳәаз ажәагьы бзиоуп – иҳәан дгьежьны иҿааихан
иан лҿы дааит.
– Уахьцаз еилукаазеи, иуаҳазеи нан? – лҳәан иан диазҵааит.
– Исаҳаз, еилыскааз уи ауп ҳамаҳә еиҳабы аӷьычра зегьы иреиӷьуп
ҳәа сеиҳәеит, агәыбжьанытә амаца асра зегьы иреиӷьуп ҳәа сеиҳәеит,
аиҵба мшы змоу аӡӷаб насыԥс дуауыртә иҳәа ҳәа сеиҳәеит, – иҳәеит.
– Аа, нан, нан урҭ аиҳабацәа дара зҿу ауп изышьҭоу, урҭ уаҩ
дықәзхуоуп изҿу, ихзырҵәо ауп, инзырхо ҳәа акыр иаҿу џьушьо? Аиҵба
иуаиҳәаз иашоуп, убри иуаиҳәаз ауп ибзиоу. Мышы змоу аԥҳәыс
дсымазааит ҳәа уаннеилак, иуарҳәо уаҳап, – лҳәеит иан.
– Ибзиоуп. Сан, ибҳәаз саҳаит, – иҳәан, иҿыҩеихан ҩаԥхьа дҩеит
аҵла иаҵагылаз рҿы. Дахьҩеиз уа иҟан дара.
– Уаама? – рҳәан иазҵааит.
– Аа, сааит – иҳәеит.
– Нас иҟоузеи, ажәас иаҳзааугазеи?
– Сахьцаз еилыскааз аиаша убри ауп, сымаҳә аиҳаба сиазҵаан,
аӷьычра еиӷьуп ҳәа сеиҳәеит, агәыбжьанытә сиазҵаан, амаца асра
еиӷьуп ҳәа сеиҳәеит, аиҵба сизҵаан, мшы змоу аԥҳәыс разҟы дуоуртә
уныҟәа ҳәа сеиҳәеит. Сан лҿы снеин урҭ ирҳәақәаз сани сареи
ҳрылацәажәан, сымаҳә аиҵба исеиҳәаз алаҳхит. Мшы змоу аԥҳәыс
дсышәҭозар, абри сазыразуп, абжьарак даҽакы сҭахым, – иҳәеит.
– Ҟоҳ, иаууеи, ихьанҭаз ак ҳадукылт. Мшы змоу аԥҳәызба ҳәа аӡәы
заҵәык дыҟан, лара уигьы уаха аҳ иԥа дигараны дыҟоуп, ачара уны
доуишьҭуеит лаб. Ишԥаҟаҭҵари, иуаҳҭарыда? – иҳәеит руаӡәк.
Ари ииҳәаз арҭ ӡбатәыс ироут, инеимҵарк-ааимҵаркт.
Аҽаӡә дахгылаз ус иҳәеит:
– Уара, уи мариоуп, ари иеиԥш ауаҩы раз, ачеиџьыка иамеигӡо, згәы
ҭбаау, зчеиџьыка иахымбаакәа идәықәу, аҳ иԥҳа ари диаҳҭар иҟалози,
са деиласыршәоит уи аҳ иԥҳа.
– Дышԥа еилауршәо? – рҳәан, иазҵааит егьырҭ аҩыџьа.
– Дышԥа еиласыршәо, ҵәахаҳак наганы аҳ иԥҳа иналысҭауеит, аҵәахаҳа анлысҭалак «аҳ сзиҭо дызусҭада, аҳ сзиҭо сиццом, сара исгәаԥхо
сиццоит» ҳәа даақәгылоит. Аҳгьы игәаԥхашам уи илҳәо, аха аҵыхәтәан,
аҵәахаҳа заԥхьа инаганы иқәылҵо убри диццараны уи ала лус ла
илыӡбоит. Ари аҷкәын уа ачараҿы днеиааит, уа даннеилак, иара дахьтәоу
аҵәахаҳа наганы иаԥхьа иқәылҵоит, иара диццоит, дигоит, ани
дызгараны иҟоу аҳ, иԥагьы баша даанхоит – иҳәеит.
– Ҟоҳ, уара ус ҟауҵозар, ибзиоуп, азамана – рҳәан ахҩыкгьы абри
аҿы еиқәшаҳаҭхеит.
– Ачарахь уца – ҳәа аҷкәын иарҳәан дара лықәҵны ицеит, анҭ аҵла
иаҵагылаз ахҩык.
Ауха чаран, ани аҷкәын иҽааибиҭан ачара ахьыҟаз днеит. Дахьнеиз
«аҳ иԥҳа деилагеит» рҳәеит. «Закәызеи, дышԥеилагеи?» рҳәан иазҵааит
даҽа џьоукых. « Аҳ изиҳәаз са сиццараны сыҟаӡам» ҳәа мап лкит рҳәеит.
Ари ҭыӡшәахеит. Нас аӡӷабцәа илзааигәақәаз лыдыргалан-егьин,
иеицәажәан, аус рыӡбеит. «Сара абри аҵәахаҳа сымоуп (ҵәахаҳак
аацәырылгеит), абра ачараҿы иеизаз снарылашәҵар, сара исҭаху
снеиҿаԥшуеит, аҵәахаҳа наганы иаԥхьа инықәысҵоит, убри аҵәахаҳа
заԥхьа инықәысҵо сиццоит аамҷыдархаз аҳ иахьиҳәо сцараны сыҟаӡам,
са иахьысҭаху сцоит» лҳәеит.
Нас аӡӷаб лаб (аҳ) ауаа идыргалан егьин, иацәажәеит.
– Аҳ, уанаџьалбеит, ари лҽылшьуеит, лара ишылҳәаз иҟаҵа – ҳәа
иарҳәеит ақьаҳиацәа уҳәа изааигәаз ауаа.
– Ибзиоуп, нас ла ишылҭаху азин лымазааит шәа шәаназыразха –
иҳәеит аҳгьы.
Аӡӷаб лҵәа лыманы ачараҿы иеизан итәаз ауаа дрылаланы
дышнеиуаз ани аҷкәын дахьтәаз даннеи, аҵәахаҳа илкыз инаганы иаԥхьа
иқәылҵеит.
– Аа, амаҳә дуоуит! – рҳәеит аҳ изы.
Зназы ицәымыӷхеит аҳгьы, аха иҟаиҵозиз, дииҭар акәын.
– Ных, иҟасҵо егьыҟам, абри абра игылоу сыҩны сыԥҳаи сымаҳәи
ирымазааит, нас ани данига уажәышьҭа дабакасыжьуа – иҳәан, иԥҳаи
имаҳәи иҩнқәа иреиӷьыз ак риҭт. Даргьы убра анхара ҟарҵеит, анҵыра
ҟарҵеит, амал ду дырҳаит, азҳара ду роут, абзиақәа рҿы инеит, абас
иҟалеит.
Аӡәы хьчара дыҟан хәысықәса. Ихьчара анааӡа ихьчаԥса хәышә уаса
иааицит. Ирахә рзы ахәҳацәа аттаҳәа иаауа иалагеит, аха ахәҳара
аӡәгьы ииҭомызт.
Дызнеиуаз акәымкәа, анцәа иныс акы зсуҭара зҳәалагь ириҭуа
далагеит. Убас мацара акы заҵәык ада зегьы ииҭеит. Убри акы заҵәык
инхаз дзацыз акәымкәа аӡәы дааит уаса хәҳара ҳа.
– Иусырхәҳауази, ари ак заҵәык ада уаҳа уаса сымаӡамеи, – иҳәеит
ахьча.
– Ҳаи, анцәа иныс, иҟалуазар џьаушьт, изсуҭара, – аниҳәа ииҭит.
Иманы ԥыҭк данынаскьа, уашьҭахьтәыла ииҭит, даахынҳәны, убасгьы
иҳәит:
– Уара анцәа ихьыӡ зҳәалагь ууасақәа рыуҭуа, урахә нухт, аха
иузиухьозеи уара анцәа убасҟаҟ? – ҳәа.
Ахьча абри ацынхәрас убас иҳәит:
– Сара анцәа сзишаз здроит, сырахәгьы сызҭаз ера зиакәу здыроит,
убри аҟынтә ихьыӡ мцла саижьар сҭахӡамызт, – ҳа.
– Абасҟаҟа уара анцәа деилкааны думоуп, аха иуҭахузи ера иҟынтә
аҳамҭас? – иҳәыт иааиз.
– Исҭахузеи, акымзарак, ера инапы сануп, игәаԥхар, акыр сиҭоит,
енигәамԥха, акыр сымихоит, – иҳәыт ахьча.
– Ус егьа иҟазаргьы, уара уқыҭа рҿы иахуҭаху уҵааны иуҭаху сырдыр,
– ҳа иҳәыт иааиз.
Ахьча дцеит иқыҭахь. Дахьыназҵаа-аазҵааз убас аӡәы еиҳәт: Мыш змоу
аԥҳәыс дсоуааит ҳа иаҳә ҳа.
Ахьча дхынҳәны днеит дзышьҭыз иҿы.
– Иааугазаи ажәас? – ҳа дҵааит зҿы дааиз.
– Иаазгази, мыш змоу аԥҳәыс улыҳәа ҳа сарҳәт, – иҳәыт ахьча.
– Иара убри мыш змоу аԥҳәыс ҳа зыӡбахә уарҳәаз уаха дыргоит, аха
уара уца убра, дшәысҭом ҳа уалага. Моумоу иҟалаӡом ҳа рҳәара иҟоуп,
убасҟан дызгои уареи шәеиса. Еисашьас иҟашәҵаша убри ауп, убас иаҳә:
«Иаагы ҵәатәы лабак сара стәеиԥш, ҳҩыџьагьы ҳлабақәа амцаҿы
илаҳаргылап, ҳауа зтәы уаҵәы шьыжьымҭан ишәҭны иаабуа, абри мыш
змоу аԥҳәыс дигааит» – ҳа ҳәы ҳа еиҳәт ахьча.
Иҟарҵит убас, аха ахьча итәы аумышәҭыхуаз. Дааит ахьча мыш змаз
аԥҳәыс. Аҩны дахааигаз ирфара рмоуа иалагеит, нас иԥҳәыс барфын
чаврак лыман, лхаҵа иҭаны ча аахәара длышьҭит.
Ибарфын чавра ахә чы-рҳәы иманы дызҩеиуаз акәымкәа уасахьчак
дааиқәшәт.
– Уча сыҭ, уасак усҭап, – иҳәит ахьча.
– Ибзиоуп, – иҳәан дазыразхт ача аазгуаз ахьча.
Нас иуаса иманы дызнеиуаз акәымкәа жәыхьчакы ереи ааиқәшәит,
убригьы, иаргьы еилаԥсахт.
Ашьҭахь дызнеихуаз акәымкәа халԥак зхази ереи ааиқәшәит.
Убарҭгьы убас иааилаԥсахт.
Убарҭ зегьы ибуан ҽада аидара ԥара зманы иааиуаз аӡәы, урҭ ааиқәшәан
еицны рҿынархт, изнеиуаз ӡык аҿы инхықәгылт. Ус иҳәыт аҽада змаз:
– Уара заралымзар қьар умаӡам ухәаахәҭрақәа рҿы, нас измааноузи
иҟауҵуа, ҳаи аԥҳәыс елҟьа думазар, аҩныҟа уналышьҭӡомызт, аха акыр
еԥсоу аӡәы лакәзаарым акәымзар, – ҳа.
– Уара убас уҳәит, аха сара аҩны саннеилагь изуқәаз сыԥҳәыс иласҳәуа
саналагалагь умбари, – ҳа дыцәажәеит. – Ҳаи, уара уԥҳәыс убас аиԥш
лыуазар, сара сԥара абжа усҭоит, моумоу анакәха, уара иумоу абжакы
сыҭ, – иҳәыт аҽада змаз.
Дазыразхт ахьча. Аҽада змаз дақәтәаны аӡы днырт, ахьча ихылԥа аӡәы
ииҭан аӡы дыригеит.
Ахьча иҩны ианнеи, аҽада змаз ааҵра даадгылт, егьи иҩны дныҩнашылт.
Ииуз, ииҳәаз иԥҳәыс илеиҳәацыԥхьаӡа, лнапы аргьыжьы дгәыдылкылуан.
Ашьҭахь аҽада змаз иҟаиҵагәышьуази, иԥара абжак ахьча инииҭт.
Ахьча мышы змаз аԥҳәыс лымчала дара мыцхәы дбеианы дынхуа
далагеит. Саргьы абрахь сааҭалан сааит.
Ажәытә нхаҩ бзиак дыҟан. Ф-ҩык аҷкәынцәа, ф-ҩык аӡӷабцәа иман,
иҩны , игәара, ирахә, ишәахә, анцәа ишиҳәара дыҟан. Аха абарсҟаҩык
ахшара имаз аԥсра рзааигәахеит, Иахьа аӡә дыԥсуа, уаҵә аӡә дыԥсуа
аӡӷабгьы аҷкәынгьы ихшара зегь ԥсит, зегь реиҵбаӡа ида. Абни реиҵбаӡа
заҵәык дааизынхеит.
Ас ихшаз аныԥсы ашьҭахь, «Ҟоҳ, ара сахьынхо ишәиу дгьылуп, наҟ
сықәҵны сцап», – иҳәан арахә рацәаны имамзи, ирахә ҩаиаԥицан
аԥсҭаҟа сцоит ҳәа амҩа дықәлеит. Ирахә иаԥцаны дышҩеиуаз аӡә
дааиԥылт. Ари иааиԥылаз «Џьшьатәык сҭахуп, исырхәҳа» – иҳәеит.
– Аа, мап, сара ашьтәа сҭиуам, – иҳәеит ари.
– Анцәа даахәан суҳәоит, саргәаҟуеит, – иҳәеит ари иԥылаз ауаҩ.
Анцәа ануҳәа иусҭап, – иҳәан, ииҭт, аԥарагьы (ахәгьы) имимхт.
Уи днаиаҩсын дышҩеиуаз абни иԥылаз иеиԥш даҽа ҩыџьа иԥылт.
Убарҭгьы абни аԥхьатәи иеиԥш ашьтәа ҳархәҳа ҳәа иарҳәт. Иара «Ашьтәа
сҭиӡом», – иҳәит, аха анцәа дҳаманы ҳуҳәоит анырҳәа, аԥара
рымымхӡакәа урҭгьы акака риҭт.
Убас ауаа иҵагьы иԥылт аԥсҭа днеиаанӡа, аԥсаса хыԥхьаӡарала шәкы
иман. Шәкы имаз зегьы убас ала анцәа иӡбахә ала хԥа рыда зегьы
иҭиит.
Нас абанҭ ахԥа изынхаз има дышҩеиуаз, анцәа аԥаимбар
дизынаишьҭт абри ауаҩ иҩеиуа ушьтәақәа сыҭ ҳәа иеиҳәарц.
Аԥаимбар дцеит ани ауаҩ иҿы. Дахьнеиз зназы абарҭ ууасақәа ахԥагь
саархәа иҳәеит.
– Мап, исҭиуам, – иҳәеит анҭ ауасақәа назцоз.
– Анцәа дсыманы суҳәоит, исыҭ, – иҳәеит аԥаимбар
– Анцәа ихьыӡ ала иануҳәа иусҭап, – иҳәан, ииҭт, аха иара аԥаимбар
имгеит. Длахынҳәын длеин, «Ауасақәа зтәыз суасақәа сҭиуам иҳәан,
аха уара анцәа уӡбахә аниасҳәа, ига ҳәа сеиҳәеит», – иҳәеит.
– Иуҭаху акы уаҳәа, иуаҳҭоит – ҳәа анцәа анхаҩы иҟны аԥаимбар
днаишьҭт.
Аԥаимбар анхаҩы иҟны днеин, «Иуҭаху акы уаҳәа, анцәа иуиҭоит»
ҳәа анеиҳәа, аҭакс анхаҩы ус иҳәеит:
– Сара сзыҳәа иалздыраауазеи, сара рыцҳа, сара сзыргәаҟуа анцәа
иоуп издыруа акәымзар.
– Абри амҩа уқәланы уца, угьыжьны уанаауа абра усԥыл, – иҳәан
аԥаимбар анхаҩы мҩак ирбаны дықәиҵеит.
Анхаҩы аԥаимбар дызқәиҵаз амҩа дықәланы дышнеиуаз гәарԥк
агәашә днадгылт. «Ее, аԥшәма!» ҳәа ибжьы ирган, аԥшәмагьы
даадәылҵит. Аԥшәма данааи, аԥсшәақәа ааибырҳәеит, егьит. Ари
анхаҩы инеиз аӡба дакны дыҟан. «Аӡба сакуеит,» – иҳәит.
Аԥшәма иԥҳәыс лахь ибжьы иргеит, «Ӡык аагишь, асас даҳҭоуп, аӡба
дакуеит», – ҳәа.
– Аӡы насымгакәа, иабатәи ӡу, усас иаргьы, уаргьы аӡы шәыӷраҽҽеит,
– лҳәеит ари аԥшәма иԥҳәыс.
Ари аӡба иакуа инеиз анхаҩгьы иааицәымыӷхеит, наҟ уа дныдҵны
иҿынеихеит.
Ус акыр днаскьахьан даҽа гәашәк днадгылт, «Ее, аԥшәма!» – ҳәа ибжьы
наиргеит. Аԥшәма иҩны даадәылҵит. Аԥшәмеи иареи аԥсшәақәа еибыҳәо,
егьиуа ишеицәажәоз ԥыҭк аамҭа рыцәцеит.
Аԥшәма иԥҳәыс ҿылҭит «Уабаҟоу, уара узҿузеи?» – ҳәа. Иԥҳәыс анс
анҿылҭ, «Сабаҟоу бымбо, асас даҳҭоуп,» – иҳәеит.
– Ыы, уҟьҟьа-уҵәҵәа анцәа уҟаиҵааит, асас агәашә аҿы дыргылан оума
ушиацәажәо, арахь думаны умааиуа, – лҳәеит иԥҳәыс.
Ари асас диманы аҩныҟа дцеит.
Ари анхаҩы асас дааԥсаха дшыҟаз гәарҭт аԥшәмацәа. Ҳаҭыр иқәҵаны
дныҟәыргеит, акриҿарҵит, акридыржәт, иԥсы идыршьеит.
Нас аԥшәма даацәажәан, «уабаҟаз, уабантәаауеи, уабацо?» ҳәа асас
диазҵааит.
Ари асасгьы сзыниаз, сзынԥаз иҳәан, ихы иҵыхә зегьы ахшара имаз
шынҵәаз, дахьынхоз дыхҵәаны ирахә иманы аԥсҭаҟа дцарц амҩа дшықәлаз,
амҩан ирахә ауаа ишриҭаз, егьиз зегьы аԥшәма иеиҳәеит. Аҵыхәтәан ус
иҳәеит: – Уажә сахьнеиуа аӡәы дсықәшәараны сыҟоуп, иуҭаху акы усҭоит
ҳәа сеиҳәеит, аха исҭаху, сзыҳәара иарбану сыздырам – иҳәеит.
Уи исҭаху ҳәа иоуҳәаша сара иуасҳәоит, – лҳәеит аԥшәма ԥҳәыс. –
Уаҳа рахә уамыҳәан, шәахәы уамыҳәан, мшы змоу аԥҳәыс анцәа дсиҭааит
ҳәа иаҳәа, – лҳәеит.
Мшы змоу ԥҳәысс иҟаз абри лара изҳәоз лхаҭеи нас даҽа аҳык иԥҳаи
ракәзаап иҟоу. Уаҳа ус мыш змоу ҳәа ԥҳәыс џьаргьы дыҟамзаап. Ари
лара изҳәаз усгьы ахаҵа диман, егьи ани аҳ иԥҳа уи аамҭазы дҳәаны
дтәан.
Ари ауаҩ арҭ даарԥырҵын ани еиқәшәараны иахьыҟаз даннеи,
аԥаимбари иареи еиқәшәеит.
– Сара сзыҳәо суҭозар, рахә сҭахым, шәахә сҭахым, мыш змоу аԥҳәыс
дсыҭ, – иҳәеит ари анхаҩы.
Аԥаимбар ари анхаҩы диманы иҿынеихан аҳ иԥҳаи иареи еибаирдырт.
Лара дзыццараны иҟаз мап ицәылкт, «Сара абри ида аӡәгьы сиццом, абри
сиццоит», – лҳәан, абри ауаҩ диццеит.
– Аԥҳәыс дсоут, аха аҩны сымам, агәара сымам, сабацари шьҭа? –
иҳәеит анхаҩы.
– Ԥсҭак, шьхак ашьапаҿы уахныҟәнагаша џьара утәа, – лҳәеит иԥҳәыс.
Иԥҳәысгьы, иаргьы шнеиуаз ҵлак амҵан инатәеит.
– Уара, амла ҳакит, – лҳәеит лара.
– Иаҳфозеи, иаҳфо злаазго сымаӡам, – иҳәеит иара.
Лара лџьыба дылҭаԥшын ачабра ааҭылхын, «Абри ачабра абазар
аҿы иганы иҭи, абазк ҳәа иааҭныухуа ача аага», – ҳәа иалҳәеит.
– Ибзиоуп, – иҳәан, ачабра има иҿылеихан абазараҿы длеин, ичабра
иҭиит. Ачабра иҭин, абазк аҭнихит, абазк иҭин арбаӷьки ҽадаки ааихәеит.
Иҽадеи иарбаӷьи иманы дышҩеиуаз ахьшьцәа дрықәшәт.
– Аҽада ҳаархә! – ҳәа иааисын ахьшьцәа дыркит.
– Сҽада сҭиӡом, – иҳәеит иара. – Исҭиуазаргьы аҽада ахала
исзыҭиуам, арбаӷьгьы ацсҭироуп, – иҳәеит.
Аҽада хә-капеик икит, арбаӷь ҩажәа нызқь икит.
– Ҳуҳәоит уарбаӷь ҳҭахым, шә-хык арахә уаҳҭоит, – рҳәеит.
Уи иаргьы дақәшаҳаҭхеит, ус иагьыҟарҵеит.
Дара аҽада еидараныҟәгаҩыс иргеит. Иҽадеи иарбаӷьи ирҭнихыз
ирахә ҩаиаԥицан дышнеиуаз акәымкәан аӡә дааиԥылеит. Ари иқәшәаз
ауаҩи иареи еибадырит. Ари иқәшәаз ауаҩ ааҵәак азна ахьы даҵан.
– Уара, ак уасҳәашан! Уԥҳәыс аԥсышәас иуалҳәозеи уахьнеиуа,
афатә аага ҳәа улышьҭит, уара даҽакуп иаауго, – иҳәеит.
– Сара сыԥҳәыс уи азы цәгьа салҳәом. Сылбар, дсеигәырӷьаны
сгәыдылкылоит, – иҳәеит.
– Убри еиԥш уԥҳәыс иҟалҵозар, сааҵәа иҭоу ахьы усҭоит, ус
иҟалымҵакәа, дузыҵҟьаны дуацәҳар, дуҵаҟьар, урахә сара изгоит, –
иҳәеит.
– Сара сырахә сыманы сыԥҳәыс дахьтәоу снеиуеит, уара укылыԥшны
уԥшла исалҳәо убап, – иҳәеит ари арахә змаз.
Ани дкылыԥшуа длатәеит. Ари ауаҩ иԥҳәыс дахьыҟаз данлеи,
«Уеибганы уахьааз анцәа иџьшьоуп», – лҳәан дгәыдылкылт.
Ани ауаҩ ас аниба, даакылсын, «Ааи, усиааит, усиааит, схьы усҭар
акәхеит, – иҳәан дызҵаз ахьы ани ииҭеит. Аригьы деигәырӷьан иарбаӷь
шьны иԥҳәыси иареи акампаниа ҟарҵеит. Саргьы убра сақәшәеит,
абыржә уахьынтә саауеит
Аԥсыуа ԥҳәыс бзиак дыҟан. Хҩык аԥҳацәа лыман, ԥа заҵәыкгьы
длыман. Аԥҳацәа ахҩык еиҳабацәан, аҷкәын ахҩык дреиҵбын. Ишааиуаз
аҷкәын изҳаит, дуаҩхеит. Аӡӷабцәа аӡәаӡәа иргеит. Аҷкәын анизҳа, убас
иҳәит:
– Сан, аҩны бзиа ҳамам, ҩнык ҟасҵар сҭахуп.
Аԥҳәыс лыԥҳацәа ахҩык иралҳәеит аҷкәын ҩнык ҟаиҵар иҭахуп ҳа.
Лымаҳәцәагьы иралҳәеит. Зегь еиқәышаҳаҭны ауасҭацәа ирылаӡеит.
Ауасҭацәа аԥсҭа ицан аусура иалагеит аҩны маҭәахә дырхиарц. Аҷкәын
иан ауасҭацәа рхәы ҟалҵеит. Ауасҭацәа рхәы ҟалҵан аҷкәын илҭеит иганы
ауасҭацәа аԥсҭа иахыҟоу ирзигарц. Аҷкәын ауасҭацәа рхәы иманы амҩа
даныланы дыснеиуаз х-ҩык ахацәа шьашәырк аҿы ишыҵагылаз ибеит
дахьынаԥшуаз. Абри ауасҭацәа рзы ахәы згоз аҷкәын рыбжьы наиқәдырган,
дара ахҩык ашьашәыр иҵагылаз рахь днеит.
– Амла ҳагоит, абра џьара крыфарҭак ахьҳауа удыруама? – ҳәа
иазҵааит.
– Афатә са исымоуп, амла иакуа рзоуп изысҭаху, – иҳәан аҷкәын
ауасҭацәа рзы иигоз афатә урҭ ахҩык ириҭеит.
Иара уашьҭахьтәи даагьыжьын, иан лҿы днеит.
– Ауасҭацәа рхәы руҭама, нан? – лҳәан иан диазҵааит.
– Ауасҭацәа рҿы снеиаанӡа хҩык амла иакуаз ашьашәыр аҿы иҵагылаз
ирысҭеит, – иҳәеит иара.
– Ҳаи, уан дукәыхшоуп, ируҭазааит, амла иакуа рзы ами, ауасҭацәа
рыхәгьы уажәы иҟасҵоит, – лҳәеит иан.
Адырҩагь рхәы ҟаҵаны иҭаны лыҷкәын ддәықәылҵеит ауасҭацәа рышҟа.
Дышнеиуаз акәымкәа аԥхьа данцоз еиԥш данынаԥш, анҭ ахҩык
ашьашәыр иахьыҵагылаз ибеит. Даргьы ааԥшын ари данырба, «уара,
аҷкәын, убра иҩеиуа ара уааишь» ҳа изҿырҭит. Ирҳәаз ҩбамтәкәа дара
ахьгылаз днеит.
– Амла ҳакуеит, фарҭак ахьыҟоу удыруазар? – ҳәа иазҵааит
адырҩагьых.
– Амла шәакуазар, сара ауасҭацәа рзы изго афатә ҳфаразоуми, –
иҳәан ифатәқәа еиҭа нариҭахт.
Анҭ ахҩык аацәажәан «иҟоу удыруама?» – рҳәан «аа!»
– Уахьнеиуа уара уҟынтә уан бзиарак илҭаху лҿахәы лҿыхны
иаҳзаага, – ҳәа иаҳәаны ддәықәырҵеит аҷкәын.
Уаҳәшьҭахьтәы длагьыжьын иҿылеихан иан лҿы длеит.
– Ауасҭацәа афатә рзугама, нан? – ҳәа иан диазҵааит.
– Амҩан хҩык ашьашәыр иҵагылаз амла ҳакуеит рҳәан ирысҭеит, –
иҳәеит.
– Ҳаи, нан, афатә амла иакуа рзоуп изаҳҭаху, – лҳәит.
– Сан, урҭ ахҩык исарҳәаз абас ауп, уара уҟынтә уан илҭаху ажәа
лҿыхны иаҳзаага ҳәа саарышьҭит, – иҳәеит.
– Умаҳәцәа хҩык ыҟоуп, уцаны аиҳаба уиазҵаа, иуеиҳәо уаҳап, –
лҳәеит иан.
Аҷкәын иҿылеихан имаҳә еиҳабы иҿы днеит.
– Абас ауп иҟоу, сан саалышьҭит, сара сҟынтә илҭаху ажәа соуҳәарц,
– иҳәеит.
– Уан ара уаалышьҭзар, уара уҟынтә абзиара сара иуасҳәоит, –
иҳәеит амаҳә. – Иуасҳәо убри ауп, аӷьычра уалага, уқыҭа уалҵӡом,
ибзианы уҟазаауеит. Бзабаала, џьабаада ухы ныҟәугалоит, – иҳәеит.
Ари амаҳә еиҳабы аҷкәын аӷьычра дазыҟаиҵеит. Дгьыжьны дааины
иан илеиҳәеит амаҳә еиҳабы иабжьеигаз.
– Уи бзиоуп, нан, аха уцаны ҳамаҳә агәыбжьанытәгьы уиазҵаа, –
лҳәеит.
Афырҳәа иҿынеихан агәыбжьанытә иҿы днеит.
– Абас ауп иҟоу, сара сҟаландаз ҳәа илҭаххаша лажәа дазҵаауеит,
– иҳәеит.
– Уаалаганы амацасра уалага. Аӡә иџьаба иҭоу уара итәхоит, угәыла
уара дутәхоит амацасра уалагар, – иҳәеит.
Ари дгьыжьны иҿааихан рымаҳә агәыбжьанытә амацасра далагарц
шиабжьеигаз леиҳәеит.
– Нан, уашьҭа уцаны ҳамаҳә аиҵыбгьы уиазҵаа, – лҳәеит.
Длеин амаҳә еиҵбы диазҵааит.
– Иҟоу абас ауп, сымаҳәцәа аиҳабацәа исабжьаргазгьы абас ауп –
аӡәы уӷьычла ҳәа сабжьеигеит, егьи амацасра зегьы иреиӷьуп ҳәа
сеиҳәеит иҳәеит.
– Урҭ иуарҳәаз акәым, уара узышьҭалаша анасыԥ бзиа змоу, аламыс
змоу аԥҳәыс лоуп исҭаху ҳәа иуҳәаша. Анҭ амаҳә еиҳабацәа иуарҳәаз
унзырхо акәӡам, ухзырҵәо ауп, – иҳәеит амаҳә еиҵба.
Уи иажәақәагьы аагәынкылан, аҷкәын иҿааихан иан лҿы дааит.
– Нан, егьырҭ ракәым, убри аиҵба иуабжьеигаз уаазышьҭыз уцаны
ираҳәа, – лҳәеит.
Иҿылеихан анҭ ашьашәыр иҵагылаз ахҩык рҿы длеит.
– Иҟоузеи? – иазҵааит.
– Мшы змоу, ламыс бзиа змоу аԥҳәыс насыԥс дсоур лҭахуп сан, –
иҳәеит.
– Ҟоҳ! Мшы змаз аӡӷаб аӡә лакәын иҟаз, уи лхы џьара иҳархахьеит,
ажәа лҳарҳәахьеит, – иҳәеит ашьашәыр иҵагылаз руаӡә.
– Џьара лхы ҳархахьазаргьы, дҳаргьыжьуеит, – иҳәеит даҽаӡәы.
– Убри мшы змоу аԥҳәызба дҳаргьыжьуеит, уара дутәхоит, уца! –
иҳәеит ахԥатәи.
Арҭ даарԥырҵын ауасҭацәа рҿы днеит. Дара ус рҳәеит:
– Ҳара аҩны маҭәахә алхракәын уажәазы иаҳуалыз, аха ухьӡала
ахан ду узҳаргылоит, капеик ҳгом ахә ҳәа. Избан акәзар, ҩынтә, хынтә
ҳхәы аазҭиз уан аԥара лымаҳхом, амала иҟаҳҵоит.
Ари иҟалаз уи акәзаап, инаганы абанҭ ашьашәыр иҵагылаз ахҩык
ириҭоз рхәы дара имфаӡакәа ауасҭацәа рышҟа идәықәрҵон.
Ԥаимбарцәазаарын.
Иалаухи, ауасҭацәа ахан дыргылеит. Аҷкәын мшы насыԥ змаз
дааигеит. Убас абри аҷкәын дхазынаха, ихы ихшара дыбзиахәха дыҟан.
Саргьы уаантәи сааит, ашьашәыр иҵагылаз ахҩык срылан.
Абри зегьы аԥҳәыс бзиа лоуп изыхҟьаз.
Ԥҳәызба бзиак дыҟан. Уи аԥҳәызба аиашьцәа заманақәа лыман,
аҳәса ааргахьан, изаманаха иҟан, аха лара хаҵа дцауамызт, ус дыҟан.
Анҭ лашьцәа хьаас ирыман раҳәшьа хаҵа дахымцуаз, аӡәы диццар
рҭаххит, ана рҳәит, ара рҳәит, аха илуамызт.
Убра, харак набжьамкәа, рааигәара арԥыс гаӡак дыҟан, абни агаӡа
бзиа дылбан диццеит. Ари иҟалҵаз лашьцәа азгәааит, диҵхны даагауеит
ҳәа иақәыркт, аха иамыхәаит, лара дахцаз дцаит, уаҳа илымуит.
Лара ҽнак даалаган, лхаҵа хҭырԥак изыҟалҵит, аха уи аиԥш ахҭырԥа
бзиа уаҩы ихамкәа. Еизара дук ыҟан, аӡбахә лаҳахьан, лхаҵа абни
ахҭырԥа бзиа иҟалҵаз ихаҵаны, уахь амҩа дықәылҵт абас иаҳәаны:
– Уара убра аизараҿы уахьнеиуа, абри ухҭырԥа аӡәыр аҳәуазар
иахымбаакәа иҭ, – ҳәа.
Уи ашьҭахь, лхаҵа аизара ду аҿы днаит, аха абни ихау ахҭырԥа зегьы
иаибадырбуаит. Уа даара ауаа бзиақәа ыҟан. Уаҩ бзиак ани агаӡа
ихҭырԥа даҳәан, – хҭырԥажәк уара уаиԥш ауаҩ бзиа данаҳәа
ишԥаисымҭуа, – иҳәан, иҭаны хҭырԥажәк ихаҵаны аҩны дааит.
– Иҟауҵазеи? – ҳәа иԥҳәыс данизҵаа‚ – иҟасҵази бымбуаи, сыхҭарԥа
уаҩ бзиак даҳәан, иҭаны сааит, – иҳәит лхаҵа.
– Даара ибзиоуп, иумазааит, – лҳәеит лара.
Дырҩагьых аамҭала зны, шьаҵа бзиқәак изыҟалҵт, аха урҭ раиԥш
уаҩы ишьаимҵацкәа. Уи алымҭала еизара дук ҟалахт.
– Абарҭ ашьаҵақәа ушьаҵаны, абни аизара ду иҟоу аҿы уца, аха
ушьаҵақәа аӡәыр аҳәуазар иҭ, – ҳәа иаҳәаны аизарахь длышьҭит лхаҵа.
Аизара ду аҿы данааи, иаразнак ишьаҵақәа гәарҭит. Аӡәы даҳәан
ииҭит, дхынҳәны аҩны данааи, – сшьаҵақәа аӡәы даҳәан исҭт, – ҳәа
иԥҳәыс илаиҳәт.
– Иуҭазааит, ус ауп ишахәҭоу – лҳәит аԥҳәыс.
Акраабжьысхьаны, ани аԥҳәызба лхаҵа даара абџьар бзиала
дааиқәлыршәан ус иалҳәт:
– Уцаны ахаҵара ҟаҵы! – ҳәа.
Иҟаиҵагәышьахуаз, дцаит. Даара акыр дныҟәахьан, аха хаҵарас
иҟаиҵара издыруам. Ус дышнеиуаз, хьчак иҿы днаит. Ахьча зҿы днаиз
имӡаӡакәа иаиҳәт иныҟәашьа заиԥшраз.
Ахьча даацәажәан ус иҳәит: – Уаалаганы, амҵқәа шәкы шьны, иуманы
аҩныҟа уца, – ҳәа.
Ахьча ишиаиҳәаз аиԥш, амҵқәа шәкы шьны, аҩны иманы днаит. Аҩны
даннаи иԥҳәыс дизҵааит, – иҟауҵази? – ҳәа. Иҟасҵази абас, абас, иҳәан,
илаиҳәт.
– Уигьы бзиоуп, – лҳәан, уаҳа егьлымҳәеит. Даалаган, «шәҩык рхаҵахә»
ҳәа қьаадк ианҵаны изқәа икыдылҵт. Ари ауаа ирылаҵәаит, аҳ иҿынӡагьы
инаӡаит. Уи аҳ иҩыза аҳаки иареи аибашьра рыбжьан, иаибашьуан. Ани
иӡбахә аниаҳа, диԥхьан даадиргылт. Данаарга, ауаа ицҵаны аибашьра
дишьҭит. Уахь иахьцазгьы иӡбахә наӡахьан, уамак даауеит ҳәа, ар шәаны
иҟан, дааит анырҳәа ар ргәы цан егьрылымшаит, астәы инаиз ахьӡ рыманы
иааит.
Аҳ ани даара ҳаҭыр ду иқәиҵт, аԥсшәа иаиҳәт. Аамҭала аҳ дажәит,
аҳра изныҟәмгауа далагаит.
Аҳ ани агаӡа диԥхьаит, ажәлар ааизиган, – дадраа, шьҭа сара сажәит,
аҳра абри ахьыӡ ду ҳзыргаз исҭуаит, – иҳәан, аҳра ииҭт. Ажәлар – ура,
Сажәаргьала! (Сажәаргьала ихьӡзаарын) – рҳәан, дышьҭырхт. Уи акәхит,
даҳхит,. аҳ дгаӡазаргьы дҟәыӷашәа дҟалауаит, зегьы изыӡырҩуан.
Аԥҳәызба лашьцәа уаанӡа дырбаӡуамызт, рымаҳә аҳра аниау раҳәшьа
дырбауа иалагеит.
Абас ауп, аԥҳәыс ианылгәаԥха, ахаҵара злылымхуа дыҟаӡам.
Иҟан хҩык аишьцәа. Ахҩыкгьы аҭаацәара иаламлацызт. Ҽнак ахҩыкгьы
еицны ишнеиуаз хаҵак даарԥылеит. Аԥсшәақәа анааибырҳәа, ари ирԥылаз
дразҵааит:
– Аԥсҭазаараҿы зегь реиҳа шәзеилаҳауазеи, малума, ԥароума? – ҳәа.
Аишьцәа неихәаԥшы, ааихәаԥшын, аиҳаби агәыбжьанытәи амал
иеилаҳан, амал ҳҭахуп рҳәеит. Ишырҳәаз еиԥш ироуит амал ирҭахыз зегьы.
Аиҵбы иаразнак иҟаимҵеит аҭак. Маҷк аҿҳәара сыҭ сазхәыцуеит иҳәеит.
Ани ирԥылаз ахаҵа дақәшаҳаҭхан, аишьцәа реиҵбы аҿҳәара ииҭеит.
Аишьцәа реиҵбы дцо, дцо дышнеиуаз аӡә ԥшьынаԥха дныҟәо дшааиуаз
дааиԥылеит.
– Аԥсҭазаараҿы уаҩы дзеилаҳараны иҟоу иреиӷьузеи? – иҳәан ари
аҷкәын иԥылаз диазҵааит.
– Уи сара исыздырам, сашьеиҳаб сышьҭахьҟа даауеит, убри уиазҵаа,
иуаиҳәо убап, – иҳәеит ари ԥшьынаԥха иныҟәоз.
Уи днеиԥырҵын дышнеиуаз дааиԥылеит ани аԥхьа иԥылаз иаҵкыс
деицәаны аарлаҳәа дныҟәо, аӡәы. Уигьы диазҵааит дышҵаац еиԥш
аԥсҭазаараҿы уаҩы дзеилаҳараны иҟоу иреиӷьузеи ҳәа.
– Сара акгьы сыздырам, сашьеиҳаб абас сышьҭахьҟа даауеит, убри
уиазҵаар иуеиҳәап, – иҳәеит уигьы.
Уи днаивсны дышнеиуаз, днаԥшызар, ибеит ҷкәынак деилаҳәа-еилаца,
аҽы ырхәмаруа дшаауаз. Данааивала, «саҭамыз, аха аказы сузҵаар сҭахуп»
иҳәеит амҩа иқәыз аҷкәын.
– Изакәызеи?
– Аԥсҭазаараҿы уаҩы дзеилаҳауаны иҟоу иреиӷьу еилыскаар сҭахуп,
иудыруазеи? – иҳәан диазҵааит.
– Уара ас уахьааиуаз саԥхьаҟа иҩеиуаз ҩыџьа...
– Ааи, избеит.
– Урҭ сара сашьцәа роуп, аха рыҳәса рымшала имажәраны абас ишубо
еиԥш иажәит. Уара анцәа уиҳәа сгәы сазмыргаша, сныҟәызгаша аԥҳәыс
дсоуааит ҳәа. Убри ауп аԥсҭазаараҿы уаҩы дзеилаҳараны иҟоу, – иҳәеит.
– Иҭабуп, – иҳәан ари аҷкәын ишьҭахьҟа даагьыжьит. Дшааиуаз ани
ажәа зиҭахьаз иахь дцеит.
– Иеилукаазеи, уаҩы дзеилаҳараны иҟоу иреиӷьу иарбану? – иҳәан
ахаҵа деиҭаиазҵааит.
– Сгәы сазмыргаша, сныҟәызгаша аԥҳәыс дсоуааит, убри ауп
еилыскааз, – иҳәеит.
Егьи даацәажәан ус иҳәеит:
– Уара угәы уамыргакәа уныҟәызгаша ҳәа издыруа аӡәы заҵәык лоуп
иҟоу, аха изхәарҭоузеи, уи дҳәаны дтәоуп, уаҵәуха хаҵа дцоит. Аха сара
ишуасҳәо уныҟәар, уи аԥҳәызба уара дутәхоит.
– Ишԥаҟасҵари?
– Ишыҟауҵара уи ауп, уаалаганы (ҵәа махәык ииҭеит), абри уманы ачара
ахьыруа унеи. Лара ачара лзуны хаҵа ддәықәырҵоит. Уаннеилакь, сыԥҳәыс
дызго дызусҭада, шәеилагама, иҟашәҵо закәызеи ҳәа уҳәҳәа, уҟаа. Азнык
азы уабатәиу уара, ари уара уусс илылоузеи ҳәа уԥхарҵарц иалагап, аха
иагьаҩ иага рҳәаргьы, уара утәы ҟаҵала – уҳәҳәала, уҟаала. Нас уара ус
ҳәа: Сара ари аԥҳәызба сара дшыстәу агәра шәсыргарц сылшоит ҳәа раҳәа.
Излаулшозеи ҳәа иануазҵаалакь, абри аҵәамахә иску абра ашьаԥа агәҭаны
иасырсуеит, уаха шаанӡа убраҟа иарсуп, нас ашьжьымҭан аҵәа ҿассы
иаҿалозар, аӡӷаб сара дыстәуп ҳәа. Нас иҟало убап, – иҳәеит.
– Ибзиоуп, – иҳәан, уи длаиԥырҵын, иҿынеихан ани аӡӷаб дахьынхоз
длеит. Ажәлар еизаны ачара рымоуп. Иҟоузеи, егьиузеи ҳәа дларазҵаақәан,
абас, абас абри аӡӷаб уаха хаҵа дцоит рҳәеит.
– Шәеилагоума, уара, ишәҳәо закәызеи, хаҵа дышԥацо, ари са дыстәуп,
даҽаӡәы дисҭо сыҟоума?! – иҳәан ари аҷкәын дыҳәҳәо, дԥаԥашькны
даарылалеит.
Анс, арс, ҟоҳ, иуа дыҟоума. Унеишь, уааишь ҳәа зарҳәо иҟаз, хар змам
ауаа ҳәа иԥхьаӡаз аарган акыр иалацәажәеит. Илеимҵарк-ҩеимҵаркит. Ари
усхеит, еимактәхеит. Ари аҷкәын иуам, иҽаҿишьаауа далагеит. Ани нахьхьи
ани ахаҵа ииҭаз аҵәамахә икуп. Арҭ ианырмуӡа даарылагылан ус иҳәеит:
– Иҟоу шәасҳәап.
– Аа!
– Абри иску аҵәамахә абра ашьаԥа агәҭаны иасырсуеит, уаха шаанӡа
убраҟа иарсуп. Уаха иалыршаны, иазҳаны, ишәҭны, ашьжьымҭан аҵәа
аҿассы иаҿалозар, аӡӷаб сара дыстәуп, мап анакәха дҳәаны дызмоу
дигааит, – иҳәеит.
Ари аҵәа амахә ана иныҵаиркьакьеит ҳәа уаха ишәҭны, ашьыжь аҵәа
ҿассы ишԥаҟало ргәахәзар акәхап, ари ииҳәаз иақәшаҳаҭхеит, бзиоуп
рҳәеит.
Адырҩаҽны ашьыжь аҵәа махә иҵеиҵаз иазҳан иазнымкыло аҵәа ҿассы
иаҿан. Иҟарҵоиз, аӡӷаб дирҭеит. Диман иҿааихан дахьааиз, иашьцәа
дрыдрымкылеит.
– Уара амал уҭахымызт, аԥҳәыс лоуп иуҭаххаз, дааугазар, думами, –
ҳәа иарҳәеит.
Иҟаиҵоиз, қәацәк иргылан дныҵалагәышьеит. Шықәсык аҟара ааҵуаны
ари арԥыс иԥҳәыс хшара длоуит.
Ус ишыҟаз ҽнак сасцәақәак рзаан, аҭаца лабхәындцәа рҿы днеит
асасцәа ирҿасҵара ак сышәҭ ҳәа. Аха акгьы лырымҭеит. Иҟалҵахуааиз,
илымаз ахәыҷы иалагӡаны лысасцәа илымаз ала акрырҿалҵеит.
Уаҵәы мшаԥны уахеиԥш аҭаца афатә ҟалҵеит, ажәтә ҟалҵеит. Ашьыжь
данааԥш, рхәыҷы дыԥсны дышгараз лбеит, аха илмырӡеит, амшаԥ аҽны
лхаҵа агәырҩа иоурц лҭахымхеит. Димырбакәа, лхаҵа ҵәыцак ааникылап
лҳәан, иашьцәа рахь ддәықәылҵеит, мшаԥ аҽны ма дышԥарыдрымкылари
ҳәа.
Ус рыҩны аӡә дааит. Уи дааины дыштәаз аԥшәма хаҵагьы дааит.
– Уааи, креицаҳфап, – иҳәан, аха асас мап икит.
– Сара уажәраанӡа уара суднагалахьеит. Абри лҩыза аԥҳәыс
дузызыԥшааз сара соуп, – иҳәеит асас иааиз. – Аа, абар, абыржәраанӡагьы угәы уамыргакәа ушлымаз, – иҳәан, ахәыҷы ԥсы дахьгараз
даашьҭыхны днаиирбеит. Аԥшәма ииҳәара изымдыруа даанхеит. Нас асас
иџьыба чабрак ааҭихын, ахәыҷ ԥсы ианынеиҿишь, иԥсы ааҭалеит. Убри
нахыс урҭ ауаа беиахеит, рыхшареи дареи еиҵаҩҩы иҟалеит.
Дыҟан ҳәынҭқарк. Иԥҳәыс акраамҭа хшара дылмоуа дшыҟаз, зны
ԥа длоуит. Аҳәынҭқар дигәыланы дынхон шәышықәса зхыҵуаз, итәыз
ҭаҳмадак. Аҳәынҭқар ԥа диоуит ҳәа шааиаҳазҵәҟьа – ахәыҷы
дысшәмырбар ҟалом, сиқәныҳәароуп ҳәа ихҭеикит. Дзыҳәаз мап
ахымҳәаакәа дидырбеит аҳәынҭқар иԥа. Аҳәынҭқар иԥа дбаны
дандәылҵуаз ус иҳәеит: – асаби, инысҵыз аҟара нуҵааит, аԥҳәыс
лыгәаӷьра угәаӷьразааит – ҳәа.
– Аҳәынҭқар имаҵуцәа, ари асаби диқәшәиит ҳәа инеины аҳәынҭқар
иарҳәеит. Аҳәынҭқар аҭаҳмада дааиԥхьан – дад, уара сыҷкәын асаби,
узиқәшәизи. Имоукузеи? Сара сгәырӷьоит, сышьҭахь иара ҳәынҭқарс
дҟалап ҳәа. – Дызхәарҭозеи аԥҳәыс лаҟарада уаҳа гәаӷьра имамкәа
дҟалар? – ҳәа иеиҳәеит.
– Ус анакәха, аԥҳәыси ахаҵеи еиԥшны агәаӷьра шрымам агәра
усыргап, уаҵәы ууаажәлар еизганы убас рылаҳәа, уаха зыԥҳәыс лыхәда
хҵәаны ашьжьымҭан иааганы сбарҵа иқәызҵо, исҭоит исымоу зегьы ҳәа.
Нас иубап рыгәаӷьра зеиԥшроу, – иҳәеит аҭаҳмада.
Аҳәынҭқар дазыразхеит, еизигеит иуаажәлар, ирылеиҳәеит аҭаҳмада
иеиҳәаз. Аха дарбанзаалакь аӡәы изымгәаӷьит. Адырҩаҽны ашьжьымҭан
аҳәынҭқар аҭаҳмада адырра ииҭеит аӡәгьы ишизымгәаӷьыз.
Нас аҭаҳмада аҳәынҭқар иеиҳәеит ахацәа иреиҳәаз еиԥш рыҳәсақәа
ирылеиҳәаразы, ахацәа рыхқәа хыҵәҵәаны ашьжьымҭан изааргаразы.
Аҭаҳмада ишиҳәаз еиԥш, аҳәсақәа еизганы ирылеиҳәеит.
Адырҩаҽны, ашьжьымҭан аҳәынҭқар ибарҵаҿы длеиҩеиуа дшықәгылаз, ибеит агәарԥ агәгәаҳәа аҳәсақәа рхацәа рыхқәа хыҵәҵәаны
ирыманы ишааҭалаз. – Ҳаит, ижәгәаӷьызеи ҳәа даныҩарықәҟаа, ахқәа
иркыз лкажьны ицеит.
Аҳәынҭқар аҳәсақәа рыгәаӷьышьа аниба, аҭаҳмада иара иҩны ашәахь
инеиуаз ус иҳәеит: – анцәа уишәиааит уара аҭаҳмада сыуаажәлар
сықәумырхи, шьҭа издыруеит аԥҳәыс лыгәаӷьра зеиԥшроу ҳәа.
Аҳак дыҟан. Аҳ ԥа диаут. Ԥа даниау, аныҳәагатә ҟаҵаны, иҷкәын
аҭакәажә ныҳәаҩ дааганы дилырныҳәеит. Лныҳәаԥхьыӡ иалаҵаны «аҳәса
рыгәаӷьра уыгәаӷьразааит» ҳәа дылныҳәаит. Ани заҳаз ргәы иамыхәазт,
инаин аҳ иарҳәт, – аныҳәаҩ цқьа уҷкәын длымныҳәаит, – ҳәа. Аҳ анс
аниаҳа, аныҳәаҩ длыԥхьаит иара иахь. Аныҳәаҩ данааи, – ибуази бара,
сыҷкәын ибзианы дыбныҳәап ҳәа акәын быздаасыргаз, аха бара цқьа
дбымныҳәаит, «аҳәса рыгәаӷьра умазааит», ҳәа дыбныҳәаит, аҳәса
рыгәаӷьра акәызма сыҷкәын идыбныҳәалауаз, избан ас дзыбныҳәази, сара
ибсырбап аҳәса рыгәаӷьра зеиԥшроу, – иҳәан, длықәмақарт.
Аныҳәаҩ даагылан ус лҳәеит:
– Аказы суҳәуаит, убри ҟаҵа, уи ашьҭахь сара сныҳәашьа угәы
иамыхәозар, хы хҵәара сықәзааит. Сызлауҳәуа уи ауп, уара уыуаажәлар
иреиуау, иреиӷьу жәҩахырла иалырхуа, уаарыԥхьаны, иаибамырдырӡакәа
ус раҳәа: уаха зыԥҳәыс дышьны уаҵәы шьыжьымҭан раԥхьа ара даазгуа,
дзыҳәуа аҳамҭа исҭауеит ҳәа.
Аҳ дақәшаҳаҭхан, раиҳа агәаӷьра змауп зигәахәыз ауаа дрыԥхьан,
аӡәаӡәала иаиқәмыршәаӡакәа, аныҳәаҩ ишиалҳәаз аиԥш ираиҳәт. Урҭ даус
рыҩныҟақәа рахь ицеит. Ухаҵкы ҳцаит, иҳалымшаит, агәаӷьра ҳалымшаит,
– Ашьжьымҭан иаихымҟьа-еиԥымҟьауа иааит, – аҳ ҳәа иарҳәт
Адырҩаҽны, аныҳәаҩ аҭакәажә дааит аҳ иҿы.
– Иҟоузеи, аӡәыр изыгәаӷьма ирыдуҵаз? – ҳәа аҳ дизҵааит.
– Мамоу, уаҩы изымгәаӷьт, – иҳәеит аҳ.
– Ус акәзар, урҭ рыҳәсақәа урыԥхьаны, уаҵәы зхаҵа ихы хҵәаны раԥхьа
иаазгаз дзыҳәауа аҳамҭа лысҭуаит ҳәа раҳә, нас иҟалуа убап, – лҳәит
аныҳәаҩ.
Аныҳәаҩ ишылҳәаз аиԥш, анҭ ахацәа дзыԥхьаз рыҳәсақәа маӡала
дрыԥхьан, – уаҵәы раԥхьа зхаҵа ихы хҵәаны абра иаазгуа, дзыҳәуа аҳамҭа
лысҭуаит. – ҳәа раиҳәт.
Ашьжьымҭан цқьа мшацкәа «сара сауп аԥхьа иааз, сара», ҳәа аҳәсақәа
иеимакуа аҳ ишә ишылагылаз, рыбжьы аҳ даанарԥшит. Днаԥшызар, ауха
дзыԥхьаз аҳәсақәа зегьы рхацәа рыхқәа хыҵәҵәаны ашә илагылоуп. Аҳ
анс аниба, уамашәа ибан, наҟ дрыҵаҟьаны иԥхаиҵт.
Ашьыбжьуаншәа, аныҳәаҩ далихт аҳ иҿы. Дшааиз аиԥш, – иҟаузеи? –
ҳәа аҳ диазҵааит.
– Иҟаузеи, ассир збит, рызынтәыкгьы рхацәа рыхқәа хсаны ирыманы
иааит, – иҳәит аҳ.
– Абри азоуп саргьы уԥа данысныҳәауаз, аԥҳәыс лыгәаӷьра
уыгәаӷьразааит, ҳәа дзысныҳәа, – лҳәеит аныҳәаҩ.
Аҳ ииҳәахуаз уа дааҿахит.
Қыҭак аҿы дынхон нхаҩык, диман ԥҳәыс бзиак. Лара дыԥшӡан, аха уаҩы
ишимбац ала, мрада, мзада дкаԥха-каҷҷо дыҟан. Абри анхаҩы
иааикәыршаны игәылацәа аҷкәынцәа абри иԥҳәыс лгәаӷ рыман.
Аӡәырҩы рҽылныршәахьан, аха аӡәгьы лхы илҭомызт. Иахьагьы уахагьы
лыҩны иааны ирҭатәан, аха ажәа бааԥсыкгьы аӡәы илзимырҳәеит. Лгәы
ԥҵәеит. Дангәашаха, илыхәшьадит, арҭ ҭаха шлырымҭоз атәы иаахтны
лхаҵа иалымҳәарц, ацәгьа аллымхырц, даҽакала илԥырылгарц.
Ҽнак лхаҵа убыс иалҳәеит:
– Саб дычмазаҩны дышьҭоуп, узцозар, уаха уцаны дба абаак.
Лхаҵа иҽааибиҭан данца ашьҭахь – «Усгьы сургылом, ҭыԥ суҭом,
уаха схаҵа аҩны дыҟам, уаха уааи ахәылԥаз асааҭ жәаба рзы», – ҳәа
ани ҭаха лызымҭоз лгәылацәа руаӡәк иалҳәеит. Лара адарды шьҭыхны
ахахара даҿын. Аԥшхәыҵә мца еихәларчны еиқәылҵеит. Ҭаха лызымҭоз
даҽаӡәгьы дааиԥхьан – «Асааҭ жәеиза рзы уааи, уаха схаҵа дыҟам», –
ҳәа иалҳәеит. Убас даҽаӡәгьы асааҭ жәаҩа рзы уааи ҳәа иалҳәеит.
Ани лгәыла асааҭ жәаба рзы уааи ҳәа залҳәаз дааин аԥшхәыҵә мца
еихәларчны еиқәыз дыҽҳәатәеит, ҳашьҭалап ҳәа дыхҭеикит. Аиарҭа
ҟаҵаны илыман, – «Умаҭәа ушәыхны уҽырҟьантазны ушьҭал, саргьы
сдарды хасырҭәаар снеиуеит уара уахь», – ҳәа иалҳәеит. Илҳәаз
ааҩбамтәкәа иҽеилыхны днышьҭалт. Убри аамҭазы ани асааҭ жәеиза
рзы уааи ҳәа залҳәахьаз атыгә-тыгәҳәа ашә дасын ибжьы ныҵакны иргеит
снашьҭы ҳәа. Ани зҽырҟьантазны ишьҭаз иахь даахьаҳәын – «Схаҵа
дааит», лҳәеит, – «Аа, сабацари, сабацари?» – иҳәеит иара дахьышьҭаз.
– «Алыӷәра уқәла!» – ҳәа иалҳәан, алыӷәра дықәлҵеит. Арахь аԥшхәыҵә
мца еихәларчны «цәссы» ҳәа еиҳагьы иацылҵан алҩа ижәылҵеит. Агьи
иааизгьы аԥхьатәи иеиԥш деилыхны дышьҭалҵеит, ахԥатәи данааи,
уигьы алыӷәра дықәылҵеит.
Аҵыхәтәан «– Еи, бара , ашә сзаарты!» – ҳәа лхаҵа дааит. «Аа
схаҵа дааит, алыӷәра уқәланы уҽыҵәах, уишьуеит уара мцацәа», лҳәан
ахԥатәигьы алыӷәра дҩықәлеит. Лхаҵа ашә изаалыртын дааҩналеит.
– Аҵх акыр цахьеит, бзышьҭамлозеи? – ҳәа иԥҳәыс длазҵааит.
– Уара сузыԥшын, насгьы ахахатәгьы сыман, – лҳәеит иԥҳәыс.
Амца дҩаҵхан, еиҳагьы иӷәӷәаны еиқәылҵеит алҩа алыӷәра иаҵачӡеит.
Анҭ агәылацәа инҵәаха алыӷәра иқәтәоуп. Аԥҳәыс лхаҵа ихәы лырԥхеит,
илеидтәалан акрыфара, акрыжәра иалагеит. Аҩы ржәит, ауатка ржәит,
имыццакӡакәа даара бзиа рқьаф ҟарҵеит.
– Уара абри алыӷәрахьы ушәақь ахы рханы ухысишь, – ҳәа лхаҵа
иалҳәеит даара бзиа рқьафқәа аныҟарҵа егьи ашьҭахь.
– Ибзиоуп, – иҳәан лхаҵа ишәақь аашьҭихын алыӷәрахьы ахы рханы
схысуеит ҳәа даҵхарц ианақәик, анҭ игәылацәа уа иахьықәтәаз дреихсны
ишьыр ҳәа ишәан, илалбааԥан, иҟьантаз-ҟьантазӡа рымаҭәақәа ныжьны
еибарыҩны идәылибаҳәа ицеит, ршьамхы рҽадыргеит.
Ашьжьымҭан ианша, рымаҭәақәа зегьы ааизылган, агәарабжьараҿы
иналган амца ҩарыцраҵаны илблит.
Уи нахыс уи аԥҳәыс лымԥангьы иқәымлеит.
Аҳ дук дыҟан.
Ҽнак ижәлар зегь еизиган, иашҭаҿы хаҳә дук шьҭан, – Абри ахаҳә
шьны , ацәа ахыхны, ижәны иҳашәҭароуп, – иҳәит.
Усҟан, уажәеиԥш аҟәыӷарақәа абаҟаз, акгьы рзыҟамҵакәа инхит, иҳәит.
Аҽны хәлаанӡа уа иҟан, ахәыцра иаҿын, аха акгьы рзымӡбит.
Аилашәшәымҭазы ажәлар еимпын, доусы рыҩныҟақәа рахь ицеит.
Иахьнеиз, – Абас ауп ҳзықәшәаз, – ҳәа, рыҳәсақәа ирарҳәт. –
«Ианшәзыҟамҵа шәықәсхуеит» ҳәа аҳ ҳакҿацаланы ҳимоуп, – рҳәит.
– Нын, шәгаӡахеит, – лҳәеит аӡә иԥҳәыс, – шәыжәла нымҵәааит,
ишәылалази, – лҳәит, – «Аҳ, уара уаҳами, ахы хҵәаны иҳаҭ, нас ацәа ҳара
иахаҳхп» шәымҳәоз, – ҳәа , ус иалҳәт лхаҵа аӡә иԥҳәыс.
Адырҩаҽны ажәлар еиҭеизахт аҳ иашҭаҿы.
– Ижәӡбызи? – ҳәа данразҵаа, ҿырҭуам, иҳәит.
Ус хаҵак даарылҵын, – Аҳ, ухаҵкы, уара уеиҳабуп, ахы хҵәаны иҳаҭ,
нас ҳара ацәа ахаҳхп, – иҳәит.
Аҳ уамашәа ибан. – Ари уара иумӡбӡит, иудыруазар иацы иумҳәози, –
иҳәит, – иуҳәаз зыҟнытә иуаҳаз соуҳәароуп, – иҳәан, дикит, иҳәит.
Анхаҩы, аҳ иагьа иундазгьы, имҳәит, иҳәит.
– Сара схы иаӡбыз ауп, – иҳәан, иаҿаиршәт, иҳәит.
– Ус акәзар, ибзиоуп, уаҵәы уажәааны, жәасықәса зхыҵуа инадыркны
хацәас иҟоу зегьы шәмеизар ҟалом, – иҳәан, уаҵәы захьӡыз азы еизеит.
– Иҟоу жәдыруоу? – иҳәан, – Ыы? – рҳәит.
– Уаха шәыҳәсақәа рхы хҵәаны, уаҵәы абра иаажәгароуп, – ҳәа , адҵа
риҭеит.
Аӡәгьы изымгәаӷьит аҳ ииҳәаз анагӡара. Ҩымш еизыргеит, хымш
еизыргеит, аха иамуит уаҳа. Ианамыу, даҟәыҵт аҳгьы.
– Шәарҭ акымзарак шәылам, шәбашақәоуп, шәықәҵны шәца, – иҳәан,
идәықәиҵит.
Ашьҭахь аҳәсақәа еизигеит, урҭгьы ус реиҳәит, – шәхацәқәа рхы хҵәаны
иаажәгароуп, – ҳәа.
Адырҩаҽны ԥҳәыск лхаҵа ихы хҵәаны, ааҵәа илаҳәаны, аизараҿы
илыманы днеит.
– Иуҳәаз ажәа назгӡеит, схаҵа ихы хҵәаны иузаазгеит, – лҳәан, лхаҵа
ихы кәымпылӡа астол инықәылҵит.
– Иахьарнахыс агәаӷьра змоу аҳәсақәа роуп, ахацәа акымзарак
шәаԥсам, – иҳәан, ус ақәиҵеит.
Аҳык дыҟан. Иара мыцхә иԥҳәыс лҳәатәы хеиҵон. Иаалҳәоз зегь
наигӡон, лажәа ашәхымс аҟынӡагьы дахысуамызт. Инеимыгӡаргьы
ԥсыхәа имамкәа дыҟан.
Ус ишыҟаз зны, – Уара, иахьа уажәраанӡагьы сыдҵақәа зегь нагӡо
уаауеит, абыржә ак унапы ианысҵоит, убри анынаугӡа ауп уанхаҵа
ӷәӷәаҵәҟьоу, убысҟан ауп бзиа санубаҵәҟьо, – ҳәа иалҳәеит.
– Изакәызеи, банаџьалбеит, уажәраанӡа быдҵақәа зегь нагӡо
саауеит, уажә ибҭахузеи? – ҳәа длызҵааит.
– Изакәызеи умбои, анхацәеи агәаҟцәеи ааизганы ишьны, рыбаҩ
иалхны ахан сзыҟауҵароуп, – ҳәа иалҳәеит.
– Иҟасымҵакәа иауазеи, иара убригь насыгӡоит, – иҳәеит.
Иқьаҳиацәа даарыԥхьан, – Уаа-шәҩык раҟара суаажәлар абра
иаашәца! – ҳәа реиҳәеит.
Урҭ цан, уаа-шәҩык еизца ирыманы иааит. Иашҭа агәҭа хаҳә дук
шьҭан, абас тонак аҟара иҟаларын.
– Абри ахаҳә аашьҭыхны ижәгароуп, – иҳәеит, – ҳныҳәарҭаҿы, убра
шәахныҳәаны, ахәда хҵәаны, ацәа ахыхны, ижәны исзаажәгароуп! –
ҳәа реиҳәеит.
Ари рзыҟамҵар исшьып ҳәа иӡбеит. Харада изшьуамызт, дақәиҭымызт, ари усгьы уаҩы изынамыгӡоз дҵан, аҽыҵгас иауан урҭ рышьразы.
«Ари рзыҟаҵарым, нас исшьып», – ҳәа иӡбеит.
Абарҭ зегьы ааизцаны, ахаҳә инаганы инадицалеит. Ахаҳә
шырымшьуаз, ишахымныҳәоз рдыруан, аха игәаӷьны аҳ иҟны
егьрызҳәомызт. Иаалаганы ахаҳә шьҭыхны ирыманы идәықәлеит. Аҳ
иныҳәарҭагьы ааигәацәамызт. Ишцоз акәымкәа дрықәшәеит хәыҷык,
ахыци ахәымпали кны аҵар ирышьҭаз, ихыҵрын иара абас жәахаҟа
шықәса.
Ус данԥшы игәеиҭеит уаа гәарҭак гәаҟуа, инасыԥеиқәаҵәаха хаҳә
дук шьҭарҵо-ишьҭырхуа ишеилагылаз. Днеит абри ахәыҷы абарҭ ауаа
рҿы.
– Абри ахаҳә иалшәхуазеи, шәзыргәаҟуазеи, ари ахаҳә абажәго? –
ҳәа дразҵаауеит.
– Иабааго умбо, аҳ иҳадиҵеит, абри иныҳәарҭаҿы иганы ахәда хҵәаны,
ацәа ахыхны, еиҿыхны, ижәны изнаагаразы. Ианыҟаҳамҵагьы зегьы
ҳахқәа хиҵәоит, – рҳәеит.
– Иҟоу жәдыруама? Ахаҳә аашьҭыхны, ирхынҳәны, иахьышьҭышәхыз
инаганы икашәыжь, – ҳәа реиҳәеит.
– Избан, икаҳажьыр, ҳимшьуеи? – рҳәеит.
– Шәышԥеишьуеи, харада шәышьра дақәиҭӡам, – иҳәеит. –
«Аныҳәагатә змоу раԥхьа иара дахныҳәаны, ахәда ԥиҟароуп, нас ҳара
иганы ацәа ахыхны, еиҿыхны, ижәны иузааҳгоит» ҳәа шәҳәа, – ҳәа реиҳәеит
ахәыҷы.
– Ҟаҳ, шаҟа ахшыҩ ҳирҵазеи, – ҳәа иџьашьаны, рхаҳә рыманы
иахьааргаз иргеит.
Ахәыҷы убас реиҳәеит насгьы:
– Ишәазҳәада ҳәа иҵаауазар, сара сыхьӡгьы абри ауп ҳәа иашәҳәа, –
ҳәа реиҳәеит.
– Ахаҳә заатжәгазеи? – ҳәа анреиҳәа аҳ, ахәыҷ иреиҳәаз иарҳәеит
ахаҳә аазгаз.
– Ишәҳәаз иашоуп, аха ари шәзырҵада, шәара зхала ари зызхәыцуаз
шәакәӡамызт, ишәазҳәада? – иҳәеит.
Ирҳәеит иразҳәаз. Ихьӡгьы Хпыҷ шакәыз, насгьы иаб ихьӡ. Аҳ
иқьаҳиацәа даарыԥхьан ирыдиҵеит, ицаны ари ахәыҷы дааргаразы. Ицеит.
Уаанӡа… Ари ахәыҷы иаб хаҵа еибагак иакәын, хьыӡрацара дцон,
дқәылаҩын. Аҳык иаҳҭынра дақәлан ирҳәны, еимҵәаны ихаҩа, ҽадаиала
амал иманы ашҭа дааҭалоны еиԥш, ҵхыбжьон иааихьӡан, аҳәызба илаҵаны
дыршьит. Дызларшьыз аҳәызба ахәы хьтәын, аҿы уаҩ иҽанибало иҟан.
Иара дышьны, ималгьы иаламкьыскәа, аҳәызбагьы кажьны ицеит ари
дызшьыз. Ашьжьымҭан аԥшәма ԥҳәыс дангыла иҟалаз лбеит. Ахәыҷгьы
дгылт. Данааи, иаб дышьны дышкажьыз ибеит. Аҳәызба икаршәыз ахәыҷы
иаашьҭыхны иџьыба иҭеиҵеит.
Абарҭқәа зегьы рышьҭахь ауп абри ахәыҷы ахаҳә ныҳәара изгоз
данрықәшәаз. Иԥшаара иашьҭаз аҳ ақьаҳиацәа адырҩаҽны ахәыҷы
дыԥшааны, дыкны днаргеит аҳ иҿы.
Дахьааргаз, – Абри иоума шәара ишәазҳәаз исашәҳәаз? – ҳәа
данрықәцәҟьа ашәҩык анхацәа, – Аиеи, сара соуп, – иҳәеит ахәыҷы
– Ианбоубахьаз уара ахаҳә ныҳәара ирго? – ҳәа иеиҳәеит аҳ. – Ашьтәа
акәзаргьы, раԥхьа иахныҳәо аԥшәма иоуп, акәымзар иуаҳахьоума шьоукы
ахныҳәо аӡә иныҳәагатә, – ҳәа ахәыҷы аҳ иеиҳәеит. – Насгьы, – иҳәеит, –
убри ахаҵа дхаҵам, – иҳәеит, – аԥҳәыс лҳәатәы хазҵо – акы, ҩба – анаԥхаҩы,
уигь дхаҵам, – ҳәа ари ахәыҷы аҳ еиҳәеит.
– Ааит, ари ахәыҷы ишьтәу аӡә иоуп, абыржәыҵәҟьа дыкнашәҳ! – аниҳәа,
ари иаб дызларшьыз аҳәызба ааҭиган, – сара сызшьырц зҭаху шәааи
сааигәара, ашьра зеиԥшроу ҳаибарбап! – иҳәан, даагылт.
– Ари аҳәызба сара истәуп, ари ахәыҷы изҭада? – ҳәа аҳ ҿааиҭит.
– Ари аҳәызба уара иутәызар, саб дызларшьыз аҳәызба ауп, саб уара
уакәзаап, дызшьыз иҳәан, ахәыҷы ҿааиҭит. – Аҳы, шәеиха анхацәа, саб
дызшьыз абри иакәзаап, шәаргьы ишәдыруеит саб дшыршьыз, ари аҳәызба
аҳ итәызар, иара иоуп саб дызшьыз, – иҳәан, аҳ иахь иҿынеихеит
дысшьуеит ҳәа.
Анхацәагьы агәырқьҳәа идәықәлеит. Иааи, иааилалан, дҟәаҟәаны,
имазгьы ихӡызгьы еимҵәаны, иаргьы дыршьуеит, иԥҳәысгьы
дыкнарҳауеит. Ахәыҷгьы иҩныҟа дхынҳәуеит. Убри ала еилгеит.
Шәарыцаҩык дыҟан. Аҽаг икын шьыбжьон. Иԥҳәыс адырра лиҭеит: –
Схәы ҟаҵы, – ҳәа.
Ус аниҳәалак иԥҳәыс илдыруан: шәарыцара дцоит, мчыбжьык дааӡом,
изхаша ахәы ҟаҵатәуп.
Ашәарыцаҩ дааин, имҩаныф аашьҭихын, амҩа дықәылт. Дцо, дцо, хаха-хымш дныҟәахьан, дааԥсеит. Дааԥсан, дахылатәаз, аԥсҭа агәҭаны акәар
ҭбааны илагоуп, ӡы ҭаӡам. Ус дзыҟаз акәымкәа, аԥсҭала аӡәы арҵәаа-арҵәаа
ҳәа дыҳәҳәо даауеит. Аҳәҳәаҩжь иаҳауеит ашәарыцаҩ, аха ҿиҭӡуам.
Иҳәҳәоз акәар даадххын, дыууааӡа дыԥан, хә-метрак аҭбаара змаз акәар
дахыԥеит. Дызнеиуаз аҵла атыр-тырҳәа дыхәнеит. Уаҳа царҭа ахамамыз
ақәцәан даннеи, амахә иҽхишьит. Аҵла даххшьыз иҵаланы амаҭ неиуан.
Аҵла иҩыхәнан, ақәцәан инеины, абар уажәы-уажәы дакуеит. Ари
ашәарыцаҩ дахтәо ибоит. Аҵықьҳәа амаҭ деихсын, ишьит. Аҷкәынгьы
длалбааит.
– Уара сыԥсы ҿухит. Уара уоуп са сзы ианугьы, иабугьы, исашьоугьы.
Шәарыцара узцо здыруеит, аха иҟалозар, суҳәоит усыцны уаала , – иҳәеит.
Ашәарыцаҩ даахәыц-хәыцын, дицны иҿынеихеит. Ицо, ицо, изнеиуаз,
хымҩак ахеихагалаз инеит. Аҷкәын даангылан, ус иҳәит:
– Ара ҳаиԥырҵуеит. Уара аҩны уцаны, ауаҩы дышьны думазар иоуҳәартә
узықәгәыӷуа ауаҩы даагы абри амҩаҿ, уажә ҳахеиԥырҵуа. Абарҭ ахымҩак
узықәлалак абра уааргоит. Уаанӡа сара ара сузыԥшуеит, – иҳәит.
Ашәарыцаҩ аҩны дахнеиз, иҟалаз зегьы иԥҳәыс илеиҳәеит, саҵкьыс
зыгәра угарыда уара – Анышә уамоуп, са сумгои, – ҳәа ус иалҳәеит.
Ашәарыцаҩгьы ус игәы иаанагоит, – «Ари лаҵкьыс зыгәра зго
дабасыԥшаауа, сыԥҳәыс дызгап», – иҳәит. Иԥҳәыс диманы иҿааихан,
хымҩак ахеихагалаз дааит. Дахааиз, дааԥсаны дыҟамзи, ацәа лиқәҳан
дакит.
– Бара, ара баатәеишь, бшьамхы схы нықәҵаны снықәиар сҭахуп. –
иҳәит.
Лшьамхы ихы нықәҵан дзыцәаз акәымкәа, аҷкәын дааит. Аԥҳәыс аҷкәын
данылба, – «Сара даасырԥшуеит», – лҳәан, – «Даабмырԥшын», – ҳәа инапы
иҟьеит. Даалмырԥшит. Ашәарыцаҩ дзыцәаз аҷкәын даарыдгылан, иеидара
лышьҭеиҵит. Иаҳәызба ааҭиган инылиркын, – Абри ааҵәа аазна ахьы ҭоуп,
– иҳәан, илирбоит, – Абри зегьы ба ибысҭоит, бхаҵа дыбшьуазар‚ – иҳәит.
Аҳәызба ааимылхын, дысшьуеит ҳәа лнапы андәықәылҵа, даамҵасны
иааникылан, ишьапала, ицәаз иаҳә дкыласны дааирԥшит. Еибагак иакәын,
ашырҳәа дҩаҵҟьеит ашәарыцаҩ. Иҟалазгьы ибит.
– Сара санԥсуаз сыԥсы ҿухт, уажәшьҭа ҳаиҭоуп, – иҳәит аҷкәын. –
Агәрагаҩ цқьаҵәҟьа дааугит, лыда ухамшәалааит! – иҳәан, дцеит.
Нхаҩ ҷкәынак ԥҳәыс дааигит. Хаҵеи ԥҳәыси убас бзиа еибабон, аӡәи-аӡәи рыцҳаибашьон. Ҭоуба руит, руаӡә дыԥсыр, егьи ԥҳәыс дзааимго,
ма хаҵа дзымцо ала.
Ҽнак, мҽышак, аԥсшьаразы ақалақь ахь ицеит. Апарк иҵаланы
изнеиуаз акәымкәа, шәҭык хылҵәан, лнапы ҵкәеит, ашьаара иалагеит.
Уи убриаҟара бзиа дибон, иԥҳәыс илыхьыз изхымгазт, игәы ԥжәаны
дыԥсит. Ларгьы дҵәыут, дхьит, лҽылзымшьт акәымзар, иҟалымҵа акгьы
ыҟаӡам. Нас аԥсы дыԥсит, дылзыргылозма, анышә дарҭит. Лхаҵа анышә
дахарҭаз аҭыԥаҿы аҳаҭгәын ҩнҵас ихыбны иҟалҵан, лкаруаҭ уа иргыланы
дыԥхьон.
Ус дзыҟаз акәымкәа, аҳәынҭқарра брагьк, харзаманк, хыхҵәаҩык
дыркын, аԥҳәыс лҳаҭгәын ааигәара дыкнаҳан дыршьит. Абна илаз
агьырҭ иҩызцәа абрагьцәа «убри ила иаҳкып» рҳәан, аԥсы уа дыкнаҳаны
даанрыжьт. Ақыҭа иҩарылалан, ҷкәына еилҟьак, иааиланы иҟаз аӡә
дрыԥшаан, – Абри уихылаԥшла, аӡәры ааиуазар, адырра ҳаҭ, – рҳәит.
– Дузыхьчар, ҳадҵа узынагӡар, аԥара уаҳҭоит, иуҭаху уаҳҭоит, – рҳәит,
– аха иумбакәа дуцәыргар, уа узы акгьы ыҟам, уаҳшьуеит, – рҳәит.
– Ибзиоуп, – иҳәан, дақәшаҳаҭхит.
Аха ауха ахьҭа бааԥс ҟалит, ахьҭа дакит, длаҳәит аҷкәын. Длаҩеит,
дыҩт, дыԥеит, аха ахьҭа дазымиааит, дыԥсӡуа далагт. Данԥшы,
иааигәара алашара заркыз ибит. «Абна снеины хәыҷык сыҽсырԥхап,
ахьҭаха абра иааины аԥсы дызгарыда» – иҳәан, днеит алашара ахибаз.
Ари ани аԥҳәыс лҳагәҭан акәзаап, аха иара изын зегьакоуп, џьара
иҽхирԥхара, иԥсы ахеивигаша дашьҭоуп. Ашә даст, аха иаалмыртит.
Ашьҭахь аԥҳәыс лыбжьы лыргеит: – Арахь умааин, усзаашьҭуам, – ҳа.
Анс иуит, арс иуит, аха дналмышьҭит. Ианылыму, иҟаиҵахози,
иихьчоз иахь даахынҳәит, аха иԥсы дубар даахә, иҩызцәа дӷьычны
дыргахьан. Ииура изымдыруа даақәхит. «Усгьы-усгьы уаҵәы сыршьуеит,
уажәшьҭа иҟасҵо агьыҟам, уи аҵкьыс сыҽсырԥхап. Хаала илымур,
мчыла сыҩналап, сыҽсырԥхап»‚ – иҳәан, днеин деиҭаст ашә, аха
иаалмыртыхт.
– Ибуазеи, бара уаҳа ламыс бымаӡами, ахьҭа сакит, сыҽсырԥхоит,
макәымзар ашә ԥҽны сыҩналоит. Снеир ауама бзаасцоит. Сара усгьы
ԥсык сиҩызоуп, сыԥсы дысцәырӷьычт, уаҵәы сыкнаҳаны сыршьуеит,
аха уаанӡа баргьы сбылгоит, – иҳәит аҷкәын.
Уи аҷкәын уаанӡагьы харантә дылбахьан. Ҷкәына ԥшӡак иакәын.
Дналышьҭру дналмышьҭру ҳа лгәи-лгәи еилаԥшуа дыҟан.
– Уаҵәы сыршьуеит, – аниҳәа, даарыцҳашьан, ашә аалыртит.
Ас дааигәаны данылба, зынӡа деилагеит, дахьыҟаз, дызҿыз, лхаҵа
уҳәа зегь лхашҭит.
– Иуасҳәо ҟауҵозар, уԥсы нсырхоит, – лҳәит.
– Иҟасҵари? – иҳәан, дҵааит.
– Абра схаҵа ижу, усгьы дыԥсуп, дыҵхны дганы ирӷьычыз иҭыԥан
дыкнаҳҳап, нас уаргьы саргьы ҳақәҵны ҳцап, – лҳәит.
Ицәымӷхеит илҳәаз, аха уаҳа ԥсыхәа имам.
– Аԥсы са сызилакьысуам, – иҳәан, лара днеин, лхаҵа дыҵхны, дганы
акнаҳарҭаҿы дыкналҳаит.
Ашьҭахь, – Уаала, шьҭа ҳцап, ҳанхап, – лҳәан, аха‚ – Зхаҵа дыҵызхыз
аԥҳәыс сара ԥҳәысс дсызгом, – иҳәан, дааныжьны дцеит.
Абас ауп изыҟоу аԥҳәыс лыбзиабара, ибашоуп, имцуп.
Иҟазаарын хаҵаки ԥҳәыски. Абарҭ ахаҵеи аԥҳәыси ԥымкрыда бзиа
еибабон. Кыраамҭагьы ҵуан еибагеижьҭеи. Рықәрахьгьы инеихьан.
Уахык зны иштәаз, ахаҵа: – Ибасҳәо баҳауама, бара? – иҳәеит.
– Изакәызеи исоуҳәо, – ҳәа иԥҳәыс азҵаара аныҟалҵа, – Мышкы
ахы, мышкы аҵыхәа имԥсуа аӡәгьы дыҟаӡам, дҵак бысҭоит, акы бнапы
ианысҵоит, убри нагӡа, – ҳәа леиҳәеит.
– Изакәызеи?
– Изакәызеи бымбои, раԥхьа сара сыԥсуазар, абаҟа ҟаҵа,
ашьхынгылара жәаҩаҟа метра аҳаракыра аҭаны, адәахьала халарҭа
амамкәа, аҩныҵҟала ахаларҭа аҭаны. Насгьы, ашәгьы аҩныҵҟа иакуа,
адәахьала уаҩ дзыҩнамло, убас иҟаҵа. Насгьы убра снаганы сжы.
Дук мырҵыкәа иара дыԥсит. Абаҟа ҟалҵеит иԥҳәыс. Днаганы, иара
иԥсы анҭаз ишиҳәахьаз еиԥш, убри абаҟаҿы дылжит. Ишиҳәахьаз еиԥш,
аҩныҵҟала ашә алыркын, ацаԥха адәахьы илыршәит. Нас ахаларҭа ала
хыхь дхалт, аха дызлалбаауеи! Дыԥар, дԥыххаа дцоит. Абаа дҭахеит.
Дҵәыут, дӷьазкит, абар ҩымш ҵит, абаа аҭыҵшьа лымам. Ахымыш рыҽны
лҵәыуабжь иаҳаит аӡәы.
Убри абаҟа ааигәара аҳык дынхон, ауаа ишьуан. Иишьуаз, икнеиҳауаз
ахьча дадиртәалон, икнаҳаз дбааны ибаҩқәа каԥсаанӡа. Уахык зны, ахьча
аҳ икнаҳаны иишьыз аӡәы дшихьчоз, ԥҳәыск лҵыуабжь иаҳаит. Аҵәыуабжь
абаҟа ишҭыҩуаз аҟара еиликааит, ибеит. Ахьшәҭҳәа дҩалбаан, днеит, аха
дызҭамлеит абаа. Нас ибжьы иргеит, – «Бзыниазеи, ибыхьзеи?» – ҳәа.
Ларгьы илыхьыз лҳәеит. Ацаԥха ыршәны илзынаишьҭын, ашә аалыртит.
Адәахьы данҭига, – Шьҭа бхаҵадоуп усгьы, сара бысгәаԥхеит, ԥҳәысс
бызгоит, – ҳәа леиҳәеит. – Амала абра баасзыԥшы, исыхьчо аԥсы
дахькнаҳау снеины саауеит, аҳ иҿы амаҵура исыду анынҵәалак сара,
ԥҳәысс бызгоит, – ҳәа леиҳәеит.
Ахьчаҩ икнаҳаз аԥсы иҿы данааи, дабаҟоу, дыкныхны дыргахьан. Дыҩны
аԥҳәыс лҟны дааит.
– Бара бысго сыҟоума, сыԥсы дыкныхны дыргеит. Ҩ-сааҭк рыла ари аҳ
еиликаауеит, саргьы сыршьуеит, ус ҵасс имоуп аҳ, – ҳәа леиҳәеит. –
Агәаҭара ианааилак идсырбода, дҿыцҳҳараӡа дыкнаҳан, сыԥсы дыргеит,
шьҭа ԥсыхәас исымоузеи, – ҳәа аниҳәа, – Ҳы, уи хьаас изумоузеи, аԥсы
анҭ дырдыруа иҟоума, ахьшәҭҳәа абыржәы дааҵаҳхып схаҵа, абра джыми,
думаны уца, дыкнаҳ, иааир друҭап, уиалагьы ухы ҿухп, уаамҭа анааилакгьы
сугозар акәхап, – лҳәан, инеин, лхаҵа дааҵырхын, дыкнарҳаит.
Ларгьы лыҩныҟа дцеит. Агәаҭацәа дрыԥсахырц ианааи, аԥсы дыкнаҳан.
Иҟалаз иалырдыраауаз, даарыԥсахын, даҽа хьчаҩык ддыргылт. Деиқәхеит
иаргьы. Иаамҭа анааи, ари аԥҳәыс лҟны дааин дигеит, иахьагьы еимоуп.
Амала уажәтәи лхаҵа дыԥсыргьы дыҵхны дшылымԥсахуа агәрас иугои!
Аԥҳәыс лыгәра гатәым ҳәа зырҳәогьы убри ауп.
Шәарыцаҩ бзиак дыҟан, дҭаацәаран, ԥҳәыс диман, ла бзиакгьы иман,
аха ла бзиаӡак акәын.
Зны ашәарыцаҩ иԥҳәыс ус лаиҳәит:
– Шәарыцара сцауеит, хымшҟа исызхаша амҩаныф сзыҟаҵы, – ҳәа.
Ашәарыцаҩ иԥҳәыс амҩаныф ҟаҵара уажәы иауылбахыз, ианагь
иҟалҵалац акәын, длалаган лхаҵа имҩаныф бзианы иҟалҵеит.
Ашарԥазы, ашацкыра даҵагыланы дгылан, ашәарыцаҩ шәарыцара
дцаит. Аҽны хәлаанӡа дшәарыцуан, аха ажәаиԥшьаа димырхиаит.
Аниқәхәла, дәҳәыԥшк агәҭаны, џь-дук гылан, абри аџь аҵаҟа дыԥхьеит.
Уаххьы ифан дышьҭаланы дыцәт. Дшыцәаз хҩык аԥааимбарцәа
ааихагылт.
Аԥааимбарцәа иааихагылаз амла иакуашәа рҽыҟаҵаны даадырҿыхан,
– амла ҳакуеит афатә уымазар? – ҳәа иарҳәт.
– Афатә мачхәума, изфуа анцәа дҳаиҭааит‚ – иҳәан, ихьаҭры
дынҭаԥшын, афатә цәырганы ирыдигалт, аха иаурфахуаз, – иҭабуп, амла
ҳакӡуам ус баша аказы иаҳҳәит, – рҳәит дзырҿыхаз, анҭ шԥааимбарцәоу
иара иалидыраауази. Анҭ днадырԥшын, ҩнык идырбан ус иарҳәт:
– Уаҵәы ашьжьымҭан, абни аҩнаҿы унеи, зыгәра угауа аӡәы думаны
унеи, уаннеилакь, ашә аркызар уҩнамлан, ашә ҳара иаҳыртуеит, уанӡа
уԥшыз, – ҳәа. Абригьы рҳәеит даргьы нықәҵны ицеит.
Ашәарыцаҩ анс аниаҳа, ашырҳәа дҩагылан дцаит. Ас ирласны
дахьыхынҳәыз иԥҳәыс уамашәа илбан, – иухьзи, ас ирласны узхынҳәызи?
– ҳәа диазҵааит.
– Сеиқәшәамызт, сааит, – иҳәеит, уаҳа егьлаимҳәеит. Рхәы хианы
иҟан, акрырфит, акрыржәит. Ашьҭахь ииарҭа ҟалҵеит, аха дышьҭамлуа
далагеит, убриаҟара хәыцырҭас иҟаиҵит иаҳаз.
– Узышьҭамлуази? – ҳәа данылк, бара бышьҭал, патронақәак
еиҵасҵуеит, – аниҳәа лара дышьҭаланы дыцәт. Иара ииҭахыз, ауыха
дмыцәакәа абни иаҳаз дазхәыцлар акәын, ус егьыҟаиҵт.
Ашара егьагымкәа ишыҟаз, иԥҳәыс дааԥшит.
– Иҟауҵуаи мшәа, уаха умыцәаӡуаи? – анылҳәа, – макьана спатронақәа
зегь еиҵасымҵацт, хьаас иҟабымҵан, быцәаз, – аниҳәа ларгьы наҟ днаҳәын
дыцәыхт.
Ашәарыцаҩ ауыха шаанӡа абни иаҳаз дшазхәыцуаз, лацәы ҩеихьшьы
ҟамҵаӡакәа иршаит. Анша иԥҳәысгьы дгылт, аха дышмыцәазгьы лбуаит;
иламхацәгьахан, – акы уархәыцуаит, изакәу сауҳәароуп, – ҳәа дыхҭалкт.
Анс, арс иҳәан, аха ианылмуӡа дзықәшәаз, иаҳаз зегь иалҳәт, нас ус
нациҵт: – гәрагак даагы ҳәа исарҳәаз азы, гәрагас бара бызгап ҳәа зыӡбит,
базыразызар, – ҳәа.
– Сара исаиӷьу гәрагас иугуада, уи иашаны иуӡбит, уи азыҳәа уыцәагьы
умпландаз, – ҳәа алафгьы ааилылихит.
Анҭ ишиарҳәаз аиԥш, ашьжьымҭан иԥҳәыс диманы иахидырбаз аҩнаҿы
днаит, аха ашә аркын. Ашә аркшәа аниба, иарҳәаз имдыруази дыҩнамылт,
уа џьа иатәуаит. Иара ацәа игха дыҟамзи, дамхацәт, аха иԥҳәыс дааԥшуан.
Иара даныцәа ашьҭахь аҩны ашә аатуеит.
Аԥааимбарцәа ааицәажәан, абни аԥҳәыс лхаҵа гәрагас дышимоу дыҟау
ԥаршәаразын иақәыркт. Нас инаин илызҵааит, – ари ицәау дызусҭада, –
ҳәа.
– Ари ицәау схаҵа иауп, – лҳәит лара.
Иаицәажәуа ишааиуаз, – бара цәгьа баҳгәаԥхоит, ҳаиҵбы ԥҳәыс
димам, биаҳҭар ҳҭахуп, – ҳәа ларҳәит. Абри ҳаиҵбы иауп, ҳәа ссирӡак
дылдырбеит.
– Ишәҳәуа закәызеи сара схаҵа дыҟаупи, – лҳәан, зназы мапӡа лкит,
аха днаскьарԥхьауа дааскьарыԥхьауа ишаҿыз, ирҳәаз дазааит, аха, – ари
схаҵа дабазгуа – ҳәа дрызҵааит.
– Уи итәы мариоуп, бара базыразхазар, бысҭ аҳәызба аҳәаццышә аиԥш,
иара дыцәауп, ибаӡуам, игәы илалабҵар, уаҳа аҭахӡам, – иҳәан, рыуаӡә
аҳәызба налиркит
– Ибзиоуп, – лҳәан, аҳәызба ааимхны лнапы аныҩалырхха, лнапы
днаҵасны аҳәызба лымихт. Нас ашәарыцаҩ ицәаз ибжьы ниқәирган,
дааирԥшит.
Ашәарыцаҩ данааԥш, – дааугама зыгәра угуа ҳәа изуаҳҳәаз? – ҳәа
изҵааит.
– Ааи, абар дахьыҟоу, – иҳәан, иԥҳәыс инапы нлықәикт.
– Макьана гәрага дузаамгацт, гәрагас иааугаз иузылуаз абас ауп. –
рҳәан, ицәымӡаӡакәа иарҳәт иҟалақәаз зегьы.
– Иахьа уца, уаҵә шьыжьымҭан уаах гәрагак дуыманы, – ҳәа иарҳәхт.
Ашәарыцаҩ иԥҳәыс диманы аҩныҟа дцауаит. Аҩны даннеи, иԥҳәыс
лабраа даарыԥхьан, – абас ауп шәыԥҳа исзылыу, ари иахьанахыс
дыԥҳәысуп ҳәа лыгәра ганы сыҩны дысзааныргылауам, – иҳәан, лабраа
дрыҭаны ддәықәиҵт.
Урҭқәа рышьҭахь длахәыцын, ила игаразы иӡбеит. Анааша ила иманы
ани аҩнаҿы днаихт. Уа дахьнеиз ашә аркыхын, ила иманы уа џьа даатәаит.
Дыштәаз амаалықьцәа ацәа игәадырԥхан, дынҭаҳа дыцәт, ила қьақьаӡа
ихатәауп. Уи аамҭазы ашә аадыртуаит.
Амаалықьцәа наин, абни алагьы ԥыршәаразы иақәыркит. Ицәаз иахь
ҳнаиуаит ҳәа иалагаит, анс руит, арс руит, абысҭа арҭт, акәац арҭт, аха
иагьа руындаз, аӡәгьы ашәарыцаҩ имԥахь днанамышьҭт.
Ианамуӡа ашәарыцаҩ даадырԥшын, – абра, ужәы ауп агәрагаҵәҟьа
анаауга, уца аҩныҟа, абри нахыс уманшәалахааит зегьрыла, – рҳәан,
иқәныҳәаны даурышьҭт. Уи ашьҭахь аԥҳәыс дааигит, аха гәызаҵәыкла
изыҟаз, дзымԥсахуаз, шәарыцара дахҭыҵлак даара дманшәалахуа
далагаит, илагьы иҵагьы пату ақәиҵуа далагаит.
(Ажәаԥҟа зхылҿиааз ажәабжь)
Хәаџьа Шардын ԥшьҩык аҳәсақәа иман. Урҭ рыԥшьҩыкгьы хаз-хазы
ауаҭахқәа рыман. Иара инеиҭак-ааиҭакуа уаха аӡәы лҿы дыҟан, уаҵәы
даҽаӡәы лҿы.
Уахык раԥхьатәи иԥҳәыс лҟны днеит Шардын.
– Бара раԥхьаӡа сылацәа анаахт ԥҳәысыс иаазгаз боуп, ибеиӷьасшьогьы дыҟам, егьырҭ сыҳәсақәа реиҳа бара бысҭахуп. Иббома, абри
ахьтәы сааҭ бзаазгеит, иҵәахы, аҳаҳаи, амарџьа, сара ишбысҭаз аӡәгьы
илабымҳәан, сбеиа алаббалап, – иҳәан, асааҭ налиркит.
Егьи иааиуаз ауыха ахьтәы хәад хаҵак иманы длызнеит аҩбатәи
иԥҳәыс.
– Бара сыҳәсақәа зегьы иреиӷьасшьауа боуп, бысҭ абри ахьтәы хәад
хаҵа, сбеиа алаббалап. Амала, сызлабыҳәо, бвартәацәа идыбмырбан,
идыр, урҭ рылымкаа ишбысҭаз, – иҳәахт Шардын.
Ахаха рызгьы ахԥатәи иԥҳәыс луаҭах ашә аартны дныҩнашылан,
лыжәҩа аакны дынлыватәеит.
– Ари ббома ибзаазгаз ахьтәы лымҳарыҩ. Амарџьа, ари аҳамҭа
ибысҭаз бвартәацәа ирзымдыруазароуп, арҭ еилыркаар, бысцәыршьуеит, – иҳәан, дааигәыдиҳәҳәалт лара.
Аԥшьаха ахәмыҽхангьы аԥшьбатәи иԥҳәыс луаҭах ашә аартны
длыҩнашылеит.
– Уа хәлабзиа, сыхаара, сыхьырҵәаҵәа хәыҷы! Арҭ ахахагьы
быгәхьаазгон, егьырҭ сыҳәсақәа шьҭа иажәит, исҭахӡам, бара боуп бзиа
избауа, бхәыҷуп. Баазгеижьҭеи ҩы-шықәса роуп иҵуа, бысҭ асаркьа
хәыҷы, изҭасоу хьтәуп, ҳамҭас ибысҭоит, сбеиа алаббалап, аха иҵәахны
ибымаз акәымзар, бвартәацәа ирбар, бысцәыршьыр ҳәа сшәоит, – ҳәа
уигьы абас налабжьеигеит Шардын.
– Ԥхынран, ҽнак Шардын иҳәсақәа рыԥшьҩыкгьы ашәшьыраҿы
итәаны ишеицәажәоз, аимактә роуит.
– Раԥхьаӡа зцәеи зжьи еидызҵаз иареи сареи ҳауп, игәыбылра сыдуп,
шәара шәеиҳа сара сеиӷьишьоит, – иамалкит аԥхьаӡа иааигаз Шардын
иԥҳәыс.
– Мамоу, ди, сара соуп шәарҭ зегьы шәеиҳа еиӷьишьауа, сшыхәы/-ҷызгьы сааигеит, сааигеижьҭеи аабыкьоуп, макьана изхарагьы симбацт,
– иамалкит Шардын иԥҳәыс аиҵыбӡа.
Егьырҭ иҳәсақәа агәыбжьанытәқәагьы хазы аимакра иаҿын. Абас
рхаҵа дшеимаркуаз, аибарԥсра аҿынӡа инеибацеит рыԥшьҩыкгьы.
Аҵыхәтәан реиҵыбӡа лгәы ианазымчҳаӡа, дыҩны дцан, луаҭах
иаадәылганы лсаркьа хәыҷы авартәацәа рыблақәа иныхлырҷҷалеит.
– Аа, бара, шьҭагьы ихашәымҵаӡои шәара сызлашәеиӷьаишьо,
ижәбоит ҳамҭас исиҭаз асаркьа, – лҳәеит лара.
– Уи бара ибиҭаз абаа иеиԥшума сара исиҭаз, ижәбома ари, – лнапы
иахаз ахьтәы сааҭ аацәырылгеит аиҳабы.
Ашьҭахь, егьырҭ агәыбжьанытә ҳәсақәагьы иаӷьуа, иԥсуа рҳамҭақәа
анаацәырырга, зегьы ирҳәара рзымдыруа еиҿаԥшуа иаанхеит.
– Ари агьангьаш, ҳаԥшьҩык ҳаибамырдырӡакәа ҳаижьозаарын,
аӡәаӡәала ҳхыхны ҳиман, бзиа даабарацы, имаҵ ҳауларацы,
аҳамҭақәагьы зҳаиҭоз убри азакәын. Еилышәкаама шьҭа дҳалахәмаррацы шакәыз дызҿыз? Ус анакәха, уахаҵәҟьагьы дахьырхәтәуп, –
лҳәеит руаӡәы.
– Аиашаҵәҟьа, – инақәдырӷызит авартәацәа.
– Нас ишԥеизутәу? – дҵааит дырҩегьых руаӡәы.
– Иара уаха сара сҿоуп дааираны дахьыҟоу, шәара шәыхҩыкгьы
заанаҵы сара сҿы шәааины шәыҟаз, иара дшааилакгьы, ҳара
ҳааиаҵамхаӡакәа атах-сахҳәа ҳнеины, инапқәеи ишьапқәеи аӡәаӡәа
иаҳкып, абгахәыҷы ашәишәи ишьҭарҳәазо ианаго еиԥш, дықәырҳәазуа
амардуан дылбааганы асаара дышьҭаҳҵап, иагьизхап уи, – лҳәеит
руаӡәы.
Уаа хәлабзиақәа ҳәа Шардын дҿаԥха-ҿаччо амардуан дыҩхалан,
дынрыдгылеит иҳәсақәа. Ишеибырҳәахьаз еиԥш, ивартәацәа
аԥшьҩыкгьы инапқәеи ишьапқәеи кны дықәырҳәазауа амардуан
илаҿалеит. Амардуан ҳаракын, ихы гьал-гьало, аҿыгә-ҿыгәҳәа
иахьаахоз, аҵәарҭ еиԥш ихы хәахәеит, ашьа аауан.
Ақәыџьма иашьклахысуа ишнарцозгьы «уаскьаԥ, уаскьаԥ» иҳәҳәон
ҳәа, аҵәарҭ еиԥш ихы хәахәан ишкажьызгьы, ааи сара бзамыҟә, агаӡара
сыхьит, даҽа ԥҳәыск дсымазар, уи схы ҩышьҭыхны иаанылымкылози
нас акыр сыхьуазма ҳәа ихы дазгәааны, ацәажәара даҿын Хәаџьа
Шардын дахькажьыз.
Иҟан хаҵаки ԥҳәыски. Урҭ дрыман ҷкәына заҵәык. Аб иҷкәыни иареи
рашәара ицалон. Ран аҩны дыҟан. Шьыбжьон лхаҵеи лыҷкәыни рхәы
ҟаҵаны ирзылгон. Аҟәыди абысҭеи ракәын есымша ирзылгоз. Арҭ аҟәыди
абысҭеи ргәы ԥнаҵәеит.
– Уаҳа даҽа фатәык шԥаҳзаабымгеи? – рҳәеит аби аԥеи.
– Исымазар ишәзаасымгози, аха иабаҟоу, уаҳа акагьы сымам, –
лҳәеит лара.
Абри аԥа хәыҷык гәҩарақәак иауа далагеит. Есыуаха аҭаацәа
шьҭаланы ианыцәалак, абри аԥҳәыс ацәыбза дылзаауазаарын. Фатәы
бзиас илымаз зегьы цәырганы лцәыбза имҵалыргылон. Нас иеидтәалон,
иржәуан, ирфон, ихәмаруан аҵх имшаӡоз. Ари зныкым, ари ҩынтәым,
абас есыуаха.
Уахык зны аҭаацәа зегьы шьҭалеит, аха аҷкәын ацәа иҽаимҭеит.
Ашьшьыҳәа дҩагылан днеин игәеиҭеит иҭаацәа ицәазу, ицәамзу. Аха
аӡәгьы димбеит. Ашьшьыҳәа ааҵра иҽавакны амаҵурҭаҟны днеит.
Дыԥшызар, абар ассир: иан хаҵа дук, гьаргьалашьк длыдтәалоуп,
акрыфара иаҿуп. Арахь лҭаацәа рзыҳәан ҟәыдымзар акгьы цәырзымгоз,
уажәы фатәы хаас иҟоу зегьы рхианы ани ахаҵеи лареи адтәаланы
афара иаҿуп. Ахаҵа ҿааиҭын ус иҳәеит.
– Уаҵәы рашәара сцоит, шьыбжьон схәы сызнага.
– Бзиоуп, аха уахьырашәо сыздыраме, – лҳәеит лара
– Ашьыжь рашәара санцо абри шәгәашә аԥхьа инаркны ацәыцә каԥсо
сцоит. Убри бышху бнанагоит сахьырашәо.
Арҭ иеибырҳәо зегьы аҷкәын иаҳауеит. Ашьшьыҳәа ишьҭыбжь
мыргаӡакәа дхынҳәны дааит ииарҭаҿы дышьҭаларазы. Дахьааиз иабгьы
дыцәамызт. Уигьы ԥҳәыск дизаан еидтәалан ишеицәажәоз ибеит. Аҷкәын
арҭ иҟақәаз ибеит, аха ииҳәоиз, ашьшьыҳәа днеин ииарҭаҿы
днышьҭалеит. Адырҩаҽны ашьыжь игылеит абгьы аԥагьы рашәара
ицаразы. Ианцоз ус ралҳәеит ари аԥҳәыс:
– Шьыбжбон фатәыс ишәымоу усгьы аҟәыди абысҭеи роуп, сара
изназгози, уажә шәара ижәга, – лҳәеит.
– Ибзиоуп, – рҳәан ирыманы ицеит.
Амҩан иахьцоз аҷкәын даалаган ацәыцә икаԥсаз дара ахьырашәоз
ахь икаԥсаны иҟаиҵеит. Ус шьыбжьон ари аԥҳәыс афатә бзиақәа илымаз
зегь рхианы асаара ианҵаны, лхы иқәыргыланы ацәыцә ахькаԥсаз
дхыланы аби аԥеи аус ахьыруаз даакылсит. Даараӡа илгәамԥхеит лара
уа дахьнанагаз, аха иҟалҵоиз.
– Есымша аҟәыди абысҭеи ҳгәы ԥнаҵәахьеит шәҳәон, иахьа афатә
бзиақәа сыманы сышәзааит, – лҳәеит.
– Аа, ус акәзар, ибзиами, – рҳәан, илатәан акрыфара иалагеит.
– Ани шәгәылагьы даажәгар, акримфари, – лҳәеит.
Лцәыбзагьы (уи изоуп анс зылҳәо) рацәак ихарамкәа драшәон.
– Са сцоит, – иҳәан уи иахь аҷкәын дцеит.
– Уара! Иаха ҳаҩны уҟан, иҟауҵоиз? Уажәы саб дааираны дыҟоуп,
ларгьы, уаргьы шәыхқәа еинҟьаны иԥиҽуеит, – иҳәеит аҷкәын. Нас
даахынҳәын иаб иҿы дааит.
– Уара уахьцаз иҟоузеи, дзааумгазеи? – ҳәа аб аԥа диазҵааит.
– Уара ахәыҷӡа иҳәан сиаҭәаимшьеит.
– Ушԥаиаҭәаимшьеи? – иҳәан аб иҽага аашьҭихын ддәықәлеит уи
ауаҩ дааигарацы.
Ани ауаҩ ари ихы даннықәыԥш, ҟаит, ари сишьырц игәы иҭоуп иҳәан,
дшәан, длаҵҟьан дыҩит.
– Уажәы саб ани ҳгәыла ихы ԥҽны даауеит, нас бара бхы ԥиҽуеит, –
ҳәа леиҳәеит аҷкәын иан.
– Избан, исымеикузеи?
– Ибымеикузеи бымбо, иаха бабаҟаз? – ҳәа длазҵааит.
Ари лхаҵа дахьнеиз уаҩ данимба, дгьыжьны дшааиуаз анылба, дшәан
длаҵҟьан дыҩит. Иаб данааи, иаха уабаҟаз ҳәа диазҵааит.
– Иаха уахьыҟаз лдыруеит сан, уажәы амилициа раагара дцеит уркырц,
– ҳәа аԥа ус иаб иеиҳәеит. Аб дшәан сҽабасҵәахри ҳәа аӷьаҵәыӷьаҵәра
далагеит.
–Унеины абна абардра уцәыҵал, – иҳәеит аԥа. Аб днеин абардра
дцәыҵалт.
Убри аамҭазы шәарыцаҩцәак алақәа рыман иаауан, ажьа иашьҭан.
Ишааиуаз ари аҷкәын данырба иазҵааит ажьақәа ахьамоу удыруазар ҳәа.
– Ааи, издыруеит, – иҳәеит. – Абра иахьа ашьжьымҭан сыла ишабоз
жьабаӷь дуӡӡак абна инеины афасара ицәыҵалеит. Уажәгьы уа иҟазар
ҟалап, – иҳәеит аҷкәын.
Анҭ ашәарыцацәа алақәа абардра иларҵеит. Дара ршәақьқәа кны
иакәшан иаагылеит. Ус алақәа ашра иалагеит. Ари аҷкәын иаб дшәеит,
арҭ сыршьыҵәҟьозаап убама, уи аҵкыс аиаша расҳәап иҳәан, ибжьы рганы
абардра даалҵит.
– Аа, сшәымшьын, сшәымшьын, са сакәҵәҟьоуп уи аԥҳәыс илыцшьҭалоз, мап скуам, – ҳәа аӷьаҵәыӷьаҵәра далагеит.
– Уара, уеилагоума, закәи иуҳәо, аԥҳәыс илыцшьҭалоз дарбан ҳәа
ҳуазҵаама? Ҳара абра ажьа амоуп ҳәа ҳаҳан азоуп ҳзылалаз, – рҳәеит
дара.
Убри нахыс ари аҷкәын иаби иани рҽырманшәаланы рҽыҟарҵеит,
рцәыбзацәагьы ирҟәаҵит.
Нхаҩык дыҟан, ацәқәа ҩба иман. Ицәыӡт.
– Абарҭ сыцәқәа сымбакәа аҩныҟа сгьыжьуам, – иҳәан, амҩа дықәлан
иҿынеихеит. Дцо, дцо дызнеиуаз уахык иахьааиқәхәлаз џьара днеит. Ахьшь
инапы иқәтәоуп, абри ача зларкуа ахьшь.
– Снеир какалк скратәа шәыҟоума? – ҳәа ҿиҭит.
– Ммоу, сыԥшәма аҩны дыҟаӡам, – лҳәеит, – аӡәгьы дысзаашьҭӡом
аҩныҟа, – лҳәеит.
Ари ахаҵа дналмышьҭит аҩныҟа, аха иаргьы уаҳа џьаргьы дзымцаӡеит,
аанда аԥхьа дтәан, аԥенџьыр аҟынтәи алашара ибон. Ани лара аӡәгьы
дысзаашьҭӡом, сыԥшәма дыҟаӡам зылҳәаз ацәыбза длыман, лхаҵа
дыҟамызт. Лцәыбза ихәы ҟаҵаны, егьины, лҽырмазеины дтәан. Ишыҟаз,
аҵхыбжьон лхаҵа дааит. Лхаҵа данааи, «Аа, абаа, амла сакны сыҟоуп,
исфаша егьи акыр бымоума, егьиума?» – иҳәеит.
– Аиеи! – лҳәан, днеин лцәыбзеи лареи раԥхьа иқәгылаз акәтыжьқәа,
егьи лҵәахит, лцәыбзагьы акаруаҭ аҵаҟа дхәыҵалҵеит. Афатә бзиақәа
лхаҵа изцәырлымгаӡеит, илҵәахит. Уи иҿалҵо дыҟоума!
Нас ани аанда аԥхьа итәаз ԥхьан иналмышьҭыз ҿиҭит – «Аԥшәма!»
ҳа.
– Ау! – иҳәеит аԥшәма.
– Аа, абаа, абра уаха исықәхәлеит, сара уаха сахьиаша, егьиша
умоума? – иҳәеит.
– Аа, уанаџьалбеит, избасымам, аҩныҟа уааи, – иҳәан, аҩныҟа
днеигет.
Ари ацәқәа ирышьҭоу ихьшьгьы бааӡаӡа инапы иқәтәоуп. Арҭ абысҭа
хьшәашәеи аҟәыд хьшәашәеи инадлыртәалан, афара иналагон
еиԥшаан, ахьшь ахьтәаз аԥхара аналс, егьи иҿырҳасуа иалагеит. Ахьшь
ҿырҳасуа ианалага, «абри ахьшь иҟанаҵои? «– иҳәан аԥшәма дҵааит.
Ҳаи, амна адулаԥ аҿы акәтыжь шҭоу адыруеит, иафар аҭахуп, –
иҳәеит. (Ари дкылԥшны имбози аԥшәма ԥҳәыс уахь ианҭалҵоз! 9
Аԥшәма иџьеишьеит, илакәишьеит. Дҩагылан днеин адулаԥ ашә
ааиртызар, акәтыжь, егьи уҳәа рыззегьы еиқәышәшәа иқәуп.
– Иҟабҵо закәи? – иҳәан иԥшәма ԥҳәыс длацәҳаит.
Ԥыҭрак ашьҭахь ани асас ихьшь ахьтәаз еиҭах иҿарҳаст. Аԥхара
алсуа иалагеит, ибааӡамзи ахьшь! Еиҭа иҿарҳасит.
– Ари иҟанаҵо закәи? – иҳәан аԥшәма,
– Ари амна укаруаҭ аҵаҟа хаҵак диоуп, убри дџьашьаны иҿырҳасуеит,
– иҳәеит ахьшь зтәыз.
Аԥшәма аумашәа ибан, дҩагылан акаруаҭ аҵаҟа днеизар, хаҵак
дҳәындазӡа диоуп.
– Ҟоҳ! – иҳәан, имахцә кны дыҩхәыҵиган, дааисуа дипҟеит,
иԥҳәысгьы дипҟеит. Аҩыџьагьы дҩарыҵаҟьан наҟ ашҭа иҭцаны икеицеит.
Ари асаси иареи леидтәалан, крырфеит, крыржәит. Адырҩаҽны
ашьжьымҭан ани ауаҩ имҩахь дцеит.
Ахьшь иадырит, умбо, анҭ закәқәаз. (Ажәабжьҳәаҩ дԥышәарччоит).
Аҳак дыҟан. Ԥҳа заҵәык диман. Абри иԥҳа хаҵа дишьҭыр иҭаххеит.
Иԥҳа хаҵа дишьҭырц азы далаган, ижәлар зегьы еизигеит. Ҵыс бжьак
иман, «Абри аҵыс неины зхы иқәтәо сыԥҳа дисҭоит», – ҳәа ажәлар
ирылеиҳәеит. Иҵыс бжьа ауишьҭит. Аҵыс ԥыр-ԥыруа идәықәлеит, аха
аӡәгьы ихы иқәымтәеит. Аҵыс аӡәгьы ихы ианықәымтәа. «Сыжәлар
шәахьтә иахьа абра имааз аӡәыр дынхама?» – ҳәа аҳ ижәлар дразҵааит.
Уи аҽны уа имеизаз ҳәа аҳ иуаажәлар рахьтә хьчак ида днымхеит.
Уи ахьча Аҳмаҭ ихьӡын, арныгс дрыԥхьаӡон. Ажәлар аӡә даарылҵын ус
иҳәеит;
– Аҳ, ухаҵкы, арныг Аҳмаҭ ида зегь абра ҳаизаны ҳаҟоуп.
– Шәцаны даажәга нас убри арныг Аҳмаҭ ҳәа шәызҿу, – иҳәеит аҳ.
Ауаҩы ддәықәырҵан арныг Аҳмаҭ дааргеит.
– Аҳ еиҭах иҵыс ауишьҭын, иԥыр-ԥыруа ишнеиуаз Аҳмаҭ ихы инықәтәеит.
– Аҳ игәамԥхазаргьы, иҳәахьа деижьозма, иԥҳа Аҳмаҭ дииҭеит.
Аҳмаҭгьы мап иҳәозма, аҳ иԥҳа даниоу, дгәырӷьаҵәа дима дцеит.
«Ҳаи, сажәымҭыҽха, сыԥҳа заҵәы снапала дысшьит, лынасыԥ
башахеит», – ҳәа дгәырҟәҟәо даатәеит аҳ.
Ус ишыҟаз акәымкәа, аамҭагьы акыр бжьысзар акәхап, егьип. Ҽнак
зны аҳ ахацәа ӷәӷәақәа иманы, абас уаа шәҩык раҟара еибыҭаны џьара
қәылара дцарц иақәикит. Ани иԥҳа лаб қәылара дцарц игәы ишҭеикыз
ларгьы илмаҳауази, «Саб иҩызцәа иманы қәылара дахьцо уаргьы урыцца!»
– ҳәа лхаҵа арныг иалҳәеит. Лхаҵа мап икит. Амч ду иман, аха, иалаухузеи,
дарныгын, дагьшәаргәындан, қәылара ицоз дрыццо дыҟазма!
– Избан, узрыцымцарызеи? – лҳәан диазҵааит.
– Сара «сдына» ныжьны цашьа сымаӡам, – иҳәеит.
– Ҳаи, абаак, закәызеи иуҳәо? Уи усымҭои, уи мариоуп, – лҳәеит лара.
Ҳәынаԥык аалыԥшаан, кәалаԥк иҭалкит.
– «Сдына» ҳәа узҿу абри акәалаԥ иҭоуп, иусҭоит, аха убри шәзызцо
абааҟны шәнеины иԥышәҽаанӡа иааумыртын изҭоу акәалаԥ. Узыццо ауаа
абаа рызԥымҽкәа иҟалар, акәалаԥ аартны уахәаԥш, – ҳәа иаҳәаны илҭеит.
Ари лаб иҩызцәа ицны дахьцоз лхаҵагьы дрыццеит ани икәалаԥ иманы.
Аҳ ар иманы дахьнеишаз днеин, «Шәас!» – иҳәан, абаа иасит, аха
иалаухи, ирызԥымҽит, анс рҳәеит, арс рҳәеит, аха иамыхәеит. Игьыжьыр
акәхеит рышьҭахьҟа. Ҳашьҭахьҟа ҳгьажьыр ауп, ари ҳахәом ҳәа
ианаахынҳәуаз аамҭазы, ани аҳ имаҳә иԥҳәыс ишиалҳәахьаз еиԥш акәалаԥ
илҭаз анаахирт, аҳәынаԥ лҭыԥан, абаа аҭӡамц аҿы кылҵәарак абан,
илҭакәры ицеит. «Ааит, ари сыцәцеит, ари ас ишԥасыхьи!» – иҳәан Аҳмаҭ
аҟәақьҳәа дласын, абаа ԥыххааса илкаижьт. Аҳгьы иҩызцәа иманы
илҭалан, ахьы лҭганы ирыма рҿаархеит.
– Уара аҵх лашьцан, дысзеилымкааит, шәыуа дарбан абаа иагәыдланы
ас иԥыххаа иказыжьыз? – иҳәан, аҳ иҩызцәа дразҵааит.
– Ҳара акагьы ҳзыҟамҵеит, абаа ԥызҽыз умаҳә иоуп, – рҳәеит.
– Ҳаи, ари башак иакәыз џьысшьон, дыӷәӷәазаап, – иҳәеит аҳгьы.
Амаҳә дхынҳәын, дагәамҵ-хамҵуа иҩны дааит.
– Ааит, бабгьы баргьы шәеибазмырбара ҟалааит, баб иҵыхәала «сдына»
аӡит, уажәшьҭа исыԥсыхәоузеи? – иҳәеит иԥҳәыс лҿы данааи.
– Аа, уара мыжда, уацәымшәан, уацәымшәан, уара узышьҭоу арахь
иаахьеит, – лҳәеит ларгьы.
Уи нахыс аҳ имаҳә дидикылт. Иара данажә, иаҳра имаҳә ииҭеит.
Хҩык аишьцәа ыҟан, иҳәеит. Урҭ арахә рацәаӡаны ирыман, иҳәеит. Дара
аӡәаӡәала еимданы арахә гәарырхлон.
Ҽнак зны аиҳабы арахә гәархны, иманы дышнеиуаз аԥеҳамбар диԥылан
диазҵааит: – Изусҭада уара абри аҟара арахә рацәа? ҳәа.
Ари дԥеҳамбару, егьиу иалидыраауааз, «сашьцәеи сареи ҳџьабаа, ҳабаҩ
иалаҳхит», – иҳәеит аҭакыс.
Адырҩаҽны агәыбжьанытә дцеит арахә иманы. Акыр днаскьахьан еиԥш,
аԥеҳамбар дааиԥылан диазҵааит:
– Иузҭада уара абри аҟара арахә хыԥхьаӡара рацәа? – ҳәа.
– Арахә иҳамоу сашьцәеи сареи ҳабаҩ, ҳшьамхы иалаҳхит, – иҳәеит
уигьы.
Адырҩаҽны аиҵбы дцеит арахә гәарихырц.
Иашьцәа реиԥш акыр днаскьахьан еиԥшаан аԥеҳамбар дааиԥылан
диазҵааит:
– Иузҭада абри аҟара арахә? – ҳәа.
– Ҵоуп сашьцәеи сареи даараӡа ҳуаа хандеицәоуп, аха анцәагьы
иҳанеишьеит, – иҳәеит.
Ас еиԥш аиашьа еиҵбы ииҳәаз аԥеҳамбар игәы иаахәан ус иҳәеит:
– Уара ухшыҩдамзаап. Уаҵәы уанаауанӡа иӡбаны уаа, иуҭаху,
аԥсҭазаараҿы узыҳәо акы усҭоит, – ҳәа.
– Ибзиоуп, аха аӡара сыҭ схәыцырц хԥаҟа, ԥшьбаҟа мшы, – ҳәа диҳәеит
ахьча. Аԥеҳамбаргьы дақәшаҳаҭхеит. Амала абасгьы нациҵеит:
– Уаҵәы ашьжьымҭан уаныҩагылалакь, урахә ргәараҿы ҩ-цәы аԥшьык
урахә ирылатәаны иубоит. Убарҭ ацәқәа аарылцаны алада икацо, аҩада
икацо, уаарысуа, урмеигӡакәа ипҟа, аԥхӡы рылх.
Ахьча ахәымбыҽха дхынҳәны даан, ирахә еилырганы, дышьҭаланы
дыцәеит. Ашьыжь даныҩагыла, ирахә ахьҭакыз агәараҿы днеизар, ҩ-цәы
аԥшьык шрылатәаз ибеит. Аԥеҳамбар ишиҳәаз (дԥеҳамбару егьиу
иалидыраауеи, аха) еиԥш, ацәқәа арахә иаарылицан, алада икацо, аҩада
икацо, даарысуа, даарысуа мацара ӷәӷәала ипҟеит, аԥхӡы ахәаҭаҳәа
ирылихит. Егьи арҭ иашьцәа еиҳабацәа абзамыҟәқәа ракәзаарын. Ани
аԥеҳамбар игәаԥхарала ицәқәахазаап.
Ари ирахә ааилирган, адәы инықәиҵан, иара илаба аакыдихын амҩа
дықәлеит аԥсҭазаараҿы акы сзыҳәара арбану еилыскаап ҳәа. Даара акыр
дныҟәахьан еиԥшаан ҭаҳмадаӡаки иареи еиқәшәан иеибадырит.
– Уара адунеи аҿы акры убахьеит, акыр уаҳахьеит, абасгьы абасгьы
аԥеҳамбар сибан (аригьы шьҭа ицәа иалашәахьазар акәхарын ани
дышԥеҳамбарыз), иуҭаху акы уаҳәа ҳәа сеиҳәеит, хыла иарбану
сзыҳәара сыздырам, уара аԥхьа иуҳәарц суҳәоит, – иҳәеит.
– Сара сашьа еиҳаб снаҩс драшәоит. Унеины уи уиазҵаа, иуеиҳәап,
– иҳәеит аҭаҳмадагьы.
Ари ауаҩ аумашәа ибеит. Аҭаҳмада дажәхьеит, иашьа еиҳабы
дзеиԥшроузеи ҳәа. Аха ииҳәаз ԥишәарц азы иахьиеиҳәаз днеизар,
ҵабыргынгьы ҭаҳмадак арашәара даҿын. Аха уи данихәаԥш, аԥхьа зыҟны
днеиз иаҵкыс деиҳабы моу, деиҵыбызшәа, акырӡа дҿазшәа ибеит.
– Бзиа ууит!
– Бзиара убааит!
Аԥсшәақәа ааибырҳәан ашәшьыраҿы инеин инатәеит. Нас ари ауаҩ
аҭаҳмада диазҵааит. Абасгьы, абасгьы ауп сзықәшәаз аԥеҳамбар
дысԥылан аԥсҭазараҿы еиӷьаушьо акы уаҳәа, иусҭоит ҳәа сеиҳәеит.
Иарбану сзыҳәара сара схаҭа исзымыӡбазт уашьа еиҵбы сиазҵаан,
уӡбахә сеиҳәан абрахь уара уахь сааишьҭит. Суҳәоит иудыруа
соуҳәаразы.
– Ҳашьа еиҳабы абра ихарамкәа дыҟоуп, арашәара даҿуп, унеины
убри уиазҵаа, иуеиҳәоит узыҳәаша, – иҳәеит уигьы.
Иажәа ааҩбамтәыкәа иахьиеиҳәаз аҭыԥ аҿы даннеи, уаҩы заманак
амхы дҭагыланы агәақьҳәа арашәара даҿуп. Аԥсшәақәа анааибырҳәа,
ари ауаҩ ииҭахыз, дзышьҭаз, ихы иҵыхәа зегьы иеиҳәеит. Ари уажә
зыҟны днеиз аԥхьа иибаз аҭаҳмадацәа раасҭа акырӡа дҿазшәа дыҟан.
Ирашәоз инацәа неирххан иҩны асас инаиирбеит:
– Сара абна сынхоит, сыҩныҟа унеи, ашьыбжьон саргьы снеиуеит,
иуҭахугьы аҭак уасҳәап, – ҳәа иеиҳәеит.
Уи иажәа ааҩбамтәыкәа ари иҿынеихан, аҩны ҳәа дахьнеиз
ахьыҵәцареиԥш игылан, даара бзиа еилырган, зегь рыла еиқәшәан,
дкаԥха-каҷҷо, длах-ҿыхӡа ԥҳәыск даадәылҵит. Лхаҵа дааиаанӡа
дықәгьыжьаан лысас ҳаҭыр иқәылҵарц ихәы лырхиеит. Ус шьыбжьон
лхаҵагьы дааит.
Аԥшәма ус иҳәеит асас ииҭахыз, дзышьҭаз анеиликаа:
– Аԥхьаӡа уахьнеиз ҳашьа еиҵыбӡа иҟноуп. Ишубо еиԥш дажәхьеит.
Дажәхьеит, избанзар, иԥҳәыс дҽеим, дылражәит. Ашьҭахь уахьнеиз уи
иеиҳабу иҟноуп. Уи иԥҳәыс хар лымам, уи азоуп иара дшеиҳабугьы,
рацәак ажәра зинымԥшуа. Сара иубо сашьцәа аҩыџьагьы среиҳабуп
қәрала, аха среиҵбушәоуп сшыҟоу. Избанзар, сыԥҳәыс дыбзиоуп.
Ианакәзаалакгьы сгәы салмыргац. Аԥеҳамбар иҿы уаннеилак, аԥҳәыс
бзиа улыҳәа, аԥҳәыс ахаҵа изы аԥсҭазаара дабжоуп.
Ахьча ари еиԥш ажәа иаҳаз, насгьы иибаз даара дархәыцын,
дақәшаҳаҭхеит. Дгьыжьны длеин аԥеҳамбар иеиҳәеит, абас ауп аԥҳәыс
бзиа дсынасыԥхааит, уаҳа акагьы сҭахым иҳәеит. Аԥҳәыс бзиа насыԥс
диоуит. Разҟыла иԥсҭазаарагьы мҩаԥысит. Анҭ иашьцәагьы еиҭах
иашьцәа шракәыз иҟалеит, аха иалаухи, џьабаамзар бзабаа рмоуит.
Хаҵак дыҟан ҭынха дызмамыз. Иара иеиԥш ҭынха дызмамыз аӡә
диԥшааит. Динасыԥын, дигеит.
Иара ҩын имам, лара ҩн лымам. Нас иҟарҵози, нхамҩак ҟарҵар акәын.
Қыҭак аҿы ҟәарч хәыҷык ргыланы џьоук рааигәара анхара иалагеит.
Арҭ здынхалоз ргәылацәа рыцхраауан, шылак рырҭон, еигьуан, иҟан.
– Ас мацара ҳахәарым, бымшәозар, џьара акрырҳара сцап, цәкы аазгон,
ацә аазгар џьара гәылак ицә инавакны анхара ҳалагарын, – ҳәа леиҳәеит
ҽнак иԥҳәыс.
– Ибзиоуп, ус еиԥш акы узыҟаҵондаз. – лҳәеит иԥҳәысгьы.
Иԥҳәыс агәылацәа рнапы даниҵеит, иара акрырҳара дцеит. Дахьцаз
заҟа дынхаз сыздырам, аха цәкы ирҳан, иманы дааит. Дырҩагь, даҽа ԥыҭк
анааҵых , – «Аӡәы ицә ҳацә авакны ҳахәарым, аӡәы ҳазиҳәозеи, џьара
сцаны даҽа цәыкгьы рҳаны иаазгап, саанӡа машәыр бмыхьын, агәылацәа
рнапы банысҵап, «бымшәан» – иҳәан дцеит.
Ари лхаҵа акрырҳара данца, агәылацәа аԥҳә лырҭон, лыцә акраҿалҵон.
Уахык днышьҭалан дахьыцәаз ԥхыӡрыла убыс лбеит, ԥа длоузшәа, аԥа
илоуз дыԥсызшәа, акьыжыҳәа ԥхыӡрыла илоуны иԥсыз лԥа дшылҵәыуаз
дааԥшит. Ари лҵәыуабжь лгәылацәа ираҳан, «Ибыхьзеи?» – ҳәа иаан
илызҵааит.
– Иаха сахьнышьҭалаз ԥхыӡрыла аԥа дсоузшәа, нас дыԥсызшәа збеит,
– лҳәеит.
Агәылацәа иҟарҵози, аумашәа ирбеит, аха…
– Ус акәзар, уажә ак баҳҳәон, – рҳәеит лгәылацәа.
– Иахьа бхаҵа аҩны дыҟам ҳәа инҳажьуам, базыраззар, аҷкәын
ибцәыԥсыз дымҩаԥаҳгоит.
– Ибзиоуп, шәара ишышәҭаху, – лҳәеит.
Агәылацәа илеи иласын, лыцә ршьын, «илыцхраан», аԥсхәы руит.
Уи ашьҭахь ԥыҭк ааҵхьан иара дааит даҽа цәык иманы. (Уажәы ҩыцәк
соуит ҳәа дгәырӷьаҵәа дыҟоуп, аха иабаҟоу иԥҳәыс егьи ицә далгахьеит).
Дахьааиз, иԥҳәыс ашәы лхьыкәкәа, деимыцәӷәыхаа дыштәаз ибеит.
– Ибыхьзеи, ибыҵалазеи, бзықәшәазеи гәаҟрас? – ҳәа длызҵааит.
– Ишԥасмыхьи, абас уахык сахьнышьҭалаз, ԥхыӡрыла аԥа дсоун дыԥсит.
Агәылацәа сыцхраан, ацә сшьын, аҷкәын иԥсыз иқәнага ҟасҵеит, – лҳәеит.
– Ҳаи, бара баҵкыс игаӡоу дызбаанӡа арахь схынҳәуам, – иҳәан, ашҭа
дыҩҭыҵын амҩа дықәлан, дцеит.
Дцо, дцо, даара хара дцахьан, аҳак иашҭа днавалеит. Аҳ иашҭа агәашә
уахьааҭыҵуа ӡыхь бзиак ыҟан, ӡык зжәып иҳәан днатәеит. Аҳ иахьтә ԥҳәыск
аӡы згоит ҳәа аӡаҿы дааит. Аӡаҿы аԥҳәыс данааи, ани уа дтәоуп. Аԥсшәақәа
ааибырҳәан, лара дизҵааит уабанӡатәиу егьиу ҳәа.
– Сара иԥсхьоу уаҩуп, нарцәынтәи саан, сҭаацәа баны сышьҭрахь сцоит,
аӡба сакын, ӡык зжәып ҳәа абра саатәеит, – иҳәеит.
– Ҳаи, уанаџьалбеит, нас уахь нарцәыҟа иудыруада, ари ҳаҳкәажә лаб
дыԥсхьеит, ихабар ҳәа акры удыруама? – ҳәа диазҵааит.
– Аҳ дышԥазымбо, санаауазгьы соузыжьыз иара иоуп, абрахь аҳас
далхны дшыҟаз еиԥш, убрахь нарцәыҟагьы даҳны дыҟоуп, амала даара
аџьа ибоит, иарбану ҳәа базҵаауазар, амал азы акыр дмаҷуп, арахь
дышбеиаз еиԥш уахь дбеианы дыҟам. Ҿаҵак ада имамзаргьы, имоу
еиҟәшаны иаҳҿеиҵароуп, иԥсхьоу ҳрацәаҩуп, имоу ҳазхом, – иҳәеит.
– Ҳаи, уи акәзар, уаамыццакынишь, снеины аҳкәажә иласҳәап, – лҳәан
ари аԥҳәыс лҿыналхан аҳкәажә лҿы днеит. Дахьнеиз, «Абас, абас
нарцәынтәи иааны ицо аӡәы абна аӡыхь аҿы дтәоуп, баб дидыруазаап,
дибозаап‚ – ҳәа лалҳәеит.
– Бцаны арахь даага! – лҳәан, аҳҭыԥҳәыс дцан ани ахаҵа аҳкәажә лҿы
даалгеит. Аҳкәажәи иареи аԥсшәақәа ааибырҳәеит. Нас аҳкәажә – «Ари
аҳҭыԥҳәыс исалҳәаз иашоума, уара нарцәынтәи уааны уҟоума? – ҳәа
диазҵааит.
– Ааи, аҳкәажә бхаҵкы, сара иԥсхьоу среиуоуп, уахьынтәи саан сҭаацәа
баны сгьыжьны уахь сцоит, – иҳәеит.
– Нас сабгьы дубама уахь уахьыҟоу? – лҳәан деиҭаиазҵааит.
– Дышԥазымбо, санаауазгьы созыжьыз иара иоуп, уахьгьы аҳас иҳамоу
иара иоуп, амала даара дгәаҟны дызлаҟоу абри ауп, малла дмаҷуп, арахь
дышбеиаз еиԥш уахь дбеианы дыҟам. Имоу иагьа имаҷзаргьы ишаны ҳара
иаҳҿеиҵалароуп, ус ауп нарцәытәи азакәанқәа шыҟоу, арахь аԥсцәа
ҳрацәаҩуп, – иҳәеит иара.
– Ҳаи, саб гәаҟ, изызгагәышьода акәымзар, амал ҳара иҳамами, –
лҳәеит аҳкәажә.
– Изымгода, сара исымго, баб изыҳәа сара иҟасымҵара иҟоузеи, иагьа
имазаргьы изҿеиҵо ҳара ҳауп, даҳхылаԥшуеит, – иҳәеит ари ахаҵа.
– Ҳаи, ибзиоуп ухаҵкы, уцәгьа-мыцәгьа, – лҳәан аҳкәажә даақәгьыжьын,
хәырџьынк азнаҵәҟьа ахьи араӡни илҭеит, лаб имаҭәа рацәаны илҭеит.
Аҳкәажә илҭаз зегьы иманы амҩа дықәлеит.
Убри аамҭазы аҳкәажә лхаҵа аҳ аҩны дыҟаӡамызт, ани нарцәыҟа сцоит
ҳәа зҳәаз ахаҵа данца ашьҭахь, дук мырҵыкәа аҳкәажә лхаҵа аҳ дааит.
Аҳкәажә лхаҵа дшааиз еиԥш лгәы илнамырҳәо дгәырӷьаҵәа диԥылан,
лаб иахь нарцәыҟа имаҭәақәа шдәықәылҵаз, хәырџьынк азна ахьи араӡни
шизылҭиз лхаҵа иалҳәеит.
– Ҳаи, быжәлах нҵәааите, аӡәы бижьеите, дызлацази, амҩа саҳәа
сишьҭалароуп, – иҳәеит лхаҵа дгәаан.
Апҟаҩҳәа дыҩҽыжәлан, ишәақь ааиҟәынҵаны, ани дызлацаз ала
дишьҭаланы иҿыҩеихеит. Дышнеиуаз дәык аҿы дихьыԥшуа далагеит. Ани
ахьы згозгьы дхьаԥш-кәаԥшуа днеиуан, аӡә дишьҭаланы дшаауаз гәеиҭеит,
егьи адәы лаӡараҿы днеиуан.
Адәы анаӡараҿы ӡлагарак ыҟан, ани ахьи араӡни зманы инеиуаз,
дышнеиуаз аӡлагара дныҩнашылт. Аӡлагарахьча лашәык, уаҩаԥшьк иакәын.
Ари дшыҩнашылазҵәҟьа – «Уара сышьҭахьҟа ҽуаҩык даауеит, уаҩаԥшь
лашәы дызбар днызмыжьӡо, изыхирҟьа сыздыруам», – иҳәеит.
Аӡлагарахьча дшәан, – «Сабацари, схы абазгари?» –аниҳәа, «аӡлагара
иахагылоу аҵла уҩыхәнар уибаӡом», – иҳәеит ани ахәырџьын иаҵаз.
Аӡлагарахьча деихан аӡлагара иахагылаз аҵла дҩыхәнеит. Ани ихәырџьын
ааҵәақәа иларылаҵаны, иара аӡлагарахьча иакәушәа длатәеит. Ани аҽыуаҩ
дааин дааҽыжәҵын, аӡлагара дыҩналт.
– Ари иааиз дабаугеи, дабауҵәахи? – ҳәа дааисын аӡлагарахьча дикит.
(Аӡлагарахьча иакәӡам, иара дзышьҭоу иоуп, аха иалидыраауазеи!).
– Ара са соуп иҟоу, уаҳа аӡәгьы дмааиӡеит, – иҳәеит «аӡлагарахьча,
ани иауиухуаз, даниршәа, ус иҳәеит:
– Иуасымҳәар, уара сушьуеит, иуасҳәар, уара уанцалакь, иара сишьуеит,
– иҳәеит «аӡлагарахьча».
– Уара уабеишьуеи, дызбар, иара уаҵәҟьа са силготе, – иҳәеит ани аҳ.
Аӡлагара иаадәылибаган, – «Абан дахьықәтәоу!» – ҳәа диирбеит. Аҳ
афырҳәа ишәақь акәадыр инахишьын, апҟаҩҳәа аҵла дыҩкыдлеит ани ауаҩ
дыкны дылбаазгоит ҳәа. Егьи афырҳәа даахынҳәын, ихәырџьын
аашьҭыхны, аҳ ишәақьгьы ааиҟәынҵаны, аҳ иҽы дҩақәтәан, дҩыҭҟьаны
иҿыҩеихеит.
Аҳ дҩеин ани аӡлагарахьча аҵла дахьықәыз даныҩаидгыла,
– «Ухәырџьын змаз сара сакәӡамызт, узжьаз абан дахьнеиуа, саргьы
сжьаны аҵла сықәиҵеит, уара узышьҭоу сара сакәӡам, абни иоуп», – иҳәеит.
– Ҳаи, ижәла нҵәааит, аҳкәажә дижьеит шысҳәоз, иагызгьы сара
ихьыгӡаны исҭазаап, – иҳәан аҳ, аҵла дылыбаан, дмида-гәидаха иҩныҟа
дцеит.
Егьи ани ахаҵа заҵә ахәырџьынгьы иманы иҽы дақәтәаны апҟараҳәа
иԥҳәыс лҿы дааит, анхара ду ҟаиҵеит. Саргьы арахь сылҭалан сааит.
Аҳак дыҟан. Абри аҳ иԥҳәыс абас жәабаҟа, жәахаҟа шықәса зхыҵуаз
аҷкәын хәыҷы длыман. Ҽнак аҳкәажә абри лыҷкәын хәыҷы дааизгәаан,
длышьҭагәа дыкны длыпҟеит ицәа ӡы аанамго. Ахәыҷы иан данылыпҟа,
акьыжыҳәа аҵәыуара далагеит. Нас дҩыҵыҵын дҵәыуо мацара абаҳча
дыҩҭалан дцеит.
Аҳкәажә дыԥшит, дыԥшит, аха лыҷкәын дхынҳәны дмааит, «ихьзеи
ари ахәыҷы ҟадыџь?» – ҳәа лҿыналхан абаҳча дыҵаланы дышнеиуаз
лыҷкәын днеихагылт, акы икапануеит иара.
– Иҟоуҵо закәызеи, иукапануа закәызеи? – лҳәан лыҷкәын диазҵааит.
– Аҳәсақәа шәыхшыҩ акәҷышь ахшыҩи скапануеит, еиҳа зкапануа
еилыскаар сҭахын, – иҳәеит.
– Иреиҳахазеи нас? – лҳәан.
– Аҳәсақәа шәыхшыҩ аҵкыс акәҷышь ахшыҩ еиҳахеит, – иҳәеит.
– Ааит, уара, амӡышәа! Закәызеи иуҳәо? – лҳәан, дааисуа, дааисуа
длыпҟеит ицәа ӡы аанамго. Длыманы лҿылалхан, аҩны длалган
дышлымаз хәлеит, лашьцеит. Алашьцара ихы иархәаны аҷкәын
дыбналан, длыҵашәкәа дцеит.
Ари иан ауха деимдеит, аҽны анша деимдеит, аха длымбаӡеит. Ауаа
ишьҭалҵеит анахь, арахь, аха, ҟаҳ, дабаҟоу, дыҟаӡам, дыӡт. Аҳ ныҟәара
дыҟан данааи, ауаа дәықәиҵт аҷкәын иԥшааразы, ишишьҭаз ҩажәа,
ҩажәи жәаба шықәса ҵит. Аԥшааҩцәа ана, ара ақыҭақәа рҿы инеины
иҵаа-ԥшаауеит, аха џьаргьы дырбом.
Аҳ даалаган ахьы иалхны ауардын ҟаиҵеит. Ажәлар ааизиган убас
реиҳәеит:
– Иахьа уажәраанӡа иага ҟасҵаргьы сыҷкәын дысзымԥшааит. Аха
уажәшьҭа ишәасҳәо абри ауп, абри ахьтәы уардын «изыԥсоу ахә
зҳәода?» – ҳәа шәазҵаауа ауаа шәрылала. Абри ауардын ахә ииашаны
изҳәо убри иоуп сыҷкәын, – ҳәа.
Аҳ ас зеиҳәаз ауаа ари ахьтәы уардын рыманы идәықәлеит, ана,
ара иазҵааит «абри ауардын зыԥсоузеи?» ҳәа. Ауардын рыманы
ишнеиуаз акәымкәа мҩа дук аҿы циганк дтәоуп, апырҿ-апырҿҳәа
акрифоит, дкә…, дҵалаԥшуеит, акрифоит дҵалаԥшуеит.
– Ҳаи, ациган, иҟауҵо закәызеи? – уара рҳәан инаидгылт.
– Ыы, сара сызџьашәшьозеи, ажә ҭысхуеит, аҿа ҭасҵоит саӷацәа
сшьуеит, – уаҳа цәгьарас иҟасҵазеи? – иҳәеит.
– Ҳаи, уара аччархәыжә! – рҳәан инаивсит. Аха нас илазхәыц-ҩазхәыцын, ҳзашьҭоузеи, абригь ҳизҵаап рҳәан, иаахынҳәын иазҵааит:
– Уара, абри ауардын ахә удыруама? – ҳәа.
– Уи ауаҩ ага иуардын ауп, изыԥсоугьы жәохә мааҭ роуп – иҳәеит
ациган, ауаҩ ччиа.
– Избан, ишԥа? – ҳәа еиҭа иазҵааит.
– Уара шәуардын ус баша ахьӡы ақәырҭәаны иҟаҵоуп, мамзар башак,
башаӡак ауп, жәохә мааҭ иреиҳангьы иаԥсаӡам, ауаҩ ага ижьагоуп уаҳа
акымзарак акы, – иҳәеит.
Уи акәхеит, уи ала арҭ реицәажәара иалгеит, ауардын зтәызгьы
нықәҵны ицеит, ани акрызфоз, икә…, иҵалаԥшуазгьы уаҳа ихабар
аураҳахуаз, ихынҳәны раҳ иҿы иааит.
– Ижәбазеи, ишәаҳазеи, еилышәкаазеи? – иҳәан аҳ дразҵааит.
– Абас, абас, циганк мҩа дук аҿы дтәаны акыршифоз, дышкә…,
дышҵалаԥшуаз аабан, «абри ауардын зыԥсоузеи ?» ҳәа ҳаниазҵаа,
«Шәуардын баша ахьӡы ақәырҭәаны иҟаҵоуп мамзар, башак ауп, жәохә
мааҭ роуп изыԥсоу, ауаҩ ага ижьагоуп» – ҳәа ҳаиҳәеит, – рҳәеит.
– Ҳаи, абаақәа, сышәшьит, сыгәнаҳа анцәа ишәықәиҵааит, сыҷкәын
иакәын уи, дыкны арахь даашәымгози, – иҳәан апҟаҩҳәа аҳ ихаҭа иҽы
даасын иҿыҩеихан ани ациган даҳбеит ахьырҳәаз ақыҭаҿы днеит.
Дахьнеиз аҳ убас ҟаиҵеит, даалаган аршьынк инеиуаз амҳаҵә ҟаиҵеит,
уи ақыҭа иаланхоз ауаа еизигеит, иртәеит наҟ-ааҟ еиҿартәаны:
– Абри амҳаҵә аанкыланы, абри амҳаҵә ала шәыззагьы акрышәфароуп, – ҳәа реиҳәеит аҳ иеизигаз ауаа. (Аршьынк инеиуа амҳаҵә
ақәцә кны афатә иӡаашьны акрызлоуфозеи?!). Аҳ анс иҳәеит, аха
фашьас иҟарҵоиз? Инеиҿаԥшы-ааиҿаԥшит, ус иааидхалт, алҩа дакын
аҳ дындәылҵит.
– Аа, абааԥсы, нырцә итәоу, аарцә итәоу иҿшьы, аарцә итәоу, нырцә
итәоу иҿшьы, – ҳәа аӡәы иҳәан иҳәеит, иара изҳәаз дындәылҵны дцеит,
дахца аллаҳ идырп.
Егьи абас ала, абри амҳаҵә нырцә итәоу аарцә итәоу иҿшьы, аарцә
итәоу нырцә итәоу иҿшьы зҳәаз ари аҳ иԥа иакәзаап.
Ани аҳ адәахьы дахьдәылҵыз ҳауак ифан егьин данааҩнала, арҭ
иртәаз ахыԥ-сыԥҳәа акрыфара иаҿын, ани амҳаҵә идиркыз ала нырцә
итәоу аарцә итәоу акрырҿарҵоит, аарцә итәоу нырцә итәоу акрырҿарҵоит.
– Ҳаи, ас ала акрыфашьа шәзырбада? – ҳәа аҳ данаарылала, ус
ала акрыфашьа дзырбаз, ирабжьазгаз дабаҟоу, уаҵәы дубар даахә,
ддәылҵны дцахьан.
Аҳ иҟаиҵоиз дмида-гәидаха иҿааихан, дықәланы иҩныҟа дааит. Ус
ишыҟаз акәымкәа ари иҷкәын иҿааихан дхәаахәҭуашәа ҟаиҵан, аҳ иҿы
(аб иҿы) дааин, «Иҟалозар, аҭыԥ сымам, уадак сыҭ, сахьыхәаахәҭуагьы
џьара хәыҷык сыҭ», – иҳәан иаб диҳәеит. Аҳ (аб) ари аҷкәын иакәу
егьиу иалидыраауеи, ҟьалак дааит игәахәт. Аха уеизгьы дзыҳәаз аҭыԥ
ииҭан егьин, аҷкәын дтәаны дхәаахәҭуан.
Ус ишыҟаз акәымкәан, аҳ иԥҳәыс ус лҳәеит:
– Уара, ҳара ҷкәын дҳамаӡам, ҳаҷкәын дыӡт, дыԥсит, уажәшьҭа
дабаҟоу, ҳаԥҳа заҵә лоуп иаҳзынха, (ани аҷкәын иаҳәшьак дыҟазаап),
абри ахәаахәҭра иаҿу ааскьа абра аҭыԥ зуҭаз ҷкәына бзиак иоуп, амаҳә
дҳауп – ҳәа.
– Ибзиоуп, – иҳәан абгьы дақәшаҳаҭхан, ражәа еиқәшәан ани
ахәаахәҭҩы арҭ рыԥҳа дизырҳәеит. Аамҭа анааи, рыԥҳа дирҭеит.
Арҭ еибагеит, уаха ииоуп, уаҵәуха ииоуп, уаҵәашьҭахь ауха ииоуп,
хәаха-хәымыш, фымыш, бжьымшы, аха акымзар акы, ари ахәаахәҭҩы
ирҭаз иԥҳәыс дааҳәынгьы длыхәаԥшуам, аҭӡамц ахь иҿы рханы, ашшы
ихга дыцәоит есуаха.
– Изакәызеи, ари схаҵа сара ԥҳәысс сиԥхьаӡаӡом, дааҳәынгьы
дсыхәаԥшуам, – ҳәа лгәы аныԥҵәаӡа, лаби лани адырра рылҭеит.
– Изакәызеи, дад ишәыҵалазеи? – иҳәан аҳ «имаҳә» диазҵааит.
– Изакәу уи ауп, сара закәанда ара сзаангылом, усҳәарҭала,
закәанла, маҳәыс сызлаҟауҵаз ала, сыхьӡ ала ашәҟәы ақыҭа
иҟарымҵакәа, уԥҳа дсыдыскылом, – иҳәеит.
Аҳ ақыҭа дрыԥхьан еизиган, иалаухи, иааганы иҩаиртәан, аизара
ҟаиҵеит. Аҷкәын даагылан ус иҳәеит:
– Ажәытә аамҭала, са санхәыҷыз аҳәсақәа рыхшыҩи акәты ахшыҩи
иреиҳаузеи ҳәа ианыскапануаз сзыпҟаз сан лоуп абри, – иҳәан иан инацәа
налықәикит. – Аригьы саб иоуп, – иҳәан аҳ инацәа наиқәикит. – Аҳәсақәа
рыхшыҩи акәты ахшыҩи еиԥшым злоуҳәарызеи, ҭырқәажәк, Ҭырқәтәыла
сахыҵны сааит сҳәан, схәаахәҭуеит сҳәан, рҭыԥҳа дсыдыргалеит,
сылхыччан, сылхыҩрны сцар, иркуада? Ари ԥҳәысс исыдыргалазгьы
саҳәшьа лоуп иҳәеит.
Абри еиԥш ахшыҩ ажәа иҳәеит аҷкәын.
Ҭакәажәыки ҭаҳмадаки ыҟан, иҳәит, ҷкәына заҵәык дрыман. Аҷкәын,
иҳәит, ԥҳәыс дизааргит, иҳәит. Ԥҳәыс дизаарган, агьин, ус дыҟан. Иара
ҷкәына ҟәыӷак иакәзаарын, аха анҭ аҭаҳмадцәа ҩыџьа гаӡақәан, иҳәит,
акгьы рзеилкаауамызт. Аҭацагьы дара раҵкыс деицәан.
Уажәы лара аӡӷаб ланхәеи лареи ӡаагара ицоит. Рҿылархан излеиуаз
акәымкәан, иҳәит, аӡӷаб, аҭаца лакәымзи, дыԥхашьон, агьиуан, ашьҭахь
дгылан, аҭакәажә аԥхьа дгылан. Рыԥҳалқәа рҟәаҟә иқәыргыланы
изнеиуаз акәымкәа, абнахь аӡә аҟәақҳәа дхыст. Абни аҭаца лышьҭахь
ахы ыҵаст. Акәкәу, акәкәу ҳа дыҳәҳәеит, иҳәит, ан. Аҭаҳмада днеин,
иҳәит (аб, аҭаца лабхәа иоуп инеиуа), – Иҟалазеи? – иҳәан, дҵааит.
– Абнахь аӡә дхысын, ахы ааин аҭаца лашьҭахь иҵаст. Аҭаца
длыхшаны асаби хәыҷык лышьҭахь дгылазар, дамшьуази, – лҳәит
аҭакәажә. (Арахь аҭаца дааргеижьҭеи макьана мызкгьы ҵӡом, иҳәит,
ахәыҷы дабаҟоу?)
Ари заҳаз аҭаҳмада ихы даасуа аҵәыуара далагт. Аҭаҳмада
дыҳәҳәоит, аҭакәажә дыҳәҳәоит, аҭаца дыҳәҳәоит, зегь аҳәҳәара иаҿуп.
Аҽны аҷкәын аҩны дыҟаӡамызт. Анҭ аалаган, ихабалак ашәаџьҳәаҩцәа дәықәырҵт, иҳәит. Ашьҭахь аҷкәын дааит.
– Ишәыхьи, шәара, шәцәыххаа, шәзықәшәазеи? – иҳәан, дҵааит.
– Ҳа, иҳахьи умбои, аӡхаҟа изцоз акәымкәа, уа утәы длыцын, уԥҳәыс,
аӡә дхысын, ахы лашьҭахь иҵаст. Ахәҷы длыхшаны, лашьҭахь
дгылазар, дамшьуази?
Аҷкәын даара игәы иалст иаҳаз. Дқәит: – Шәара шәеиҳагь игаӡоу
ауаа адуниаҿы исымбакәа сшыхнымҳәуа, – ҳа.
Ддәықәлит. Амҩа дықәланы дызнеиуаз, џьара аҵәыуара ыҟан,
«иҟалаз збоит» ҳа днеит. Днеизар, ӡӷаб хәыҷык аԥҳал лнапы ҭахан,
ирызҭымхзаарын, иԥсыз аӡә леиԥш дырҵәыуоит.
– Иҟалеи, ишәылалеи? – иҳәан, – Иҟалеи, аԥсра ҳақәшәт, – рҳәит.
– Закә ԥсроузеи?
– Ӡӷаб хәыҷык дҳаман, аӡы аазгоит ҳа аӡха дахцаз, аԥҳал зыӡәӡәоит
ҳа лнапы аԥҳал иахылҭалҵаз, лнапы ҭахан дыԥсит. Уажәшьҭа
илылаҳхуеи, усгьы анышә даҭатәуп. – рҳәит.
– Ара шәаалеи, – иҳәан, иманы длеит.
Дахлеиз, ӡӷаб заманак дҟәымшәышәӡа аԥҳал лнапы ҭоуп, илываҵаны
диоуп.
– Шәнаскьа-ааскьа, са далсыргоит, – иҳәит, иҳәит.
– Дузалыргом, баша иуҳәоит, – рҳәит, – ушьҭа дыԥсит, рыцҳа,
дызлалургои, – рҳәит.
– Мамоу, – иҳәит. – Шәнаскьа-ааскьа, – иҳәан, ауаа аадәылицан,
ахаҳә рхха аԥҳал ахы даасын, аԥҳал ԥыххаа илықәиҵт.
Аӡӷаб афырҳәа лнапы ҩышьҭылхын, дгәырӷьаҵәа акәкәуҳа
дыҳәҳәеит.
– Иҟалеи? – ҳа ианыныҩнашыла, аӡӷаб дгәырӷьаҵәа дтәан.
Нас ажәлар еизеит. Ус рыӡбит: «Аӡӷаб лыԥсы еиқәзырхаз диаҳҭап»,
– ҳа. Иаргьы иҭаацәа кажьны уа даангылт. Аӡӷаб ԥҳәысс дигит.
Аҳак дыҟан, иҳәеит. Ԥҳа заҵәык диман, иҳәеит. Абри иԥҳа лықәраҟны
даннеи, хаҵа дишьҭыр иҭаххеит. Ижәлар зегь еизигеит. Ҵыс бжьак иман.
– Абри зхы иқәтәо сыԥҳа дисҭоит, – иҳәит.
Ижәлар еизиган, аҵыс ауишьҭит. Уаҩ ихы иқәымтәеит, иҳәеит.
– Уаҳа аӡәыр дыҟоума? – ҳәа дҵааит, иҳәеит, ани аҳ.
– Хьчарада уаҳа уаҩ дзымбацыз абна аӡә дыҟоуп, уаҳа уаҩ дыҟам.
Убри Аҳмаҭ ихьӡын. Арныг Аҳмаҭ ҳәа ишьҭан.
– Шәцаны даажәга. – ҳәа реиҳәеит.
Ицан дааргеит. Иҵыс еиҭа илауишьҭит. Инеин, абни арныг Аҳмаҭ ихы
иқәтәеит. Аҳ иҳәахьа деижьозма, ииҳәахьаз акәын, дииҭеит. Дигеит, ачара
иуит. Аха «сыӡӷаб дысшьит» ҳәа иԥхьаӡоит.
Абри дшыҟаз акәымкәа, аҳ џьара қәылара дцон, кассак дақәлон.
Дзықәгәыӷуаз ауаа шәҩык еизигеит. Абри лаб қәылара дахьцоз ларгьы
илмаҳауази, лхаҵа арныггьы «урыцца» ҳәа иалҳәеит. Иара «мап» иҳәеит.
– Избан? – лҳәан, – Сара «сдына» ныжьны цашьа сымаӡам. – иҳәеит.
– Ҳаи, абааԥс, иусымҭои, – лҳәеит. – Уи мариоуп, – лҳәеит.
Ҳәынаԥык аалыԥшаан, кәалаԥк иҭалкит, «иусҭоит» ҳәа иалҳәеит.
– Абри усҭоит, аха абааҟны инеины иԥырҽаанӡа иааумыртын, – лҳәеит.
– Ирызԥымҽкәа иаанхар, убри аамҭазы иаартны уахәаԥш, – ҳәа иалҳәеит.
Арҭ дрыцны дцеит, икәалаԥ иманы. Дахлеиз, «шәас» иҳәан, иасит, аха
ирызԥымҽит. Игьежьит рышьҭахьҟа. Убри аамҭазы, иԥҳәыс ишиалҳәахьаз
еиԥш, акәалаԥ анаахирт, аҳәынаԥ лҭыԥан, абаа илҭакәры ицеит.
– Ааит, ари шԥасыхьи! – иҳәан, длеи дласын, абаа ԥыххааса илкаижьт.
Ахьы ҭганы иргеит.
– Иԥызҽыда? – ҳәа аҳ данҵаа, – Умаҳә арныг иоуп, – рҳәеит.
– Ааит, ари башак иакәыз џьысшьон, дхаҵа ӷәӷәазаап, – иҳәеит.
Иара дхынҳәны аҩны дахьааиз, даӷьуа дааит:
– Бабгьы баргьы шәыԥсцәа шәрықәццааит, сара «сдына» ыӡит,
ишԥазуеи? – иҳәеит.
– Аа, уара мыжда, уацәымшәан, арахь иааит, – лҳәеит.
Уи нахыс аҳ имаҳә дидикылт. Аҳ данажә, ихы дамыхәо даныҟала,
иаҳра имаҳә ииҭеит.
Ҩыџьа аишьцәа қыҭак аҟны инхон. Аиҵбы хәыҷык аҟара дгаӡашәа дыҟан.
Уи игаӡара аиҳабы иҭахымызт. Уи аҟнытә ԥҳәыс данааига, диҿицеит. Хазы
дынхон қәацәк аҟны.
Ишнеиуаз, аиҵбы ахшара иоуит, аиҳабы хылҵ димоуит.
Аиҳабы ӡатәк иман, мҽышак аҽны ишьны дныҳәарацы иақәикит. Дцан
аныҳәаҩ дааигеит.
– Уара абзамыҟә, ара уааи, – иҳәан, иеиҵбы дааиԥхьан, – абри сыжә
ӡатә атә шьны, ацәа ахыхны, ишақәнагауа иҟаҵа, – иҳәан далаиргеит.
Аиҵбы длалагагәышьан аӡатә ишьит, ацәа аахыхны, акәац ақәаб
илҭеиҵан, ижәны иааҭихит. Икәац ишақәнагауаз ианыҟаиҵа, «уара шьҭа
аҩныҟа уца» иҳәан, иеиҳабы даакылсын, иашьа аҩныҟа ддәықәиҵеит.
Ариаҟара аџьабаа акәац архиара иадибалаз днаҟәыҵҵәҟьаны ацара
изымгәаӷьызт, акәац ахьықәыз агәиагәаҵәеи иманы дцеит
Аҩны дахьнеиз, иҭаацәа рбысҭа уны иаҵатәан. Иара данааи, рбысҭа
аанырҵан, илатәан акрырфеит, акәац ирзааигаз цыфас иныҟаҵаны. Ажә
ӡатә зшьыз, сныҳәоит ҳәа агәи агәаҵәеи дрышьҭалан, аха имбеит.
Иабеибауаз, иашьа иԥхеишьаз иганы ифахьан!
Даузныҳәахуаз, ус даанхеит. Иашьа иахь ибжьы наиргеит, уара сыжә
агәи агәаҵәеи уахь инаугама ҳәа.
– Агәи агәаҵәеи ракәу акрыздыруоу, саныԥхауҵа, иаасԥыхьашәаз
акы аазган иаҳфеит, – иҳәеит аиҵбы.
Ари заҳаз амца инаркит, аха иҟаиҵози, агәи агәаҵәеи рфахьан.
– Ари азы асуд урысҭароуп, – иҳәан диманы ддәықәлеит.
Ицо, ицо, ишнеиуаз, амҩан аӡәы ҽадак аидара алыхәҭа иманы
дшааиауз, аҳәынҵәа иҽада ылаханы дышгылаз иааидгылт.
– Ҳаи, абаақәа, сҽада аҳәынҵәа илганы исышәҭ, – иҳәан
даарыԥхьеит.
Аиҳабы аԥхьаҟа дниасны иааникылт, аиҵбы ашьҭахьҟа дниасын,
аҽада аҵыхә дҩахан иааҿиҵәеит. Аҽада зтәыз дгәааит.
– Сҽада аҵыхә ҿуҵәеит, сузашшроуп, – иҳәан дара ахьцоз
дизашшразы дрыцны ддәықәлеит.
Ицо, ицо, ишнеиуаз, ирықәхәлеит.
– Уара абра џьара унатәа, ҳара сасра џьара ҳцоит, ашьжьымҭан
ҳанааилак, абра уҟаз, – рҳәан, изашшуаз дааныжьны дара цеит. Арҭ
анца, иара дахьтәаз иааигәара инхоз рҟны снеип иҳәан, агәар дынҭалт,
аха агәар уаҩы дықәимбааит. Иара ихала ибжьы нарганы анеира
дацәԥхашьеит.
Нас агәар аҟны ауардын амҿы зынны игылаз аҵаҟа дныҵатәеит,
уахазы аӡәы даадәылҵыр сицнеип иҳәан. Уа дыштәаз, аԥшәма ԥҳәыс,
ахшароуразы аарлаҳәа иҟаз, ҟармыгәқәак лышьаҵаны амҿы лазгоит
ҳәа данаадәылҵ, ани слыцнеип иҳәан данаацәырҵ, аԥҳәыс дшәан
данааҵҟьа, дылкаҳан дыҵҟьеит.
Аԥшәмацәа аҩны итәаз аадәылҵзар, аԥҳәыс дыҵҟьаны дышьҭан,
дызцәшәазгьы уаҟа дгылан.
– Ҳаи, иҟауҵазеи? – анырҳәа, абас ауп ишсыхьыз иҳәан, дшақәшәаз
иҳәеит. Уабаҟаз ҳәа иазҵааит. – Сара абас џьоукы асуд срырҭаразы
срыманы иаауан, ианҳақәхәла дара џьара ицеит, саргьы арахь сааип
аасгәахәын, сахьааиз исыхьыз жәбоит, – иҳәеит.
– Ус акәзар ҳаргьы ҳаузашшуеит, – рҳәан, ауха уаҟа дааныркылт.
Аҽны анааша, егьырҭ анааи, аԥҳәыс лхаҵа саргьы сашшуеит ҳәа егьырҭ
дрыцдәықәлеит.
Уажәы ахҩык азашшцәа имоуп. Ицоит асуд рышҟа. Ишнеиуаз, џьара
рыԥсы ршьарц иахьылатәаз, изашшцәа ыцәеит. Иара даузыцәахуаз,
дыштәаз данынаԥш, хракы ааигәаны днахәаԥшит.
– Ҳаи, арҭ зегьы сзашшыр, сҭадырхоит, уи аҵкыс сара схала абни ахра
сҽасҭап, – иҳәан ддәықәлеит.
Днеины хыхь дықәгыланы иҽнауижьзар, ҵаҟа аџьмахьча игылаз ихәда
длықәҳан, аџьмахьча ихәда ныхжәа ицеит, иара акгьы имыхьт.
Аџьмахьча иашьа дааизар, иашьа ихәда хжәа дкажьуп, егьи
дихагылоуп.
– Ҳаи иҟалазеи? – аниҳәа‚ – иҟалаз убри ауп: хҩык асуд срырҭарацы
срыманы ицон, ҳаԥсы ҳшьаразы ҳахьылатәаз, дара ыцәеит, сара схы
сгәахшәан, сҽысшьуеит ҳәа ахра сҽалсырҩрын, абраҟа ҵаҟа дгылан
хьчакы, сиқәҳаит – иҳәеит ахра зҽазҭаз.
– Ус акәзар, саргьы сузашшроуп, – иҳәан диманы егьырҭ ахьтәаз днеит.
Урҭгьы дахьца рымбо инаԥшы-ааԥшуа ишгылаз, иҟалахзи анырҳәа, – сашьа
дишьит, шәара дахьыжәго саргьы сцароуп, – иҳәан, еицны идәықәлеит.
Уажәы ԥшьҩык азашшцәа имоуп.
Иара ус асуд аҟны инеит. Асуд днарыԥхьан, иҟалазеи ҳәа данразҵаа,
абас, абас рҳәан, аԥшьҩыкгьы ирзиуз рҳәеит.
Асуд ирӡбит аусқәа, ажә агәи-агәаҵәеи зфаз акәац иаанхазгьы еиҵбы
ииҭараны, уи ажә еиԥш акы аниоулак, акәац зтәыз игараны иныҟарҵеит.
Зҽада аҵыхә хжәаз иҽада, аҽада аҵыхә хызжәаз игараны иныҟарҵеит.
Зыԥҳәыс дыҵҟьаз иԥҳәыси иара иԥҳәыси еиҭнырыԥсахлараны
иныҟарҵеит. Зашьа ихәда хижәаз, абарҭ хыхь иарбақәоу зегьы
аныҟаиҵалак, иара ҵаҟа днаргыланы, зашьа дишьыз ахра аҟны
дҩықәгыланы, иҽиқәыжьны дишьраны иныҟарҵан, амҩа инықәырҵеит.
Амҩа ианаақәла, илеицәажәан, акәац зцәифаз ус иҳәеит:
– Ных, скәац иаанхазгьы иара исҭар, баша саанхоит. Иара уи еиԥш ажә
иоуӡом: Зҽада аҵыхә ҿижәазгьы, – сҽада исҭар, иара аҽада иоуӡом, –
иҳәан, даҟәыҵит. Зыԥҳәыс дыҵҟьаз, ных, сыԥҳәыс уи абаа дсызиҭом, –
иҳәан. уигьы уа даҟәыҵит. Зашьа дишьызгьы, – сара сықәгыланы
сҽоусышьҭуеит, аха иара дынсыҵԥар, саргьы сыԥсуеит, – иҳәан, уигьы
даҟәыҵит.
Абас зегьы анаҟәыҵ, агаӡа рыцҳа, иҭаацәа еибарҵәыуо аҩны иштәаз,
дынкылсит.
– Унан, уаама? – рҳәан, еибаргәырӷьеит иҭаацәа зегьы.
Қыҭак аҟны иҟан ҩыџьа аишьцәа. Руаӡәы гаӡак иакәын, егьи уаҩы
ҟәыӷан, дызлаз иуаажәлар рзы даара хәарҭа злаз аӡәы иакәын. Избан
акәзар, аԥҵәарақәа реиқәыршәаразы иара дҟазан, аҭԥаразы иара
деиқәшәан. Убри адагьы иидырқәоз рацәан.
Ҽнак Ԥырла ҳәа иахьаԥхьоз ақыҭаҿы ҷкәынцәак ампыл ишасуаз, ҩыџьа
ааихан, руаӡәы инапы ԥҵәеит, егьи инапы ҭԥеит.
Ари еиԥш амашәыр ахьыҟалаз, ари дрымгар уаҳа инаргахуадаз, уаҩы
даарышьҭын, дима дцеит.
Аҟаза амашәыр ахьыҟалаз данца, даанӡа аишьцәа рыҩны дааит
ақыҭантәи аҳазалхҩы.
Дахьааиз агаӡа ус иеиҳәеит, аҳәынҭқар иҳаза ишәықәу шәымшәацт,
исуҭароуп ҳәа.
Аҳазалхҩы ииҳәаз ани уамашәа ибан, аԥырҳәа дизыҵҟьауа далагеит,
аҳаза иацы ауп ианаҳшәаз, дырҩегьых уаама ҳәа.
Иара ус ажәа шеимаркуаз алаба рҳәҳәа аҳазалхҩы ихы даасын, аҟәыд
фага аџьам еиԥш, иԥыххаа илеихеиҵеит.
Нас агаӡа аҳазалхҩы иишьыз даашьҭыхны дима иҿынеихеит. Кәара дук
аҟны дганы дҭаижьит.
Агаӡа иашьа ҟазара дахьыҟаз дхынҳәны аҩны данааи, иашьа гаӡа
иҟеиҵаз зегьы иеиҳәеит. Нас аҟаза иҿынеихан акәараҟны днеин, аҳазалхҩы
дахьҭажьыз дааҭиган, џьара дганы анышә деиҭеит. Иара уи акәара аҟны
џьмак ганы иҭаижьит.
Аҩны данааи, иашьа гаӡа даара дилабжьеит, уаҩы иеимҳәарацы, аха
изымчҳаит агаӡа.
Ажәлар игәхьааргеит аҳазалхҩы иӡшьа. Аусҳәарҭа аҟны аизара ҟарҵан
ахәыҷы, аду зегьы еизганы уара дубазар, сара дызбазар ҳәа аизҵаара
иалагеит. Агаӡа дахьгылаз ус иҳәеит: – Аҳазалхҩы иакәзар зыӡбахә шәымоу,
уи сара дысшьын, дганы акәара дасҭеит, шәҭахызар, шәаала
дахьҭасыжьыз шәсырбап.
Анс аниҳәа, ажәлар зегьы еибакы-еибашьҭуа, уаала-саала рҳәан, амҩа
инықәлеит акәара ашҟа ицаразы.
Акәара аҟны ианнеи, илахәаԥш-ҩахәаԥшит, аха аҭалара рцәымыӷхеит.
– Сара сҭалоит, – иҳәеит агаӡа. Ицан шахак изаарган, ашаха иҽанҵаны,
хыхь иқәгылаз ашаха дыркны, хланҵы акәара аҵаны длеины дылҭагылт.
Нас аҳазалхҩы дызбауазар ҳәа дышнапыршьышьуаз џьмак атәыҩақәа
хџыџӡа иааимпыҵашәеит. Нас ибжьы иргеит хыхь иқәгылаз рзы:
– Аҳазалхҩы аусҳәарҭа аҟны данықәҵуаз итәыҩақәа аахьазма? Ари
атәыҩақәа имоуп.
Ԥыҭк анаабжьыс ашьҭахь, ибжьы иргахт:
– Аҳазалхҩы ахәы рацәаны иқәума? – ари ахәы рацәаны иқәуп.
Ас еибыҳәауа акәара азқәа ишықәгылаз, аҟаза дааит.
– Иҟалазеи, ара шәызгылозеи? – ҳәа дразҵааит.
Абас, абас уашьа гаӡа аҳазалхҩы дызшьыз сара соуп, абра дҭасыжьт,
дыхәныганы дшәысҭап ҳәа ҳаиҳәан азы ашаха данҵаны дҭаҳҵан, ҵаҟа
дахьылбааз, абас ибжьы рганы иҳаиҳәаз ҳәа иарҳәеит.
Анс аниарҳәа, аҟәыӷа ус рҳәеит:
– Сашьа агаӡа зихьӡу дгаӡоуп азоуп акәымзар, хьӡык ҳара иаҳмауан
акәӡам, шәара ани иҳәатәы хаҵаны акәара ахықә шәықәгылоуп,
аҳазалхҩы акәара дҭаагоит ҳәа, ари, ииҳәаз мцуп, шәижьоит, уи акгьы
издыруам.
Ажәлар аҟәыӷа иреиҳәаз ауп рҳәан, агаӡа ашаха данҵаны
уашьҭахьтәи акәара дҭыргеит, аҳазалхыҩгьы дылбжьаӡ дцеит иахьагьы,
уаҵәгьы.
Абасоуп ирыхь агаӡеи аҳазалхҩи, аҳәынҭқар иҳаза алхра азы ажәа
анеимарк.
Дыҟан џьмахьча дагәак. Зны изгәамҭаӡакәа иџьмақәа ихыҵны ицеит.
Џьара срықәшәозар ҳәа дыҩуа дышнеуаз, ҭәарҭак дҭанагалт.
Аҭәархҩы дҩеидгылан, днапҟьа-шьапҟьо, сыџьмақәа убазар ҳәа
дизҵааит.
Аҭәархҩы ддагәазаарын, «уара иабанӡаутәу ари аҭәа?» ҳәа диазҵааз
џьишьан, «абнаанӡа сара истәуп» ҳәа инапы ҩаирххан аҳәаа иирбеит.
«Убрахь ицеит уџьмақәа» ҳәа иҳәаз џьишьан, инапы ахьирххаз абнахь
дыҩны дцеит.
Аҭәархҩы иџьашьауа дизԥшуан, абри ауаҩ иааиз дагьзааизеи,
дагьзцазеи ҳәа.
Аџьмахьча абна дахьнылаххыз иџьмақәа агәгәаҳәа инигәыдлеит.
– Иҟалазеи? – ҳәа данԥшы, қәыџьма дук рышьҭаххы иаауан. Абри
акәзаап арахә зрырҳаз. Ахьча данаба, арахә инарыҟәҟьан, абна
иҩылабга ицеит.
– Аҭәархҩы иакәымзар сыџьмақәа зегьы абга исцәашьуан, – иҳәан
иџьмақәа иреиӷьыз шьтәа дук рылихын, атәыҩа ианкны ирҳәазауа,
аҭәархҩы иҿы иааигеит.
Ашьтәа азтәыҩак хжәаны иҟан. Ианхәыҷыз машәыршәа акы
иахнаҟьазаарын.
– Уара уакәымзар, сыџьмақәа зегьы сцәыӡуан, абга иафон, абри
ашьтәа уара иузаазгеит, иудкыл, – ҳәа аҭәархҩы идигалт.
Аҭәархҩы зны аџьмахьча дихәаԥшуа, зынгьы ашьтәа дахәаԥшуа, нас
дҩеиҭаԥан, иҽбыга рыхха дисразы иақәикт.
Аџьмахьча иҟалаз изымдырт.
– Ари ашьтәа атәыҩа уажәтәи хжәараӡам, жәытә хжәароуп, сара
ихысымжәеит, – ҳәа иҽбыга рыхханы, дбыбуа дгылан аҭәархҩы. Егьи
ашьтәа атәыҩа кны ирҳәазауа аҭәархҩы идигалон.
Убри аамҭазы папык гәыжьк дақәтәаны аԥссаҳәа дкәаруа даарывалт.
Аҩыџьагьы еибарыҩны инеиԥынххылан, иаӷәра кны дааныркылт.
Апап ихь изымдырт.
Аџьмахьча дашшит. Абри аҭәархҩы шьтәак исҭон, игом, уи анаҩсгьы
дсеисрацы игәы иҭоуп, ҳаинураалароуп ҳәа.
Аҭәархҩы дашшит, абри аџьмахьча ашьтәа атәыҩа хужәеит ҳәа
дсеисуеит, уахәаԥши аакьыскьатәи хжәаразар ҳәа.
Апап ддагәазаап, ирҭахыз изымдырит, абарҭ аҩыџьагьы днарыхәаԥшын,
– уаа цәгьақәак сықәшәеит, сгәыжь сцәыргоит убоу, – иҳәан, имаҳмызқәа
аҽыҩҳәа агәыжь амгәацәа иналеиҵан, аԥыр-ԥырҳәа иҵыгьуа дыҩны
ддәықәлеит, «сара сгәыжь аасхәеижьҭеи хәышықәса ҵуеит, иахьаасхәазгьы Одышь ауп, амаҵмабагьы аҩны исымоуп, шәабатәи хагақәоу
сгәыжь сымазкуа?!» ҳәа дбыбуа.
Аҭәархҩи аџьмахьчеи иҟала рзымдырызт, ишанханы уаҟа иаанхеит.
Убри аамҭазы аџьмахьча иџьма ҩаимпыҵҟьан, аҩызцәа рахь иҩны
ицеит. Аџьмахьчагьы уи днашьҭалт.
Арҭ реимпра ихы иаирхәан, аҭәархҩы дыҩны абна иҽаҭаны иԥсы игеит.
Аџьмахьчагьы иџьмақәа наиаԥцаны аҩныҟа дгәарлеит.
Убас адагәацәа ахҩыкгьы даара хаҵарала, цәгьарак рыбжьамлакәа
рхы еиқәдырхеит.
Дыҟан нхаҩык, Ҳаџьбахә захьӡыз. Ари Ҳаџьбахә диман ԥҳәыск, аха
иԥҳәыс ллеишәа цәгьаӡан. Енагь диацәҳалон, диаӷьлауан.
Ари абас дахьыҟаз аҟнытә иаргьы ихы иҵәыуатәны иҩны дыҩнан.
Ҳаџьбахә иман аӷацәа, иахьааиԥыло дызшьуаз.
Ҽнак Ҳаџьбахә иабхәараа рахь дцарцы амҩа дықәын ашәа акаҩҳәа
иҳәо.
Дахьнеиуаз иабхәараа шьарда иуаа бзиақәан, иеигәырӷьо иԥылон
даннеиуаз. Убри аҟнытә ауп ари ашәа акаҩҳәа иҳәо дызцоз иабхәараа
рахь.
Ари иаԥхьа амҩа кны дгылан иаӷа, дишьырц. Аха ашәа ҳәо дышцоз
аниба, дааникылан диазҵааит, уабацои ашәа акаҩҳәа иҳәо ҳәа.
– Сабхәараа рахь сцоит, – иҳәеит Ҳаџьбахә.
Аӷа даахәыцын, ус иҳәеит, «уца, уца уахь, уца» ҳәа.
Ашәа акаҩҳәа иҳәо, сзынаӡандаз сабхәараа рҟынӡа, ҳәа дышцоз иаӷа
ианиба, данаахынҳәуа дысшьып дсаҩмыжькәан, иҳәан, амҩа кны
деиҭатәеит иара уаҟа дзымшьыр зымуа ишьҭаз иаӷа. Ус амҩан дыштәаз,
Ҳаџьбахә ауеимада ихырга дҵәыуа дшаауаз, уаҟа иаӷа днеидгылт.
Ҳаџьбахә иҩныҟа иԥҳәыс лахь дахьцоз дшәаны дыԥсуан, зыҩныҟа
игәырӷьо игәарло ибаргәузеи, зыԥҳәыс лыбзи лыцәҳареи иацәымшәакәа
ҳәа.
Иԥҳәыс лыбз цәгьа, лыцәҳара дацәшәаны, снеирыма аҩныҟа ҳәа
акәын дышҵәыуаз.
– Ҳаи, уара узцом, ушьуп уаӷа ила! – ҳәа иаӷа амҩа зку ибжьы аагеит
Ҳаџьбахә иахь.
– Ҳаи, абааԥсы! Ламыс змоу ӷаны сымҩа укызар, сшьы, даараӡа
иуџьысшьоит, – ҳәа ибжьы наиргеит Ҳаџьбахә. Нас иаӷа абна даалҵын,
диазҵааит: – иҟоузеи, изакәызеи, узырҵәыуазеи, улаӷырӡ уаганы уҵәыуо
аҩныҟа узцозеи? – ҳәа.
– Сшьы ламыс умазар, – сыԥҳәыс леишәацәгьа ҭыԥ сылҭом, – ҳәа
иаӷа диаматанеиуа далагеит Ҳаџьбахә.
Нас иаӷа даахәыцын ус иӡбеит: ари сара дысшьыр аҵкыс иара ус
цәгьарыла, лаӷырӡыла адунеи дықәзааит, – иҳәан, дымшьыкәан
диҵаҟьаны, аҩныҟа ддәықәиҵеит.
Хәаџьак дыҟан, есқьынгьы ус иҳәалон: – «Хаҵа ҩысҭаа анцәа
дҳалаумгалан!» ҳәа.
Ари иԥҳәыс ихьымӡӷылшьеит, аҳәса уаҩра ҳалаиҵом ҳәа, гәаныла
диқәмақарт, иусырбап аԥҳәыс ҩысҭаа дзеиԥшроу ҳәа.
Ҽнак ахәаџьа имхаҭахь дцаанӡа, иԥҳәыс лҿыналхан амхаҭа днеит.
Ирхианы илыман х-ԥсыӡк. Ахәаџьа есымша цәаӷәара дцалон.
Длалаган, ахәаџьа ицәқәа ахьынаҿеикшаз иаалбӷьаҭын, лыԥсыӡқәа акы
ацәшьхәа иҵнахратәы адгьыл иҵаҵаны ихылҩеит. Даҽакгьы агәҭаны
иҵалҵеит. Егьигьы аҵыхәаны иҵалҵеит, нас лара аҩныҟа дцеит.
Ахәаџьа ицәқәа нҵеикын, иԥҳәыс дынлабжьан, цәаӷәара дцеит.
Ицәқәа наҵеикын, дцәаӷәауа дышнеиуаз, ицәмаҭәа ԥсыӡк адгьыл
иааҵнахит. Уамашәа ибан, ицәқәа ааниргылан, дныҳәа-ныԥхьа, – анцәа
хаҵа ҩысҭаа дҳалаумгалан! – иҳәан, ирыцқьаны, ҿаҵахә бзиа анцәа иҳаҭ
ҳәа ҵлак ашьапаҿы иҟаиҵеит.
Дышнеиуаз агәҭангьы ус акы ибеит, аҵыхәтәантәантәигьы ус. Урҭгьы
наганы рҩыза ахьыҟаз иҟаиҵеит, – хаҵа ҩысҭаа анцәа дҳалаумгалан! –
иҳәахт.
Иҵегь збауазар ҳәа даара дыԥшааит, аха уаҳа ауибахуаз.
Ус дшыцәаӷәоз, иԥҳәысгьы ихәы лыманы дааит.
Иԥҳәыс данааи, игәы инамырҳәо иибаз леиҳәеит, длыҳәеит, аухазы
даара дазцраԥшны аԥсыӡқәа ҟалҵаразы. Ари еиԥш уаҩы дгьыл аҿы
иимбацыз иара иибаз аԥсыӡқәагьы наганы инлиҭеит. Акранифа ашьҭахь,
лара аԥсыӡқәа лыманы аҩныҟа дцан, иҟаҵаны иара днеиаанӡа илфеит.
Ауха ахәаџьа аҩны дааины аламаз кны, хаҵа ҩысҭаа анцәа
дҳалаумгалан ҳәа ихәы данылахатәа, аҽны адгьыл иҵихыз иԥсыӡқәа
имбеит. Уажәымзар уажәы иаалгап ҳәа акыраамҭа дыԥшит, аха
ианимбаӡа, аԥсыӡқәа абабга ҳәа длызҵааит.
– Изакәытә ԥсыӡузеи, иабаҟаз, ухагахама? – ҳәа мап лкит.
– Ишԥа, иахьа схәы аннабга адгьыл иҵысхыз аԥсыӡқәа бхашҭма? –
иҳәеит.
– Адгьыл аԥсыӡ ыҵаны иубахьоума? – ҳәа алаф илылхуа далагеит.
Нас иара дгәаан даалысуа диԥҟеит.
Ианеимацәгьаха, ажәлар еизеит, иусхеит, ахылаԥшцәа аднагалт.
– Иҟалазеи, еимашәкзеи? – ҳәа ианиазҵаа, абас исзылуз ҳәа реиҳәеит.
Нас лара даагылан дизашшит: – ари ауаҩ дхагахеит, уаҩы ибахьоума
адгьыл аԥсыӡ ыҵҵуа? Дахьеивыс жәымбои, дысԥырыжәга иҟалозар, – ҳәа.
Ари заҳаз, «ари дхагахеит!» рҳәан, дҿаҳәаны ахагацәа рҭыԥ ахь
дрышьҭит.
Ус ишыҟаз, даара акыр бжьысит.
Ҽнак уаҩ длышьҭит, дшыҟоу ба ҳәа, ашәҟәгьы изылшьҭит хаҵа ҩысҭаау,
ԥҳәыс аҩысҭаау иухала ҳәа анҵаны.
Ари данаԥхьа, еилиргеит дызхлырҟьаз, абасгьы аҭакс илзиҩит:
– Саҭабымҵан, сара исхароуп, иахьа уажәраанӡа аҳәса уааԥсыс
шәсыԥхьаӡомызт, аха шьҭа издырт аҳәсагьы шуааз, хшыҩлагьы
шәшыӷәӷәаз, иҟалозар ахагацәа срылабымшьын, аҩныҟа сга.
Уи ашьҭахь иԥҳәыс иаагара дашьҭалт, аха ус даулырҭахуаз, иҟалақәаз,
дзыхлырҟьаз усҳәарҭала иҟаҵаны, дышхагамыз ала ашәҟәқәа
еиқәыршәаны илыманы дцан, дамхны даалган, изаманаха иеиман.
Уи инаркны ахаҵа ҩысҭаа иӡбахә аҳәара дааҟәыҵын, иԥҳәыс мыцхә
пату лықәиҵауа далагеит.
Соуфыџьгьы Баҭыршаҳгьы ӷьычцәа ҟазақәан. Соуфыџь Аахыҵ дынхон.
Баҭыршаҳ – Нхыҵ.
Арҭ ахьыҟаз ақыҭақәеи араионқәеи рҿы рыӡбахә зымҳәози иззымдыруази уаҩы дыҟамызт, аха дара рыӡбахә еиныҩуан акәымзар, ус дара
еибамбацызт, еибадыруамызт.
Дара реиҳа иӷьыч ҟазоу еилдыргар цәгьа ирбомызт, аха Соуфыџь наҟ
Нхыҵҟа дцомызт, Баҭыршаҳ Нхыҵынтәи арахь Аахыҵҟа даауамызт. Убас
шьарда акыраамҭа иаанханы иҟан.
Нас Баҭыршаҳ изымычҳазт зны ддәықәлеит даарацы Соуфыџь иҿы,
иеибадыррацы, мааналагьы иԥибашәарацы.
Дҵаауа, дыԥшаауа ҩызак дима, даакылст Соуфыџь иҩны. Соуфыџь
иԥҳәыс длазҵааит, Соуфыџь дыҟами, дабацеи ҳәа.
– Дыҟам утәа, нан, арахь уааи, – лҳәеит.
– Стәаӡом, амала Соуфыџь дызбар, ажәақәак иасҳәон, – иҳәеит
Баҭаршаҳ иҽыргызмалны.
Уажәы Баҭыршаҳи Соуфыџь иԥҳәыс Хьыжәи ахьеицәажәо Соуфыџь
имаҵурҭа агәҭаны иҩнагыланы ауп. Хьыжә ари дзацәажәауа дагьыламбацызт, дагьлыздаруам. Длалырхеит, дҩалырхеит, аха Хьыжә лысас
длызмыртәеит, имуит, «сыццакуеит» имшуп.
Баҭыршаҳ Хьыжә ихы нлықәикын, «аӡы сбыржәуандаз, уаҳа акы
зҭахыдаз» ҳәа леиҳәеит.
– Уажәыҵәҟьа, – лҳәан, Хьыжә аҵәца ду азна аӡы лыма дааит.
– Ҟаҳ! Анцәагьы ауаагьы зшаз иныс акәапеи ала ишысбыржәра, – ҳәа
данлыҳәа, акәапеи ала аӡы илҭеит. Дҩахан ажәра даналага, алаӷәрахьы
илаԥш наиршәит, џьара изӡаша акы збандаз ҳәа дазгәаҟуа данынаԥш,
алаӷәра акәац ҵаа шшаԥацалаха иахьықәыз илаԥш нақәшәеит, лаԥшылагьы
иааимидеит. Уи уаха изӡароуп ҳәа игәы иҭеикит Баҭыршаҳ. Акәапеи ала
аӡы зижәуазгьы, џьара изӡаша акы збозар ҳәа акәын, аҩада сызхара
сықәыԥшындаз ҳәа акәын дзыргәаҟуаз.
Дцеит Баҭыршаҳ ахәлара даргәаҟуа, Соуфыџь акы ицәимӡар
измыршаратәы даргәамҵуа, амца шоура бааԥсны ицран. Ахәлара ааира
дазыԥшны, бнарак дылагәыгәт иҩыза диманы.
Соуфыџь дааит ахәылбыҽхашәа иҩны, иԥҳәыс длазҵааит, ашьыбжьоншәа џьоукы ҵаауа исышьҭан, арахь иааимашь ҳәа.
Хьыжә ус иалҳәеит:
– Џьоукы ушьҭаланы иуазҵаауа иааин, аха имтәакәа иццакуа ицеит, –
ҳәа илымбацыз шуаазгьы ниалҳәеит.
Соуфыџь ахьышәҭҳәа игәы иааҭашәеит урҭ шеибгамыз, баша ишымнеиз
аҟара. Нас Хьыжә длазҵааит:
– Иҟарҵазеи, уаҳа акгьы беимҳәаӡеи? Иабагылаз, исырба!
Дналаган аҩны Баҭыршаҳ дахьгылаз илырбеит. Акәапеи ала аӡы
шижәызгьы иалҳәеит. Уаҟа днеин Соуфыџь дҩагылан, акәапеи ала аӡы
сзааг, иара излеибыржәыз ала, иҳәеит. Изаалган, дҩахан ажәра дналагон
еиԥш, акәац илаԥш нақәшәеит.
– Ҳаит, банаџьалбеит, урҭ уаха иаар, акәац ргоит, иагьаауазаап, акәац
лбаага алаӷәра аҟнытә ааилашәшәразы, – иҳәеит. Ишиҳәаз еиԥш акәац
аиашьыкь иҭаҵаны, ииарҭа ашьапаны иқәдыргылан, ишьҭалан ираҳаҭӡа
ицәеит.
Баҭыршаҳ дыгәжәажәо абна илатәаз, уажәшьҭа ицәахьеит анигәахә,
иара дааҩналан иҩыза диманы даакылсын, иҩыза адәны дыргылан
алаӷәра дықәлеит, иԥсы злахаз акәац шшаԥацалаха лбааганы игарц.
Баҭыршаҳ алаӷәра дықәуп, деимдоит, аха акгьы импыҵашәауам. Уи
ишьҭыбжь даарҿыхеит Соуфыџь иԥҳәыс.
– Ҳаит, иуфашт уаха, уаҳа уҿамшәааит ҵис, илбааганы ичаԥа,
аиашьыкь иҭаҵаны сшьапаны иқәгылоуп, – лҳәеит, лыцгәы ӷра акәыз
џьшьа, аха ари «ҵис ду» иакәзаарын уаҟа иқәтәаз.
Афыр ирган, дылбаан аиашьыкь лдәылԥаа иман дандәықәла
аамҭазы, Соуфыџь дцәырҳашәа дааҿыхан. изакәызеи бзырбарбаруа
аҵхыбжьон ҳәа иԥҳәыс длазҵааит.
– Мамоу, башоуп, ҳацгәы алаӷәра иқәлазаап, акәац абоз џьшьа, арахь
илбааганы иԥхьаҳкит ҳәа сақәмақаруан‚ – ҳәа даацәажәеит.
– Ҳаи банаџьалбеит, ада бымҳәааит! Ҳзықәыбхзеи, арҭ иахьа иҟаз
ракәзар, ҳкәац рымгеи, – ҳәа дҩагылазар, иабаҟаху аиашьыкь икәац зҭаз,
ичаԥа иқәгылаз, Баҭыршаҳ иманы дцахьан.
Ахьыуҳәа иҽеилаҳәа днарышьҭалан аҵх лашьцазы, дук хара имцацкәа
днарыхьӡеит, аха џьеи иааникыларын, ирцәиӡарц азоуп дызрышьҭоу.
Ус инеиуан, акәац руаӡәы даҵаланы аԥхьа дцон, егьи ишьҭахьҟа дхьаԥш-кәаԥшуа дишьҭоуп.
Соуфыџь игәеиҭеит арҭ рцашьақәа, дшәарыцо дрышьҭоуп, сызламаншәалахарызеи, изларцәызӡари ҳәа.
Днеин рыбжьара дыбжьалт дрымбаӡакәа, аԥхьа иҩеиуаз днеихьӡан,
уажә сара исыҭ, уааԥсеит, иҳәан, Соуфыџь икәац дҩаҵалан, аԥхьаҟа
иҿыҩеихан, днымҩахыҵын, абна днылашьшьы дцеит. Егьырҭ еибамырдырӡакәа ус шьарда ианынаскьа, ашьҭахь иааиуаз саԥхьа ицо акәац
дарааԥсеит, иааимысхып иҳәан, данынихьӡа, иабаҟоу акәац. Нас идырт
ирыхьыз, аха иркузеи, уажәшьҭа аамҭа рыцәцахьан.
– Ҳаит, абааԥсы, рацәа ҳаишьит, – иҳәан Баҭыршаҳ шьарда хьаа дус
иҟаиҵеит, ихынҳәит ирулак акәац еиҭарӡарацы, убасгьы неиҳәеит
Баҭыршаҳ иҩыза иахь:
– Уара уцаны ркәытқәа аҵәы рылакшаны ирҟарҟар. Сара аҩны
сыҩналаны акәац згап, аԥшәма уахь даннеилак.
Иара убас еибыҳәаны иахьнеиз иагьыҟарҵеит ус.
Амҩа иқәлеит. Деиҭарышьҭалт Соуфыџь. Рцашьақәа зегьы гәеиҭеит.
Нас иҟаиҵахуаз, ихы-игәы имахәыцырҭаха дрышьҭоуп, даргьы аангыларак
ҟамҵаӡакәа рымҩахь ԥхьаҟа ицоит. Ус ишнеиуаз, Баҭыршаҳ иҩыза иҩни
иара иҩни иахьырзеиԥшыз инеит, араҟа иаангылан, ркәацқәа ршарацы
иақәыркит. Аха алашара аурымахыз, Соуфыџьгьы уаҟа дкылатәаны
дрыхәаԥшуеит.
Баҭыршаҳ иҩыза ддәықәиҵеит, иҩныҟа дцаны ацәашьы ааигарацы акәац
араҟа иршарацы.
Данца, акыр анҵы аамҭазы, Соуфыџь даакылҟьеит Баҭыршаҳ иҿы.
– Ҳара ҳҟны агаз ҳамаӡам, уара џьара ԥсыхәа ууроуп аҩныҟа уцаны, –
ҳәа иеиҳәеит.
Баҭыршаҳ ари ҵабыргыҵәҟьоуп иҳәан, иҩыза иакәыз џьишьан, икәац
днадыртәаланы, иара иҩныҟа дцеит.
Соуфыџьгьы ииҭахыз иара уи акәын, икәац аашьҭыхны иманы аҩныҟа
дааит аашоны. Егьырҭ аҩыџьагьы ацәашьқәа рыманы иаакылсит ркәац
ршарацы, аха иабаҟахыз, ирхабгахьан, Соуфыџь ирцәиӡахьан.
Баҭыршаҳ иҩызагьы иаргьы рҿаархан, амра ҩхашлон аамҭазы, Соуфыџь
иҩны иааин инатәеит. Соуфыџьгьы аҩны дыҟоуп, арҭ ауха аӡәи-аӡәи
иеицәӷьычуа иаван, аха еибамдырӡацызт.
Баҭыршаҳ дахьтәаз алаӷәрахьы дыԥшны аччара далагеит, иҩыза
дҟыуҵәыуа, ҿыцха дыԥшуа дтәан.
Соуфыџь ила ҭраа дрыхәаԥшуан абарҭ хагацәоума исзааиз ҳәа.
Соуфыџь дразҵааит шәызхыччозеи ҳәа.
Нас Баҭыршаҳ иҳәеит иаахжәаны аухантәарак еибаӷьычуаз шракәыз,
аџьабаа ду шырхҭысыз, аха маанала Соуфыџь дшыриааиз. Абас ала
иеибадырт Соуфыџьи Баҭыршаҳи.
Иҟан ҩыџьа аишьцәа, аиҵбы дгаӡан, егьи еиҳа дҟәышын. Аиҵбы
дзынхауамызт, дчычиан. Аиҳабы диҿицан ддәықәиҵеит, дышнеиуаз диԥылт
папык, апап дигеит қьаранџьыс.
Убас еибырҳәет: аӡәы игәы иамыхәара аӡәы иуны, егьи ас зысзуузеи
ҳәа аниҳәалакь, агьи ибыз хиҵәарацы.
Аҩны даннеига адырҩаҽны ацәқәа иҭаны мхы цәаӷәара дыдәықәиҵеит.
Апап игәы иҭаз ус акәын, дыргәаҟны, акы ирҳәаны, ибыз хысҵәап ҳәа.
Аҽны шьыбжьон ихәы изнарымгеит, нас џьара днеин чуанк ааиган, ицәқәа
акы ишьын изхара ифеит, иаанхазгьы анышә жны иҭаижьт, ацә аҵыхәа
ааҵыҳәҳәуа иаанижьт. Ахәылбаҽха аԥшәма ԥҳәыс ихәы лыманы дааит,
иара аӡба сакуеит иҳәан аӡы ижәит.
Нас ус леиҳәеит:
– Иахьа ара сшыцәаӷәауаз сыцә абра илыҵаҳан ицеит, аҵыхәа
ааҵыҳәҳәо иаанхеит, бааи ҳахап иаҳзыҵхуазар, – иҳәан инеин иахеит, аха
ирзыҵымхит.
Аԥҳәыс дцан иҟалаз лхаҵа иалҳәеит.
Адырҩаҽны ддәықәырҵеит аҽыуардын дақәыртәаны мҿаагара ҳәа
амшәқәеи абгақәеи ахылаз абнахь.
Днеин аҵла дшықәыз бгакы ааит. Длалбаан абга сара суфару, сҽы
уфару иҳәан, аҽы аиҭан иафет.
– Уажәы узхара уҿасҵт, сымҿы аҩнынӡа исызга – ҳәа аиҳәеит.
Нас абга ааҵеиҳәан, иманы дааит аҩны аҵхыбжьон. Рызҿиҭит
аԥшәмацәа аҽы абаҭаскуеи ҳәа. Арахә ирылак ҳәа ҿырҭит.
Абга ҩаганы арахә ирылеикт, абга зегьы афеит ауха. Аҽны ирбеит
иҟалаз, аха акы иҳәар апап ибыз хиҵәон.
Нас ддәықәырҵт аҽыуардын дақәыртәаны аҩысҭаацәа рахь ауардын
азна ахьы аага ҳәа. Днеит аҩысҭаацәа рааигәара, акы ҟаиҵауашәа дтәеит.
Аҩысҭаа даниба диазҵааит иҟоуҵозеи ҳәа.
– Ауахәама сыргылоит абра, – ҳәа иеиҳәеит.
Нас аҩысҭаацәа зегьы еизан, иуҭаху зегьы уаҳҭоит иумыргылан ҳәа
иарҳәеит. Аҩысҭацәа ауахәама рцәымӷын.
Ус реиҳәеит:
– Суардын азна ахьы сышәҭауазар исыргылом, – ҳәа реиҳәеит.
Ауардын азна ахьы ирҭеит. Дааит ауха аҩны. Рызҿиҭит иабазго ҳәа.
Бгаҵас даҽакы ааигеит рҳәан, наҟ икажь ҳәа иарҳәеит. Иара инаганы
џьара иҵәахит.
Адырҩауха кәтык изыршьын, егьин, аҩы даршьны аҩны далааблып
ҳәа иақәыркит. Ауха даныцәа, егьи, аҩны амца ацрарҵеит. Аҩны амца
акуашәа аниба, дҩагылан апап ишәҟәқәа зҭаз ааҵәа ашәҟәқәа ааҭыхны
иара дҭалт.
Апап ишәҟәқәа имгар ԥсыхәа имамызт. Дааҩналан иаашьҭыхны
иманы дцеит. Аҽны даниба ус иҳәеит:
– Аи, иабахәа! Умбылӡеи? Ара уабаҟаз? – иҳәеит.
Адырҩауха апап иԥҳәыси иареи ус шеибырҳәоз иаҳаит:
– Уаха даныцәалакь, дганы аӡы далаҳажьып, – ҳәа.
Ауха дара аныцәа иара дҩагылан апап иԥҳәыс лымаҭәақәа иара
иааишәиҵан лара лиарҭаҟны дышьҭалт. Лара иара ииарҭаҟны
дышьҭеиҵеит. Нас днеин апап дирҿыхеит, «дыцәеит, дганы дҭажь» –
ҳәа иеиҳәеит.
Апап дҩагылан дигеит, ақьаранџьы иакәыз џьышьа иԥҳәыс аӡы
далаижьит. Апап иԥҳәыс дшықәихыз анидыр, иаргьы уахь аӡы даван.
Абзамыҟә дааин апап имаз зегьы иманы дцеит иашьа иахь, дагьалагеит
ибзианы анхара, иашьа иаҵкысгьы деиӷьны.
Аӡә дыҟан, уаҩы мцурак иакәзаарын. Дныҟәаҩын. Аҩныҟа акагьы
ааигомызт.
– Уара ладеи ҩадеи ныҟәароуп узҿу, арахь аҩныҟа акагьы ааугом, –
лҳәан иԥҳәыс дыхҭалкит.
– Ҳоҳ, ус акәзар, уи мариоуп, – иҳәан ддәықәлт.
Дышнеиуаз қыҭак далалан «Сҭаацәа амла исцәакуеит, шәсыцхраа»,
– ҳәа реиҳәт, дрыҳәт.
– Арахь ҳахьухәаԥшуа ауаҩы замана, уцәгьамшәа уаабоит, нас
уҳаҳәартә уҩныҵҟа иухьзеи? – ҳәа иазҵааит.
– Исыхьзеи, сақәшәт, сымч мхеит, фатә сымам, рахә сымам, –
иҳәеит.
– Ҟоҳ нас ари гәаҟк иакәзаап– рҳәан, арахә ирҭт.
– Ҟоҳ арахә сышәҭеит, аха схала исызкацом, шәаргьы шәсыцхраароуп – иҳәеит.
Ари арахә изҭаз дрыцҳаршьан, арахә изказцашаз шьоук ицырҵеит.
Дышнеиуаз, иара иҩны акәымкәа, иус ахалаӡамыз џьара имҩахигеит.
Аԥшәмацәа маанала заанаҵ днеин драцәажәеит, «абри сыҩны ауп сҳәоит,
шәара мап шәымкын», – ҳәа реиҳәт.
Аԥшәмацәа рхәы ҟарҵеит, ибзианы инхоз џьоук ракәзаарын даргьы.
Арҭ ицыз аумашәа ирбан ари ауаҩы мцура иазҵааит.
– Уара, срыцҳауп, акагьы сымаӡам уҳәан, зегь рыла уеибыҭаны,
ибзианы уҟазаап, нас ари иҟоуҵаз змааноузеи? – рҳәеит.
– Ари сара абас ҟазшьас исымоуп – ҳәа реиҳәт. – Арахә уаха абра
џьара икасымцар ҟалом – иҳәеит.
– Ыы, уаха аҵхыбжьон ухала иузкацома, ҽынла иузаацомызтеи?
– Икасцоит, – иҳәеит.
Има иҿынеихан, есс, уцаларгьы уцала, иҩны иԥҳәыс лҿы инеицеит арахә.
«Уабаҟаз?» ҳәа иԥҳәыс даниазҵаа «Абас, абас сахьыҟаз иҟасҵаз, арахә
иаасцаз», – ҳәа леиҳәеит.
Адырҩашықәсан даҽаџьара дцеит.
– Исфо сымам, изжәуа сымам, уаҩ гәаҟк соуп, џьара рахәқәак сышәҭар,
– иҳәеит.
Урҭгьы арахә ирҭан, има иҿааихан, дшааиуаз ԥҳәыс еибак лҿы иманы
днеит, мчымхак лҿы.
– Аа, сызкәыхшоу, сшымчымхаз дырны арахә сзаауцеит акәу! – лҳәеит.
– Иҵагь бзаазгап – иҳәеит.
Гәаҟк лакәзаарын умбо! Адырҩаҽны инапы ыркало иҩныҟа дцеит.
Дахьнеиз иԥҳәыс дацәажәан ус лҳәеит:
– Уара уажәраанӡа уахьцоз акрааугон, уажәы унапы ыркало уааит,
иухьзеи?
– Акры аазгон, аха мчымхак, егьызмаӡамыз рыцҳак илысҭеит, бара уажә
хар бымам, гәаҟк слыхәеит‚ – иҳәеит.
– Нас ибзиоуп, усгьы аӡәы улыхәазааит, – лҳәеит иԥҳәысгьы.
Ҽнак убас иӡбеит, жәкы иман, игәылацәа идырбаны има ддәықәлеит.
– Уабацо? – рҳәан иазҵааит.
– Санаауа, сшаауа жәбап! – иҳәеит.
Ижә иман дышнеиуаз џьоукы рҿы инеиган ишьит, «Акәац шәфа, ацәа
уахеи уаҵәи рыла иҳарҩароуп», – иҳәеит. Ацәа аадырҟацан идырҩеит,
адырҩаҽны ацәа сак алхны иманы ддәықәлеит.
Дышнеиуаз быжьҩеишьцәа ргәараҿы днеин дтәеит.
– Алас сҭахуп, аимаа шәысҭоит, алас сҭахуп аимаа шәысҭоит‚ – иҳәеит.
– Ибзиоуп– рҳәеит.
Аҩныҟа ддәықәырҵеит. Уа аҳәса аласа акәымкәа «ажәқәа сышәҭарц
шәхацәа саарышьҭит», – ҳәа реиҳәеит. Ажәқәа ирҭан, илаиаԥицан, иманы
аҩныҟа дааит.
Дахьааиз игәылацәа иазҵааит, ас арахә узҭада ҳәа.
– Еимаак сҭин иаазгеит‚ – иҳәеит.
– Ус акәзар, ҳаргьы иааҳгап! – рҳәан, иларысын рыжәқәа ршьын, рцәақәа
рхыхны ирыманы ицеит, аха ажәцәеимаак ҳәа ажәқәа рызҭодаз, имида-гәидаха рнапқәа ргәыҵаԥсаны ихынҳәны иааит.
Аҳак дыҟан, хҩык амаҵуцәа иман. Урҭ имаҵуцәа анникылуаз ус ԥҟарас
иҟарҵит даргьы иаргьы, раԥхьа иаагәааз аҳ иакә, дара ракә хәдахсара
иқәны ҳа.
Ҽнак аҳ руаӡәк цәаӷәара дишьҭын, ихәы изимҭизт акрымфаӡакәа
ирхәлеит. Ахәылԥаз, аус зуаз даӷьуа, дыҟаауа дгәамҵха дааит.
– Иууазеи, угәаама? – иҳәан аҳ дҵааит.
– Сымгәаакәа, иахьа акыр сымфаӡете, схәы зылаумышьҭзе? – иҳәыт
амаҵуҩы.
– Угәаазар, уааи нас, – иҳәан аҳ, амаҵуҩы днаганы ихы аахиҵәеит.
Адырҩаҽны даҽаӡәы дишьҭын, уигьы ус изиут. Адырхаҽны агьи аӡәк
иаанхаз дишьҭит цәаӷәара. Дыԥшит, дыԥшит, аха ихәы ауларгахуаз, афырҳа
имх гәылацә даарыԥхьан, аҳ ицәқәа акы лкажьны ишьит. Дцан аҩы хәҳаны
иааигит, қәаб дук азна абысҭа руит. Илатәан имх гәылацәагьы иаргьы қьаф
руит. Ахәылԥаз ицә иаанхаз иаԥхьа иргыланы ашәа ҳәуа, иқьаф ҟаҵаны,
агәар дыҩҭалт. Аҳ умашәа ибит.
– Изгазе, уара, уцә аҩыза? – ҳа дҵааит аҳ.
–Изгазе, схәы анылаумҭи амла сҽасыргозма, ишьны исфит.
– Ҳаит, ус ахбооуаз? – аниҳәа аҳ, «ыы, угәаама, аҳ? – иҳәан дҵааит
амаҵауҩы. «Мамоу, сымгәааӡеит, аха…» – иҳәит агьи.
Адырҩаҽны абарҭ ауасақәа рызхара рҿаҵаны ихха-ччуа иаауцароуп ҳа
уаса гәарҭак иҭаны ддәықәиҵит. Бзиоуп, иҳәан иманы дцеит. Длалаган
ауасақәа зегьы ҵҟатәи рыцламҳәақәа аарымихт аҳәызбала, нас рхаԥыцқәа
ҟәаш-ҟәашӡа иааԥшуа иччошәа иҟалит. Иманы аҩны дааит.
– Иҟауҵазе, суасақәа зынурҵәазе? – иҳәан аҳ даӷьуа далагет.
– Угәаама аҳ? – иҳәан дҵааит амаҵуҩы.
– Сымгәааит, аха ус ахбоууаз? – иҳәыт аҳ.
Даҽазны аӡарақәа иҭаны дишьҭит, рызхара рҿаҵаны иԥеи-ԥеиуа
иаацы ҳа. Бзиоуп иҳәан амшын аҿы илеицан амыжьӡы иаркны иԥеи-ԥеиуа, аҟыр-сыр еилаӡәуа иманы аҩны дааит.
Аҳ игәы иалсгәышьеит, аха сгәааит ҳа заҟа имҳәарыз, дишьыр ҳа
дшәаны. Абарҭ аџьмақәа кацаны, рызхара рҿаҵаны атрыкҳа икаԥуа
иаацы ҳа ддәықәиҵт. Аџьмақәа анлеица, аигәышә иман даарылалан
аԥыр ҳа иаарышьклеиҵуа, аԥыр ҳа иаарышьклеиҵуа рызынтәык ршьапқәа
ԥҵәаны атырк-сық ҳа икаԥуа аҳ иҿы иманы дҩеит.
– Иҟауҵазе инҵәаз? – аниҳәа аҳ, иҟасҵахи, изуҳәаз еиԥш иаасцит,
атырқ ҳа икаԥуа иҳәыт.
– Ных, уахь исзеиӷьу иууа егьыҟам, аха абра аҩны уҟаз, ҳхәы
ҟауҵалап, – иҳәан аҩны дааникылт.
Ҽнак аҳ иуак дыԥсит ҳа ашәаџьҳәаҩ даан, иԥҳәыс диманы дцеит
ҵәыуара. Ианҵуаз ус иарҳәт рмаҵуҩы: амарџьа уаха ҟәыдк бзиан
иаҳзычаԥа, апырпыл аҭан агьины, ахаатә ҳфом ҳа.
Бзиоуп иҳәан, афырҳәа аҟәыд ҭеиԥст. Аҳ лак иман, Пырпыл ахьӡын,
ишьны, иҟәаҟәаны иалаижьт. Ахәылԥаз, аҳ иԥҳәыси иареи агәар
ианааҭала амаҵуҩа аҟәыд адәаны иҩдәылган ичаԥоит ҳа даҿуп, акәац
алхны хазы саарак ианиҵоит агьиоит, азамана имшха аҟәџьал дахоуп.
Иҟауҵахзи мцуры анырҳәа, иҟасҵахи, Пырпыл алаҵ шәҳәан, ишьны
иаласҵт иҳәит. Аҳ дгәаан, дара цәгьа амаҵуҩы диацәҳаит.
– Угәаама аҳ, уцәажәашьа акала избоит? – ҳа дҵааит амаҵуҩы.
– Мамоу заҟа сымгәаара, аха ус аӡәы иуа убахьоума? – иҳәыт
амаҵуҩы.
Ожәы аҳ иԥҳәысгьы иаргьы зыргәаҟуа рмаҵуҩы иҿҳәара ааины
дыцандаз ҳауп, аха иабаҟоу! Аҳ иԥҳәыс ус леиҳәт (ашәч зқәыз ҵлак
рыман) убри сҩалатәаны кәыкәуҵас ҿысҭоит, бара уца, уца уҿҳәара ааит
ҳәа дыдәықәҵ ҳа (ҿҳәараны ирымаз ҳаԥхьа акәукәу анҿнаҭонӡа ҳа
акәын). Бзиоуп иҳәыт. Анҭ ирҳәоз зегьы рмаҵуҩы иаҳаит. Ашьжьымҭан
аҳ аҵла дҩықәлан, «кәукәу,кәукәу!» ҳа ҿиҭт. «Аа, уҿҳәара ааит, уца,
уца!» – ҳа дылкит. Сцоит, аха акәукәу саҟаҭәеит, исшьыроуп иҳәан
имаџьар аакыдԥаан, аҵла даҵагылан аҳ дхыркшаԥа дышьны иԥҳәыс
длымҵаижьт: иаргьы иԥарақәа аалымхны дныҵашәкәа дцеит, саргьы
сааҭалан абрахь сааит.
Қыҭак аҟны инхозаап х-ҩык аишьцәа. Абарҭ рқыҭаҟны дәқьан
ыҟамызт, ақалақь ахь ицар акәын аџьыка рҭахыума,даҽак рҭахыума,
ақалақь аҟны ицаны. Ирҭахыз убра иаахәаны иааргон, рацәаӡакгьы
ирцәыхарамызт.
Ҽнак абарҭ аишьцәа ахҩыкгьы аџьыка рыгхазаап. Аџьыка рыгхан.
Усҟан аџьыкеи аџьықәреи еиҭнырыԥсахлон. Изаны. Изаны иеиҭнырыԥсахлон до, аԥш ааҿдырпын, рашьа еиҳабы иҽы акәадыр нақәҵаны
иааиҽхниҳәалан, иман дцеит аџьыка ааигарц. Амҩа дықәуп дцоит.
Дышнеиуаз убра цышьҭа бааԥсык, цышьҭа цәгьак дахьҭалара
изымдыруа днеин даахықәгылеит. Ара сҭалару анна сҭалару ҳәа длак-ҩакуа дышхықәгылаз папык даакылсит.
– Мшыбзиа, мама! – иҳәеит. («Мама» – ҳәа акәын апапцәа ишрарҳәоз!)
– Бзиа убааит, баба!, ус иҳәеит.
– Мама, абра аԥан абеиӷьхари, сабаҭалари? – иҳәан ус иҳәеит.
– Аԥан ахьыҟоу мариоуп, Уи нас иаҳҳәап, аха, уара, дад, уабаҟаз,
уабацои? – иҳәан апап дҵааит.
– Ақалақь ахь сцоит, – иҳәеит.
– Иуҭахыузеи, узызцозеи?
– Аа,аџьыка сҭахыуп.
– Иахҭныуҵозеи?
– Аԥш.
– Меҳ, уара, аџьыка са исымоуп, аԥш уара иумоуп, саргьы
исыԥсахуеит ақалақь аҟны ишырыԥсахуа еиԥш, аԥши аџьыкеи
еиҩысхуеит. Ара уаала са сахь аҩныҟа до, аџьыка уманы уца, уаԥш са
исызныжь, – иҳәеит апап.
– Ҟоҳ, ус акәзар, ақалақь ахь сзышьҭозеи? – иҳәан дхынҳәны апап
диццеит.
Иахьнеиз, ари иаԥш аарзан, инкарыԥсан, аџьыка ааран, ари исакь
иҭарыԥсеит.
– Баба, уаха шьҭа ихәлеит, аҩныҟа узцарым, уҽгьы аидара амоуп,
уаргьы уақәтәаны, уанаауазгьы иааԥсеит, уаха ара са сҿы уҟаз,
ашьжьымҭан уцап, – иҳәан апап ус иҳәеит.
Арҭ аишьцәа рашьа ауха уа апап иҟны даангылт. Данаангыла, апап
иԥҳәыс ус леиҳәеит:
– Исҳәо баҳауама?
– Аа!
– Абра асапын ҟырабжак аахыхны, амгьал иалаԥсаны, ҳасас амгьал
изыӡ хазы, ҳара ҳамгьал шыбӡыц иӡы, – ҳәа леиҳәеит.
Иԥҳәыс нас, лхаҵа ииҳәаз ҟалҵар акәын, сапын ҟыра дук бжа
аалхыхын инаганы ани асас ихәы амгьал иалҭеит, дара рзы амгьал
бзиа лӡит. Ари иаргьы зынӡа башак иакәӡамызт. Ари анифоз
игәеимҭакәан дыҟам, аха ирцәалашәама, џьара иаҟьашьыма, егьима
иҳәан имбаӡазшәа ҟаиҵан, акрифеит. Ашьҭаларахь еихеит шьҭа.
–Уара, ак уасҳәашан! – иҳәеит апап. (Исас иоуп изеиҳәо).
– Аа!
– Уара уахыла адәахьы уздәылҵуоу? – иҳәан.
– Уара ҩ-ҵхык еихалозаргьы адәахьы сцаӡом, – иҳәеит ари асас.
– Нас ус акәзар, уааи ҳаисап, уаха адәахьы удәылҵуазар, уҽгьы,
укәадыргьы, уаԥшгьы зегь са истәуп, џьыкагьы усҭом, ҳампалгьы усҭом
– иҳәеит. – Адәахьы удәылымҵыкәан уаанхозар, уҽгьы, аџьыка иусҭаз
удыруеит, даҽа уи аҟара аџьыка са сҽы иақәҵаны иусҭоит, иуманы
уца, ҳалалс иуоуааит, – иҳәеит.
– Ибзиоуп, – иҳәеит, ари иидыруазеи ихьуа.
Ас еицәажәан, егьин еиқәышаҳаҭхан, ишьҭалт.
Аҵх хәыҷык анца, ани асапын аус ауит ани иҩнуҵҟа, ддәылымҵыр
ԥсыхәа имоут. Апап дыцәоу џьушьоума, дҟарулуа дтәоуп. Сышьҭалоит
ҳәа дцеит, аха дышьҭамлаӡеит. Дтәоуп. Ани асас ичҳаит, ичҳаит, аха
иабанӡаичҳауеи, изымчҳаӡо даналага, ее, сыԥхашьоит, ахьымӡӷ сгоит
иҳәан ддәылҵит. Дцан дгьежьны данаауаз апап даацәырҵын,
дааиԥылеит.
– Оо, ҳоҳо, уара уаҵахеит, дадагьа, уажәшьҭа аҽгьы уоуам,
акәадыргьы уоуам, аџьыкагь уоуам, аҳампалгьы уоуам. Уаха уцә, уцә,
уи ауп. Ашьжьымҭан ушгылалакь, уеимаақәа ушьаҵаны, шьапыла
шәыҩныҟа, ҳаида! – иҳәеит апап.
– Ари иҟаиҵоиз, дышьҭалан дыцәеит, егьит до, ашьжьымҭан дҩагылан
дцеит. Иҩны днеин, длатәеит, акы икым, ак ишьҭым, закәыхи, инапыркало
днеит.
–Уара уанаџьалбеит, аԥш уманы аџьыказы уцан, уҽгьы ыҟам,
укәадыргьы ыҟам, иҟалазеи? – ҳәа иашьцәа иазҵааит.
– Иабахәа сҽы ааԥсан, убра џьара инаусышьҭын, схы ахьнықәсҵаз
самхацәазаап, санааԥш, аԥшгьы ыҟамызт, сыҽгьы ыҟамызт скәадыргьы
ыҟамызт зегьы аӡәы игахьан, – иҳәеит.
Ари, умбо, дыԥхашьан, ихьызҵәҟьа имҳәеит.
– Аа, ацәаҟәа усааит, ус шԥаухьи уара! – рҳәеит, аха иҟарҵоиз.
Арҭ дырҩагьых аԥш ааҿдырпын, ааҵәа иҩҭарыԥсан, агәбжьанытә иҽы
илақәҵаны, дылҽыжәырҵан џьыка аагара ҳәа ддәықәырҵеит. Ари
агәбжьанытәгьы дышнеиуаз акәымкәа ани ацышьҭаҿы днеиуаны апап
дырҩагь дааиԥылеит. Аԥсшәақәа ааибырҳәеит, егьит.
– Апап, абра арырҭа еиҳа иабаманшәалоу, сҽы аидарагьы амоуп,
иабаманшәалоу? – ҳәа апап дизҵааит.
– Амҩа ахьыманшәалоу ҳаԥшаап, баба, аха иуго закәызеи, иааугозеи,
уабацои? – иҳәан апап дҵааит.
– Ақалақь ахь сцоит џьыка аагара, аԥш сыманы сцоит аџьыка
иаҭнысыԥсахларц, иҳәеит.
– Ҳаи, иабахәа, уахь узышьҭозеи, аџьыка ара сара исымоуп, аԥш са
исуҭар, аџьыка усҭоит, уҩныҟа уцап, – иҳәеит апап ҟадыџь.
– Ус акәзар ибзиоуп, – иҳәан аригьы дымҩахыҵит уахь, апап иахь,
апап дымҩахигеит деиқәаԥсышәаха.
Илеин илатәеит. Нас ари иаԥш аарзан инаганы инкарыԥсеит, аџьыка
аарган ари исакь инҭаԥсаны, ахы ааҿаҳәаны, инаганы иаадыргылт. Ари
уажәшьҭа деибыҭоуп, ддәықәлоит. Уаҳа ус имам.
– Баба, уаха шьҭа хәлеит, узцарым, ара уҟаз, ашьжьымҭан уцап.
Ара уеизгьы-уеизгьы тәым џьароума, седроу, уҩны иеиԥшуп, уаха ара
уаҳҭаз, – иҳәеит апап.
– Ее, аџьабаа шәсырбоит, аха саагылар акәхеит, – иҳәан даангылт.
Ари данаангыла, апап иԥҳәыс днаскьаиԥхьан ус леиҳәеит:
–Иҟоу бдыруама, бара?
– Аа!
– Иҟоу убри ауп, аԥхьан иаҳҭаз иаасҭа абри иҵегь еиҳа дыӷәӷәоушәа
дызбоит, сапын ҟырак шеибгоу амгьал иаҭаны изыӡ! Ҳара иаҳфаша
амгьал, абжьааԥны ишыҟабҵалац еиԥш ибзианы иӡы – ҳәа леиҳәеит.
Ари ииҳәаз, ишиҳәаз иҟалҵеит. Асас сапын ҟыра дук шеибгаз ихыхны,
иалаҵаны амгьал изылӡит. Ани анифоз амгьал асапын агьама
ахимкаакәа дыҟам, асапын ҟыра дук акәым, хәыҷӡак амазаргьы агьама
уаҩы иахикаауеит, ҟырак шеибгаз измаз агьама шԥеизымдыруаз. Аха
илцәалашәама, иаҟьашьыма, егьима игәахәын егьахимҳәааит. Амлагьы
дакуан, даханы ифеит. Ауха ишьҭало ианалага, асас ихы наиқәикын
апап ус иҳәеит;
– Баба, уара уахынла адәахьы адәылҵра удыруама? – ҳәа.
– Мамоу, уахынла адәахьы сышԥацои! – иҳәеит.
– Уаха адәахьы умцакәан уаанхозар, уҽгьы даҽа ҩ-ҽыкгьы реидарақәа
аџьыка рықәҵаны иусҭоит, иуманы уца. Ус акәымкәа, адәахьы уанца,
уҽы, уџьыка, уаԥш зегьы ара иаанхоит, акагьы умам са сҿы, ашьшьыҳәа
уҩныҟа уцоит ауп‚ – иҳәеит апап.
– Ибзиоуп, баба! – иҳәеит, дгәырӷьаҵәа дҟалеит, уара, ари ҩ-ҽык
реидарақәеи дареи сауеит, – иҳәан.
Арҭ ас еилаӡан, егьин ишьҭалт. Ианышьҭала, ари ауаҩ асҟак асапын
зфаз дышԥаҟалоз. Акыргьы ичҳаит, ичҳаит аха сапынк шеибгаз изфаз
иауазма, изымычҳазт адәахьы ддәылҵт. Ддәылҵын, даалеиҩеин, агьин,
иԥсы шьаны дшааиуаз апап даиԥылеит. (Уи усгьы дауцәахуаз, ани исас
дихыламԥшуази).
– Ҳаи, баба, адәахьы уцеит, уаҵахеит, уҽи укәадыри са истәуп,
саԥшгьы са истәуп, сџьыкагьы са истәуп, – иҳәеит.
– Сзықәшәаз ауп, иумагәышьаз, – иҳәеит. Иеиҳәоиз уаҳа, дааины
диеит.
Ианааша дҩагылан дцеит дмида-гәидаха. Иҩны дахьнеиз иашьцәа
дџьаршьеит, инапыркало дахьгәарлаз.
– Иухьзеи, иҟалазеи, уаԥш абаҟоу, уҽы абаҟоу?рҳәеит.
– Иҟалазеи, уара, абри еиԥшгьы, абри еиԥшгьы адәы аҟны сааԥсан
сахьнықәиаз, џьоукы ирӡеит сыҽгьы, саԥшгьы. Абас сыхьит, – иҳәеит.
Аригьы иашьа еиҳабы иеиԥш ихьаиршшеит, ихьмыӡӷишьан, ихьҵәҟьаз
иҳәо џьушьо!
– Аа, са исыхьыз ауп аригьы ихьыз, – иҳәеит аиҳабгьы.
– Ее, шәара избо егьышәзыҟамҵеит, аха са сцап – иҳәан аиҵбы аԥш
ааҿырпны, асакь илҭаԥсаны, аҽы илақәҵаны, иаргьы дҩеихан дҩақәтәаны
апҟаҩҳәа иҿылеихан даауеит уажәы, амҩа дықәуп, ақалақь ахь дцоит.
Дшааиуаз ани ацышьҭа мыжда даахықәгылт. Абри абра сабарри амца
зҭалаз ҳәа дшынаԥшы-ааԥшуаз ари апап мцахәыцәа даакылсит.
– Мшыбзиа!
–Бзиа убааит!
–Баба, абра арырҭа абабзиахари? – иҳәан диазҵааит.
– Баба, уажәы избама ара аԥан ахьыбзиоу, аха уи уашьҭан иаҳҳәап.
Уара уабацо, ухы абахоу? – иҳәан апап аҽыуаҩ диазҵааит.
– Ақалақь ахь сцоит.
– Иҟауҵои?
– Аџьыка ҳамҵәан, иаазгоит ҳәа сцоит.
– Иуҭиуазеи?
– Аԥш сҭиуеит.
– Меҳ, ақалақь ахь узышьҭоузеи, аџьыка ара сара исымоуп, аԥш са
исыдыскылоит, иааиҭныԥсахланы, уаԥш ааныжьны, аџьыка уманы
шәыҩныҟа умцои, – иҳәеит апап.
– Меҳ, ара исуҭозар, наҟ сызышьҭоузеи! – иҳәан даагылт. Аригьы
дақәшаҳаҭхан, апап длымҩахиган, иҩныҟа днеигеит.
Апап иԥҳәыс еиҭах ус леиҳәахит:
– Ибура бдыруама?
– Аа!
– Абри уаха иаҳҭоу уаанӡатәиқәа ҩыџьа раасҭа цәгьак иакәушәа
дызбоит, аки бжаки (асапын ҟыраки бжаки) ихәы иалаҵаны изыҟаҵа ҳәа
иԥҳәыс илеиҳәеит. – Нас иҟалалакь аабап, – иҳәеит.
Ани лхаҵа ишиҳәаз еиԥш, рысас ихәы амгьал ҟыраки бжаки асапын
алаҵаны иҟалҵеит. Дара усгьы абзиа акәын ирфоз.
Ани асас акранифоз ихәы асапын шамаз имбакәа дыҟам, аха,
иалаухи, цас иҟалҵоу, илцәыҟалоу издырам доу, дыԥхашьан акагьы
ахымҳәааӡакәа ифеит.
Арҭ шьҭа ишьҭало ианалага, апап ус иҳәеит;
– Баба, уара уахыла адәахьы уцома? – иҳәеит.
–Иҟалома мамзаргьы, ҩаха, хаха сышьҭазаргьы адәахьы сцаӡом, –
иҳәеит асас.
– Ус акәзар, уааи ҳаисап, – иҳәеит.
– Уара уаха адәахьы умцозар, х-ҩык реидара аџьыка, уара уҽы аидара
аџьыка, аԥшьбагьы науҭаны удәықәысҵоит, ҳалалс иуауааит, иуманы
уца. Ус акәымкәа адәахьы уанца, уҽгьы, укәадыргьы, уаԥшгьы са истәуп,
– иҳәан ус иҳәеит.
– Даара ибзиоуп, – иҳәеит апап исас.
Ауха уа даагылт усгьы. Ишьҭалт, аха апап лацәааихьшь иҟаиҵо
дыҟоума, дҟарулуеит. Дыԥшуп ани асас адәахьы данбацо ҳәа.
Асас дахьышьҭаз ԥыҭракгьы ичҳаит, аха иабанӡаичҳауеи! Амзаатә
изааит, азаара изааит. Хышә грамм асапын зфаз ииарҭа дзылагыло
дыҟазма! Ианамуӡа дҩагылан даанапыршьышьын, апап имагә ахьгылаз
иԥыхьашәеит, дылҭатәан азна ҟаиҵан инаганы инаиргылеит. Днеины
дышьҭалеит. Ԥыҭрак дышьҭан, аха еиҭа ианизаа, даҽа магәкгьы ыҟан,
дҩагылан днеин дҩахатәан уигьы ирҭәит. Аҩыза инаганы инаваиргылеит.
Ԥыҭрак ашьҭахь еиҭа анизаа, днапыршьышьуа дышнеиуаз апап
ихылԥа ибан ирҭәит. Ус, ус ишеит. Имшаӡоз ҵхы убахьоу! Ианша, апапгьы
ауха дҷаԥшьеит, лацәааихьшь ҟаимҵеит, аха ани исас ддәылҵуаны
дибеит.
– Аа, баба, са саиааит, – иҳәан асас дҩагылт.
Апапгьы ииҳәоиз. Ари ауаҩ апап иҽгьы, иашьцәа рыҽқәагьы, иара
иҽгьы ркәадырқәагьы ларықәҵаны, аџьыка реидара ларықәҵаны иҩныҟа
ддәықәлеит. Аха ԥшь-ҩык еидкыланы агәашә ахала изҭгозма!
– Агәашә сыҭганы, снаскьаганы соушьҭ, – иҳәеит асас.
Апапгьы мап имкызт дицнаскьеит, аха уаанӡа иара игәеиҭахьазма,
егьизма ишыҟалах седроу, ҵәымыӷк алыҳәҳәо иҟазаап агәашә. Убра
ианҭыргоз аҽқәа руак надҳәазалан аҽқәа руак иақәыз асакь инҭаԥан,
асакь ааԥнажәеит.
– Аа, ара уааи, абааԥсы, сыԥсит, арҭ аҽқәа раӷәрақәа ки, агәыри
арахәыци аазгоит, аџьыка каԥсоит, – иҳәан ус иҳәеит.
– Уца, баба, уца, – иҳәан аҽқәа ааникылеит апап.
Ари асас длахынҳәын апап иԥҳәыс лҿы днеит. Агәыри арахәыци
аазгоит ҳәоуп апап ишиеиҳәаз. Уа дахьлеиз иажәа ааирҳәын даҽакахьы
ирхеит.
– Аа, амца иагаша, абри сымдыруаны ианысҵаз сыԥсырауаз,
сзықәшәазеи, уара, апап дамам, анхаҩы дамам, аамысҭа дамам, аҭауад
дамам. Акаамеҭ сақәшәеит, иабасҵоз амца иагаша, – иҳәоит, даӷьуеит,
ихы ишәиуеит. Дылкылсит апап иԥҳәыс лҿы.
– Изакәызеи, нан иухьзеи? – диазҵааит лара.
– Изакәызеи исыхьыз, иабахәа, сыԥҳәыс лдына хәыҷык иеицаҟьоуп
ҳәа сеиҳәан бхаҵа, убри аицаҟьара ариашара здыруеит сара доу,
сыԥҳәыс лдына хәыҷык иеицаҟьоуп исзыриаша ҳәа апап дсыҳәан
сааишьҭит иҳәеит.
Агәашә аҟны дгылоуп, уара, иара апап.
– Ааи, иаргьы уаргьы шәеибамбааит, изакәызеи иарбан риашарас
иаҭаху, са исеиҳәарауеиз, – лҳәеит, аха нас ани имыриашар иуазма,
ириашан, егьин, агәыри арахәыци аалымихын, днеин ани исакь иӡахит.
Апап иалидыраауеи арахь иҟалаз! Лара иԥҳәыс ҿылҭуам. Ари ауаҩ
ани исакьгьы ааизӡахын иҽқәа наиаԥицан, чоу ҳәа, аҟәақ ҳәа ҟамчыла
даарысуа иҩныҟа дцеит.
Ари апап дгьыжьны иҩныҟа дааит.
– Уаа рацәа сҭаирхеит, – иҳәеит.
– Уҭаирха акәым, иаргьы уаргьы шәеибамбааит, дызусда ари
иааушьҭыз, акры агызҭгьы сара исоуҳәар са иҟасымҵози, лҳәеит.
– Изакәызеи?
– Абас, абас, абас, – лҳәеит.
– Ҟоҳ, дықәынҵәааит, сишьӡазап, иԥсцәа аҵихааит, сымаҭәақәа,
сымаҭәақәа! – иҳәан, деихеит.
Ари уажәы џьара инеига маҭәақәа ишәҵаны ани дишьҭаларц иҭахуп
умбо!
Имагәқәа ааиган акы анишьаиҵа, ишьапы иҟьашьит, егьи ишьаиҵан
еицәахеит. Ихылԥа ихеиҵан дкаамеҭхеит. Иҽиӡәӡәарц далаган, аԥҳал
азна аӡы ҭаз џьыршьан ахы ларханы ианиқәиҭәа, зынӡа дкаамеҭхеит.
Акәу-кәу, акәу-кәу ҳәа дыҳәҳәеит.
Нас ани дишьҭаланы иҟаиҵахуаз. Абас ихьт уи апап гәаҟ!
Иҟан х-ҩык аишьцәа. Ахҩыкгьы еиҿын, ауаа ӷарқәан.
Зны аишьцәа реиҳабы рахәырҳара ддәықәлеит. Акыр дныҟәахьан
еиԥш, амҩан Ҟәаҟәацәахых ҳәа аӡәы дааиԥылан, диазҵааит уабацои
ҳәа. Рахәырҳара сцоит, иҳәан, аҭак ҟаиҵеит.
Ҟәаҟәацәахыхгьы уи акәын ииҭахыз.
– Уаала, арахә сара исымоуп иузыхьчозар, хә-шықәса ҳәа ҳаилаӡап,
иаақәнагогьы усҭап, – иҳәеит Ҟәаҟәацәахых.
Рахәырҳара ицоз ари дақәшаҳаҭхеит, иақәнаго суҭозар бзиоуп, иҳәан,
еилаӡеит хә-шықәса Ҟәаҟәацәахых ирахә ихьчараны.
Ианеилаӡа ашьҭахь, Ҟәаҟәацәахых ус иҳәеит, – хәышықәса ҳәа
ҳаилаӡеит, аха сара ԥҟарак сымоуп, иҟаҳҵароуп. Уи закәу уи ауп: аԥхьа
игәаауа иҟәаҟәа ацәа ахыхра. Аԥхьа угәаар, улышьҭаҵаны уҟәаҟәа ацәа
еимаа ҵыршьык аҟара ахыхны уоусышьҭуеит. Уаԥхьа сара сгәааргьы,
слышьҭаҵаны сҟәаҟәа ацәа еимаа ҵыршьык аҟара уара иахых.
Рахәырҳара ицоз игәамԥхеит, аха, иикыз, дазыразхеит. Ус еиманы
Ҟәаҟәацәахых иҩныҟа ицеит.
Ауха акрыфан ишьҭалеит. Аҽны ашьжьымҭан шаанӡа Ҟәаҟәацәахых
ихьча иҿы днеин ус иҳәеит: – угыл, угыл, сымхахьы цәаӷәара уцароуп.
Ахьча дааҵҟьан, иууазеи, рахәхьчара ҳәа сааугеит, цәаӷәара
сабадәықәуҵо, ари сара исҭахым, – иҳәан, ахьча дгыланы дандәықәла,
дгәааит убоу, иҳәан, ахьча длышьҭаҵаны, иҟәаҟәа ацәа еимаа ҵыршьык
аҟара анаахих, ахьча изымычҳазт дыԥсит.
Ус ишыҟаз, рахәырҳара ицоз иеиҵбагьы ддәықәлеит рахәрҳара ҳәа.
Уигьы дышнеиуаз Ҟәаҟәацәахых дааиниан, хәы-шықәса ҳәа
ахьчаразы еилаӡеит. Насгьы аԥхьа игәаауа иҟәаҟәа ацәа ахыхразы
аԥҟара ҟарҵеит. Ус еиманы Ҟәаҟәацәахых иахь ицеит. Ауха акрырфан
ишьҭалт. Аҽны ианааша, Ҟәаҟәацәахых днеин ахьча ус иеиҳәеит. Угыл,
сымх ду ахь цәаӷәара уцароуп ҳәа. Ахьча дгәааит.
– Ҳаит сара цәаӷәара саама‚ – иҳәан, ддәықәлеит, уигьы дгәаазаап
иҳәан, длышьҭеиҵан иҟәаҟәа ацәа анаахих, дыԥсит.
Ԥыҭрак анааҵ, ахҩеишьцәа реиҵыбӡа аишьцәа ахьыбжьаӡ издырӡомызт, аха иаргьы ддәықәлеит рахәрҳара ҳәа.
Уигьы дышнеиуаз, Ҟәаҟәацәахых диниеит. Уабацои ҳәа данизҵаа, –
рахәрҳара сцоит, иҳәеит.
– Арахә сара исымоуп, хә-шықәса ихьча, ақәнагагьы усҭап, – иҳәеит
Ҟәаҟәацәахых.
Рахәрҳара ицоз дақәшаҳаҭхеит. Аԥҟарагьы ҟарҵеит аԥхьа игәааз,
иҟәаҟәа ацәа ахырхраны. Ус Ҟәаҟәацәахых иахь ицеит, ауха акрыфан
ишьҭалеит.
Аҽны ашьжьымҭан дырҩагь Ҟәаҟәацәахых днеин ихьча иҟны, – угыл,
угыл сымх ду ахь цәаӷәара уцароуп – ҳәа, ибжьы ахьча иааиқәиргеит.
Ахьча дҩагылан, иабаҟоу ацәаӷәага, иабаҟоу умх ду? – иҳәан дизҵааит.
– Абар ацәқәа ҵаҳәаны иахьыҟоу, сымх ду ахьгьы сла Пырпыл уагоит,
удәықәыл шьҭа, – иҳәан, ицәқәа ахьыҟаз наиирбеит.
– Пырпыл уаԥхьа игылан ишцо, сымх ду аҿы ианнеилак, иаангыланы
абӷьаҭра иалагоит. Убраҵәҟьа ацәаӷәара уалагароуп, – иҳәан ахьча
ддәықәиҵеит.
Ахьча ацәмаа ааикын, Пырпыл иаԥхьа инагылан ишнеиуаз, ккарак
агәҭа Пырпыл аагылан абӷьаҭра иалагеит. Ҳаи, алышькьантыр уагааит,
абна агәҭа уабабӷьаҭуеи, иҳәан. аԥырҳәа иеигәышә лагәыдиҵан, аҵыхәа
ҽахиҵәеит. Алагьы ҵәаауа иҩны аҩныҟа ицеит.
Иахьнеиз Ҟәаҟәацәахых ила аҵыхәа шҿахҵәаз аниба, ҳаи, ари зуы
сыхьча иакәзар, бзиарам, аха хәылбыҽханӡа иҟаиҵо збап, – иҳәан, иҩны
длатәеит.
Ахьча даалаган ныҳәарҭа ҭыԥк аҟара абна ааирыцқьан, амца
ааиқәиҵеит. Нас аккара нырцә дә-дук аҟны ауаа ахьыцәаӷәоз дцан, ус
реиҳәеит, абра ныҳәагатәык сыман, шьыбжьон шәыԥсы анышәшьо
аамҭазы иақәыршәаны шәсызнеи, насгьы шьтәқәак сыман, сымацара
сымч рықәхомызт, ҩыџьаҟа аҷкәынцәа сыцшәҵар, иаарласны
иҳармазеиуан ҳәа.
– Ибзиоуп, дад, аҷкәынцәа уцҳамҵакәа аныҳәагатә ахьыҟауҵо, –
рҳәан, ҩыџьа аҷкәынцәа ицырҵеит.
– Иҭабуп, – иҳәан, иҷкәынцәа иманы иҿынеихеит.
Ахьча аҷкәынцәеи иареи аныҳәарҭаҿы иаакылсын, ацәқәа аҩбагьы
ааршьын рцәа аархыхны, еиҿыҟьҟьа қәаб дуқәак ааԥшааны илҭаҵаны
инкнарҳаит. Ацәмаҭәагьы ԥҽны амца инақәырҵеит. Ус атәарҭақәагьы
аадырхиан, абӷьынҵә шьҭаҵаны, акәац анжәы, иааҭыхны инықәиҵеит.
Нас ацәқәа ицҟазҵаз аҷкәынцәа цан ашыла ааргеит. Чуан дук азнаҵәҟьа абысҭа уны иныҟарҵеит. Ашьыбжьон анааи изеиҳәаз ааит. «Уа
узызныҳәо алԥха уоуааит, дад», рҳәан, атәарҭақәа рҿы инатәеит.
Ахьчеи аҷкәынцәеи ҩеицхыраан рхәы аарымҵарҵан, даргьы натәан,
акрыфара ишаҿыз, ахьча данынаԥш, Ҟәаҟәацәахых иԥҳәыс кәапеик
азна аӡы лхы иқәыргыланы, аԥырҳәа дхахо дшаауаз ибеит.
Ахьча афырҳәа дҩагылан дналԥылан ус иҳәеит;
– Унан, бзаазеи? Сара аӡба сакӡомызт, амала быҽбырааԥсеит. Сара
сықәлацәа ара ианызба, кампаниак рзааҟасҵан, акәац ду еимгәҳәа
ҳахоуп баалеишь, кәацк бфап, – длывагьежьуа далагеит. Аха
Ҟәаҟәацәахых иԥҳәыс рыцәқәа шишьыз анылба, дшанханы даанхеит.
– Унан, бгәааит ҳәа сыҟоуп? – ҳәа ахьча ианиҳәа, – ҟаи, џьушьҭ,
сгәаартә нанхеит, – лҳәан, днагьыжьын, лыҩныҟа дцеит.
Ҟәаҟәацәахых иԥҳәыс дахьнеиз лхаҵа иҟалаз аниалҳәа, ихы кны
днатәеит.
Ус ахәылбыҽха цәаӷәара иишьҭызгьы дааит, ацәеихеи аигәышәи
иманы, дгәырӷьаҵәа.
Уцәқәа абаҟоу ҳәа Ҟәаҟәацәахых даниазҵаа, цәаӷәара ицаз аҭакс ус
иҳәеит, ацәқәа, убра сықәлацәа анызба, саареигәырӷьан, чара рзызун,
иахьантәарак акәац еимгәҳәа ҳахан, уаргьы унеир, акәац ду умфоз ҳәа.
Нас Ҟәаҟәацәахых ус иҳәеит, ҟоҳ ацәқәа ушьну ҳәа.
Цәаӷәара ицаз ус иҳәеит, – ҳаи Ҟәаҟәацәахых, угәаама? – ҳәа.
Ҟәаҟәацәахых ииҳәгәышьоз! – Ҟоҳ, џьушьҭ, сгәаартә, аха ацәқәа
умшьындаз! – иҳәеит.
Адырҩаҽны ианааша, Ҟәаҟәацәахых ихьча ус иеиҳәеит, иахьа абарҭ
аџьмақәа урыцла, аха ахәылԥазы убас иаауцароуп, зегь аччара иакуа,
убриаҟара рызхара рҿаҵаны ҳәа.
– Бзиоуп, – иҳәан, ахьча аҽны аџьмақәа иманы дцеит. Аҽны хәлаанӡа
дыхьчон.
Ахәылбыҽха иџьмақәа анааицоз, даалаган зегьы рқьышәқәа
џьарсахьаны иԥиҟҟеит, нас аџьмақәа рқьышәқәа хаџьџьала, рхапыцқәа
ҟәашӡа иааԥшуа ишыҟаз дгәарлеит.
– Аа, аџьмақәа аччара иакуа ишаасцаз, – иҳәан, Ҟәаҟәацәахых
дааидгылт. Ҟәаҟәацәахых иџьмақәа даарыхәаԥшызар, рқьышәқәа ԥыҟҟа,
рыцқәа хаџьџьала иҟан. Игәы иалсын, – ҳаи, иҟауҵази? – аниҳәа, – ыы,
Ҟәаҟәацәахых, угәаама? – иҳәеит ахьча.
– Ҟаҳ, сымгәааӡеит, џьушьҭ, – иҳәеит Ҟәаҟәацәахых.
Адырхаҽны Ҟәаҟәацәахых ихьча дырҩагь ауасақәа иҭаны дишьҭит,
усгьы иеиҳәеит, – абарҭ ауасақәа убас ахәылбыҽха иааца, зегьы
еибаркәашо, убриаҟара рызхара крырҿаҵаны ҳәа.
Аҽны хәлаанӡа ауасақәа дрыцын, ахәылбыҽхан ианааицоз, даарылалан
иуасақәа зегьы рызшьапык-рызшьапык ԥиҟҟеит. Ус ауасақәа зегьы еибарԥо
Ҟәаҟәацәахых ианиба, ус игәы иаанагеит, ҳаи, рацәак акрырҿеиҵеит ҳәа.
Днеин днарылаԥшызар, иуасақәа зегьы ршьапқәа ԥыҟҟаны иҟан.
– Ҟаҳ, иҟауҵазеи? – ҳәа данизҵаа‚ – ыы, зегьы кәашо иааца умҳәаз,
зегьы еибаркәашо иаасымцеи, уаҳа иуҭахузеи? Нас угәаама Ҟәаҟәацәахых? – ҳәа даниазҵаа, – ҟаҳ, џьушьҭ, сышԥагәаауаз, сымгәааӡеит, –
иҳәеит Ҟәаҟәацәахых.
Иҟаиҵахуаз Ҟәаҟәацәахых, ихы кны аҩны длатәеит. Ахьчагьы днеин
дыштәаз, Ҟәаҟәацәахых ихәҷы дахьындәылҵыз аҳәынҵәа дылаҳаит.
Ҟәаҟәацәахых дааизгәааны ихьча ус наиеиҳәеит, угыланы абни ахәыҷы
дрыцқьаны даага ҳәа. Ахьча дҩаҵҟьан иаҳәызба ааҭыхны, ахәыҷы
днаидыххылан, дышьны деиҿыхны дыӡәӡәаны дааиган, аҵәаҳә аҿы
дынкнеиҳаит.
Ҟәаҟәацәахых дҩааҵҟьан, ҳаи, иҟауҵазеи, дшьы ҳәа уасҳәазма? –
аниҳәа, – ыы, дрыцқьаны даага умҳәази, деиҿыҟьҟьа, дрыцқьаны даазгеит,
нас угәаама, Ҟәаҟәацәахых? – аниҳәа, мамоу, џьушьҭ, сымгәааӡеит –
иҳәеит Ҟәаҟәацәахых, иҟәаҟәа ацәа ахихыр ҳәа дшәаны.
Ҟәаҟәацәахых иԥҳәыси иареи уаҳа иҟарҵахуаз, ари ҳаргьы ҳаишьуеит,
аха дызладәықәаҳҵаша акы ҳаӡбароуп ҳәа рыӡбеит.
Иаалаган ус рыӡбеит, акәукәу ианаҳәалак, ааԥынра аауеит, убасҟан
уца ҳәа иаҳҳәап ҳәа. Нас иаалаган Ҟәаҟәацәахых иан аҭакәажә, зны
ианаацәылашо рҿаԥхьа ашә ду игылоу дықәланы кәукәу ҳәа ҿылҭырц. Уи
ашьҭахь, аа, акәукәу иаҳәеит, шьҭа уца ҳәа иаҳҳәап ҳәа.
Рыхьча иааиԥхьан акәукәу ишаҳәалак ааԥынразы уца ҳәа иарҳәеит.
Ахьчагьы дақәшаҳаҭхеит.
Ус ишыҟаз мчыбжьык аҟара анааҵ, зны ианаацәылаша, аҭакәажә
дҩагылан днеины раԥхьа ашә ду игылаз ақәцәан дықәлан кәукәу ҳәа
ҿылҭит.
Ҟәаҟәацәахых иԥҳәыси иареи, аа, ааԥынра ааит, уца ҳәа ахьча дыркит.
Ахьча дҩаҵҟьеит‚ – ҳаи,макьана ааԥынра шԥаауаз, уи акәукәу сымшьуазар,
– иҳәан, иԥилҭа ахькнаҳаз иаакнихын дыҩны ашә ду ахь ддәықәлеит.
– Аа, иумшьын, иумшьын‚ – ҳәа иҩны ишишьҭаз, ахьча аҭакәажә
длеихсын, дышьны дналырбга дылкаижьт.
– Ҳаи, ари аҭакәажә лакәызма, – иҳәан, дналхагылт.
Ҟәаҟәацәахыхи иԥҳәыси иҟарҵахуаз, акы рҳәар рҟәаҟәа ацәа ахихыр
ҳәа ишәаны, ҿымҭӡакәан аҭакәажә даашьҭхны дрыманы аҩныҟа инеит.
– Ижәуазеи ҿымҭӡакәан, шәгәаама? – ҳәа дразҵааит.
–Ҟаҳ, џьушьҭ, ҳгәаартә, ҳашԥагәаауеи, уи дҭакәажәын, уара
думшьыргьы, шьҭа ларгьы дыԥсуан усгьы, – рҳәан илатәеит.
Ауха иаалаган, рыхьча днышьҭаҵаны, дара неин наҟтәирахьтәи
амҳараҿы ачысҟаҵара иалагеит. Ус рыӡбеит: уаха шәындыҟәрак азна ачыс
ҟаҵаны ҳдәықәлап ҳахьынӡазцо ҳәа.
Уи ахьча иаҳахьан, днеин ашәындыҟәра дҭатәеит, хыхь маҭәақәак ихы
иақәҵаны.
Ҟәаҟәацәахыхи иԥҳәыси ауха ачыс иҟарҵалак ашәындыҟәра иҭарҵон,
ирласны иҭәит.
– Ҳаи, зынӡа бшәаӡазаап, ирласны ашәындыҟәра бырҭәит, – иҳәеит
Ҟәаҟәацәахых.
Нас рымаҭәақәагьы ашәындыҟәрагьы аашьҭырхын, амҩа иқәлеит.
Рыхьча аҩны дыцәоу џьыршьоит.
Ицо, ицо, акыр иныҟәахьан, амрагьы кыр иҩхалеит. Ҳааԥсеит, ҳаԥсы
ҳшьап, шьҭа дҳашьҭаларгьы дҳахьӡарым рҳәан, кәарак ахықәан инатәан,
аӡгьы ржәын, краҳфап ҳәа ашәындыҟәра ахҩа аартны ианааҭаԥш, рыхьча
уа дҭатәан. Ҟәаҟәацәахыхи иԥҳәыси шәеит цәгьала, аха иҟарҵахуаз,
ахьчагьы дынҭыҵын днатәеит, шәсыҵазза сабанӡаажәгеи ҳәа дырхыччо.
Нас инатәан ахаҷапырқәа ааԥыҟҟаны акрырфеит. Ҟәаҟәацәахыхи
иԥҳәыси, – иҟаҳҵо егьыҟам, ари уас дҟаҳамҵар, ҳаишьуеит, – рҳәан,
иаахынҳәын, рыхьчагьы дрыма аҩныҟа ицеит. Иаалаган чара бзиа изуны,
рырахә рыбжа иҭаны, уас дҟарҵеит. Ахьчагьы дгәырӷьаҵәа ирахә иманы
аҩныҟа дцеит, иашьцәагьы ршьа уны.
– Убра ачараҿы саргьы сыҟан. Аҩы сашьны сшааиуаз Қьасоу ибӷаларҭа
ҳәа иахьашьҭоу амардараҿы сшылбаауаз сынкаҳан, сбылгьо сышнеиуаз,
ԥашәк снадҳалан, цәгьала саҟәаҟәеит, уажәыгь сваҵарақәа сыхьуеит‚ –
иҳәеит Махаз, илакәгьы даалгеит.
Нас уаҟа итәаз аӡәы ус иҳәеит:
– Сцаны лыхәҭала амшын ӡы ааганы, мацәазла абысҭа уны
иуҿасҵаанӡа. Анцәа уимшьааит! – Егьырҭгьы «амин!» рҳәеит.
Иҟан хҩык аишьцәа. Даара иӷарны инхон, аус руит, ани руит, ари
руит, аха, иалухи, рхы рызныҟәмго, рҭаацәа рызныҟәмго иалагеит.
Ашьҭахь уаҳа ианамуӡа, аиҵбы ус иҳәит;
– Сара сцоит, сааныҟәап, џьа ак соуазар збап, – иҳәит: – Шәарҭ
аҩны шәыҟаз, аус жәула, шәхы шәымшьын, сара акыр соуан иҟалозар
иаазгоит‚ – иҳәит.
– Бзиоуп, – рҳәан, реиҵбы амҩаныф ирҭан дцеит.
Дцо, дцо, уи заҟа дца аллаҳ иара идырп,гәарԥк аҿы днеит. Дахнеиз
инхоз дпапын.
– Уабаҟаз, уабаҳзаанага? – иҳәан, дҵааит апап.
Абас-абас, аусура сашьҭоуп, аус зур сҭахуп, – иҳәит аҷкәын. –
Хәыҷык сырҳар сҭахын, – иҳәит.
– Ҳы, саргьы аусуҩ сишьҭан, анцәа усзааишьҭит, – иҳәит апап. – Аус
узуазар, са усыдсымкылои, – ҳәа ус иҳәит.
Сықәсык апап иҿы аус иуа, убыс ҽҳәарас ишьҭырхит.
– Уԥши, уажәы акәукәу абжьы умаҳои? – иҳәан, – Ыы? – иҳәит.
– Ҳаԥхьа уажәааны акәукәу абжьы гаанӡа аус уулоит, са сҿы уҟазаауеит,
– ҳәа еицәажәеит. – Уаанӡа иуасҳәо зегь ҟауҵозар, уазымгәаакәа
иҟауҵозар, ҳаԥхьа уажәааны, акәукәу анҿнаҭуа, ҽадак сымоуп, аидара
ахьы усҭоит, – иҳәит апап. – Ианулымша, ухәда хысҵәоит, – иҳәит. – Сара
акы сазгәаар уара сыхәда хҵәа, – иҳәан, дақәшаҳаҭхит аҷкәын.
Адырҩаҽны шьымҭан апап иусуҩ дҩаиргылан криҿаиҵит, амҩаныф ииҭит.
Ацәқәа ҵакны инииҭит, аџьқәреи жәла макәанк инҭаԥсаны инииркит. Апап
ласба хәҷык иман.
– Абри аласба уаԥхьа игыланы ицалоит, уара уашьҭаз, – иҳәит. –
Иахынатәо уаакәшаны абри ажәла иусҭаз иланаҵо аџьқәреи лаҵаны
уаауеит, – иҳәит апап.
– Бзиоуп, – иҳәан – дцеит.
Ала иаԥхьа игыланы ицоит, иара изнапык ала аџьқәреи ажәла зҭоу
амакәан икуп, изнапык ала ашаха дахоит, ацәқәа ацәмаҭәа рҳәазо ишьҭоуп.
Ицо, ицо, шьыбжь ааит, ала џьаргьы итәаӡом. Ауысыуҩ дааԥсеит,
дкарахеит, ала мтәаӡакәа ацара иаҿуп, стәоит ҳәагьы агәы иҭаӡам. Ус
ахәларагь иалагеит. Ихәло ианалага игәы ԥҵәаӡан, «Ари исеиҳәаз закәызеи,
иԥсцәагьы ибзацәагьы еиҭеигааит», – иҳәан, аласба лкажьны, ицәмаҭәа
иманы аҩныҟа дааит.
– Иҟауҵазеи? – иҳәан, дҵааит апап.
– Иҟасҵеи? Усхыччома уара, аласба мтәаӡакәа ацара иаҿуп, ус
исцәыхәлеит. Нас сара уахыла сзыцәаӷәаӡом, ҽынлоуп акәымзар,
ианыхәла арахь сааит, – иҳәит ауысыуҩ.
– Угәаама нас? – деиҭаҵаахт апап.
– Сабамгәаауеи, рацәа усхыччеитеи, ас аӡәы иҟаиҵома? – иҳәит аусуҩ.
– Нас игәаауаз иԥеиԥшу умдыруеи, – иҳәан, иаҳәа ааҭихын, ихәда
дласын, ихы хҵәаны илкаижьт.
Иашьцәа аҩны иаанхаз иԥшит, иԥшит, – «Иахьа даап, уаҵәы даап,
знымзар-зны дызбамаари», – рҳәит, аха, дубар даахә, дыҟаӡам. Ашьҭахь
агәбжьанытә, – Сара сцоит, – иҳәит. Сашьа ихабар збозар збап, уара ара
уҟаз, – иҳәан, дцеит.
Агәбжьанытә иҿынеихан, дцо, дцо, иалухи, убри апап игәарԥ аҿы
днанагт. Дахнанагаз, уажәраанӡа апап аиашьа аиҵби иареи зеицәажәоз
еиԥш, агәбжьанытәгьы ус еиҳәт:
– Акәукәу ҿнаҭаанӡа са сҟны уҟоуп, исҳәо уахыԥар ҟалаӡом,
умгәаакәа сыдҵақәа узынагӡар, ҽадак ишьҭнахуа ахьы усҭоит, угәаар –
ухы хысҵәоит, са сгәаар – схы хҵәа, – ҳәа абас еиқәшаҳаҭхеит.
Агәыбжьанытә апап иҿы аусура далагт. Апап ашьжьымҭан ажәла
амакәан илҭаԥсаны, ацәқәа ҵакны инииҭан, – Абри аласба уашьҭалан
уца, иахтәо уаакәшаны, ицәаӷәаны уаа‚ – ҳәа еиҳәт.
Агәбжьанытә аласба дашьҭаланы дцо, дцо, аласба џьа имтәаӡакәа
ихәлеит. Аригьы дгәаан, аласба лкажьны ахәмыҽхан апап иҿы днеит.
Днеин, апап дизаӷьуа далагт:
– Изакәи, уара, усхыччома? – иҳәит. – Аласба џьа имтәаӡакәа
ихәлеит, уахыла исцәаӷәо арбану? – иҳәит агәбжьанытә.
– Нас угәаама? – иҳәан апап, – Сызбамгәаауа, асеиԥш убахьоу, сыла
зааԥшуаз аҽада сақәуртәеитеи, аргамаду сужьеитеи! – иҳәит.
Апап иаҳәа ааҭихын, уигьы дышьны дылкаижьт.
Аиашьа аиҳабы дыԥшит, дыԥшит, аха иашьцәа рҩыџьагьы рхабар
ыҟам. Арахь икылымсуашәа аниба, – «Ак рыхьзар ҟалап, еилыскаароуп,
сцароуп, – иҳәан, иҿынеихеит. Уигьы акыр дныҟәеит, иалухи, ашьҭахь
апап иҿы днанагт. Дынкылсын, – Аусура сашьҭоуп, – аниҳәа, апап, –
Аус узуазар, сара усыдыскылоит, – иҳәит. – Амала иаасҳәо акы
уахымԥароуп, угәааргьы ҟалаӡом, угәаар – ухы хысҵәоит, сара сгәаар
– схы хҵәа, – иҳәит. – Иаасҳәо узынагӡар, раԥхьа акәукәу анҿнаҭуа
аҽны ҽадак иазышьҭхуа ахьы усҭоит, – иҳәит апап.
Дақәшаҳаҭхеит аиҳабы. Ашьжьымҭан, апап изыҟаиҵаларц еиԥш,
ацәмаҭәа, ажәла уҳәа деиқәиршәеит.
– Абри аласба уашьҭалан уца, иахылатәо уаакәшаны ицәаӷәа, – ҳәа
еиҳәт.
Аласба, изыҟанаҵац еиԥш, имтәаӡакәа ацара иаҿуп, аиҳабы уи
дашьҭоуп. Дцо, дцо, акыргьы дныҟәеит, аха аласба мтәаӡошәа аниба,
даасын ишьит. Аласба ахишьыз даакәшан ицәаӷәеит. Ажәла иланаҵоз
аџьқәреи лаҵаны дааит.
– Иуцәаӷәама? – иҳәан апап, – Исцәаӷәеит‚ – иҳәит ауысыуҩ..
– Аласба абаҟоу? – иҳәан апап, – Аласба мтәеит, – иҳәит, – арахь
амра халт, аамҭа цоит, ацәаӷәара сахьымӡар ҳәа сшәан, аласба сшьит,
– иҳәит, – иахынкаҳаз саакәшан исцәаӷәеит, аџьықәреи ласҵит, – иҳәит
аиашьа аиҳабы.
Апап илахь еиқәҵашәа аниба, – Иҟасҵаз угәамԥхеи? – иҳәан, апап
диазҵааит.
Апап аарлаҳәа дааччашәа иун, – Сымгәааӡеит, иҳәит.
Сгәааит иҳәар, ихәда хиҵәоит, идыруеит.
– Нас иҟоу удыруоу? – иҳәан апап, – Ыы? – иҳәит аусыуҩы.
– Абни нахьхьи аӡы илеиуа аҿы ацәқәа ганы, ршьапқәа ӡәӡәаны иаагы,
– ҳәа еиҳәт.
– Бзиоуп, – иҳәан, ацәқәа иманы аӡаҿы длеит.
Ацәқәа аӡы иҭасцалоит ҳәа далагт, аха иҭамлеит аӡы. Арахь урҭ
ршьапқәа иӡәӡәароуп, иҟаиҵои? Ианырыму, ршьапқәа аахиҵәҵәан, аӡы
илҭшьны иӡәӡәаны иааигит. Ауысыуҩ апап ицәқәа ршьапқәа дрыҵаланы
даанааи, – Иҟауҵеи? – ҳәа диазҵааит.
– Ыы, «иҟоуҵеи» захьӡи, «ацәқәа ршьапқәа ӡәӡәаны иаагы уҳәан»,
иаазымгеи», – иҳәит ауысыуҩ. – Дара егьа рзызундазгьы, мчыла сҳәан,
хаала сҳәан, аӡы иҭамлит. Нас ианырмуӡа, усгьы ршьапқәа ракәын
иҟьшьыз, ршьапқәа хыҵәҵәаны иӡәӡәаны иаазгит, – иҳәит.
Иааицәымыӷхеит апап, аха иҟаиҵоз? Игәы изалсыз изымҳәит. Ихәда
хиҵәон.
Ус исыҟаз, ҽнак асасцәа изааит апап. Апап асасцәа дрыдтәалан
акырзырҿаиҵоз, апап ихәҷы ииқәа дҭачхәрит.
– Аа, абааԥс, ари ахәҷы дганы, дыӡәӡәаны, ихабалак дрыцқьаны
даагы, – ҳәа апап иуысыуҩ еиҳәт.
Аусыуҩ апап ихәҷы аӡаҿы длеиган, «ихабалак дрыцқьа» ҳәа
еимҳәази, даалаган имгәа аарҟьаны, ихабалак дрыцқьаны, дыӡәӡәаны
дааигит. Апап ихәҷы дхахаӡа, дыԥсны диманы данааи, – Иҟоуҵеи, уара?
– иҳәан, – Ыы, «иҟоуҵеи» закәызи, «ахәҷы ихабалак дрыцқьаны,
дыӡәӡәаны даагы» умҳәази, адәахьы дызӡәӡәан, аха арахь и(…)ҳә аҟь(…)
ҳәа акылсра иаҿуп, – иҳәит, – нас дмырҟьаӡыкәа ихабалак
дызлазыӡәӡәарыз? – аҳәит ауысыуҩ.
Апап дгәаар, иаргьы дсалаӡуа ибоит, аха уажәшьҭа еиликааит ари
агызмал иҿы уаҳа зилымшо, аҩнгьы уаҳа нхашьа зимам. Ауха апап иан
длацәажәеит:
– Сан, ашьшьыҳәа бцаны, нахьхьи игылоу аҵла бҩықәланы, уа
балатәа. Анаашалакь «кәукәу, кәукәу» ҳәа быбжьы рга, – иҳәит.
Аҵых иалагӡаны, апап иан дганы аҵла дықәиртәеит. Ианша, апап
иан «кәукәу, кәукәу» ҳәа аҿҭра далагт. Апап ауысыуҩ дааиԥхьан, –
Уҿҳәара ааит, акәукәу ҿнаҭит, – иҳәит.
–Раԥхьа ҿызҭыз акәукәу умшьыр уҽаҩрақәа ԥхасҭахоит рҳәоит, –
иҳәит ауысыуҩ.
Ашәақь аашьҭихын, дыҩны аҵла дладгылан, «акәукәу» абжьы ахгоз
иарбаны деихсын, апап иан дыԥсны, длалыҩрын, абықҳәа ҵаҟа
дылкаҳаит.
– Акәукәу сшьит, ҳәа данааи, апап ичҳара изнымкылт, дгәааит. –
Угәаама нас? – иҳәан ауысыуҩ, – Сымгәаакәа, сыхәҷы душьит, уи
азымхакәа сангьы душьит, – иҳәит апап.
Аиашьа аиҳабы иаҳәа ааҭихын, апап ихы дласын, дышьны
дылкаижьт. Апап иҭаацәа иаанхаз зегьы ықәҵны ицеит. Апап имал зегьы
аиҳабы изынхеит. Аҩныҟа дцан, иҭаацәа, иашьцәа рҭаацәа иман дааит,
анхара-анҵыра далагт.
Убра уажәааигәа ачара ыҟан. Саргьы сақәшәт, изжәит, исфит,
ашьҭахь слықәлан арахь сааит.
Дыҟан аҳак, арахә рацәаны иман. Идәықәиҵт ихабалагь ашәҟәқәа
ахьча дысҭахуп ҳа. Ирықәшәт ишәҟәқәа акы хҩеишьцәа. Дыцеит
реиаҳаба аҳ иҿы. Дахнеиз еинаалт, раԥхьа игәааз хәдахсара иқәны
ԥҟарас иҟаҵаны. Адырҩаҽны арԥыс цәаӷәара дцеит. Даара дыԥшын, аха
ихәы иаауаиҭихуаз аҳ. Арԥыс ибӷах днанамгуа аҩны днеит.
– Аҳ, сызхурҟьази ухаҵкы сцеит? – ҳа еиҳәт.
– Нас угәаама? – иҳәыт аҳ.
– Сымгәаакәа сҽадоуп ҳа уаҳама? – иҳәыт арԥыс.
– Ус акәзар, ҳаԥҟара уаҵахт, – ҳа аҳ арԥыс ихәда хыисеит.
Адырҩашықәсан дааит агәбжьанытә, сашьа дсыҟоу збоит ҳа, ешьа
аҳ дзишьызгьы иаҳаит, аха агәхьаа мкыкәа аҳ хьчас дизаагылт. Уигьы
реиҳаба дзықәшәаз аиԥш дақәшәт.
Адырхашықәсан сашьцәа сыҟоу збоит ҳа дааит аҳ иҿы реиҵабаӡа.
Дахааиз иаҳаз ашәа ииҳақәшәира иаҳааит, аха дизаагылт аҳ маҵуҩыс.
Агьырҭ реиԥш аԥхьаӡа аҳ аҷкәын цәаӷәара дишьҭит, ихәгьы леиимҭиит.
Аҷкәын ацәқәа акы лкажьны ишьын, ааигәа– сигәа ицәаӷәоз
даарыԥхьаны қьаф дируит. Ахәылԥаз ицә иманы аҳ иашҭа дыҩҭалт.
– Ҳаи, уанаџьалбеит, сыцә иахьзи? – ҳа дыниԥылт аҳ.
– Угәаама, аҳ, ухаҵкы сцеит? – иҳәыт аҷкәын.
– Моумоу, сымгәааит, аха...
Адырҩаҽны аҳ иуахьад иҭаны дгәарижьт аҷкәын, ахәылԥаз суахьад
ччуа исызгәарцал ҳа. Исылшауала схы сырааԥсап ҳа аҷкәын ауахьад
иманы дгәарҵит. Ахәылԥаз-ҟәра ааиуа ианалага, иаҳәызба ааҭихын,
рыҿқәа акакала иаанкылуа, хахьтәи рԥышәқәа аахҵәаны, рыхаԥыцқәа
ҟәаш-ҟәашӡа ашҭа иманы дааҭалт. «Аи, ушьаҭарахт, ушьаҭа нҵәааит,
сыҽқәа ирзуузи?!» – аниҳәа аҳ, «Уаҳа ҟаҵышь амамызт, аҳ ухаҵкы сцеит!»
– иҳәыт аҷкәын.
– Издыруада угәаазар? – ҳа аҳ диазҵааит.
– Момоу, сымгәааит, – иҳәыт аҳ.
Уи ашьҭахь иуасақәа иҭаны дишьҭит, ихәмаруа, икәашуа исызгәрцал
ҳа. Издыруала схы сырааԥсап ҳа иманы дцеит аҷкәын. Ахәылԥаз-ҟәра
ааиуа ианалага, иуасақәа џьара иаагҿеицалан раԥхьатә шьапқәа акака
ԥиҵәҵәеит; адрыхсых еихаԥуа, рхы ныҵакьакьуа, ашҭа иманы дааҭалт.
Аҳ дагьзымччуа дҟалыт, аха дгәаар, гәаашь имамызт.
Уи ашьҭахь аҳ аҷкәын аҩны дникылт. Зны аҳ аҷкәын ус иеиҳәт, иахьа
фатәык пырпылла иаҳзыҟаҵ ҳа.
Аҷкәын аҳ Парпыл ҳа ла бзиак иман, ишьны иҟаҵаны, еилакны
изнеигт. Аҳ игәы ицәымӷат, аха дгәаар, гәаашь имамызт. Уи ашьҭахь
зны аҳ иԥҳәыс џьара дцеит; аҳ ҷкәына хәыҷык диман, машәыр имыхьааит
ари, амарџьа, дрыцқьаны, џьара дыӡәӡәы ҳа диҭаны аӡахьы ддәықәиҵт.
Аӡаҿы дахлеиз ахьча аҳ иҷкәын дышьны, икьатеи ааҭыхны иӡәӡәа-ирыцқьа аҩны иманы дааит. Аҳ уик ихы ихнахӡит, аха иааигуази.
Урҭ ҿҳәарас ирымаз акәукәу ҿыҭра акәын. Аҳ аҿҳәары ирымаз аҿынӡа
изымчҳакәа ҵла-бардк дҩылатәан, «кәукәу, кәукәу» ҳа ибжьы иргеит.
Ахьча ҳаи, акәукәу саҟаҭәеит, исшьыроуп ҳа имаџьар аашьҭихын, агәақь
ҳа дааихсын, дышьны, абақ ҳа длалыҩрны дылкаижьт. Аҷкәын аҳ иԥҳәыс
даахәаны уи аҩнаҭа длахатәеит.
Аҳак имҵаны Еркьжьоу ҳа оҩ рыцҳак дынхуан. Еркьжьоу дахынхуаз
иабацә аԥасанатә иртәын. Аҳ абни аоҩ рыцҳа дахыхны идгьыл игар
иҭахын, аха изаҳауа рҟынтә изицәигара ибуамызт. Зны Еркьжьоу
дааиԥхьаны ус иҳәит аҳ:
– Исҳәуа умаҳуа уара аччиа! Ехьа ожәраанӡагьы абра сыҩны аԥхьа
унсырхуан. Убригьы сара сынамыс алакәын. Ожәшьҭа уаҳа сылшом.
Уҭаххап, ак уасҳәоит иуылырша, мамзар уҩныжәгьы уаргьы ехьаҵәҟьа
шәахызгап.
– Изакәызи, ухаҵкы, – аниҳәа Еркьжьоу, аҳ ус иҳәит:
– Џьмакы аӡәы иҭаны амҩа днықәсҵап, унишьҭалан, имырбакәа, иџьма
ааимхны иааугароуп.
Еркьжьоу длахынҳәны дцеит. Исбазуреи ҳа дхарқәақәуа дыснеиуаз,
жьак ибит исыцәаз. Ашьшьыҳа дасны икит, иманы дыснеиуаз, аџьма
зманы амҩа иқәырҵаз днихәаԥшт. Дыҩны дааиаԥасны ажьа азшьапык
ааԥҵәаны инкаирԥалт. Аџьма змаз данынаԥш, жьак цыркьыԥуа инеиуан.
Иџьма днаханы ажьа дашьҭалан, аха аџьма ауҩхуаз. Иџьма акы
иадҿаҳәаланы, ажьа дашьҭалт. Ажьагьы изымкит, иџьмагьы иахца имбит.
Ас ауп ҳа аҳ иҟны данааи, иџьма аӡәы икны дгылан. Аҳ
иахиҳәаахуази, аха ус иҳәит:
– Ожә даҽакгьы уасҳәоит, иулшар иулшеит, мамзар уахысхуоит.
Акамбашьи аордыни еиҵаҳәаны аӡәы исҭоит уишьҭаланы имырбакәа
имх.
– Срыцҳауп, самаҭәам, – иҳәар иҭаххан Еркьжьоу, аха дақәӡуан азы
иауҿиҭхуаз. Шьҭа избаимсхра ҳа дхәыцуа дыснеиуаз, ӡык аӡәы
давагьыжьуа сысбарреи ҳа дибит.
– Сара урзгап уимаақәа сыуҭауазар, – иҳәит Еркьжьоу. Егьи
дгәырӷьаҵәа бзиоуп иҳәит.
Аӡы даарган иимаақәа ааимхны афырҳа иҿааихан аордынхьча иаԥхьа
аруак аимаақәа лкаижьт.
Аордынхьча ашьаҵа рацәаны измаз аӡә иакәзаарын. Аимаа ибан,
аха аказы иалсхуази иҳәан, дахықәтәазгьы длымбааит. Даара
дахынаскьаз агьи аҩызагьы икажьны ибит.
– Ҳаи, ари аҩызагьы ара иҟоуп сцаны иаазгапеи иҳәан, иуардын
асаԥыџь аҵаргыланы дгьажьит. Авырҳәа Еркьжьоу даакылԥан, акамбашь
аруак ааҵрыжьны, аҵыхә аахҵәаны аҩыза инаҿакны иманы аҳ ишҟа
ддәықәылт.
Аордынхьча данааи, акамбашь аҩыза афтеи иҳәан дасны, ишьит,
аха акыр ауибахуаз. Дыҩны аҳ иҟны днеины абас сара избаз,
скамбашьгьы иауз ҳа сиҳәоз, Еркьжьоу акамбашь ахы дахуа дааит.
Аҳ еуимбуоз Еркьжьоу илшаз, аха даҽакгьы еиҳәхит.
Аҳ хьчак Џьамарды ҳа диман, даара оҩ разын,
– Џьамарды даахәаны оха Мардаа рҽы иурӡароуп. Мамзар уаҳа арахь
умаан. Џьамарды аӷьычра заҳар змуӡуаз иакәын. Мардаа рҟны инеины
аӷьычра мариамызт. Еркьжьоу длалаган ус иуит: аҽы ахҭакыз днеин
аҭӡамц кылҵәаны аҵәы аларкьакьуа далагаит. Аҽы аԥыр-ԥыр иҵыгьуа
ианалага, адәахьы идәылган иҿарҳәеит. Зегьы аныцәа, Еркьжьоу
дақәтәаны Џьамарды иҭыԥны дааит.
Ашьжьымҭан Мардаа рҽы ашьҭа ихыланы идәықәылт, аха аҭыԥаны
иааиаанӡа Еркьжьоу ус иҳәит, Џьамарды абри (…) иаахәаны иаазгоит,
урахәгьы сара избалап, бзиоуп иҳәан Џьамарды (…) исимаз ашьҭазацә
данырба, длаԥхарҵан дыркит. Ас оуп иҳәан, аха аҳ иҟны дыргит.
Еркьжьоугьы уа днеит.
Аҳ аҽы зтәыз ириҭит, ахьчагьы дцет.
– Еркьжьоу, урҭ зегьы улшеит, аха аброжә ҩба заҵәык улшар, нас
унсыжьоит: аҳак уаха ҭацак дааигуоит, уаа рацәаны илыцуп, аха
улрықәланы дрымухыроуп, уаҳа иҟалаӡом, – иҳәит аҳ. Аҳ уиҵәҟьак
илшап ҳа дыҟамкәа ауп изиҳәа.
Еркьжьоугьы иԥсы цаны, исхәыцрази ҳа дыснеиуаз, ҵлак нааны
исыҵыҩрра ибит, авырҳа днеин днаҵагылт. Дсыԥшуаз аҭацагацәа рыбжьы
иҳаит, иааигәуа ианалага, акәукәу ҳәа дыҳәҳәуа далагеит. Анҭ изакәызи
ҳа ианлеи, ҳаи, сыҵла каҳуеит, сцаны аха аазгаанӡа ишәкыз амарџьа
иҳәан дӷызит.
Аҭацаагацәа аҳәсахәыҷқәеи аҭацеи рыда зегьы леины абаҳчаҿ аҵла
иаҵагылт. Еркьжьоу авырҳа дыҩҭыҵын, аҭаца даалыхьҽныланы дыҩн
аҳ иҟны данааига, агьырҭгьы ишьҭаланы иааит. Аҳ аҭаца дызтәыз
дриҭит.
Еркьжьоу дааиԥхьан ус иҳәит:
– Аҳак аҽқәа ирыҩуан, аха аҳамҭа зиҭуа зегьы ирыҵахуа иоуп. Аӡә
дыҩр, егьи дыҩуам, аҽқәа рызмырҩуа иҟалит, ԥсыхәас иамози ҳа оҩ
дысзааишьҭит. Уцаны еилырганы уаауазар, (…) уансыхуоит.
Еркьжьоу дцеит. Дыснеиуаз аҽцәа еибарххуа иахгылаз днеит.
– Шәылҽыжәҵишь! – иҳәан, илҽыжәҵит. Шьҭа аӡәы иҽы агьи уақәтәа
иҳәан, усгьы руит. Шьҭа шәеиԥхныҩ аниҳәа, нас еивасны иҩт, сара аԥаса
сцар, сҽы иақәтәои иареи ашьҭахь инхапеи ҳа. Аратәи аҳ аҽқәа
зырҩуаз даара пату иқәҵаны дныҟәигеит, акыр иҭаны аҳ знапаҿы дыҟаз
ишҟа дишьҭит. Уа дахнеиз аҳ иԥҳа дииҭеит, имал абжа лыдкыланы.
Чара руит.
Саргьы убри ачара сақәшәан акрыфаны сааит.
Аҳак дыҟан. Аҳ аџьмақәа рацәаӡаны ианҵаны иман. Хьчак дидикылар
акәын. Хьчак диԥшаан дидикылт, договорс убас иҟарҵеит, ԥшьы-шықәса
аџьмақәа ихьчуа, нас аџьмақәа еиҩыршо.
Ԥшьы-шықәса дыхьчеит, аԥшьы-шықәса анаанҵәа, уажәшьҭа ахьча
итәы игар акәымзи, аҳ иҿы дауаангылаӡоз.
-– Аҳ, ухаҵкы, сара уажәшьҭа сцоит, стәы сыҭ‚ – иҳәеит.
Аха аҳ ихьча днаихәаԥшын, уаҳа акагьы иеимҳәеит, нас «ҳа, ҳа,
ҳа!» – ҳәа дыччеит.
– Узырччозеи, аҳ ухаҵкы! – иҳәеит ахьча.
Ахьча ас иҳәоит, аҳ ҿиҭӡом, ус дыԥшуа дгылоуп.
– Уара, стәы сыҭ, сцоит ҳәа уасымҳәеи! – иҳәеит ахьча.
Аҳ аџьма еиԥш «бее!» ҳәа аҟаара далагеит. Ахьча итәы ииҭарц
иҭахым, уи азоуп, «беее! Ҳәа дзыҟаауа.
Ахьча дгәааит.
– Уи акәзар, са иусырбап, –иҳәан ашҭа дылҭаҵны дцеит.
Ахьча дцеит, аха аҩны, агәара ҳәа акыр иманы дыҟоу џьушьо,
даҽаџьара дахрыдыркыло аус иуеит, ма еиҭах џьара аџьмақәа ихьчоит,
ус дгәароуп, ус ауп хныҟәгашьас имоу. Џьара усурҭак иԥшаазар акәхап
игьип, ԥыҭрак ашьҭахь, иахьиԥшаах уара идыр, абри ҵаҟатәи маҭәа,
нас харԥ шкәакәала уаҩ иҽеилеимҳәои, абас џьара иԥшаан (иӡазаргьы
седроу), шкәакәа маҭәала иҽааилиҳәан иҿааихеит. Ани зыџьмақәа хә-шықәса ихьчахьаз аҳ дымныҟәалози, иҩызцәа аҳцәа рышҟа дымцалози,
даҽа хьчак дааигама, игьима ишыҟала аллаҳ идырп, иџьмақәа амарда
иаҿаҵаны, иара дышцалац ныҟәара дцеит.
Ани ԥыхьатәи ихьча ари аамҭа иақәыршәаны маҭәа шкәакәала
иҽеилаҳәан дааит. Аҽны шьыбжьон еиԥш агәара дааҭалт. Аҳ илақәа
дауркуаз, маҭәа шкәакәала деилаҳәан, аха иаразнак дырдырит,
ԥшьышықәса дуӡӡа хьчас уа дыҟамзи. Ашҭа дааҭалан, аԥшәма ԥҳәыс
(аҳкәажә) диԥылт. «Бзиала уаабеит!»– лҳәеит, аха маҭәа шкәакәала
деилаҳәамзи, дылзымдырӡеит дышкәакәаӡа данылба.
Аҳ ҷкәынак димазаарын, дыԥсхьазаарын.
– Аҳ дыҟаӡами? – иҳәан ари ажәытәтәи ахьча аҳкәажә длазҵааит.
– Моумоу, дыҟаӡам, абрахь иҩызцәа рышҟа дцан дмаацт, – лҳәеит.
– Ҳаи, дызбар акәын исҭахыз. Абас шәыҷкәын сааишьҭит, сҭахцәа
ба ҳәа сеиҳәеит, ажәақәакгьы сеиҳәеит. Уахь нарцәыҟа дахьыҟоу бзиа
дыҟоуп, иара иҩыза соуп, иаргьы уахь аҳас дыҟоуп. Сҭахцәа шыҟоу,
ирыԥсҭазаашьоу еилкаа ҳәа сеиҳәан сааит. Уанаауагьы арҭмаҟ азна
ахьы урҭоит, уара угәра ргоит ҳәа сеиҳәеит, – иҳәеит.
– Ҳаи, нанхеит, ҳаҷкәын нарцә иҟоу иҟнытә уаазар, арахь уааи
аҩныҟа, – лҳәан диеигәырӷьаны, лнапы ыргьыжьуа, аҩныҟа дналгеит.
Ари иара дшәоит уажәы уа дыштәоу аҳ дхынҳәны даар ҳәа,
дыццакӡошәа ҟаиҵо далагеит. Ан лҟазшьа иубац, ари лыҷкәын иҟнытә
дааит ҳәа аниҳәа, дӷьаҵәы-ӷьаҵәуа дҭылҵаауа далагеит сыҷкәын
иҟазшьозеи, иԥсҭазаашьозеи ҳәа.
– Хар имаӡам, ибаргәузеи, амала уажәык цәгьала ҳаилахаӡоуп, даара
ҳусқәа рацәоуп, хәыҷыкгьы сыццакуеит, – иҳәеит.
Аҳкәажә даақәгьыжьын ари акриҿалҵеит, акрыилыржәит. Арҭмаҟ
азнагьы илҭеит лыҷкәын изигарц.
Арҭмаҟ азна ахьы аниоу, «Шәымш аабзиахааит!» – иҳәан, ес,
дылҭахәаша дцеит.
Убри данца ашьҭахь рацәак мҵыкәа аҳ ҽыла агәар дааҭалт имҩа
аԥыхны. Аҳкәажә аҳ данылба, дыҩуа дгәырӷьаҵәа диԥылт.
– Абаа, ссирӡак уасҳәоит! – лҳәеит.
– «Исабҳәозеи?»
– Иуасҳәахуеи, уҷкәын нарцәы дахьыҟоугьы аҳас дыҟазаап, аҳ ԥшьы
соуп, шәыҷкәын иҩыза соуп ҳәа аӡә даан абра, унеины сҭахцәа ба ҳәа
иеиҳәазаарын, арҭмаҟ азна ахьгьы сзаага иҳәазаарын, арҭмаҟ азна ахьы
исҭапи, дцеит, – лҳәеит.
– Ҟоу, мцурак ҟабҵит, иаргьы баргьы шәеибамбааит, дцеижьҭеи акыр
ҵуоу? – иҳәит аҳ.
– Уамак ҵуам, абыржәыҵәҟьа абас дылбааит, – лҳәеит.
Ахьуҳәа аҳ иҽы длақәтәан длаишьҭалт.
Ани ахьча амҩақәа ишабакәу зегьы имдыруази, акылсырҭақәа
идыруан, дахцоз дахаауаз уажә ибазма. Инаскьаганы ӡлагарак хын,
абни аӡлагара аххыз днеиуан еиԥшаан, аҳ дышишьҭаз аҟара гәҩарас
икит. Ани аӡлагара иахатәаз ихы ҭабаан, иара амцура иуратәа! Ари
ишьҭахьгьы дхьаԥшуеит, аҳ дихьӡошәа аниба, афырҳәа аӡлагараҿ
днеит. Уашьҭа уаха царҭа имаӡамызт. Аӡлагараҿ днеин, аӡлагарахьча
ус еиҳәеит:
– Аа, уанаџьалбеит, аҳ даауеит, ахҭабаақәа зегьы кны рхы хиҵәоит,
уҽыҵәах , мамзар, уааибар, уишьуеит.
– Сабацо сара нҵәа? – иҳәеит аӡлагарахьча. Аӡлагара аԥхьа ԥса
ҵла дук гылан, «Абра аԥса уқәла» – иҳәан, аԥса дҩықәлеит. Ари иара
длеин, ахьы зҭаз иарҭмаҟ џьара иааԥхьеикын, ашыла ихьыртатаны
егьины аӡлагара длахатәеит. Ани ахҭабаа аԥса дыхәно, дыхәно абжара
аҟара дҩеин дықәтәеит. Ихы ҭабаауп, рыцҳа уаҩы. Уажәы ани ииҳәаз
акәу џьишьоит.
Аҳ игәахы еибафо дшааиуаз афыр ҳәа дыҩҽыжәҵын, иҽы аԥса аҵаҟа
илҿеиҳәан аӡлагара дныҩналеит.
– Еи, уара, убра иаауаз думбаӡеи, уара ахҭабаа уоума схьы згаз? –
ҳәа ари дааисны дикит. Ари ихы ҭабаау џьишьоит, аӡлагарахьча ихы
шҭабааз имдыруази, уи иакәу џьишьоит.
– Иабатәи хьыу изгаз, сара ахьы сызҭодаз аҳ ухаҵкы. Иаауазҳәагьы
уаҩ дсымбеит, – иҳәеит зназы, аха нас ибжьы ныҵакны, Аа, аҳ, ухаҵкы,
сумшьын, ухьы згаз са дуасҳәоит, абна хахь аԥса дықәтәоуп», – иҳәеит.
Аҳ дыҩдәылҵын аԥса дҩаҵаԥшын егьин, аха иҟаиҵози, иара аҳгьы
дыхәнар акәхеит.
– Улыбаа ҳәа уасымҳәеи, уара ахҭабаа, ухы хсырффоит‚ – иҳәеит.
Ани дшәан есааира аҩада дкыдло далагт. Аҳ дкыдлеит аԥса, ани хыхь
иқәу диқәмақаруеит, «Уалга, улыбаа ҳәа уасымҳәеи!» ҳәа, аха ахҭабаа
заҵа длымбаарыз. Арҭ еибарххо аԥса иқәнаҵы, ани аҳ ихьы згоз аӡлагара
даадәылҵын, аҳ аԥса абжара аҟынӡа дҩеихьошәа аниба, ари дҩаԥан
(иарҭмаҟ усгьы иауихауршҭуаз) аҳ иҽы дҩақәтәан, длеи длаҵысит, есс,
дылҭалан дцеит.
Нас ауп аҳ ани дызусҭыз, ихьы згаз шиакәыз анидыр, аха иҟаиҵоиз,
ахҭабаагьы иаргьы имидагәидаха илалбааит. Иԥхеишьеит ихьыз, аха
дабацоз, иҽгьы ани игеит. Иҿыҩеихан дгьежьны иҩны дҩеит.
– Уаама, иҟауҵеи уахьцаз, уҽгьы умаӡаме, шьапыла уааите? – лҳәеит
ани иԥшәма (аҳкәажә).
– Ааи, бара абзиара збаша, аиаша бҳәазаарын, аха усҟан сара
исзымдырт. Ахьы зыбҭаз ҳаҷкәын иҩыза иакәҵәҟьазаарын, уи аумақәа
шабакәу исеиҳәеит. Ҳаи, ибдыруазҭгьы ҳхьы иҵагьы ибымҭози! Сыҽгьы
исҭеит, уи иҳәашьала иумҭоз акрыҟазма, абааԥсы, имазааит, иара
имазааит, ҳаҷкәын изы ами изиго! – иҳәеит.
Абас ахьча итәы инацҵангьы игеит.
Ӷарк дыҟан. Ихы изныҟәымго даналага, маҵура ҳәа аҳак иҟны
днанагеит. Аҳ иҟны дахьнанагаз, диҳәеит:
– Абас судкыл, – иҳәеит, – умаҵ зуеит иҳәеит.
– Иҟоу удыруама? – иҳәан. – Сара усыдыскылоит, аха хә-шықәса
еиҵаны усыдыскылом. Абри хә-шықәса рыҩнуҵҟа, схатә ҩыза дыҟоуп,
сыӡӷаб дыҟоуп, сара сыҟоуп, иаҳҳәаз иарбанзаалакгьы џьара иакәым
ала уанныҟәа, мышкы угзаргьы, акагь усҭом, – ҳәа иеиҳәеит.
– Бзиоуп, – иҳәеит.
Нас дидикылан, ыҟами, иарбанзаалак ирҳәоз, ишьап-ԥынҵа
дықәгыланы, ыҟами, абас амаҵ иугәышьон.
Ԥшьба далгеит, уаҵә иаашар, хәба далгоит. Хәышықәса. Ари амшгьы
аҿҳәарақәа зегьы, ыҟами, ирдыруеит дара.
Ауха даалаган абри аҳ убыс иҟаиҵеит (ари уажәшьҭа иарбанзаалакгьы, ыҟами, хьаҳәа-ԥаҳәа амамкәаны, ииҳәаз зегь наигӡеит ари
шьҭа диааит, избан нас абри амал абжа ииҭар акәын)
– Иҟоу уасҳәап, – иҳәан.
– Аа?
– Уҩныҵҟа маҭәа, уаҳа акгьы ушәӡамкәа ( иҵаауеит, асы шьҭоуп),
уаха абра иухугозар, – иҳәеит, – зегь рыла иҟауҵеит, – иҳәеит, – аус,
уиааит, амал абжа утәуп, – иҳәеит.
– Изакәызеи? – ҳәа диазҵаан.
– Уаха адәны угылоит, уҩныҵҟа маҭәа (абас ихарԥи, инармеиқәеи),
ашьапымаҭәа – ақалԥад, уаҳа акгьы мамоу! – иҳәеит.
Уажәшьҭа ибеит ари акгьы шалымҵуа. Ани даҳауп! «Сыԥсыргьы
сыԥсааит,» – иҳәан абри дылагылан, ыҟами, длеины адәны
длықәгыланы, ауха ихигеит.
Ари ауаа рҽазҵәылхны идгылоуп, ани анс иҳәеит, аха џьа дцома,
даауама, уи ари аҳ иқьаҳиацәа ыҟамыз, икылыԥшуан.
Ари , нас иаргьы (аҳгьы) уажәы-уажә дҵаауан. Иԥсы ҭоума, егьиума
ҳәа, аха иԥсы ҭоуп, ихигеит:
Дгылан дааиуеит абри. Данааи, ус иеиҳәеит:
– Уанаџьалбеит, уԥсы ҭоума?!
– Ааи, иҳәеит, ыҟами, – аҳ, ухаҵкы сцеит, – иҳәеит‚ – амни аԥсҭа
ашьха ашьапы умбои? – иҳәан.
– Аа.
– Амна абри амца еиԥш икәииӡа акы збон, амни сшахәаԥшуаз, амца
сыҽҳәагылазшәа, абас исхызгеит, – иҳәан ус иҳәеит.
– Ҟоҳ, уара амца уҽҳәагылазаап, ыҟами, амца убозаап! – иҳәан наҟ
ддәықәиҵеит. – Уаҵахеит! – иҳәеит. – Уца – иҳәан, дцеит.
Иҟоуп. Жәа-шықәса ҵит, жәохә-шықәса ҵит. Абри (амаҵуҩы) дынхеит,
дынҵит, даҽа раионк ахь дцеитегьит, ыҟами. Ус ишыҟаз, абри аҳ
иҩызцәа иманы ныҟәара, убри (дахьынхоз) даҩсны наҟ дцан, ыҟами,
дхынҳәны дшааиуаз (абри ахан дыҩноуп, нхаҩ беиак, нас ыҟами,
усҟантәи аан ахан ргылан, егьин, ыҟами, абас иҟоу аԥсуа кәаскьа ҵаҟа,
ыҟами, ашьапқәа аҵаҵаны акәын ишыҟарҵоз, хыхь аԥсуа кәаскьа
ықәгылоуп, егьиуп, ыҟами до).
– Абра ҳнеин, – иҳәан, еиманы инеит.
Иҩызцәеи иареи аннеи, данҽыжәҵ, абри аҳ амни ихәуҩы дизымдырт,
ахәуҩы аҳ дидырт.
Иаалеиҩеин, егьин, ыҟами, ани аҳ, ыҟами,иҽышькыл зыкқәоз егьиз,
усҟан ус акәын ишыҟаз.
Нас агәылацәа дрыԥхьан иааиган, ашьтәақәа ишьит. Ашьтәқәа ишьит,
ааи до:
– Шәара‚ – иҳәеит, шәхы нықәшәҵа, ари афатә ҟалаанӡа, – иҳәеит
(уажә абри аҳ иирдырырц ауп дызҿу! )
Ашьтәы ршьит, акәац наган ақәабқәа ирҭарҵеит, ачуанқәа ааганы,
ыҟами, ақыдқәа рыҵаҵаны идыргылеит, егьит, ыҟами, до ацәашьқәа
наганы иааҵаиргылеит.
– Абарҭ ацәашьқәа аҵашәыргыл, иҳәан, ацәашьқәа наганы иааиргылеит.
Арҭ, анҭ, ыҟами, арҭ аҽышькылкцәа ыҟами, аԥсра иаҿуп, ахьҭа
(амла) иакуеит, ани ацәашьы акәац ажәуама, абысҭа ауама! Инеины
ирҳәоит: абас ауп иҟаиҵаз, егьиз, ыҟами до, ус ашамҭанынӡа ичҳаит
ари аҳ.
Нас дгылан дааит:
– Уара, изакәызеи иҟауҵо уара? Ҳара амш ҳалоугома? Афатә
ҟасҵоит, шәхы ықәшәҵа ҳәа уҳәан, ыҟами, акагь ыҟаӡам, иҟалазеи? –
иҳәан ус иҳәеит.
– Уажәыҵәҟьа иҟалоит, аҳ ухаҵкы сцеит, – иҳәеит.
– Иҟалои, ацәашьы аҵагылоуп, ари кыр ҟанаҵома? – иҳәан инеимарк–
ааимаркит:
– Аҳ ухаҵкы сцеит, – иҳәан ус иҳәеит: – хәшықәса уҩны сқьырынџьит,
– иҳәеит, иаауҳәоз, ыҟами, ҭаацәаныла ишәҳәоз зегьы, ыҟами, сшьапԥынҵа
сықәгылан инасыгӡама? – иҳәеит. – Аҵыхәтәаны аҵаа сылаургылама? –
иҳәеит. – Аҵаа сылаургылан, асы шьҭан, – иҳәеит‚ – ашьжьымҭан уанааи,
узлеиқәхазеи ҳәа ануҳәа, амни ашьха ашьапаҟны икәииӡа амца еиԥш ак
збон, амни сшахәаԥшуаз исхызгеит анысҳәа, «амца уҽҳәагылазаап уара!»
– ҳәа уҳәан, сдәықәуҵеит, акагь сымҭакәа. Абри сара сарԥхазар, абригь
(ҳкәац) ажәуеит, – иҳәеит.
Уаҳа акагь изымҳәаӡакәаны (аҳгьы идырит ари ақьаранџьы шиакәыз),
длықәланы дцеит.
Ашьҭахь, аҵыхәтәаны саргьы убра сақәшәан, ыҟами, ԥыҭк, аҵәыцақәак
еидаажәылеит, баба.
Аҳак дыҟан, хьчак дидикылеит.
– Сара усыдыскылоит, аха хәы-шықәса иеиҵаны усыдыскылом. Абри
хәышықәса рыҩныҵҟала, схатә ҩыза дыҟоуп, сыӡӷаб дыҟоуп, сара сыҟоуп.
Иааҳҳәо иарбанзаалакгьы иакәым ала уанныҟәа, мышкы угзаргьы акагь
усҭом, – ҳәа иеиҳәеит. Ари уажәы, зҳәо аҳ иоуп. Изеиҳәо ани идикылаз
ахьча иоуп.
– Бзиоуп, – иҳәеит идикылазгьы.
Нас еиқәышаҳаҭны, абас иеицәажәаны ари аҳ ахьча идикылаз
иарбанзаалакгьы ирҳәоз ишьапԥынҵа дықәгыланы аԥшәмацәа ишаарҳәоз,
иаарҳәоз акы дахымԥакәа абас амаҵ иуан. Ԥшьба далгеит, хәбагьы нҵәарц
егьагым, аа, абар шьҭа уаҵәы аашар хәба далгоит, хәы-шықәса. Ауха
даалаган абри аҳ убыс ҟаиҵеит ( ари уажәышьҭа иарбанзаалакгьы, ыҟами,
хьаҳәа-ԥаҳәа амамкәаны ииҳәоз зегьы наигӡеит, ари шьҭа диааишт,
амаҵуҩы, избан нас, ыҟами, абри аҳ имал абжа ииҭар акәын):
– Иҟоу уасҳәап! – иҳәан аҳ, «Аа!» – иҳәеит амаҵуҩы.
– Уҩнуҵҟа маҭәа, уаҳа акагьы ушәымҵаӡакәа (иҵаауеит, асы шьҭоуп,
ӡынроуп), уҩныҵҟа маҭәа ушәҵаны, уаха абра иузыхгозар, – иҳәеит, –
зегьрыла иҟауҵеит аус, уиааит, смал абжа уара иутәуп, – ҳәа иеиҳәеит.
– Изакәызеи, уи шԥыкәу? – иҳәан ахьча иаҳ ииҳәаз цқьа еиликаарц
днаиазҵааит.
– Изакәу уи ауп, уаха адәны угылоит, уҩныҵҟа маҭәа (нас ихарԥи
инарма еиқәеи) ашьапы маҭәас ақалԥад ааушьауҵоит, уаҳа акагьы
ушәымҵакәа, иушьаумҵакәа, – иҳәеит.
Уашьҭа ибоит ари уаҳа акагьы шалымҵуа. Акагь шалымҵуа аниба,
сыԥсыргьы сыԥсааит иҳәан, абри ахьча длеин, иаҳ ишиҳәаз еиԥш
нармеиқәеи харԥ заҵәи ишәҵаны, длеи адәы длықәгылан, ауха аҵаа
дылагыланы ихигеит.
Ари ҷыдала ауаа идгылоуп, аҳ зыгәра иго ауаа. Ани анс иҳәеит, аха
џьара дцома, даауама, аҳ иқьаҳиацәа аҟамыз, ихылаԥшуан ани ахьча.
Ари нас иара аҳгьы уажәы , уажә дҵаауеит иԥсы ҭоума ҳәа, ахьча изы.
Ахьча егьимыхьит, иԥсы шҭаз ихигеит уи аҵх. Ишеит. Ари уажәы
данеиқәха, ианша аҳ иахь даауеит. Аҳ уи даниба, «Унан, уанаџьалбеит,
уԥсы ҭоума, уеиқәхама?» иҳәеит, – узлеиқәхазеи? – иҳәеит.
– Ааи, аҳ ухаҵкы, сцеит, сызлеиқәхаз умбо? Ани, аԥсҭа ашьха
ашьапы умбо нахьхьи? – иҳәан. (Ахьча иоуп изҳәо).
– Аа, избоит, – иҳәеит аҳ.
– Абрантәи сыԥшны, амни амцеиԥш икәииӡа акы збон, амни
сшахәаԥшуаз, амца сыҽҳәагылазшәа абас исхызгеит, амни икәииӡа
снаԥшны ашьха ашьапаҿы избоз сгәы аласырӷәӷәауан, убри ала
исхызгеит, –иҳәеит.
– Ҟоҳ, уара аҵаа улагыланы иуршаз џьысшьон, амца уҽҳәагыла-заарын,
амца убозаарын, – иҳәан, – сыдҵа узынамыгӡеит, – иҳәан, акагьы
иимҭаӡакәа наҟ ддәықәиҵеит. «Уаҵахеит!» – иҳәеит.
Ани ахьчагьы иҟаиҵагәышьоиз, аҳ даҳан , уаҵахеит, уца аниҳәа, дцеит.
Иҟоуп ус. Аамҭа цеит жәашықәса ҵит, жәохә шықәса ҵит. Ари ауаҩ
дынхеит, дынҵит, ҽа раионк ахь дцеит, уа дынхеит. Ишыҟаз, абри аҳ
иҩызцәа иманы ныҟәара убри дахьынхоз даҩсны, наҟ џьара цатәыс иманы
дҟалеит ҽнак. Дхынҳәны дшааиуаз ари ахан дыҩноуп, нхаҩ бзиак, ибаӷьаӡа
иҟоу аӡә иоуп, усҟантәи аан ахан ргыланы, егьины, аԥсуа кәаскьа, ашьапқәа
аҵаҵаны, егьины дынхоит.
– Абра ҳнеип! – иҳәан, аҳ иҩызцәагьы, иаргьы еиманы инеит. Инеин,
ианааҽыжәҵ, абри аҳ ани зынтәи ихәуҩы дизымдырит, аха ахәуҩы аҳ
дидырит.
Ари иҽышькылкыҩцәа, иҩызцәа уҳәа ицны ианиҭаа, игәылацәа
дрыԥхьан иааиган, егьин, ашьтәқәа ишьит.
– Шәара шәхы нықәҵаны шәыԥсы ааиҭашәк ари афатә ҟалаанӡа, –
иҳәеит аԥшәма. (Уажәы абри аҳ иирдырырц ауп дызҿу умбо!).
Ашьтәақәа ршьит, акәац наган ақәабқәа ирҭарҵеит, ачуанқәа наганы
ақыдқәа рыҵаҵаны идыргылеит, егьит, ыҟами, до, ацәашьқәа наганы
ирыҵаиргылеит. Анҭ ацәашьқәа акәац ржәуа, ақәаб дыршуа иҟоума, абысҭа
руама!
Инеины ирҳәеит ари аԥшәма абас ауп иҟаиҵаз рҳәеит. Аҳ иарҳәеит. Ус
ашамҭанӡа ичҳаит ари аҳ. Нас дгыланы дааит.
– Уара закәузеи иҟауҵо? Ҳара амш ҳалоугома? Афатә ҟасҵоит, шәхы
нықәҵаны шәыԥсы ааиҭашәк ҳәа ҳауҳәан, арахь акагь ҟаумҵа-ӡеит,
иҟалазеи? – иҳәан аҳ дааин аԥшәма диазҵааит.
Уажәыҵәҟьа иҟалоит, аҳ ухаҵкы сцеит, – иҳәеит.
– Иҟалои, уқәабқәеи учуанқәеи ацәашьқәа роуп ирыҵагылоу, амҿи амцеи
рыҵаумҵаӡеитеи? – иҳәеит аҳ.
Инеимарк ааимаркит ԥыҭракы.
– Аҳ, ухаҵкы сцеит! Хәышықәса уҩны сқьаранџьит, иаауҳәоз зегьы,
ҭаацәаныла ишәҳәоз зегьы сшьап ԥынҵа сықәгыланы инасыгӡозма? –
иҳәеит.
– Аиеи! – иҳәеит аҳгьы. (Ани игәалаиршәеит умбои).
– Аҵыхәтәан аҵаа сылаургылама? – иҳәеит. – Аҵаа сылаургылан, асы
шьҭан сымԥсыкәа сшеиқәхаз ануба, ашьжьымҭан узлеиқәхазеи ҳәа
уансазҵаа, амни ҳнаԥшны иаабо ашьха ашьапаҟны икәииӡа амцеиԥш акы
збон, убри сшахәаԥшуаз, убри сшазхәыцуаз исхызгеит ҳәа ануасҳәа,
амца уҽҳәагылазаап уара ҳәа уҳәан, убри сара сарԥхазар, абарҭ
ацәашьқәагьы акәац ржәуеит; – иҳәеит.
Аҳгьы ииҳәо иҿамшәо даақәхеит. Аҵыхәтәаны саргьы убра сақәшәан,
ԥыҭк, ҵәыцақәак еидаажәылеит.
Дыҟан анкьа нхаҩ ӷарк. Ҽнак аҽага шикыз акәымкәа, иԥыхьашәеит
акыр иаԥсоу, ахә ду змоу алмас. Уамашәа ибаны, инарҳәы-аарҳәуа
днахәаԥшын, аха иазиурыз изымдырт. Дааиԥхьхәыцаан ус иӡбит:
«Ари сара изласымаҭәагәышьоузи, аҳ исҭар салаигәаԥхап, пату
аласықәиҵалап», – иҳәан, ашьшьыҳәа иманы иҿынеихан, аҳ иҿы инаганы
инижьт. Аҳ длахәаԥшын, изеиԥшраз, ишыбзиаз ауизымдырхуаз, –
иуасҳәо уаҳоу? – иҳәан, – ыы? – иҳәит.
– Иусҭоит жәамш аҽҳәара. Абри ахьубаз аҩызак ыҟамзар ҟалаӡом,
иԥшааны иансзааумга, укнаҳаны усшьуеит.
Аӷар рыцҳа ихы иқәыжь, дмида-гәидаха дхынҳәны аҩныҟа дааит.
Дхәыцт, дхәыцт, аха акы изыӡбуа дыҟазма ани алмас машәыршәа
иԥыхьашәеит, аҩыза ыҟазаргьы, адгьыл шеибакәу изырппуазма?
Иҟаиҵози, дгәырҩацәгьаха, ихы кны дыштәаз, ани аҳ ииҭаз аҽҳәарагьы
ааит. Анхаҩ рыцҳа ихала аҳ иахь дауцахуаз, аха аҳ аус изызуаз, имаҵ
зуаз ауаа имамзи, ишьҭит, дыкны дизааргит. Заанаҵы «усгьы-усгьы
акгьы изаагом» ҳәа, ихшьырҭа ҟаҵаны иман.
– Уаала, аҳ идҵа узынамыгӡеит, иара иакәзар, зажәа еижьо иакәӡам,
ииҳәаз наимыгӡар иуӡом, ухшьырҭа ҟаҵаны имоуп, укнаиҳоит, – ҳәа
иарҳәит.
– Сыкнеиҳагәышьозаргьы, акгьы зымбеит, сымцаргьы мчыс
исымоузеи? – иҳәан, дрыцны ддәықәлеит.
Агәашә инҭыҵуаны, иԥҳәыс лыбжьы лырган ус иалҳәит:
– Арахь аҩныҟа уанаауа чак ҳзаагы, иухоумыршҭын.
Иԥшәма илҳәаз хшыҩсгьы иҟаимҵеит. Дыкнарҳоит ҳәоуп дшыҟоу,
даауеит ҳәа дыҟоума? Ихы иқәыжьны, дрыцҳахәха аҳ иҿы дларгеит.
– Иумԥшааӡеи? – иҳәан, – Иабасыԥшаагәышьоз, – иҳәит.
– Дыкнашәҳ, – иҳәан, икнаҳарашҟа рхы дырхеит.
Дҩыхәнырган, ихәда ашаха анахадыршә, дзықәгылаз иҵдырҟьаанӡа,
аҟыр-ҟырҳәа, икьатеиах ԥҵәо аччара далагеит аӷар рыцҳа. Аҳ дахгылаз
изымбатәбарахан. – Узхыччозеи, уара? – ҳәа дҵааит.
– Ҳы, сабамыччо, аҳ ухаҵкы, ари са сзықәшәаз еиԥш аџьашьахә
абаҟоу, – иҳәит. – Уаргьы, саргьы, сыԥҳәысгьы хык ауп иаҳхагылоу.
– Ыы, уи змааноузи? – ҳәа дҵааит аҳ.
– Алмас бзиа са избаз «са исаҭәам, аҳ исҭар бзиа салаибалап» ҳәа
иузаазгеит. Сгаӡан акәымзар, ашьшьыҳәа аҩны иҵәахны исымазар, аӡәыр
сишьуазма? Уа уҟны иахаазгаз, иҭабуп ыҟам, «аҩыза ԥшаа» ҳәа сукит,
аҩыза сара иабасԥшаарыз, иара уигьы машәыршәа исԥыхьашәеит. Уа
уҟәыӷазар, абзира узызуз дыкнаҳаны ашьра иқәуҵозма? Сыкнаҳаны
сшушьуа сыԥҳәыс илаҳаит, умаҵуцәа са сҟны инаушьҭыз ирҳәит. Нас
дгаӡоуп акәымзар, агәашә ҳҭыҵны ҳандәықәла, «уанаауа ача ҳзаага»
ҳәа сықәҿылҭуазма? Нас хык акәӡами зегь иаҳхагылоу?
Аҳ анхаҩ ииҳәаз ааидиԥхьаӡалан, – «Наҟ доушәыжь, доушәыжь», –
иҳәан, ашьшьыҳәа дҩылбаарган, аӷар рыцҳа доурыжьын, аҩныҟа дцеит.
Анхаҩы аҳ иҿы игар иҭаххит ҟызк шьны. Убриала игәы ҟаҵаны, ԥшьба-хәба ԥуҭ аџьықәреи имихырц.
Иҟыз заҵә ижәны, иӡны иганы аҳ ииҭит. Ианииҭа, аҳ иԥҳацәа иԥҳацәа
астол дырхиан, илахатәеит. Аҳ иԥҳәыси иареи , ҩыџьа иԥҳацәеи, ҩыџьа
иԥацәеи ыҟан. Аҳ анхаҩы диҳәеит:
– Абри иааугаз уазыраззар, изахәҭоу еиԥш ишаны, доусы ирыхәҭоу
рыҭ, – ҳәа ус еиҳәт.
– Изаманоуп, – иҳәан, длалаган, амҵәыжәҩақәа аамихын, акака
иԥҳацәа ириҭит: – абри аҟыз ԥырруа агәарҭа, ашҭа ианҭало еиԥш,
шәаргьы убас шәԥырруа шәаб иҩнаҭа шәааиуа, агәамч шәыманы анцәа
шәҟаиҵааит! – иҳәит.
Амахақәа лҿакны иаамихын, аҷкәынцәа ириҭит:
– Абри аҟыз еиԥш акәымкәа, иҵегь агәамч шәыман аҳ иашҭа шәакәшо,
шәмааԥсуа, убас агәамч шәыманы анцәа шәҟаиҵааит, – иҳәит.
Анаҩс, «уара уеиҳабуп» иҳәан, ахәда надкыланы, ахы аԥшәма ииҭит.
Аԥшәмаԥҳәыс, – Бара, – иҳәит, абарҭ ахәыҷқәа зааӡаз боуп, – иҳәан,
аҟатара ааҩшаны, агәчам ладкыланы, аԥшәмаԥҳәыс илиҭит.
Иаанхаз, агәышԥы, агьи уҳәа, еиҳарак акәац змаз – «Абри ашаҩ ихәы,
анцәа бзиа уиршааит, абри уара иумаз», – иҳәан, иаанхаз ааидкылан
иаԥхьа инаган инықәиҵит. Аҳ анхаҩ ишашьа игәаԥхан, ԥшь-ԥуҭк аџьқәреи
ииҭит.
Ари иҟаиҵаз аҽаӡәы иаҳан, ҩҟызк шьны ичаԥаны аҳ изигт, аха инеигаз
изымшазт, аҳ иҟнытә акгьы имоут.
Хҩы-аишьцәа аҟан, ауаа заманақәа. Аруаӡә дгаӡан. Адауы дааин,
аишьцәа аиҳабацәа ишьуа далагеит. Аиҵба дахьтәоу ибоит иашьцәа
адауы ишишьуа, аха рыгәхьаа икӡам. Асаӡбал имҵаргыланы «ахәырп»–
ҳәа днахәоит. Ари иашьцәеи адауи ахьеибарххоз, иахьнибарҵәоз иара
дахьтәаз аҟынӡа иеибарбылгьаны инеиуа иалагеит.
– О, уара, абри ссыӡбал шәакьымсын, еи, уара, адауажә, ссыӡбал
уакьымсын! – иҳәо далагеит аиҵба дахьтәоу.
Аха адауы далашыҩкны агәақь ҳәа анахь иҽкыдҟьо, арахь иҽкыдҟьо
ақәԥара даҿуп. Ани исыӡбал игәалашәо дыҟоума?! Абар, абар адауы
ари абзамыҟә иашьцәа аиҳабацәа рыхәдақәа ҵкааны ишьуеит, аха
дахьтәоу дахысуам, дқәацом.
Абри аамҭазы адауы ари аиҵба имҵагылаз асыӡбал даахҟьашан,
ихыршәҭны илкаижьит.
– Ҳаит, уара ақамсажә, ссыӡбал шԥахуршәҭи?! – иҳәан агаӡа
дҩаҵыҩрын, адауы ихы хырԥа уа дылкаижьит. Иашьцәагьы рыԥсы
ааиқәхеит.
Ҭацак дыҟан, лабхәа иҿа дцәажәаӡомызт. Ҽнак лыԥҳал лыман аӡахьы
дцеит. Аӡы шылтоз машәыр лгеит.
Исыхьыз сабхәа иаҳау, имаҳау седроу. Иаҳазар ишԥасыԥсыхәоу?!
– лҳәан иара уаҵәҟьа длатәан еиужьны акьажыҳәа аҵәуара далагеит.
Аҭаацәа ԥшит, иԥшит, аха данырымбаӡа, ари илыхьзеи лҳәан ланхәа
длышьҭалан дааит. Дахьааиз лҭаца илыхьыз анлаҳа, «ҳаи, ҳабшьит,
бабхәа иаҳазар ԥхашьарами!» – лҳәан, ларгьы длатәан аҵәыуара
далагеит.
Арҭ аҩыџьагьы хынҳәны аҩныҟа ианымааӡа, абхәа дрышьҭалан дааит.
– Ишәыхьзеи, бара, шәзырҵәуозеи? – ҳәа дразҵааит,
Абас ауп иҟалаз ҳәа аниарҳәа, иаргьы днарыдтәалан аҵәуара
далагеит. Арҭ аӡәгьы аҩныҟа данымаа, рхабар анимбаӡа, рыҷкәын
дрышьҭалан аӡаҿы дааит. Дахьааиз иҭаацәа – иԥҳәысгьы, иангьы, иабгьы
рыхқәа кны еилатәоуп еибарҵәыуо.
– О, уара, ишәыхьзеи? –ҳәа данразҵаа, ас, ас ҳәа иарҳәеит.
– Шәара ишәеицәоу агаӡа дсымбакәа схынҳәуам, – иҳәан
днарԥырҵын дцеит.
Акыр дныҟәахьан дышнеиуаз абжьқәа ӷәӷәаны иаҳаит. Абра
иҟалазеишь ҳәа абыжьқәа ахьиаҳауаз днеизар, џьоукы еибарххо, ажәқәа
аҭуан иқәаҳҵоит ҳәа иаҿуп.
– Шәызҿу закәызеи уара? – ҳәа днеин днарыдгылан дразҵааит.
– Алыӷәра аџьыка ақәуп, ажәқәа ирҿаҳҵаразы убрахь ихаҳцалароуп,
– рҳәеит.
– Ажәқәа акьыба икыдлома, алыӷәра изықәлома, уи аҵкыс аџьыка
арахь илбааганы ирҿашәҵарауеи, – иҳәан, дыҩхалан, аџьыка лбааган
арахуирымҵаиԥсеит. Иҟаиҵаз збазгьы ҳаи, ас еиҳа еиӷьзаап ҳәа
иааигәырӷьеит.
Урҭгьы дларԥырҵын, амҩа дықәланы иҿынеихеит. Акыр дцахьан
џьара аҳәҳәабжьқәа иаҳаит. Ԥсрак ыҟазар акәхап иҳәан, аҳәҳәабжь
ахьиаҳаз ахь дымҩахыҵит.
– Иҟалазеи, иԥсыда? – ҳәа дразҵааит.
– Аа, уара мыжда, ахырзаман ҳахьит, ҳаӡӷаб аԥҳал шылыӡәӡәоз
лнапы аԥҳал иҭахеит, иҳазҭымгеит. Лнапы аԥҳал иҭазза ишԥалыԥсыхәоу,
дҳажгәышьоит наҟ, иахьа ԥсыжроуп, – ҳәа иарҳәеит.
Аҷкәын иаҳаз даара иџьеишьеит.
– Дысшәырбеишь уи аӡӷаб! – иҳәеит.
Аӡӷаб ԥсык леиԥш дықәҵан дрымоуп, лнапы аԥҳал иҭаҵаны илывоуп.
– Ишԥыкәу дшыжәжуа шәыӡӷаб, лнапы сара иҭызгоит уажәыҵәҟьа, –
иҳәеит.
Ари заҳаз аӡӷаб лҭаацәа гәырӷьоит.
– Уаа, уанаџьалбеит, иҳамоу зегьы уара иуаҳҭоит, абааԥсы акыр
улшозар, узҳахәозар – рҳәеит.
Аҷкәын аԥҳал днасын иааԥиҽын, аӡӷабгьы «уф гәышьа!» – ҳәа
дҩагылеит.
Аҷкәынгьы даарԥырҵын иҩныҟа дааит.
Иҟан ҭакәажәыки лагажәыки. Ҽнак еисеит дара. Аҭакәажә агәылара
дцеит цәажәара. (Дара еисеит имцәажәо ҳәа. Раԥхьа ицәажәоз
ахкаараҟны дцаны аҳәарақәа ааицон). Алыгажә аҩны дтәан,
дцәажәаӡомызт. Ус иаакылсит хҩык аҽцәа. Анс рҳәеит, арс рҳәеит, аха
дымцәажәаӡеит. Излымҳак хырҵәеит, иԥаҵа абжа рсеит, аха
дымцәажәаӡеит. Дара наҟ иԥырҵны ицеит. Ауха аҭакәажә данааи, лхаҵа
илымҳа ашьа ахьыкәкәо, иԥаҵа абжа саны данылба, иухьзеи ҳәа
диазҵааит.
– Оо, сыбиааит, сыбиааит, аҳәарақәа раацара бықәшәеит, – иҳәеит.
Абас ала, алыгажә гаӡарала абас ихьит.
Ԥҳәызбак, жәа-шықәса зхыҵуаз, аԥҳал аашьҭлхын, ӡаагара ҳәа дцеит
аӡыхь ахь. Аӡы аҟны днеины, лыԥҳал ргыланы, аӡы шылтоз, шәарыцаҩык
ажьа деихсзаап. Ажьа иақәымшәакәа аԥҳәызба лыԥҳал ахьгылаз иақәшәан,
иԥнаҽит. Аԥҳәызба акәукәуҳәа дыҳәҳәеит. Хаҵа сцаны, схәыҷы дсыцзар
акәхарын, ари аԥҳал ахьгылаз, ахы иқәшәаны дысцәамшьуази ҳәа.
Аҳәҳәабжьы лан ианлаҳа, дыҩны дааит, ибыхьзеи ҳәа. Лыԥҳа илалҳәеит:
– Ҳаҵа сцаны сыҟазар, ҷкәынак дсымазар, ара дсыцзар акәхарын, ари
аԥҳал ахьгылаз дгылазар, ахы иқәшәаны дысцәамшьуази! – ҳәа.
Лангьы аҳәҳәара далагеит. Еиманы аҩны иааин, аҵәыуара иалагеит.
Ргәылацәа рызлацәа изан, аншьан кҿаҵаны, аҵәыуара ҟарҵеит. Ус аҩны
аиҳабы, аԥшәма дааит.
– Иҟалазеи, шәанаџьалбеит? – иҳәан, данразҵаа, иарҳәеит абас-абас,
умаҭа дыршьит ҳәа иҟамыз.
– Шәанаџьалбеит, шәхагахама? иҟамыз дышԥаршьуаз, шәыҽнышә-кыл!
– иҳәан, иацәиршәан, иаҟәихын, ҽаџьара дцарц ҽы-уаарак аӡәы имхны
иааигазаап, уа иҿаҳәаны дцеит, аҩыза аҽы имаз кны иааигарацы. Аҽы кны
иааигаанӡа, аҩны инхаз аҽы шьны аҵәыуара ҟарҵеит. Данааи, иҟалаз ибеит.
Иҟаиҵахуазиз, ҭоуба иуит абарҭ сҭаацәа раҵкыс иагоу ауаҩаы дызбаанӡа
сшыхнымҳәуа ҳәа. Дықәҵны дцеит. Дышнеиуаз, ҩнык аҿы днеит.
Дахьнеиуаз ажәлар еизаны, ачарҭқәа кыдыргыланы ажәқәа шьаҳаны
алыӷәра иқәаагалоит ҳәа ишаҿыз ибеит.
– Иҟашәҵозеи, шәызҿузеи? – ҳәа дрызҵааит.
– Иҟаҳҵозеи, умбои, ажәқәа аџьыка рҿаҳҵоит, – ҳәа иарҳәеит.
– Нас ари зтәу дызусҭада? – ҳәа дрызҵааит.
– Ари абрыгь абрыгь аҳ итәуп, – ҳәа иарҳәеит.
Аҟыр-ҟырҳәа дааччеит, шәаҳ, даҳы-моу, дҽадазаап ҳәа реиҳәеит.
– Ҳаи, ҳаҳ изы ари ас шԥеиҳәеи! – рҳәан, ицан аҳ иарҳәеит, абас аӡә
дааин, абас узиҳәеит ҳәа.
Аҳ ас аниаҳа, диԥхьан дааигеит, дааганы ақды ишьаҵаны дҭеикит.
Иуаажәлар дрыԥхьан, иреиҳәеит абри ауаҩ иқәнагоу иқәшәҵа ҳәа.
Ауаа алхны идыртәан, ирыӡбеит аџьыка арахә ҵаҟа ишгылоу
изырҿаҵозар, шә-манаҭк ирҭараны, изыҟамҵар, дыршьразы. Аӡӷабцәа неин
аҳ иарҳәеит абас, абас ақәаҳҵеит ҳәа. Аҳ дақәшаҳаҭхан, абаандаҩы
доурыжьын, длеины алыӷәра дықәлан, аџьыка аалбааганы, асаарақәа
инарныԥсаланы, арахә аџьыка рҿеиҵеит.
– Ҳаи, ҳиркьаҭеит, – рҳәан, аҳ иҟны дларган, шә-мааҭк усҟан ԥара дун
азы, ҩажәа мааҭ ирҭан, доужьны ддәықәырҵеит.
Дышнеиуаз џьара дахьныдгылаз, ибеит аҵәыуара шыҟаз, афара
ҟаҵаны.
– Ҳаи, хәыҷыкгьы сфап, сагьҵәыуап, – иҳәан, дыштәаз дамхаччеит.
– Ҳаит, ҳаԥсы уихыччома?! рҳәан, рхы иақәырҵеит.
– Нас смыччакәа, ауаҩы иԥсы шҭоу дыжәжуеит, сабамыччо, – ҳәа
реиҳәеит.
Ирҵәыуаз аԥсы аԥҳал инапы ҭахазаап, аҭыхшьа рзымдырызт, уи
акәын, дыԥсит ҳәа иԥҳал иваҵаны дыржрацы иаҿызаап. Нас ус реиҳәеит,
ҟәрышьк сышәҭозар, далсыргоит ҳәа. Ирулакь, капеик, капеикла
еизырган, ирҭеит ҟәрышьк. Иԥара анирҭа, дынеин, аԥҳал ахы дасны
иааԥҽны, угыл, иҳәан, дҩаиргылеит.
Гәырӷьарахеит, ччарахеит.
Егьи дхынҳәны иҩныҟа дшааиуаз, џьара днеит аагылараҳәа.
Дахьнеиз, иҩнан ҭакәажәыки лыгажәыки. Алыгажә илымҳа хҵәаны,
излак ҭыхны дибеит. – Иухьзеи рыцҳарас узыниазеи – ҳәа диазҵааит.
– Дад, ари ахаҵаразы исыхьыз усуп, ԥхашьарас, хьымӡӷыс
исыԥхьаӡом. Исыхь уи ауп, аҳәарақәа ҭыҵны иахьцоз иаацатәын, аха
аӡаӡа ыҟан. Убри аҟынтә, сыԥҳәыс бцаны иааца ҳәа ласҳәан, уара уца
ҳәа салҳәеит. Сара бара бца сҳәеит, илымуит. Нас ус ҳҳәеит, ҳаԥхьа
ицәажәауа дцаны аҳәарақәа ааицаразы. Ус ҳшыҟаз, ҽцәақәак ааин,
гәылак дахьынхо ҳәа иазҵааит. Аха сыԥҳәыси сареи ҳаисаны ҳаҟамзи,
сцәажәр, аҳәарақәа аасцар акәхон, убри аҟнытә ацкы анрасымҳәа,
слымҳа хырҵәеит, сылагь ҭырхит. Сыԥҳәыс ашьа сыхьшьны санылба,
акәукәуҳәа дыҳәҳәеит. «Насыԥда, бцәажәеит», – сҳәан, дсышьҭын,
аҳәарақәа лаасырцеит, – иҳәеит.
Адырҩаҽны ашьжьымҭан дҩагылан, иҩны дааин, аҽы зтәыз манаҭк
наииҭан ахә ишәеит, егьи иаанхазгьы ихы иаирхәеит.
Дыҟан ԥҳәыск, Кац ҳәа. Зны, Кац чуан дук ала абысҭа шылуаз ачуан
дҭаҳаит. Лыҳәҳәабжь анраҳа агәыла ҳәсақәа еибарыҩны иааит. Ачуан
дышҭажьыз анырба, рӡыӷқәа цәыԥԥуа аҳәҳәара иалагеит.
Аҳәҳәабжь анаҳа, алаҳәа ԥырны иааит; иҟалаз анаҳа гәырҩала
иԥсит. Уи аамҭазы иаразнакала абгахәыҷы аакылст; алаҳәа ԥсны ианаба,
иаарыцҳанашьан агәы ишалсыз уаҩы инардыррацы аҵыхәа хнаҵәеит.
Уи аҳаит ауарбажә. Иахьаанаган алақәа ҭнахит.
Нас амаҵуҩы ԥҳәыс дааит. Арыцҳара иҟалаз зегьы анылба, илкыз:
ачанах, аҵәца зегьы ԥыххаа иқәылҵеит.
Уи аамҭазы ахышә даакылԥшны илбеит аҳкәажә ԥҳәыс. Иҟалаз
анеилылкаа, лыгҿаҩра маҭәақәа зегьы: ахызақәа, ацәарҭақәа, ахчқәа
дәылганы илблит.
Уи ибеит аҳ. Аҳкәажә иҟалаз зегьы иалҳәеит. Аҳ ари заҳаз сара
соума, – иҳәан, иаҳәа ааҭыхны иуахьад даарылалан зегьы ҟәаҟәаны
икаижьт.
Иҟалаз зегьы иаҳаит аҳ тәыс имаз анхаҩы.
– Шәара шәеиҳа игаӡоу дызбаанӡа сышәԥырҵны сцоит, – иҳәан дцеит
ихы ахьынахаз.
Дцо, до дышнеиуаз ԥсыжрак дақәшәеит. Илахь еиқәҵаны аҭоубыҭ
днадгылт. Данԥшы, даажуеит ҳәа аҭоубыҭ иҭаҵаны аԥҳәыс ирымоу
лыԥсы ҭоуп.
– Ари лыԥсы шҭоу дзыжәжуазеи? – ҳәа данразҵаа ус рҳәеит:
– Ари аԥҳәызба лнапы аԥҳал иҭалҵан илызҭымхит. Аԥҳал лнапы
шҭоу дызныҟәом, убри азоуп дзаажуа, – ҳәа.
Анхаҩы алаба рхха аԥҳал дласны иааԥиҽит, аԥҳәызба лнапы ааҭихит.
Зегьы уамашәа ирбан, даара иахгәырӷьааит.
Анхаҩы аҩныҟа дхынҳәит: Уи ашьҭахь есқьынгьы ус иҳәон:
– Еицәа умбакәа, еиӷьу уздыруам ҳәа.
Аҳак дыҟан, иҳәеит, ԥа заҵәык диман, иҳәеит. Аҳ амал рацәа иман.
Аԥа аб имаз амал хыда инихуан акәымзар акы ациҵо, акры иуа ҳәа
дыҟамызт. Аҳ дҭаҳмадахан аԥсра далагеит. Иԥа дааиԥхьан ус иеиҳәеит.
– Дад, сара ишубо, сыԥсуеит, сыԥсуазаргьы уара сҳәатәы хауҵо уҟам,
акы уаԥсамхеит. Сара саныԥслакь рацәак мырҵыкәа убас еиԥш аамҭак
узыҟалап, ухала аҽшьра угәаԥхартә. Аха сызлаухәо акы заҵәык ауп. Убриак
ма инагӡа. Уҽыумшьыр ада ԥсыхәа умамкәа уаныҟалалакь, ҳмаҵурҭа
ахәыблы агәҭаны аҵәаҳә кнасҳаит, аҽшьра анугәаԥхалакь, убри ала уҽшьы,
иухаумыршҭыкәа, – ҳәа еиҳәеит.
Аԥа ас еиԥш аб ииҳәаз дазхәыцуа, агәхьаа икуа дыҟазма, уссгьы имкит.
Рацәак мҵыкәа иаб дыԥсит.
Аҳ даныԥсы, аԥа амал зегьы ишеит, амшгацәа ирҿеиҵеит, иӷәыхит. Иаб
иеишәа аргылара аамҭа ааит. Аха аԥа иаб иеишәа иқәиҵашаз акагьы
изымԥшааит. Амал шаны изиҭаз дрылалан иреиҳәеит шәсыцхраа ҳәа. Аха
ихьаԥшынгьы ихәамԥшит, игәхьаа рука иҟазма?! Дыхраа-ӡраауа, иикра,
иишьҭра изымдыруа адәы хты даақәхеит.
– Ааит, сара рыцҳа, сыбзамыҟәзаарын, саб иҳәатәы зхасымҵазеи,
ҽшьроуп исықәу, уаҳа сара стәы адунеи аҿы акагьы ыҟам, саб иахьиҳәаз
снеины сҽыкнаҳаны сҽысшьып, ма убри ак насыгӡап, – иҳәан, аҵәаҳә
ахьыкнаҳаз днеины ихәда ашаха ахаҵаны даныҩахьынҳала, аҵәаҳә зҿарԥаз
иаамшәан ҟәбар дук азна гәыр-гәыр, гәыр-гәыр ҳәа ахьы леин аҩны
илыҩнаҳаит.
Убасҟан ауп аԥа иаб аҭаҳмада иԥсымҭаз иҟаиҵаз, еиҳәаз змааназ
анидыр. Ахьы ааиҟәшәан, иаб иеишәа иқәиҵашазгьы алаиԥшааит, ҿыц иаб
иеиԥш иҽеиҿкааны ауаа зегь шынхо еиԥш анхарагьы далагеит.
Дызлатәазгьы иҽшиԥсахыз агәра диргеит.
Лыгажәык игәараҿы чажәла ԥыҭк шкаԥсаз ибеит. Алыгажә иҭакәажә
ус леиҳәеит:
– Абри ача икаԥсоу амцаҿы иҷҷны, нас ибыма бцаны илаганы чанахк
азна ақалмышь алх, нас уи ақалмышь сара аҳ иахь исыманы ҭаара сцоит,
–ҳәа.
Аҭакәажә алыгажә илеиҳәаз налыгӡеит. Иҭакәажә изыҟалҵаз ақалмышь
аашьҭыхны аҳ изигеит.
Аҳ алыгажә рыцҳа дшиҭааз аниба, – Уԥсы ахьынӡаҭоу ухы аланыҟәга,
– иҳәан макәанк азна ахьы ииҭеит.
Алыгажә ахьы аниоу, дгәырӷьаҵәа има иҩныҟа ддәықәлеит; амҩа
дықәны дышнеиуаз, дааԥсан џьара длатәеит.
Алыгажә дахьтәаз арԥыск ҽыла дааидгылан, – «Уабацои, уагьабантәаауеи, дад? – ҳәа дизҵааит. Алыгажә аҳ иҿы ҭаара дышцоз, аҳ
дрыцҳашьаны макәанк азна ахьы шииҭаз зегьы аҽыуаҩ иеиҳәеит. Аҽыуаҩ
ус иҳәеит:
– Амакәан азна ахьы еидара ӷәӷәоуп, уаҵаԥсуеит; уи аҵкьыс, сара
исуҭар, сҽы усҭап, уақәтәар ашырҳәа аҩныҟа уагоит, – ҳәа.
Алыгажә, аҽыуаҩ исеиҳәаз ҵабыргуп умбои, – иҳәан ихьы аҽыуаҩ
инаиҭаны, иҽы ааимхны дақәтәаны ддәықәлеит. Дышнеиуаз иҽы
аахыԥхыԥын длалырҩын дылкаҳаит.
Алыгажә дықьуа, дӷызуа амҩан дышкажьыз жәыхьчак дааидгылт.
– Иухьзеи, дад? – иҳәан дизҵааит. Алыгажә дзықәшәаз ажәхьча
иеиҳәеит.
Ажәхьча ус иҳәеит:
– Уҽы џьара уҭанархар аҵкьыс сара исуҭар, сыжәқәа акы усҭап, – ҳәа.
Алыгажә ажәхьча ииҳәаз дақәшаҳаҭхан ижәқәа акы ааимихын, има
ддәықәлт.
Дышнеиуаз аӡәы уасак има дшааиуаз диԥылт.
– Уабаҟаз, дад, иааугозеи? – иҳәан диазҵааит алыгажә дзықәшәаз,
дахьыҟаз зегьы ауаса згоз иеиҳәеит.
– Ажә рыххо аҩнынӡа иузгарым, суаса еиҳа алеишәа бзиоуп, иусҭап
ужә сыҭ, иҳәеит.
Алыгажә ари ииҳәазгьы мап изахымҳәаакәа иуаса ааимхны има
ддәықәлеит.
Иуаса има дышнеиуаз ԥҳәыск ҟызк лҩыҵракны дааиԥылт.
– Уабаҟаз, дад, ууаса рыххо иабантәаауго? – лҳәеит аԥҳәыс. Алыгажә
дахьцоз, амҩахь дахьааиуаз дызқәшәаз зегьы аԥҳәыс илеиҳәеит.
Аԥҳәыс ус леиҳәеит:
– Ауаса рыххо аҩнынӡа иузгарым ҭаҳмадак уоуп, уи аҵкьыс сҟызи ууасеи
ҳаԥсахып! Алыгажә ари аԥҳәыс илҳәазгьы мап ахимҳәааит.
Лҟыз аалымхны има дышнеиуаз ԥҳәызбак кәтык лыма дшааиуаз
дналԥылт.
Аԥҳәызба – «Уҟыз рҳәазо агара улшом, ҭаҳмадак уоуп, сыкәты усҭап
уҟыз сыҭ, агарагьы еиҳа иманшәалоуп»‚ – ҳәа иалҳәеит.
Аҭаҳмада аригьы длықәшаҳаҭхан лыкәты аалымхны има амҩа дықәылт.
Дышнеиуаз аӡәы еимаа ҿыцқәак имӷыҵраҵаны дышнеиуаз днеиԥылт.
– Ари акәты иалухузеи, еимаа ушьаӡамеи, сеимаақәа усҭап укәты сыҭ,
– иҳәеит аимаақәа зкыз.
Алыгажә ари ииҳәазгьы мап ахимҳәааит. Икәты наиҭаны иеимаақәа
имхны дышнеиуаз шәшьырак дныҵатәан исышьасҵоит ҳәа далагеит, аха
ишьамлеит. Ари дыштәаз ахәҷы-мыҷы ҭиҩы дааидгылт. Ахәҷы-мыҷ ҭиҩы,
– Аҭаҳмада иухьзеи, уабаҟаз ҳәа дизҵааит. Аҭаҳмада дахьыҟаз
дзықәшәақәаз зегьы ари иԥылаз иеиҳәеит.
– Уеимаа ушьалагәышьом, уи аҵкьыс сара исуҭар гәырк усҭап, уҭакәажә
илзугар, иаауџьылшьап, – иҳәеит.
–Егьауҵабыргым, – иҳәан, аҭаҳмада иеимақәа агәыр азы иааиԥсахын,
игәыр иаԥхьа икәымжәы иналеиҵан, иҩныҟа ддәықәылт. Дышнеиуаз
данааԥса, шәшьырак ашьац шьҭашьшьы иахьыҟаз дныҵатәеит. Аҭаҳмада
иԥсы анишьа, дҩагылан игәыр ааиԥшаан имбеит. Ашьац ажәжәаҳәа
дылаланы ишиԥшаауаз аҳык дааидгылт.
– Узышьҭозеи, дад? – ҳәа дизҵааит аҭаҳмада.
Аҭаҳмада дзықәшәақәаз зегьы аҳ иеиҳәеит.
– Ҳаи, уанаџьалбеит макәанк азна ахьы баша ишԥауцәыӡи, уахьнеиуа
уҭакәажәгьы аҩныҟа уналышьҭуамеи! – иҳәеит аҳ. Алыгажә, сҭакәажә
сзықәшәақәаз рзы акгьы салҳәом, амала ларгьы саргьы малны иаҳцәыӡт
акәымзар иҳәеит.
– Акыр шԥауалымҳәо, мазарак ырӡны уаауеитеи – иҳәеит аҳ.
– Мап, акгьы салҳәом, – иҳәеит алыгажә.
– Суеисоит, дузымгәаауазар, –шә-нызқь мааҭ шусҭо, – иҳәеит аҳ.
Алыгажә ибзиоуп иҳәан, еиманы аҭаҳмада дахьынхоз ицеит. Иахьнеиз
алыгажә иҭакәажә лахь, длеит, аҳ ааҵра давагыланы дӡырҩуан. Алыгажә
иԥҳәыс лҿы данлеи, – Бышԥаҟоу, быԥсы ҭаны быҟоума? – ҳәа длазҵааит.
– Сара сыҟоуп, аха уара ушԥаҟоу, уахьцаз аҳ иуиҭазеи? – ҳәа дизҵааит
аҭакәажә.
Алыгажә, аҳ макәанк азна ахьы шииҭаз, амҩахь арахә рзы иԥсахуа
еиҭаԥсахуа дшаауаз аҵыхәтәанӡа иауз игәыргьы шицәыӡыз азааргӡа зегьы
иҭакәажә илеиҳәеит.
– Ахьы узаагар бзиагәышьан, ҳаԥсы ахьынӡаҭаз ҳныҟәнагон, аха
ианамухгьы уара уԥсы ҭаны уаазааит, – лҳәеит аҭакәажә
Ари заҳаз ааҵран игылаз аҳ, иаҳаз џьашьо алыгажә иҿы дааин шәнызықь
наиҭаны днықәланы дцеит.
Ашәнызықь мааҭ алыгажәи аҭакәажәи аҳ аисаразы ириҭаз рыԥсы
ахьынӡаҭаз қьафла иныҟәнагеит.
Дыҟан ԥҳәысеибак. Илыман ԥаки ԥҳаки. Аԥҳәысеиба лԥа ҽнак мҿаагара
ҳәа абнахь дцеит.
Аҷкәын дхынҳәны даанӡа иани иаҳәшьеи ргәы ҿыӷьуа ианалага,
аҩыџьагьы еиваианы ицәеит. Уи аамҭазы агәылара инхоз згәы ҿыӷьуаз
аӡәы баша аҵықьҳәа дхысит. Ахы иҭҟьаз шааиуаз ани аԥҳаи ахьеиваиаз
аԥҳа лышьҭахь инкашәеит.
Ахы иҭҟьаз аԥҳа лышьҭахь ишкашәаз анылба, арҵәааҳәа аҳәҳәара
далагеит ан.
– Нан, иҟалазеи, бзырҳәҳәозеи? – ҳәа длазҵааит лыԥҳа.
Ан ус лҳәеит;
– Нан, сзырҳәҳәо закәызеи, бымбои, бара хаҵа бцаны быхшареи бареи
шәеиҵаҩҩы, бхәыҷқәа бышьҭахь ишьҭаҵаны шәшышьҭоу абас шәыхьыр,
бхәыҷқәа ахы рааханы имԥсуази, – ҳәа.
– Ари иашоуп, – лҳәан, аԥҳагьы арҵәааҳәа аҳәҳәара далагеит.
Аҳәҳәабжь заҳаз агәылацәа еизеит.
Иҟалаз еилыркаанӡа, иааиз агәылацәагьы иҵәыуаз ирыцҵәыуа
иалагеит.
Уи аамҭазы аԥҳәызба лԥа абнахьтә дшаауаз аҳәҳәабжь аниаҳа,
дыҩны даакылст.
Ашҭа данааҭала, иҵәыуаз агәылацәа дразҵааит:
– Изакәызеи, ишәыхьзеи? ҳәа.
– Иҟалаз ҳаргьы иҳаздыруам, уани уаҳәшьеи ҵәыуа ианааба ҳаргьы
аҵәыуара ҳалагеит, – рҳәеит агәылацәа еизаны игылақәаз.
Аҷкәын иҟалақәаз анеиликаа, зегьы даарылагылан: –«Сани саҳәшьеи
рыҵкьыс игаӡоу ауаа збаанӡа схынҳәуам», – ҳәа реиҳәеит.
Аҷкәын иажәа дшаалгаз еиԥшҵәҟьа ддәықәлеит ныҟәара.
Аҷкәын амҩа даныланы дышнеиуаз даныӡырҩ иаҳаит уаха-сахаҳәа
быжьқәак. Иҟалаз еилиргаразы ауаа рацәа рыбжьы ахьгоз днеит.
Днаԥшызар арахәқәа алыӷәра рықәгалара ишаҿыз ибеит.
– Иҟашәҵо закәызеи? – ҳәа данрызҵаа, ус иарҳәеит:
– Ҳарахә џьыкада инҵәоит, аџьыка алыӷәра иқәԥсоу ихагаланы
ирҿаҳҵарацы ҳҭахуп‚ – ҳәа.
– Арахә алыӷәра изхажәгало, аџьыка лбааганы арахә адәаҿы ишыҟоу
ирҿашәҵарауазеи, – иҳәеит аныҟәаҩ.
Даргьы аназхәыц, еилыркааит аџьыка лбааганы арахә рҿаҵара еиҳа
ишымариаз.
– Ииашоуп, – рҳәан џьшьатәыс иҟарҵеит, абри аҟара злеилукаазеи
ҳәа.
Аныҟәаҩ иибаз џьашьатәыс иҟаҵаны днарԥырҵит, аҵкьыс иџьшьатәу
збозар ҳәа. Дышнеиуаз ҵәыуабжьык иаҳаит.
Аныҟәаҩ аҵәыуабжь ахьиаҳауаз ахь ихы рханы ддәықәлеит.
Иахьҵәыуаз даннеи, – иԥсы дызусҭа ҳәа иԥылаз аӡәы диазҵааит.
– Иԥсыда умбои, уаҩ бзиак иԥҳа аӡаагага аԥҳал лнапы ҭахан, ари
усгьы ԥсык дылҩызоуп ҳҳәан аԥҳал лнапы шҭаку даажырц ҳгәы иҭоуп,
– иҳәеит иааиԥылаз руаӡәы.
Аҷкәын ныҟәаҩ аӡӷаб лаб диԥшаан, – Ишәыхьзеи, шәзырҵәыуазеи?
– ҳәа диазҵааит.
– Иҳахьзеи умбои, сыԥҳа лнапы аԥҳал иҭахан ҭыхшьа ҳзамҭазт
азыҳәан аԥҳалгьы ларгьы ишеимоу иаажуеит, лыԥсы шҭоу, – иҳәеит
аӡӷаб лаб.
– Уи акәзар имариоуп, уи сара избап, – иҳәеит аҷкәын.
– Смал абжакы уаласырхәуеит ус ԥсыхәак узаҭозар, – иҳәеит аӡӷаб
лаб. Аҷкәын днеин аԥҳал ааԥҽны аӡӷаб лнапы ааҭихит. Аб имал абжагьы
аҷкәын ииҭеит абри азы. Абас рыхьит акы ада ззымдыруаз агаӡацәа.
Ҽнак хаҵак иԥҳәыси иареи рыҩны иштәаз ргәы ҿыӷьуа иалагеит. –
Ишԥааури бара, ҳгәы ҿыӷьуеит, ма ҷкәынак дҳаманда ҳгәы ирҿыхон
иҳәеит, ахаҵа. – Уааи «ҳаԥхьа ҿызҭуа» ҟаҳҵап – лҳәеит аԥҳәыс.
– Ибзиоуп, – иҳәан иҟарҵеит «ҳаԥхьа ҿызҭуа». Ари змааноу рыуа аԥхьа
ицәажәо даҵахоит ауп, иаҵахогьы ахәылԥазы аҳәарақәа раацара уалс
иқәырҵеит.
Ԥыҭк анҵы иԥҳәыс дцеит агәылара.
Иара, џьара сцаргьы сцәажәом, уи аҵкьыс ара сыҟазааит иҳәан аҩны
дтәан.
Ҩыџьа асасцәа ҽыла игәара иааҭалт. Аха заҟа ддәылымҵра,
иҽырԥсны дтәеит. – О, аԥшәма! – ҳәа рыбжьы андырга, ашьшьыҳәа
дыҩдәылҵын, дуауаӡа днарыдгылт. – Мшыбзиа! – рҳәан, аха ҿимҭит.
– Иухьзеи, удагәоума? – рҳәан, аха заҟа акы имҳәарыз, иҽеихарԥсны
дгылоуп. Анс рҳәеит, ас рҳәеит, аха ауҿиҭхуаз. Руаӡәк иҟамчала апҟаҩ-апҟаҩҳәа ҩынтә-хынтә дисит, аха ҿиҭуам.
Нас исуаз дылҽыжәҵын, иаҳәызба ааҭыхны иԥаҵа абжа исеит,
излымҳакгьы аахиҵәеит, аха ҟыт имҳәеит, дыббаӡа дгылоуп.
Ус асасцәа иааиз нықәҵны ицеит. Иаргьы илымҳа ашьаҟәада ахьшы
днеины аҩны длатәеит.
Хәлеит. Ахәылԥазы иԥҳәыс ашә данаахыҵ, лхаҵа днаихәаԥшызар,
илымҳа хырҟәыдаа дтәоуп, ашьа иҿашәы. – Унан! Уаргьы саргьы
ҳаԥсындаз, иухьзеи? – лҳәан дныҩнаҳәҳәеит.
– Оҳоҳоу! Оҳоҳоу! Баҵахеит, баҵахеит, бцаны аҳәарақәа ааца шьҭа!
– иҳәеит лхаҵа гаӡа-рыцҳа.
Ԥҳәыс еибак дыҟан. Уи длыман ԥа заҵәык, Қдыжә ҳәа. Қдыжә даара
дгаӡан.
Ҽнак уардынла аԥсҭахьы дцеит. Ауардын азна амҿы иманы дшааиуаз
амҩан гәырк каршәны ибеит. Агәыр аашьҭыхны иуардын инақәиҵан,
аҩны данааи, иан ус леиҳәеит: – сан гәырк каршәны избан, ауардын
иақәҵаны ибзаазгеит ҳәа. – Унан, уан дыԥсындаз, агәыр ргәы иалаҵаны
иааргоитеи, ауардын иақәырҵо убахьоума лҳәан, лԥа диҵаҟьеит. – Нан,
даҽазны сгәы иҭазаап иҳәан, дцеит аҽаџьара.
Дышнеиуаз ласбак каршәны ибеит. Аласба сгәы иаласҵоит ҳәа
иширҟыҵымыҵуаз ицәԥсит.
Аҩны данааи иан илеиҳәеит иҟалаз. – Унан, рыцҳа! Аласба иаԥхьаны
иааргонеи, ргәы иаларҵозма лҳәан, диҵаҟьеит. – Аҽазназы сгәы иҭазаап
иҳәан, дцеит абнахь.
Қдыжә дышнеиуаз жьак ибеит. Ажьа даԥхьо даналага, абна
инылашәкәа ицеит. Данааи иҟалаз иан илеиҳәеит. – Унан, уара, ахәаша!
Ажьа иаԥхьаны иркуазма, еихсны , ма аигәышә ашьклаҵаны иршьуанеи
лҳәан, диҵаҟьеит.
– Аҽазназы сгәы иҭазаап иҳәахын дцеит.
Дышнеиуаз џьоукы ацәқәа ҵакны ишыцәаӷәоз дынрыдгылт.
Дышнеиуаз еиԥшҵәҟьа еигәышә рыхха аԥырҳәа ацәқәа руакы
иаагәыдиҵан, ашьапы ԥҵәаны илкаижьт. – Ҳаи, ари дызхагада рҳәан,
длышьҭагәа дыркын ицәа дыҭцаны дрыпҟеит.
Аҩны данааи, дзықәшәаз иан илеиҳәеит. – Унан, уара мыжда! Бзиа
жәуааит ҳәа акәын иҳәатәыз лҳәан дизгәааит. Аҽазназы сгәы иҭазаап
иҳәан дцеит.
Дышнеиуаз ԥсык анышә дшарҭоз дрықәшәеит, – Уаа бзиа жәуит, иҳәан
днарыдгылт. Ҳаит, бзиа умбааит, ҳазҿу умбои рҳәан, иҵаҟьаны
дыԥхарҵеит.
Аҩны данааи, дзықәшәаз иан илеиҳәеит. – Унан, уара агаӡа! Ухы
уаасуа унықәланы уҵәыуар акәымзи лҳәан, диҵаҟьеит.
Даҽазны дышнеиуаз чарак аҿы, иасны ишыкәашоз ашҭа дынҭалт.
Ихҭырԥа ааихыхны инкажьны аа-ҳи-ҳи ҳәа ихы даасуа днықәылт. –
Ииуеи, ижәла нҵәеит, дызциганда рҳәан, иҵаҟьаны ашҭа дыҭцаны
дыԥхарҵеит.
Дааин иан илеиҳәеит ихьыз, усгьы нациҵеит: – сан ԥҳәыс
дысзаабымгакәа, сахьтәоугьы сгылом. – Ԥҳәыс дузаазгоит, агәарԥ азна
амҿы еизугозар, – лҳәеит иан.
– Ибзиоуп иҳәан, далагеит амҿы аагара. Ан даалаган ҭәырӷәык
еилаҳәаны амҳараҿы икҿалыргылт. Нас ус иалҳәеит: – нан, шьҭа, уаҟәыҵ
умҿы аагара, ԥҳәыс дузаазган амҳараҿы дкыдгылоуп, аха хәылԥазынӡа
уахь умнеин ҳәа.
Ахәылԥазы амҳараҿы днеин дыкны данаалыха, ахәараҳәа аҭәырӷәы
имҵаҳаит. – Сыԥҳәыс дабаҟоу ҳәа иан данлазҵаа – ушыбзамыҟәыз
анлаҳа дцазаап ҳәа иалҳәеит.
– Ус акәзар, даасымгар зуам иҳәан ддәықәылт. Дышнеиуаз ԥҳәыск
– Чача ҳәа шҿылҭуаз иаҳаит. Иԥҳәыс Чача лыхьӡуп ҳәа иан иалҳәахьан.
Абан сыԥҳәыс иҳәан, абжьы ахьгоз аҩны днеит. Ихәы архиара
иалагеит. Аԥҳәызба, дахьниас-ааиасуаз, асас дшылзымақаруаз лаҳаит.
Аԥҳәызба уамашәа илбан лан илалҳәеит, аха иҟарҵахуази.
Акранырфа ашьҭахь, ииарҭа ҟарҵан днаиеит. Аԥҳәызба лангьы Чача
ашәындыҟәра дылҭарианы, ацаԥха ҩаркны, ларгьы днышьҭалан дыцәт.
Аҵхыбжьон Қдыжә дҩагылан, Чача дызҭаз ашәындыҟәра аашьҭыхны
дцеит. Амҩан ашәындыҟәра ааԥҽны, Чача дааҭганы аҩны дааигеит.
Данааи иан даара лгәы иахәеит.
Ԥыҭк анҵы Чача ус иалҳәеит Қдыжә: – сҭаацәа рҿы, ҳаҭуан азна ласаха
ыҟоуп, уцаны ԥыҭк ааугар, исны уеиқәа алсхып ҳәа.
– Ибзиоуп иҳәан дцеит. Дахьнеиз уаҩы димбаӡакәа аҭуан дҩықәлан
аласахақәа иԥхьаӡо далагеит. Ари Чача лхәы, ари сан лхәы ҳәа иԥхьаӡаны
ишеиқәиҵоз, аҵыхәтәаны акы ахашәалт.
– Ишԥазури? Ари Чача илысҭар сан лгәы нхоит, сан илысҭар Чача
лгәы нхоит; ных, иҟалалакгьы сан илысҭап. Чача илымургьы аҿах
аалыҿсыргап ҳәа, инапы анааиҟьа, аӷьыч уа иқәтәаз ихахәда иаахан,
далыҩрны дылкаҳаит.
Аҭаацәа ааисын длышьҭагәа дыркит. Нас – сҩызагьы хыхь дықәтәоуп
аниҳәа, иҩхәнан Қдыжәгьы дыкны длылбааргеит. – Узусҭа? – ҳәа
ианиазҵаа, – сызусҭа шәымбои, шәымаҳә соуп иҳәеит Қдыжә. – Уабаҟаз
нас анырҳәа:– сабаҟаз, уцаны аласа ааугар, еиқәак узызӡахып лҳәан,
саалышьҭит иҳәеит Қдыжә. Ашьҭахь заҟа изышьҭхуаз аласа наиҭаны
ддәықәырҵеит рымаҳә.
Абри азоуп ари ауаҩага илакә ҳәа изашьҭоу.
Ҭакәажәык дыҟан, ԥа-заҵәык длыман, ера уигьы дыгаӡан.
Ҽнак ус иалҳәит иан:
– Ауардыни акамбашьқәеи уманы уцан фахьк ҳзааугар, амҩан ак кажьны
иубозаргьы уздырамеи ас унҭыҵыр – ҳа.
– Бзиоуп! – иҳәан дцеит. Дызнеиуаз гәырк каршәны ибит. Ауардын
илақәҵан иманы аҩны дцеит.
– Сан, бнеины ана ауардын банԥшыли, гәырк збан убра ианысҵт, – иҳәит.
Аҭакәажә днеины дыԥшаан, аха, иаулбахуаз, иӡхьан.
– Иууазеи, уан рыцҳа, агәыр ануба, укьаҿ иналауҵар акәымзи, – лҳәит
иан.
Ҽнак џьара дыҟан дшааиуаз, ласбак каршәны ибит. Аласба скьаҿ
иаласҵоит ҳа дзаҿыз иԥсит. Аҩны данааи, абас изуз иҳан, иан иалҳәеит.
– Иууазеи, уан рыцҳа, уаԥхьан иааугар акәынеи, – лҳәыт.
Шьыжьымҭанк бнакы дылан дыснеиуаз, жьак ахыцәаз днахагылт,
даԥхьуа, даԥхьуа даналага, ажьа ааԥшын иҩны ицеит. Аҩны даннеи, ихьыз
иан илеиҳәт.
– Иууазеи, ахы алабала уасны иумшьуаз, – лҳәан даӷьуа далагт.
– Ибзиоуп, даҽазназы сгәы иҭазаап, – иҳәан дцахт.
Дызнеиуаз аӡәы сыԥсы сшьоит ҳа ашьашәыр дзыҵатәаз дынихәаԥ-шит,
афырҳа днеин иҽимырбаӡакәа илаба рыҳәҳәы ихы даасын, дышьны
дылкаижьт.
Иан ианлеиҳәа, унан, уан рыцҳа, мшыбзиа ҳа унимеиҩсуаз, лҳәыт, аха
иабаҟоу, изымдырт.
Хәымыҽхак мҩакы дықәны дызнеиуаз ԥсык анышә дахарҭоз дҩавалт,
мшыбзиа иҳәан дыҩрывсны дцеит.
Абас, абас изуз иҳәахт аҩны данааи.
– Ухы уаасуа унеины умҵәыуаз, баша урывсны уахбаауаз, – лҳәан
диацәҳаит.
Аӡә ԥҳәыс дааиган чара иуан, иуацә, игәыцхәцәа зегьы агәараҳа иасны
изыкәашуаз, агәар дынҭалт, ааҳыҳыиҳа ихы даасуа. Аҷкәынцәа дыркын,
дрыпҟаит. Агаӡ рыцҳа дызҵәыуаз иан лҿы дцеит, дзыниазгьы леиҳәт. Уи
нахыс лыҷкәын заҟа џьара дынҭылмыжьрыз…
Ԥҳәысеибак дыҟан. Ԥа заҵәык длыман. Убри лԥа дгаӡан. Еснагь иан
длыҳәон ԥҳәыс дысзаага ҳәа. Ари ҽнак акәымхеит, ҩымш акәымхеит. Ан
лгәы анԥҵәаӡа, лԥа ус иалҳәеит:
– Зны уцаны уардынк азна амҿы аага, нас ԥҳәыс дузаазгоит.
– Ус акәзар, абыржәыҵәҟьа сцаны амҿы аазгоит, сан, – иҳәеит агаӡа
дгәырӷьаҵәа. Мҿаагараҳәа абнахь дцеит.
Убри амҭазы аԥҳәысеиба даалаган аҭәырӷәы еилалҳәеит, нас
инаганы ауаҭах иҩналыргылеит. Ус амра акыр иҭагьалахьан, лыҷкәын
аԥхӡы иҿашы, амҿы имны дааит.
– Сан, сара иззыбҳәаз амҿы аазгеит, бара ԥҳәыс дысзаабгама? –
ҳәа иан длазҵааит.
– Аиеи, нан, дузаазгеит, аха убжьы анлаҳа, дыԥхашьан аҩны
дааҩналеит, – лҳәеит иан. – Ҳауида лыхьӡуп, лҳәеит.
Ус ахәлара ианалага, агаӡа днеин дышьҭалеит.
– Ҳауида, бааины бышьҭал! – иҳәан агаӡа акәакьҭа игҿагылаз
дналыхәаччеит.
Убри аамҭазы иан аҭәарӷәы ыршәны адәахьы икалыжьит.
– Ҳауида дабацеи? – иҳәан агаӡы иан длазҵааит.
– Лықәҿуҭызма? – лҳәеит иан.
– Ааи, бааины бышьҭал ҳәа ласҳәан, иҳәеит.
– Унан, лықәҿумҭыр акәын, дуцәшәан лыҩныҟа дцеит, – лҳәеит иан.
Ашьыжь анша, агаӡа дҩагылан, «Сара уажәыҵәҟьа Ҳауида даазгоит»,
– иҳәан дыҩны агәарԥ дынҭҟьеит.
Ус дцо, дцо, дышнеиуаз ӡыхьк дныҽԥынгылт. Ӡӷабк аӡыхь лгарц
дааин (лара аҳ иԥҳа лакәын), ари агаӡа аӡӷаб даниба, ари Ҳауида лоуп
иҳәан, дымҵарсны диманы аҩныҟа дааит. Аҩны данааи, «Сан, ари
дыббо, Ҳауида даазгеит,» – иҳәеит.
– Унан иҟауҵа закәызеи, ари ҳлықәыӡуеит, аҳ иԥҳа лоуп, Ҳауида
лакәӡам, – лҳәан, иан илцәымыӷхеит.
Ус акыр аамҭа цеит. Аҳ имаҵуҩцәа иԥҳа илышьҭоуп, аха лхабар
аӡәгьы изеилкаауам.
Ус ҽнак агаӡа амҩа даныланы дышнеиуаз хаҵак диԥылеит.
– Уара, ахаҵа, арахь уабацо, сара ԥҳәыс дшаазгаз уаҳама? – иҳәан
агаӡа аччара далагеит.
Ари агаӡа ииҳәаз даара дархәыцит ахаҵа.
– Уара агаӡы, иааугаз аԥҳәыс дарбан? – ҳәа диазҵааит.
– Сара аҳ иԥҳа ԥҳәысс даазгеит, – иҳәеит агаӡы дҿаԥха-ҿаччо.
Ари ахаҵа илымҳа иҭасхьан сыԥҳа дзыԥшаауа ааҵәак азна ахьы
исҭоит ҳәа аҳ ишиҳәахьаз. Ахаҵа иаразнак аҳ ишҟа амҩа дықәлеит.
Дцо, дцо дышнеиуаз аҳ ибаагәара дынҭалеит. Ари ахаҵа длеин, абас,
абас ауп, уԥҳа дахьыҟоу ҳәа еиҳәеит. Аҳ иԥҳа дахьыҟаз иазҳәаз ахаҵа
ааҵәак азна ахьы иҭаны доуижьит.
Аҳ имаҵуцәа дәықәлеит агаӡы дыркразы. Ишьҭан, ишьҭан, аха агаӡы
дырбомызт.
Ани ахаҵеи иареи анеидыҵ, агаӡы дышнеиуаз шьоукы иԥылт:
– Уара аҳ иԥҳа думбаӡеи, дзыԥшааз ааҵәак азна ахьы ииҭоит, –
рҳәеит агаӡы иԥылақәаз.
– Аҳ иԥҳа ҳәа сара аӡәгьы дсымбеит. – иҳәеит агаӡы.
Аҩны иан лҿы дахьааиз иԥылаз ахацәа аҳ иԥҳа ишлазҵаауаз, уи азы
ааҵәак ахьы шииҭауа леиҳәеит.
– Иҟауҵаша уи ауп, уаалаганы аҳ иԥҳа думаны уца дызтәу рахь, нас
ааҵәак азна ахьы уиҭар аҩныҟа иаага, – лҳәеит иан. – Убри ааҵәа азна
ахьы ааугар амаҭәа бзиақәа узаасхәоит, – лҳәеит.
– Агаӡы иан илҳәаз даараӡа деигәырӷьан, аҳ иԥҳа диманы лаб ишҟа
дцеит.
Аҳ иԥҳа лыԥсы ҭаны даниба, иҭабуп сыԥҳа дахьааугаз ҳәа агаӡы
иеиҳәан, ааҵәак азна ахьы иҭаны доуишьҭит. Агаӡы иааҵәа даҵаланы
иманы иҩны дааит.
Уи нахыс агаӡы иани иареи инхуа, инҵуа иҟан.
Ԥҳәысеибак ԥа заҵәык длыман. Аԥа дара дгаӡан. Ҽнак ауардын
аахәаны аԥсҭаҟа дцеит. Ауардын азна амҿы ҟаҵаны, иманы дсаауаз
акәымкәа гәыркы каршәны ибит. Агәыр иҩышьҭыхны, иуардын
илақәиҵан, аҩны днеин иан иахьа гәырк каршәны избан, ауардын
иақәҵаны иаазгеит ҳәа леиҳәт.
– У, уан дыԥсындаз, агәыр ргәы иалаҵаны иааргауанеи, ауардын
иақәуҵаноума изааргуаз‚ – лҳәан лԥа дизаӷьит.
– Нан, аҽазны сгәы иҭазаап, – иҳәан дцахт аҽа џьара.
Дызнеиуаз акәымкәа лысбак каршәны ибит. Алысбы сгәы иаласҵоит
ҳәа дзаҿыз ицәԥсит. Дааин иан илеиҳәт.
– У, уан, рыцҳа, алысба иаԥхьаны иааргуанеи, ргәы иаларҵуазма, –
лҳәан диҵаҟьеит.
– Аҽазны сгәы иҭазаап, – иҳәан дцеит абнахь. Дызнеиуаз жьак ибит.
Ажьа даԥхьуа даналага, инылашәкәа ицеит. Дааин иан илеиҳәеит.
– Унан, уара хәаша, ажьа иаԥхьан иркуазма, аигәышә аагәыдҵаны
иршьуанеи, – лҳәан диҵаҟьеит.
– Аҽазназы сгәы иҭазаап, – иҳәан дцеит.
Дызнеиуаз, џьоукы ацәқәа зыркыз дрықәшәт, дсынрыдгылаз аиԥш
аигәышә ацәқәа акы иагәыдиҵан, ашьапы ԥҵәаны илкаижьт. Ҳаит, рҳәан
аус зуаз длышьҭагәа дыркын дхәахәаны дыршьҭит. Аҩны даннеи, ихьыз
иан илеиҳәт.
– У, нан рыцҳа, бзиа жәуит ҳәа акәын иҳәатәыз, – лҳәан дизаӷьыхт.
– Аҽазназы сгәы иҭазаап, – иҳәан дцеит.
Дызнеиуаз ԥсык анышә дзарҭуаз дрықәшәт.
– Уа бзиа жәуит, иҳәан дынрыдгылт.
– Ҳаит, бзиа умбааит, ҳазҿу умбои, – рҳәан дыԥхарҵт.
Дааин аҩны иан илеиҳәт.
– У, нан, рыцҳа ухы уасуа унықәлар акәынеи, – лҳәан диҵаҟьеит.
– Аҽазназы сгәы иҭазаап, – иҳәан дцеит.
Дызнеиуаз џьоукы иасны исыкәашуаз дынрадгыл. Ихҭарԥа
наихкәыцәаа, ихы даасуа днықәылт. Ииуаи ижәла нҵәеит, дызциганда
рҳәан, иҵаҟьаны агәар дҭырцеит. Дааин иан илеиҳәт, усгьы нациҵт:
– Сан, ԥҳыс дысзаабымгакәа сыхтәоугьы сгылом, – ҳәа леиҳәт.
– Ԥҳәыс дыузаазгоит, агәар азна амҿы ҟауҵозар.
– Ибзиоуп, – иҳәан далагеит амҿы аагара.
Иан даалаган ҭәырӷәык еилаҳәаны амҳара икҿалыргылт.
– Нан, шьҭа уаҟәыҵ умҿы аагара, ԥҳәыс дузаазган амҳара
дыгҿагылоуп, аха хәылԥазынӡа уахь умнеин, – лҳәан имҿы дааҟәылхт.
Ахәылԥаз амҳара днеин, дыкны даалыхан ахәараҳәа илимҵаҳаит.
– У, нан, дабаҟоу сыԥҳәыс? – иҳәан иан длазҵааит.
– Дабаҟоу, уҟьрақәа анлаҳа, дцазар акәхап – лҳәит иан.
– Ус акәзар, – иҳәан ддәықәылт. Дызнеиуаз ԥҳәыск «Чача» ҳәа
зҿылҭуаз иаҳаит. Чача лыхьӡуп ҳәа иан иалҳәахьан, абан сыԥҳәыс иҳәан
абжьы ахиаҳаз днеит.
Ихәы архиара иалагеит. Аԥҳәызба дахниасуа-ааиасуа асас
дсылзымақаруаз лаҳаит. Уамашәа илбан, лан илалҳәт, аха иркузи.
Акранырфа ашьҭахь, ииарҭа ҟалҵан дцеит. Чачагьы ашәындыҟәыр
дылҭаҵаны, ацԥха ҩаркны дыцәт. Аҵхабжьон асас дҩагылан, Чача дызҭаз
ашәындыҟәыр аашьҭыхны дцеит.
Амҩан ашәындыҟәр ааԥҽны, Чача диманы дцеит. Аҩны дахнеиз иан
дара лгәы иахәеит.
Изнеиуаз акәымкәа (ԥыҭк анҵы), Чача ус лҳәеит:
– Уара, уцар, сҭаацәа рҿы ҳҭауан азна ласха аҟоуп, ԥыҭк ааугар,
уиқәа алсхып – ҳәа.
– Ибзиоуп, – иҳәан дцеит. Дыхнеиз аҭауан дҩықәлан аласақәа
иԥхьаӡуа далагеит: Ари Чача лхәы, ари сан лхәы ҳәа. Убас сиуаз акы
мыцхәхеит. Исбазури, ари сан илысҭар, Чача лгәы нхоит, Чача илысҭар
сан лгәы нхоит. Ных иҟалалагь сан илысҭап, Чача илымургьы апахә
аалыҿсыргап ҳәа инапы ианынеиҟьа, иҩыза ӷьычк уа дықәтәан, инапы
инаахан, длалыҩрын дылкаҳаит. Атазҳа аҭаацәа ааисын дыркит.
– Сҩызагь уахь дықәтәоуп, – иҳәыт иркыз аӷьыч.
Иҩыхәнан длыбааргеит. Узусҭа анырҳәа, сызусҭа, шәымаҳә соуп
иҳәеит иркыз.
– Уабаҟаз нас? – рҳәан иазҵааит.
– Сабаҟаз, алас ааугар еиқәакы узыҟасҵоит лҳәан саалышьҭын, –
иҳәеит рымаҳә.
Ашьҭахь ииҭахыз алас иниҭаны дындәықәырҵан дцеит рымаҳә.
Абри азоуп абри Чача ллакә ҳәа изашьҭоу.
Ԥҳәысебак дыҟан. Ԥа заҵәык длыман. Иара уигьы гаӡак иакәын,
даашьон . Уцәаӷәа лҳәар иуамызт, амҿы аага лҳәар иуамызт. Анс, арс,
иага лҳәаргьы дахьтәаз дахыҵысуамызт. Данимыхәаӡа, ԥҳәыс
дузаазгоит ҳәа иалҳәеит. Уардынк азна амҿы сзааугозар ԥҳәыс
дузаазгоит ҳәа иалҳәеит. Ибзиоуп иҳәан, амҿаагара ҳәа иара абнахь
данца, иан даалаган аҭәарӷәы, ӡӷаб маҭәала иеилалҳәеит. Аҭәарӷәы
ӡӷаб маҭәала иеилалҳәан, иналган лыҷкәын иуаҭах аҿы игҿалыргылеит:
Лыҷкәын амҿы иманы данааи, дабаҟоу, сан, исзаабгаз ҳәа длазҵааит.
– Абна ауаҭах аҿы дыгҿагылоуп, – лҳәеит.
Днеин длацәажәо далагеит, бааи арахь, са сахь иҳәеит, аха лара
ҿылҭӡом. (Иҿызҭуада, аҭәырӷәоуп). Днеин икны данааха, ихышәҭны
икаҳаит.
– Сан, сзыбжьазеи, дабаҟоу? Абыржәыҵәҟьа амҿы ахьаазгаз изгоит. –
иҳәеит.
– Унан, уан дыԥсааит. Уи уара ушгаӡаз анылба, ари ауаҩ ага иҿы
саангылома лҳәан аҩныҟа дцеит, – лҳәеит иан.
– Абыржәыҵәҟьа амҩаныфа сзыҟаҵа, слышьҭалоит, – иҳәеит.
– Иан даақәгьыжьын амҩаныфа ҟалҵан, – илҭеит.
– Илыхьӡузеи лара? – ҳәа иан длазҵааит.
– Чача лыхьӡуп, – лҳәеит.
Ари имҩаныфа аашьҭихын амҩа дықәлеит. Хаха-хымыш дныҟәахьан
еиԥшаан, дышцоз џьара ҩнык аҿы ԥҳәыск «Чача! – ҳәа шҿылҭуаз иаҳаит.
Уа днеизар, Чача захьӡыз лани лареи ыҟан.
Асас даҳзааит рҳәан, акриҿарҵеит, акридыржәит. Ари агаӡа сыԥҳәыс
боуп, ашьыжь бызгоит аҩныҟа ҳәа леиҳәоит Чача. Ибымур, бысшьуеит
ҳәа иҭаҷкәым раҵәаны илирбоит.
Акриҿарҵан, акридыржәын днаган ииарҭа ҟаҵаны дышьҭарҵеит.
Ан лыԥҳа дигар ҳәа дшәаны, ашәындыҟәра дҭартәаны лхаҟны
илыргылеит. Ани аԥҳаи аныцәа, иара ашьшьыҳәа дҩагылан иахьыцәаз
ауаҭах аҿы днеин, ашәындыҟәра аашьҭыхны има ддәықәлеит. Амҩабжара
днеихьан еиԥш, ашәындыҟәра ааԥиҽын Чача дааҭигеит.
– Сжьаны бызцазеи аҩныҟа? – ҳәа леисра далагеит.
Ииҳәоз џьалшьеит, илакәылшьеит.
– Иуҳәо закәызеи. ԥхыӡ иубама? – ҳәа диазҵааит, аха илылшоз,
дышгаӡаз анылба, димгар иуамызт, диццеит.
Дахьааиз иан диеигәырӷьан чара луит.
– Сан, иббома Чача дшаазгаз? – иҳәеит.
– Унан, уан дукәхшахааит! Усҟан амҿы сзааугап ҳәа узжьеит, уажәы
џьоук рыӡӷаб дааугеит, аха дузныҟәгома? – лҳәеит иан.
Ус акыр аамҭа еидхалан еицынхон дара, аха даара иӷарын.
– Уца уара сҭаацәа рҟны, амаҭәа ҳәа акгьы ушәым, џьара акы злысхра
аласа сзаага, – ҳәа Чача лхаҵа иалҳәеит ҽнак.
Иԥҳәыс илҳәаз дақәшаҳаҭхан, ҩызак дицылҵан, длышьҭит. Ари
дахьнеиз уахь сцәырҵыр сыршьуеит, уи аҵкыс маӡала аласа ахьықәу
илбаазгап ҳәа иӡбеит. Иҩызагьы, иаргьы аласа ахьықәыз ихалеит. Уа
аласахақәа аниба, ашара далагеит.
– Ари Чача лыхәҭаа, ари сан лыхәҭаа, ари сара сыхәҭаа, – ҳәа ишишоз
еиҟарамхо иалагеит. Ласахак ахашәалт анахьгьы иҟамкәа, арахьгьы,
иҟамкәа.
– Чача илысҭар, сан дгәаауеит, сан илысҭар Чача дгәаауеит.
Ас акыр аамҭа инықәиҵеит, иаақәиҵеит, аха аҵыхәтәан ус иӡбеит иан
илиҭарц.
– Сан илысҭап. Чача илымур лхацәа аҟьаҩ аақәсыргап, – ҳәа инапы
анааиҟьа, иватәаз иҩыза илаиаахан, далыҩрын, ҵаҟа аԥшәмацәа ахьтәаз
дҩеи дҩарылаҳаит. Дабарышьҭуаз, дҩышьҭагәа дыркит.
– Ааит, уара , ишԥыкәу иаҳмырбаӡакәа уқәланы ҳаласа шԥоуӷьычуаз?! – рҳәан иааисуа ипҟара иалагеит.
– О, уара, шәаангыл, ус акәӡам, иҟалаз зегь шәасҳәоит, – иҳәеит.
– Шәымаҳә ҩызас сицааит шәара шәҿы, насгьы аласа ԥыҭк иҭахын
ицызгап ҳәа. Аха иара имузт, арахь шәа шәахь ацәырҵра ԥхеишьан
маӡала иаҳгар иҭаххеит. Нас аласа ашара далагеит – иан лзы, Чача
лзы, ихазы. Ианишоз еиҟарамхо иалагеит. Аҵыхәтәантәи аласаха иан
илиҭарц иӡбеит. Чача дгәаар, лхацәа сықәсып ҳәа инапы аниҟьа са
исаахан салҩрны скаҳаит‚ – иҳәеит.
Ари иҩыза ас аниҳәа, нас еилыркааит иҟалаз аиаша.
– Арахь улбаа, уара, уа узықәтәоузеи? – рҳәан, ихы икәаҽ дҩалбааит.
Чара изыруит, аласагьы иҩызеи иареи шаҟа рызгоз рырҭан ирыманы
аҩныҟа ицеит.
Лакә, лакә, сышнеиуаз мҳарак сныҩналеит, уа иҩнагылан
шәындыҟәрак. Ашәындыҟәра анаасырт, чықьмаџьак ҭагылан,
ачықьмаџьа анаасырт, кәалаԥк ҭагылан, акәалаԥ анаасырт, хьыҵәҵәак
ҭагылан, ахьыҵәҵәа анҩышьҭысх, «акыр-кыр!» ахгеит. Уи заҳаз ахәыҷқәа,
ахәмарра иааҟәыҵын, амҳара иааҩналан, аҽҳәа иакәшан иаатәеит.
Саргьы сналагеит ус…
Дыҟан ҭакәажәык, длыман ԥазаҵәык, уи ихьӡын Гдыжә. Гдыжә ихьӡ
еиԥш, дыгдыжәӡа дыҟан. Уи захьӡузеи-ба? Агәеилгара ицәмаҷӡан,
агәеилгара аҟны дыҟазма, даашьаҩын, аашьара мацара аҟны дыҟазма,
дагьшәыргәындан. Иара дхәыҷызма, уажәшьҭа дарԥысын, аха
ишааилахәлалак, иан дицымкәа ашәи-ҭышәи дызнеиуамызт, абгақәа
дрыцәшәаны дыԥсуан, иахьабалак дара тәаз џьишьон.
Уахык зны Гдыжә адәахьцара иҭаххан, иан длыман дындәылҵын
аца аҵаҟа иныҵалеит. Аҵых, аиашаз, еимаҳан илашьцан, ақәа кыдхаҽа
илеиуан, анаатәгьы аҵла махәқәа еиднакшалон.
– Ееҳ, анаџьалбеит, уаха Егри Кәыдри рыбжьара амҩа зку иага
ихацәоуп! – лҳәеит ан дахьгылаз
– Аа, сан абгақәа ааит, бҳәама? – ҳәа Гдыжә данҩаҵҟьа, ихы ацалаҟьа
иҩаахан, дхышәҭны дналымҵаҳаит.
Ан илулак даашьҭылхын, длыма аҩны дааит, дыӡәӡәа-дыҳәҳәа
днаган днышьҭалҵеит. Икакәчаа иҟаз ихы анбзиаха, аҭакәажә ус лҳәеит:
– Мыҿ хьышьаҵәык ҳамам, ахьҭа ҳагоит, уеигәышә аашьҭыхны
уныҵыҵыр, абнара ҳалатәоуп, еидарак ааугаргьы изыԥсоузеи?
– Сыжәҩа сымыҩрны ицоит, аидара саҵало сыҟам! – иҳәеит Гдыжә
ҽыргәбааԥс ҟаҵаны.
– Ацәқәеи ауардыни ҳгәыла иҳаиҭоит, уаҵә ашьыжь, ауардын ацәқәа
лаҵаҳәан, абнарахь уцоит мҿаагара! – ҳәа дцәажәеит аҭакәажә.
– Ибзиоуп, ди! – дақәшаҳаҭхеит Гдыжә. «Сызхара ауардын сақәтәап»,
-– абри ауп усҟан Гдыжә дзызхәыцуаз.
Уаҵәы захьӡыз, агәыла иуардын лҵакны, Гдыжә абнарахь дцеит,
ибжьы хаззала ашәа иҳәоит ауардын дахьантәалоу.
Џьара даагылан, амҿы умоур ҳәа ушәозу, иуардын ирҭәын, дхынҳәит
аҩныҟа.
Амҩан дшаауаз, ицырцыруа ӡахыга гәырк каршәны ибеит.
Ари сан илзызгар, ииага дгәырӷьап! – иҳәан, акаршә аашьҭихын,
инаган амҿқәа зқәыз ауардын инақәиршәит.
Аҭакәажә аҿҿаҳәа ауардын абжьы анлаҳа: «Унан, сыҷкәын амҿы иман
даауеит, ак илҵыргьы здыруада?» – лҳәан агәашә ахь лҿыналхеит.
– Сан, аӡахыга агәыр бзаазгеит! – ҿааиҭит Гдыжә агәашә
дҭалаанӡагьы.
– Уннан, уан дукәыхшахааит, агәыр сымаӡамызт, рацәа суркьаҭеит!
Иабаҟоу иара? – дҵааит ан.
– Амҿқуа зқәыз ауардын иақәсымҵеи, уаҳа иабазгоз! – иҳәеит Гдыжә
хәылашша. Иаазгоит ҳәа даннеи, иубар иаахә, агәыр хәыҷӡа ана иаанхо
иҟазма, иӡхьан!
– Уара мыжда, агәыр ануба, ауардын ишԥақәуҵоз, уи уиаҟара
еидаразма, уаԥхьа угәырџьыба иналаҵан, иааугар акәымзи? –
днаиабжьеит иан.
– Шьҭарнахыс сгәысҽаныз! – илымеимкит Гдыжә.
Ауардын амҿы анақәих, иан аиҵарҟәаҟәа аниҿалҵа, игәы ԥшаашәа
дҟалан, «Исцәыӡыз агәыр сымԥшаар зуам!» ҳәа ддәықәлеит.
Абнара дылалан дцоит, днышьҭаԥш-аашьҭаԥшуа, аха агәыр
изырбахуазыз, игәы ҿыӷьын дхынҳәит.
Амҩан дшааиуаз, ласбак бажәгәаламуа иааиԥылеит.
– Агәыр сымбазаргьы ари сан илзызгар, деигәырӷьап! – иҳәан, аласба
аашьҭихит, аха игәыдырҟәыҟәла ишгатәыз изымдырит. «Агәыр ануба,
угәырџьыба иалаҵаны иааугар акәын» ҳәа иан илҳәаз ааигәалашәан,
аласба ашьапы игәырџьыба иалеиҵарц далагеит. Ашьапқәа игәы
ишадирӷәӷәалоз, иширҵәиуаз, аԥшьшьапык ааԥиҵәҵәеит, иаргьы шыҵәаа/-ҵәаауаз иԥсит.
Аласба ԥсы игәырџьыба иадкнаҳала, ашҭа дааҭалеит.
– Сан, агәыр сымбеит, аха аласба бзаазгеит! – иҳәеит, Гдыжә аџық–
џықҳәа дыччо.
Ан днеиԥылазар, аласба абаҟоу иԥсхьеит.
– Уннан, уара хәылашша, аласба ануба унапы ианыртәаланы,
иугәыдыр ҟәыҟәла иааугар акәын, угаӡара хәшәы амамзаап! – лҳәан,
аласба ԥсы наган инкалыжьит
Нас дналыртәан акриҿалҵеит. Аиаша ҳҳәар ами, Гдыжә игаӡара
адагьы, имгәа цәгьан, х-ҿахрак абысҭеи, ҟәџьалк иҭыҵыз аҟәыди знык
тәараз усс имамызт.
– Ҳшыла нҵәеит, аӡлагарахь уцар ауп, – лҳәан, ааҵәа наилҭеит.
Гдыжә уахь иҭахӡам ацара, изхара анифа деизҟьа ацәардаӷәы иҽықә-ижьырц акәын, аха аҭакәажә даниҟәамҵӡа, иааҵәажә аалымхны, дциҟә-циҟәуа дынҭалеит.
Дышнеиуаз хьа дуӡӡак днамҵалеит. Ахьа цәҟәыншьа ҟәшәо иԥыҽны
аҟәырҿҳәа ифо дышгылаз, мшәык абнара иаалҵын, иара иахь
аҿаанахеит. Дшәан, иааҵәа лкажьны аҵла дықәлеит. Амшә хәдыш
шааиуаз, иаргьы ахьа иқәларц аҭахызшәа, аҵла иҩкыдыззалеит. Гдыжә
убри аҟара дшәеит, иблахаҵ гьежьын, амахә иикыз ааимҟәыҵышшаан,
хланҵы дылҭалеит. Дышлеиуаз амшә дақәҳаит. Аиқәԥара иалагеит.
Афра уаҩага ӷәӷәа ду, амшә ахәламшәа ааиԥыхьашәан, длахан
илҭижәеит. Уи акәхеит, амшә леихыҩрны илкаҳаит.
Гдыжә амшә дҩаҵалан, аҩныҟа ддәықәлеит, ашәакгьы аацәыригеит,
аббы ихга. Ус ашҭа дааҭалан, агәаԥҳәа иан лаԥхьа илкаижьит амшә
хәдыш ду.
– Ашыла сзаамгазаргьы, амшә шьны ибзаазгеит, сан! – иҳәеит.
Ан иџьалшьеит, илакәылшьеит, лыҷкәын амшә ашьра ахьилшаз.
– Нан сыҷкәын, ухаҵахазаап, шьҭа ԥҳәыс думазаргьы цәгьам! –
лҳәеит аҭакәажә.
Даақәгьыжьын, абысҭа изылуын, изхара ифеит. Нас длышьҭалан
дыцәан, адырҩаҽны шьыбжьонынӡа дзымҿыхеит.
Данааҿыха, ажәжәаҳәа иҽааилеиҳәан;
– Сара ԥҳәысҳәара сцоит! – иҳәеит Гдыжә.
Ддәықәлеит ихы ахьынахаз. Дышнеиуаз шҭак днавалеит. Аҳәса,
ахацәа, ауаа жәпаҩӡаны абри ашҭа иқәын, иҳәеит. «Ашәа ҳәо, атахҳәа
сшьацәхыртәуа ашҭа саақәлар, џьара ԥҳәызбак сылгәаԥхаргьы
здыруада?» – ааигәахәын, Гдыжә акаҩҳәа ашәа ҳәо, дкәашо,
дшьацәхыртәуа, ашҭа даақәлеит.
– Ҳаит, дабатә уаҩагоу, аԥсра аҟны ашәа зҳәо, икәашо? – рҳәан,
аҷкәынцәа лаижәлан, дрыпҟеит. Даныҩ, лажәхырԥа изуны, аҳәынҵәа
дыларыжьит.
Ибла ахьҭоу умбо, дшәикәагәха иан лҿы дааит.
– Иухьзеи уара, насыԥ еиқәаҵәа? – лҳәан, дааиԥылеит аҭакәажә.
Абас, абас уи исыхьыз иҳәан, иан илцәуимӡеит иҟалаз.
– Уара, насыԥдажә, аԥсра аҟны уаннеи, ухҭарԥа лықәҵан, «ааҳи–
ҳиҳәа» ухы уаасуа, уҵәыуар акәымзи? – лҳәеит ан.
– Даҽазны исхашҭрым! – иҳәан, Гдыжә длатәан акрыфара далагеит.
Даныҩагыла, «ҩаԥхьа сымҩа сықәлоит!» – иҳәан, дцеит.
Дышнеиуаз, аҳәса, ахацәа, ауаа рацәаҩӡаны изҭаз шҭакы днадгылт.
– Ара аԥсра ыҟазар акәхап, – иҳәан, «аҳи–ҳи!» ҳәа ихы даасуа
иҿынеихеит.
– Ҳаит, ари дабытә уаҩагоу, ҳара ачара ҳамоуп, иара ихы даасны
ҳаиҵәыуеит! Шәиҵаҟьан ашҭа дҭышәца! – иҳәеит, ҭаҳмадак дахьгылаз.
Аҷкәынцәа леин, деимырхха дрыма ашҭа иҭыҵит, ԥахьагь
еиԥшымкәа, зынӡа дырхәахәаӡеит. Ибла ахьҭоу умбо, дшәикәагәха аҩны
даакылсит.
– Иҟалазеи, иуқәшәазеи? – дҵаахт, згәы кыдгылаз ан.
Абас, абас ауп, иҳәан, ихы даасуа ачараҿы дышнеиз, леиҳәт.
– Ных, уара, аилымга, ԥҳәыс ҳәа иааугоу акгьы ыҟам, баша уцәа
ҭоумырхан. Аҩны уҟаз, уаҳа узмаҭәахәузеи, ҳҳәысзаҵә аӡы ауржәлап!
– даӷьит– дыԥсит аҭакәажә.
Крыфан даналга, «Бзиала!» – ҳәа иан иналеиҳәеит:
– Абри дынцәахшоуп ззуҳәара, аҳак иԥҳа ԥҳәысыс даамгакәа,
сшыхнымҳәуа! – иҳәан, дынҭагылан ҭоуба иуит. Нас ихы ахьынахоз амҩа
днықәлеит.
Ҽынла дныҟәоит, уахынла дшәаны џьара дынцәыҵагәыгәуеит, амла
дакыр, даарыцҳазшьоу акы иқьышә инықәыркуеит. Ус дцо, дцо, дышнеиуаз,
аҳак иашҭа днадгылт. Ашҭа ҭбаа ду ауаа азкуам, иҳәеит, убри аҟара
ирацәаҩуп.
– Ара иҟоузеи? – ҳәа данҵаа:
– Аҳ имаҳәцәа аҩыџьагьы аҩныҟа иааишьҭуеит, арахәҭиаа риҭоит,
иԥҳацәагьы еихреиҵоит, – рҳәеит.
«Аҳ ачара иуазар, снымҩахыҵып, сызхарагьы сфап, ауаагьы снарылаԥшып!» – иҳәан, Гдыжә ачара ахьыруаз днеит.
Уахык ала иаузеилгахуаз, аҳ хаха–хымыш чара иман, Гдыжәгьы уа
дыҟан, мышкы ҩынтә-хынтә ачара–аишәа дахатәон. Деихьыжә–еикәыжә,
аҷкәынцәа ихыччон, арыԥҳажә еиԥш, деигәыдырҵон, аха џьаргьы дцомызт,
уа дыҟан.
Абра ачараҿы дԥырԥыруа амаҵ луеит макьана хаҵа имцац аҳ иԥҳа
еиҵбы. «Аалагьан, ара бааи!», «Аалагьан, ана бнеи!» ҳәа зегьы лара
дырҭахуп, зегьы лыхьыӡ рҿакуп, иҳәеит. Ԥҳәысҳәара амҩа иқәу Гдыжә
абри дгәеиҭеит, убасгьы игәы дахәеит, есқьынгьы дибаларц, лааигәара
дгылазарц иҭаххеит. Угәы иамыхәоу лоума ларгьы, лыблақәа ҭыԥхоит,
лӡара кат-катоит, ашәырҭаҭа еиԥш лцәа пашәуп, умацәа ҭыԥ лынхалоит.
«Аалагьан, бахьҽалакгьы, ша быштәуп!» ҳәа длышьҭоуп Гдыжә. Ари
заҳауа аҷкәынцәа ркьатеиах ԥҵәоит, Гдыжә асамырҟәыл илырхуеит,
ихыччоит, џьоукгьы иҵаҟьан ашҭа дҭырцоит, аха иара дгәам-гәамуа
даахынҳәыхуеит, «Аалагьан, бахьҽалакгьы, ша быштәуп!» ҳәа дыбҭәалеиуа
длышьҭоуп, иҳәеит.
Ачара еилгеит, асасцәа ықәҵит. Иааизынхаз аԥшәмацәа рҽеил-дырган,
иааԥса-икара иҟамзи, заа рыхқәа нықәырҵа-аақәырҵеит. Аалагьангьы
дышьҭаларц лҭаххеит. «Ари абжьарак мишәанк сыхҭакны симоуп, уаха
зны суаҭах ашә дасуа далагар сирҿыхоит, уи аҵкыс даҽак сҳасабып!» –
ҳәа даахәыцын, длеин лаб аҳ ихазына (ахьы, аразын ) ахьҭаҵәахыз
ашәындыҟәра ашә аалыртын, ацәарҭа нҭаҟаҵан, дынҭаиеит.
Егьи Гдыжә гәықәха ааҵра дахьавҵагылаз ари зегьы гәеиҭозаарын.
Ицәаша аныцәа, шаха шәпак ааиԥшаан, аԥҳәызба дахьышьҭаз ауаҭах
длыҩналан, шахала ашәындыҟәра ааиԥахын, ибӷа иаакыдҵаны, ашьшьыҳәа
уаҩы димбаӡакәа, ашҭа дылҭыҵын, дызлааз амҩа дҩанылеит, иҳәеит.
Аалагьан данааԥш, иҟалаз лдыргәышьеит, аха иҟалҵахуазеи
ашәындыҟәра дҭаиоуп, деихаԥсы-еиҵаԥс.
Гдыжә даауеит амҩа ду ианыршәлан, аӡә дсышьҭалап, аӡә дсыхьӡап
ҳәа гәҩарасгьы имам, даауеит ишәындыҟәра даҵақь, зны-зынлагьы
иаацәыригоит «Уари-дада»
Ус ишәындыҟәра ихарыззала, иан лашҭа дааҭалеит.
– Даашымгазар ббеит! – ҳәагьы налеиҳәеит, иан данааиԥыла.
– Изакәызеи, уара хәылашша, исзааугоз, анцәа иџьашьоуп, умыӡкәа
уахьыхынҳәыз!
– Даашымгазар ббеит! – иҳәахт Гдыжә.
Ашәындыҟәра наган, иан лаԥхьа инаргыланы, ахҩа ааиртызар, абар,
аџьашьахә! Ахьы дагәылԥхаауа дагәылатәоуп бла иамбац ахазына!
– Нан, нан, бара беиԥш аиҭаҳәатә, сара сыҟны баазгазеи? – лҳәеит
ан дӷызы-ӷызуа.
– Бҭаца соуп сара! – лҳәан, ашәындыҟәра дааҭыҵны, ланхәа лнапқәа
аалыкәыршаны, даагәыдылкылеит.
Ран аҭакәажә даарыдкыланы, анхара-анҵыра иалагеит хаҵеи-ԥҳәыси,
анцәа иҟнытә, меигӡарах ахьи аразни рыман, уадаҩра дук раԥхьа
ишьҭамызт.
Аалагьан даалаган, лхаҵа зеиԥшыҟамыз аҽы изаалхәеит, уи
иақәнагоз акәадыр нақәылҵеит, деилалҳәеит-деилалцеит. Игылашьа-итәашьа дацклаԥшит, аизарахь дналышьҭит, зегь рыла дарӷьажәҩан
дидгылеит. Гдыжә – аилымга ҳәа изхыччоз, уажәы здаҟам арԥысны
даақәгылеит.
Иреиӷьу асасцәа дара рахь имҩахыҵуан, ан иаалԥаҳалаз анасыԥ
ԥхыӡзу, лабҿабазу аилкаара лцәыуадаҩын.
Ус инхо-инҵуа, ибзиахәха ишыҟаз, Аалагьан илаҳаит лаб аибашьра
шиқәшәаз. Лылахь еиқәыршьшьы, аҩны дшыҩназ, Гдыжә дыҟамызт,
данааи;
– Ибыхьзеи, былахь еиқәушәа бызбоит? – ҳәа длазҵааит иԥҳәыс.
Уи иалҳәеит лаб аибашьра шиқәшәаз.
– Иҟаҵатәузеи? – дҵааит Гдыжә.
– Аибашьра цатәуп, саб ацхыраара иҭатәуп! – лҳәеит.
– Цатәызар, сымцои нас! – иҳәеит аҳ имаҳә.
Гдыжә иҽеибиҭеит: иҽы, икәадыр, иабџьармаҭәа, имҩаныфа. Ашьыжь
дандәықәлоз, Аалагьан дааин, лхаҵа хәыцки чабраки илҭеит, усгьы
наиалҳәеит:
– Аибашьра мцабз уанаалагылалак, абри ахәыц уҽы алымҳа иҭаршә,
нас иҟалалак убап. Аимаҳәылацәа аҩыџьагьы рабхәа дкажьны
ихьаҵраны иҟоуп, убасҟан уара уихьӡароуп, унаивагыланы шәеицеибашь, инацәкьыс ахы анаақәшәалак абри иусҭаз ачабра саб исиҭахьан,
убри ала ихәра ҿаҳәа, даныхынҳәуа аҩныҟа уицца! – лҳәеит.
Гдыжә иаҳаз гәникылеит, лассы амҩа дықәлеит. Мчыбжьык аҟара
дныҟәахьан, еибашьуаз ар рҵыхәа даалагылт.
Иҽы ахы даахан, иааникылеит, икьаԥаҭра дынҭаԥшын, иԥҳәыс илҭаз
ахәыц иҽы алымҳа инҭаиршәит. Иаразнак иҽы рашьхан иааҟалеит,
аԥынҵа афақь икылҟьоз ауаҩы ишьапы дықәнаҟьон.
Аҳ дахьеибашьуаз, аусқәа цәгьарахоушәа анырба, имаҳәцәа
аҩыџьагьы рҩызцәеи дареи бналеит. Аҳ имацара аибашьра даҿын, аха
дзықәгәыӷуаз иҩызцәа ивыршьаахьан, иаргьы уажәымзар уажәы иаӷацәа
икәшарц дыҟан.
Убри аамҭазы ҽуаҩык дкылҟьеит, аха дышԥакылҟьеи уҳәарауазеи!
Афырҭын бааԥс аҵлақәа шыҵнажәжәо умбаци, убас акәын аҳ иаӷацәа
ҽыҳәҵәыла дрыжәлан ишишьаҟьоз!
Аҳ иаӷацәа, ари еиԥш ахаҵа данрыжәла, ргәы ҭрысит, егьшрылымшоз
ангәарҭа, ҳаԥсы ҳазгозар ҳәа рышьҭахьҟа еижәибаҵеит.
Гдыжә данаахынҳә ибеит, аҳ инапы ашьа шацрыкәкәоз, дылҽыжәԥан
длеин, Аалагьан илҭаз ачабра ааҭыхны, иабхәа инапы ҿеиҳәеит, нас
ижәҩа даҵагыланы, аԥсцәа днарылигеит.
Ҳамҭак рыԥсы анааиҭарк, аҳ диманы аҳҭныҟа ихынҳәит.
Алмҩанык аҳ «ифырҭынха икылҟьаз арԥыс дабасзаанагеи?» ҳәа
дизхәыцуеит, дааҭгыланы дихәаԥшуеит, аха иидыруа уаҩым, иухузеи-иуҵыхәозеи ҳәагьы дазҵаарц иҭахым, дацәыԥхашьоит.
Аиааира ганы иаауа аҳ, ажәлар гәырӷьан иԥылоит, џьара-џьара
дымҩахганы, ачарақәа изыруеит. Иԥсы иаԥшәмахаз арԥысгьы дицуп.
Аҳҭны рҽадырхало ианалага, ибналаз амаҳәцәа аҩыџьагьы аацәырҵны,
аҳ иааивагылт. Арҭгьы дырбоит арашь иақәтәоу ани арԥыс, аха урҭгьы
дрыздыруам.
Ус аҳҭны иааит. Аҳ инапы злаҿаҳәаз ачабра аамихын, ӡәӡәатәыс
ириҭеит. Ауха ачара иахатәан усгьы, ашьыжь аҳҭныԥҳәыс, иӡәӡәа–
иуанҭа. аҳ инаган илҭеит ани ачабра: ирхынҳәырц иҭахуп изҭаз иахь.
Иааиҵыртлан цқьа дахәаԥшызар, аҳ идырит иара ичабра шакәыз, уи
игәалашәеит Аалагьан ишлиҭахьазгьы. Гәҩарас икит ара ак шыҟаз.
Иԥсы ҿызхыз арԥыс дааиԥхьан:
– Ари шԥауднагалеи? – ҳәа ачабра наимҵеикит.
Гдыжә имҳәар ҟамлеит иара Аалагьан лхаҵа шиакәыз.
Аҳ уаҩы ишимбац дгәырӷьеит, аҳәҳәацәа рылеиҵан, ажәлар
еизигеит. Ашҭа иазымкуа ажәлар анеиза, аҳ даақәгылан:
– Абри ахаҵа иоуп сара аиааира сзыргаз, сымаҳә еиҵбы иакәзаап
иара. Егьырҭ сымаҳәцәа акгьы рылымшеит. Смал-сшьал акрыҟазар иара
итәуп, иахьарнахысгьы аҳас дҟасҵоит, ажәлар шәныҟәызго аӡә шиакәу
агәра згоит! – иҳәеит аҳ.
– Уаҳра уара уахажәааит! – иҳәан, аҳра идимкылт Гдыжә. Лассы
иҩныҟа дхынҳәит. Уа изыԥшын, ахшыҩ ҷыда змаз Аалагьани иан
аҭакәажәи.
Ԥҳәысеибак дыҟан, аԥа длыман. Абри лԥа убыс иалҳәеит:
– Нан, – лҳәеит, – амҿы аага, – лҳәеит‚ – уҩны ақәа кылсуеит,
иҵыршьны иҟаҵа, – лҳәеит‚ – нас аԥҳәыс дузаазгоит, ҳәа иалҳәеит.
– Ибзиоуп, сан, – иҳәеит.
Абри дцо, даауа, дцо даауа, амҿы чаҟәа дук ааганы икыдиргылеит,
иҩны ақәа ахькылсқәоз ҟауарла иҵиршьит, егьит, иҟаиҵеит. Ари иан
илҳәақәаз зегьы ҟаҵаны далгеит.
– Сан, ибҳәаз зегьы ҟаҵаны салгеит, уашьҭа ԥҳәыс дысзаабгома? –
иҳәан длазҵаит.
– Қо, нан, уаха дуауеит аԥҳәыс, – лҳәеит иан.
Иан ахәылбыҽха днеин абри аҭәырӷәы ааилаҳәаны ауаҩытәыҩса
еиԥш, аӡӷаб леиԥш, иааилаҳәаны, егьины, акасы ахаршәны, аҭаца леиԥш,
ауаҩы дгылоушәа, абас аӡӷаб дгылошәа иааҟаҵаны, ауаҭах аҿы инаганы
иныгҿалыргылеит.
– Нан, абар, аԥҳәыс дузаазгеит, аха нан, абри улыламкьысын уаха.
Лара Аалагьан лыхьӡуп, «Аалагьан!» – ҳәа убжьы ргала, нас лара лхала
дааиуеит. Лара дмааикәан уара унеины улыламкьысын, – ҳәа лыҷкәын
ус иалҳәеит.
Ари иара дышьҭалеит ииарҭаҿы. Дышьҭалан аҿыҭра далагеит.
– Аалагьан! Бааи, – иҳәеит. – Аалагьан! Аалагьан! – шиҳәоз, дааԥсан,
дкарахан, дыцәеит, дамхацәеит.
Иара даныцәа, иан дынкылсын ани аҭәырӷәы еилаҳәаны ашә аҿы
илыргылаз арахь аҩныҟа иаалгеит.
– Сан, дабаҟоу сыԥҳәыс? – иҳәеит.
– Аа, уԥҳәыс дыҟаны, уара уахь дноугар акәын, дышьҭоуҵар акәын,
уара лымԥын умнеизар акәхап, уи ауп ари дзыҟам, ас шԥаухьи? – лҳәан
иан лажәа аалырҳәит. – Лыгәхьаа аныумк лгәы ԥҵәан дгәаан дцазар
акәхап, – лҳәеит.
– Ҟоҳ, са исҭоубоуп, – иҳәеит, – сара абри Аалагьан захьӡу
дахьыҟазаалакгьы дысымԥшаакәан арахь сшыхнымҳәуа, – иҳәан,
дықәҵит, дцеит.
Ари уажәы излеиҳәаз ала, Аалагьан димԥшаакәа ишьҭахьҟа
дыушьыргьы дгьыжьӡом. Аалагьан захьӡу дибароуп. Апҟаҩ ҳәа
дықәланы дцо, дцо, дцо, аҳак иҟны днанагеит, аҳ иҿы. Ауха ҵхыбжьон
дыԥшызар (аҳ аԥҳа димазаап ), аҳ иԥҳа анаӡӡеицәа лымоуп, дрыхьчоит,
илыкәшаны иҟоуп. Ажәытә ашәындыҟәра ҳәа аҟан. Уажәыгь измақәоу
ыҟоуп. Абри аҳ иԥҳа уахынла ашәындыҟәра дҭаҵаны ддырцәоит. Ахҩа
ахаҵаны, ацаԥха адыркуеит. Убысҟак аҳ игәиҽануп. Аҳ иԥҳа анаӡӡеицәа
жәаҩык лымоуп.
Ари аԥҳәысеиба лԥа ара дахьааиз, ари ара Аалагьан ахьырҳәоз
иаҳауан. Аалагьан ара дыҟазаап, ара даазаап иҳәан дадҷаԥшьалеит
уаҟа. Арҭ аӡӡеицәа аҳ иԥҳа ашәындыҟәра дҭарҵан, ахҩа ахаҵаны, ацаԥха
адыркит. Аҵх наскьеит. Аԥшәмацәа ицәашаз зегьы аныцәа аамҭазыҳәаны иара дынкылсын, аҳ иԥҳа дахьҭарҵаз егьиз зегь гәеиҭахьан,
ибахьан, ашәындыҟәра дышҭаз даашьҭыхны, ауаҩ ага ӷәӷәа ду,
длышьҭихын, иҩны диман дааит, уара, Аалагьан захьӡыз. (Аҳ иԥҳа
Аалагьан лыхьӡзаарын умбо! ).
– Аа, сан, – иҳәеит. – Аалагьан захьӡу даасымгеи! – иҳәеит. –Ббома!
– иҳәеит.
Длеи дласын, ашәындыҟәра ахы ааԥиҽын, Аалагьан дааҭигеит уа!
– Аа! – иҳәеит, – дахьаазгаз! – иҳәеит.
Ари шьҭа иԥҳәыс лакәхеит. Уаҳа ларгьы анс, арс, мап, чап ҳәа
ҳәашьа лымаӡам, дӡаны дааигеит, илурҳәои?!
Ус иҟан, егьин. Ԥыҭк анҵы егьи, ус лҳәеит иԥҳәыс:
– Уара, са сӡаны сааугазар, уаргьы иулшартә уҟоуп до, саб иуаҭах
аҟны аласа ду ҩнажьуп, асакьқәа уманы уцаны ҩ-сакьк аласа ааугар,
уани сареи иаҳхахап, укәымжәы ҟаҳҵап, уеиқәа ҟаҳҵап, умаҭәа ҟаҳҵап,
уҩыҭәа ҟаҳҵап, иаҳхахап, иаҳсып, – лҳәеит. – Уцаны аласа аага, – ҳәа
иалҳәеит.
– Ибзиоуп, – иҳәеит. – Ибзиоуп, – иҳәан асакьқәа аашьҭихын,
дҩықәлан дцеит. Дцан иабхәа иҿы аласа ахьыҩназ ауаҭах аҿы
дыҩналеит. Дыҩналан аласа асакьқәа ирҭеиҵо далагеит. «Ари Аалагьан
лхәы! – ҳәа хазы иҭеиҵахуеит; « Ари сан лхәы!» – ҳәа даҽакы
иҭеиҵахуеит. (Ааҵәақәа ҩба га ҳәа иԥҳәысгьы иалымҳәази, иааиган
имоуп усгьы:)
Ари ас иҳәо даналага, ибжьы аԥшәмацәа ираҳаит. Ари арҭ ирцәыӡыз
аӡӷаб лыхьыӡ аӡәы иҳәоит, иӡырҩын, ираҳаит. Уара, ишԥаҟарҵари, арҭ
шәаны изыҩналаӡом ани абжьы ахьраҳауа, ирзыгәыӷьуам. Аҳ иҿы ихалт,
хыхь аҳ иҿы.
– Уара, абас, абас абжь ҳаҳауеит, ишԥаҟаҳҵари, ҳзыҩнамлеит,
ҳшәоит. Ари Аалагьан лхәы, ари сан лхәы!» – ҳәа абра аласа ахьыҟоу
абра аӡә дыҩноуп рҳәеит.
– Хьаас ишәымкын, ашьжьымҭан еилаҳкаап, уажә хьаас, гәырҩас
ишәымкын, шәышьҭалан шәыцә, – ҳәа реиҳәеит.
Ари ана дкараха днеит (ԥыҭкгьы набжьан ), до «Ари Аалагьан лхәы,
ари сан лхәы!» – шиҳәоз асакьқәа ирҭәит, рхы ҿеиҳәеит, егьит до, аласа
татаӡа иҟамзи, дахьнылаиаз уа дамхацәеит, ашшы ихга дыцәт.
Аԥшәмацәа ашьжьымҭан иҩагылан инеизар аӡә иаҳә хаххала аласа
дылаианы дыцәоуп. Имахәар ааныркылан ддыргылеит, егьит.
– Уара уабатәиу, уабаанагеи, узакәызеи! – рҳәан иазҵааит.
– Сара Аалагьан саалышьҭит. Саб иҟны аласа аҟоуп, аласа аага
ҳәа салҳәан саалышьҭит, – иҳәеит.
– Аалагьан уара уоума дызгаз, дызмоу? – рҳәан,
– Аиеи, са соуп дызмоу, – иҳәеит.
Аб длатәан ашәҟәы иҩит бшынхаша, бшынҵыша, иҟабҵаша, ибуша
иҳәан иԥҳа ашәҟәы лзиҩит.
Ари аласақәа ааимырхын, ахьы шаҟа изгоз наиҭаны, ахьы длаҵаҵаны
ддәықәырҵеит. Аҳ иҵкьысгьы иеиӷьны дынхо, иҳабла, игәылацәа зегь
раҵкыс анхара дуқәа иманы, анҵыра иманы, абас ала дҟалеит, абри
Аалагьан лыла аԥҳәысеиба лыҷкәын.
Иҟан ҩыџьа аишьцәа. Руаӡә дгаӡан, егьи уаҩ ҟәыӷан, инхоз-инҵуаз,
зхы иахәоз, ауаа рзгьы даара хәарҭа злаз аӡәы иакәын. Ари аҟәыӷа
аԥҵәарақәа реиқәыршәаразы дҟазан, аԥҵәаразы иара деиқәшәан, убас
иидырқәоз рацәан.
Ҽнак қыҭак аҿы ҷкәынцәак ампыл ишасуаз, машәырла руаӡәы инапы
ԥҵәеит, егьи инапы ҭԥеит.
Ари аҟаза амашәыр ахьыҟалаз иаҳан, дцеит. Ани аиашьа гаӡа аҩны
дыҟан. Аҟәыӷа даанӡа аҳазалхҩы даакылст.
– Аҳәынҭқар иҳаза ишәықәу шәымшәац, исуҭароуп, – иҳәеит аҳазалхҩы.
– Аҳаза ҳәа ҳара акагьы ҳақәым, иаҳшәахьеит, иҳәеит агаӡа.
Ани ишәықәуп, исуҭароуп, иҳәоит, ари иҳақәӡам, иаҳшәахьеит иҳәоит.
Ажәақәа еимаркуа иалагеит. Ус ишеимаркуаз, агаӡа дгәаан, алаба рыҳәҳәа
аҳазалхҩы ихы даасын, дишьит. Нас даашьҭыхны кәара дук аҟны дганы
дҭаижьит.
Ани аҟәыӷа дхынҳәны аҩны данааи, агаӡа иҟаиҵаз зегьы иеиҳәеит,
абасгьы, абасгьы ауп, аҳазалхҩы даан ауал шәықәуп, исуҭароуп аниҳәа,
сизгәаан дышьны, дганы абна нахьхьи акәара дҭасыжьт иҳәеит.
Иҟаиҵахуаз, аҟәыӷа длахәыц-ҩахәыцын, иҿылеихан ани агаӡа иахьиҳәаз
аҟәараҟны днеин, аҳазалхҩы дааҭиган, џьара уаҩы дахьимбаша дганы
анышә деиҭеит. Иара уи акәараҟны џьмак ганы иҭаижьит. Арҭқәа ҟаҵаны,
дгьыжьны аҩны данааи, иашьа длаиртәан дара акыр дилабжьеит аҳазалхҩы
иара дшишьыз аӡәгьы иеимҳәарц. Аха агаӡа ари иамхамҳәакәа
изычҳауазма. Ԥыҭрак ашьҭахь ажәлар аусҳәарҭаҟны аизара ҟарҵан, ауаа
зегь еизганы иразҵаауа иалагеит аҳазалхҩы дызшьыда ҳәа.
– Аҳазалхҩы дызшьыз сара соуп, абас ауп иҟалаз. Дышьны акәара
дасҭеит, шәҭахызар шәаала, дахьҭасыжьыз шәсырбап, – иҳәеит агаӡа
мыжда.
Ажәлар хыҵны аҟәараҟны ианнеи, шахак аарган, агаӡа ашаха иҽанҵаны
акәара аҵан длеины дылҭагылт. Аҳазалхҩы дызбозар ҳәа дышнапыршьышьуаз џьмак атәыҩақәа ааимпыҵашәеит. Ибжьы иргеит хыхь иқәгылаз
рахь:
– О, уара ари атәыҩақәа имоуп. Аҳазалхҩы аусҳәарҭа данықәҵуаз
итәыҩақәа аахьазма?
Ажәлар неихәаԥшы-ааихәаԥшын ари ииҳәаз џьаршьеит.
Ԥыҭрак ашьҭахь ҭырҩагь ибжьы иргахт:
– О, уара, ари ахәы иқәуп, аусҳәарҭа данықәҵуаз ихәы аахьазма? –
ҳәа.
Уигьы иахырҳәаара рзымдыруа, еилауаҭыруа ишгылаз ани агаӡа иашьа
ҟәыӷа дааит.
– Ари сашьа дышгаӡоу шәзымдырӡои. Уи аҳазалхҩы дишьызшәа ииҳәаз
мцуп, шәижьеит, уи акгьы издыруам, – иҳәеит.
Ажәлар аҟәыӷа ииҳәаз иашоуп рҳәан еимпит.
Даара уаҩ бзиак, Џьахәыхә ҳәа дыҟан. Иара иаҭәаз ԥа димамызт.
Диман ԥазаҵәык, ихы ҭабаан, амалагьы акгьы даԥсамызт. Џьахәыхә
ари даара игәы иалан, аха дишьыр дизшьуамызт, мамзар, изиурыз
издыруамызт. Аҷкәын Хәарҭыжә ихьӡын. Хәырҭыжә ихы амҵқәа асны
иркуан, инапы аԥырҳәа идәықәҵаны ихы данаслакь, знык азы шәкы
раҟара амҵ анишьуаз ыҟан.
Зны Џьахәыхә ус ихәыцт ԥак дсымоуп, знык инапы иҟьар шә-ҩык
ауаа ишьуеит ҳәа амҩақәа рҿы ашәҟқәа кыдысҵап ҳәа. Иагьыҟаиҵеит
иихәыцыз усҟантәи аамҭазы даара ақәыларақәа рацәан.
Қыҭак даара аџьабаа рбахьан ақәыларақәа рымшала, аха рхала
егьрылшомызт. Џьахәыхә ишәҟәы шырбаз еиԥшҵәҟьа изааит – ҳуҳәоит
уԥа дҳаҭ ҳәа. Џьахәыхә, зны дсызшәыҭуам ҳәа мап икызшәа ҟаиҵан,
аха даара ианидхалаӡа, дриҭеит. Хәарҭыжә рыцҳа иахьынӡеицәажәоз
уа дгылан, ихы хьыршьшьы, ҿымҭӡакәа данырба, анҭ иааиз, ари,
акрызлоу уаҩуп, умбои дҩашьаӡом ҳәа деибадырбо иалагеит.
Адырҩауха иҳақәлақәаз рҿы ҳцаны ҳшьа аауп ҳәа, Хәарҭыжә
иқәгәыӷны раԥхьа дыргыланы идәықәылт, ақыҭа ааигәара ианнеи,
шаанӡа ара хәыҷык ҳаԥсы ҳшьап, ԥыҭракгьы ҳацәап ҳәа ишьҭалт.
Ишыцәаз абгахәыҷы аакылсын Хәарҭыжә изеимаак аманы ицеит.
Хәарҭыжә ацәа даалҵын, дҩагылан, ишьапы хтны, сеимаа жәбазар ҳәа
дышрылаз анаагәарҭа, – ҳаи, ахаҵабзиа, ҳара ҳшыцәаз имацара дцоит
умбои ҳәа ргәы иаанаган, афырҳәа иҩагылан дрыгәҭылакны дрыманы
аҩныҟа иааит.
Иахьааиз дыҩнардеит, арахә рацәаны ирҭеит. Нас даара ауаа
рацәаны ицҵаны иаб иахь дрышьҭит. Иаб, аҷкәын дымԥсыкәа дахьааз
уамашәа ибеит. Издыруада, акы илазарҳәагьы игәы иаанагеит.
Хәарҭыжә заҟа дхаҵа бзиоузеи ҳәа ихьӡ духеит. Ихьӡ аҵкысгьы,
Џьахәыхә ииҭахыз иҷкәын иԥсра акәын, абри убри дихшеит ҳәа ауаа
дахьырбоз иҭахымзт.
Дук мырҵыкәа изаахт Џьахәыхә даҽа қыҭак аҟынтәи ауаа. Уԥа
данҳаумҭа ҳанҵәеит, акгьы ҳзыҟамҵеит, ҳарахә ахьгәарҵуа, есымша
ақәыџьма аарылаланы жәкы ма цәкы аманы ицоит. Хәарҭыжә хәарҭак
ҳзимуазар, ҳара егьҳалшом, дҳауҭароуп ҳәа иҳәеит.
– Дыжәга, дад, акыр дшәыхәарҭазар, – ҳәа дриҭеит.
Ақәыџьма кылсны арахә иахьрылалоз днарган, – аброуп, ухаҵкы
ҳцеит, иахькылсуа, иахьуҭаху џьара утәа ҳәа дааныжьны ицеит. Анҭ
шцаз еиԥш Хәарҭыжә дшәаны ҵлакы дықәылт. Аҵла дызқәыз ашьашәыр
аҿы арахә ааин иҵагылт. Ашьыбжьон ақәыџьма аакылҟьан арахә
иаарылалт. Хәарҭыжә уи аниба, дшәаны иԥсы илышәшәан, абықҳәа
длалыҩрын дышлеиуаз, ақәыџьма абӷа длықәҳан еизырҟәаҿы илкаижьт.
Ихәаабжьы анраҳа, еибарҩны иааизар, ақәыџьма ҳаҭ-ҳаҭуа ишкажьыз
рбеит. Дымхыскәа, ҭаҷкәымла ақәыџьма ишьит, ҳәа хаҵа ӷәӷәас
дрыԥхьаӡеит. Дыҩнардан зегьы жәкы-цәкы иҭаны, ауаа ицҵаны, иаб иахь
дрышьҭит. Убри нахыс Џьахәыхә иԥа пату иқәиҵо далагеит.
Дыҟан анкьа аҳак. Аҳ ахшара димамызт. Ахшара дахьимамыз даара
игәхьааигауан. Аҳ иԥҳәыс есышықәса хшара длоуан, аха хшара
дышлоулакь еиԥш ақәыџьма даалыҵԥааны дагон. Хшара длоуаанӡа
жәабаҟа мшы шыбжьоу дрыхьчарц аҳ имаҵуцәа иреиҳәон, аха
ақәыџьма рызшьуамызт, ахәыҷы дырцәагон.
Уи знымкәа, ҩынтәымкәа ақәыџьма ааины асаби дырцәагон,
иагьарыла дрыхьчаргьы.
Убас, шықәсык, аҳ иԥҳәыс лыхшароура аҿҳәара анааи, аҳ иуаажәлар
дрыԥхьаны еизигеит, ихәыҷы ииуа дырҩагьых ақәыџьма дырцәармгарцы.
Аҳ иуаажәлар еизеит, ҭыԥҳалагьы даанымхакәа.
Аҳ иуаажәлар даарылагылан ус иҳәеит: – Абырсҟатәи иҟоу ауаа,
қәыџьмак амч шәымамкәа шәыҟоу шәыҟаму еилыскаап ҳәа ауп
шәзеизызга. Абыржәы сынтәа ахшара исоуа ақәыџьма дацәышәмыхьчар
шәызынтәыкгьы сшәеигӡом ҳәа. Насгьы ирыдиҵеит дара рхала
ирӡбарацы, хьчашьас асаби иҭатәу.
Ажәлар хазы иналҵны, зеиӷьа рымамыз арԥар ӷәӷәақәа ҩажәаҩык
алырхт, аҳ ахшара иауа ақәыџьма дадмыргарацы.
Аҩажәаҩык иалырхыз рхыԥхьаӡара далашәеит Сажәаргьала ҳәа гаӡакылҳәа дук.
Сажәаргьала уаҩ дахьынаихәаԥшуа, иланы, уаҩоу дук, аха
уаҩышәыргәындан, зыгага иацәшәоз аӡәы иакәын.
Аҩажәаҩык иалырхыз убас ирыдырҵеит. Хәҩык уахык иҷаԥшьо, хәҩык
адырҩауха иҷаԥшьо.
Ажәлар ирӡбаз аҳ иҟны ауаа нашьҭны иарҳәеит. Аҳ дазыразхеит,
аҩажәаҩык иалырхыз абџьарла еиқәиршәеит. Аҷаԥшьацәа нас хәҩы-хәҩыла рҽыршан, доусы аныҷаԥшьашаз амшқәа еилырганы, раԥхьа
аҷаԥшьара зыхәҭаз аангылт, егьырҭ рыҩныҟақәа ицеит.
Ус, иасыуаха, иасымша иҷаԥшьон.
Уахык ахәылԥазы аҳ иԥҳәыс хшароурахь лхы лырхеит. Убысҟан
аҩажәаҩыкгьы зегьы еизан, амҩақәа ԥыҵәҵәаны, ақәыџьма ааип
ахьыргәахәуаз икны итәеит. Аҩажәаҩык арԥарцәа рызынтәыкгьы даара
ргәы рҽанын, – аа, ахьырԥарцәа, иагьа џьабаа аабозаргьы, абар уахоуп,
ахьымӡыӷ аагарым, ҳгәы ҳҽаныз, уаха ақәыџьма иԥсахымкәа иаауеит
ҳәа.
Сажәаргьала анҭ ирҳәақәоз аниаҳа дшәаны аҟәара-ҟәараҳәа
деиҵасуа далагеит, аха иҟаиҵахуази, сшәеитҳәагьы изҳәомызт, унеины
утәа ҳәа ахьиарҳәаз дтәар акәхеит. Егьырҭ зегьы амҩа шыркыз еиԥш,
иаргьы амҩа кны дтәеит.
Ари Сажәаргьала иагьа иундаз ҵаҟа дзымтәеит, ақәыџьма ааир
сафоит ҳәа.
Иара Сажәаргьала утәа ҳәа иахьидырҵаз ҵла дук гылан, аҵла
дықәлеит.
Аԥҳәыс ахшароура даналага, Сажәаргьала аҵла дахьықәтәаз ала
ақәыџьма ааиҵалт. Сажәаргьалажә аҵла дахьықәжьыз ақәыџьма
даннахәаԥш, даашәан дзықәтәаз аҵла длалыҩрны ақәыџьма длақәҳан,
еимлагәа икит, дшәангьы арзаақьҳәа аббра далагеит.
Ани аббра даналага егьырҭ иҩызцәа агәгәаҳәа иааин иласуа, иласуа
лабала ақәыџьма шьны илкарыжьт. Сажәаргьала ҳаит, иҟашәҵази, сара
аԥсы шҭаз икны аҳ иҟны иназгап ҳәа акәынеи иҳәан, аҵҟьара далагт.
Иҩызцәа иҟарҵахуази, ус иуҵәҟьоз џьыршьеит.
Аҳ иҟны адырра ҟарҵеит, ақәыџьма Сажәыргьала аԥсы шҭаз икын, нас
ҳара ҳнеин иаҳшьит ҳәа. Сажәаргьала аԥсы шҭаз икын, аҳ исырбоит ҳәа
ииҳәазгьы наиарҳәеит.
Аҳ анс аниарҳәа Сажәаргьала ҳамҭас ииҭеит қыҭак. Уи ақыҭа ииҭаз,
иара ишиҭаху еиԥш аус дируа, иара иҳәатәы иахымԥаратәы иҟаиҵеит.
Насгьы аҳ иӡӷабцәа еиҳабыс дриҭеит. Арахә рацәаны ииҭеит.
Аҳ аԥа иауз изҳаит дуаҩхеит, ԥҳәыс дизааргеит.
Аҳ иԥа ԥҳәыс данизааргоз, Сажәаргьала аҭацаагацәа еиҳабыс дрыцны
дрышьҭит. Ари еиӷьу хаҵа дыҟам ҳәа аҳ Сажәаргьала ирҽхәара далагеит.
Иӷәӷәоу уск ӡбатәыс аҳ ианиаулакь, Сажәаргьала даламкәа ус димырӡбо,
Сажәаргьала ииҳәо зегьы реиҳа ибзиоуп ҳәа иԥхьаӡон. Ашьҭахь, ус
ишыҟаз, аҳ иҩыза аҳаки иареи еибамшьыр ҟамло иҟалеит, адгьыл еимакны.
Аҳцәа рҩыџьагьы рыӡӷабцәа ирыԥхьеит, аҳцәа еибашьышьас иҟарҵаша
аӡбаразы. Аӡӷабцәа ахьтәаз, Сажәаргьалагьы дрылатәан, Сажәаргьала
ус иӡбеит игәаныла, уажәы аибашьра ҟалар, ар рхыс сара аҳ сҟаиҵоит,
аибашьра аҟны саргьы уа сыршьуеит иҳәан дҩагылан ус иҳәеит, зегьы
аарӡырҩрны:
– Уажәы аибашьра арыстәигьы ар рацәаны иалхны, шәара шәҟын-тәгьы
иалхны илеибаҳаршьыр, ауаа рацәаны иԥсуеит. Убас аҵкысгьы, ҳара зеиӷьа
хаҵа ӷәӷәа дҳамам даалаҳхып, шәаргьы убас хаҵа ӷәӷәа дшәымам аӡәы
даалхны даашәышьҭ. Абџьарла еиқәшәаны еибашьааит, зтәы диааиуа аҳ
иакәзааит, еиааиз ҳәа иԥхьаӡоу.
Аӡӷабцәа наҟ-ааҟгьы зегьы Сажәаргьала ииҳәаз иазыразхеит.
Нас наҟтәи аҳгьы иӡбацәа хазы итәеит, Сажәаргьала иаҳ иӡбацәагьы
хазы итәеит, ахацәа ӷәӷәақәа алырхраца, Сажәаргьала ишиҳәаз еиԥш…
Сажәаргьала дазлаз аӡбацәа раҳ даарылагылан ус иҳәеит: – Шәӡырҩы,
сара ак шәасҳәоит. Аӡбацәа зегьы ааирӡырҩит. – Сара исҳәо убри ауп:
иахьа уажәраанӡа хьмыӡӷык мгакәа саауеит, аҩыржәгьы, иахьатәи
ҳаибашьра азгьы хьымӡӷык амалахазгьы изгом, Сажәаргьала хаҵа
дахьынӡасымоу. Убри Сажәаргьала еиӷьу хаҵа абра зықьнашықәса аӡбара
ҳаҿызаргьы дҳауам. Сажәаргьала ҳара ҳаҟнытә далхны днаҳашьҭып, иара
иоуп ари еиԥшгьы аус бзиагьы зыӡба, – ишԥажәбо ҳәа дразҵааит иӡбацәа.
Аӡбацәа раҳ анс аниҳәа, Сажәаргьала анахь ақәыџьма напыла ишикыз
рымдыруази, зегьы азыразхеит, уи еиӷьу иҳауада рҳәеит.
Сажәаргьалагьы иҟаиҵахуази, мапгьы ауизкыхуаз, анахь дрыԥхьаӡахьан ахаҵа ӷәӷәа ҳәа, дазыразхеит.
Наҟтәи аҳ ишҟагьы аӡәы даалихын, абџьарла дааиқәыршәаны
иҿаадырхеит, астәигьы Сажәаргьала абџьарла деиқәыршәаны
иҿынадырхеит. Ажәлар зегьы наҟ-ааҟ еизаны ирыхәаԥшуеит,
ириааирыдашь ҳәа.
Сажәаргьала дзеибашьрацы наҟтәи иалхны иаарышьҭыз дизааигәахо
даналага илақәа хиҩеит, сахьишьуа сылақәа идсырбарым , усгьы усгьы
сишьуеит ҳәа дшәаны. Сажәаргьала илақәа анхиҩа, наҟтәи иаауаз,
Сажәаргьала илақәа акы азы ихиҩазап, саргьы сылақәа хызҩап иҳәан,
илақәа хиҩеит. Еизнеиуа, еизнеиуа ԥыҭк анабжьыс, Сажәаргьала илақәа
хәыҷык иаахитит, макьана сишьоушь ҳәа. Сажәаргьала дыԥшызар
егьыгьы илақәа хҩаны дааиуан. Ари илақәа хҩоушәа аниба, Сажәаргьала
ашырҳәа иаҳәа ааҭыхны ихәда дласын ихы имаӡамшәа илхиӷәыцәааит.
Ажәлар иҟаз – ураа! Сажәаргьала диааит рҳәан, дҩышьҭыхны рнапы
дықәыргыланы раҳ иҟны дрыманы иааит. Аҳ, Сажәаргьала диқәгәырӷьан
ачара изиуит. Сажәаргьала иаҳ иабашьуазгьы иаргьы еимаркуаз
адгьылгьы ауаажәларгьы, Сажәаргьала иаҳ игеит.
Абас ауп Сажәаргьала ахаҵара шига
Сажәаргьалеи ҳәа дыҟан, ыҟамзи. Дшәон, ааилахәлар дшәаны
шьаҿак изыҟаҵомызт.
Убри аамҭазы игәыла аҳ иԥҳәыс лцәа лтәымкәа дыҟан. Уи уаанӡагьы,
ыҟами, акырынтә хшаа длоухьан, аха қәыџьмак аакылсны ахәҷы дагон.
Уажәгьы ахәыҷы даниуа дҳахьчап ҳа амҩақәа кны ауаа дыртәеит.
Сажәаргьалеи ахацәа зегьы уахь ианца дшәаны аҩны дтәозма,
аҳәсақәа наҟ-ааҟ ижәҩа ркуп. Днаганы ҵлакы даддыргылеит. Аха иара
дшәан аҵла дыхәнеит.
Зегь тәоуп, иԥшуп, ыҟами, аха ақәыџьма ыҟам.
Ус Сажәаргьалеи дахьықәтәаз иааиҵалт. Сажәаргьалеи дшәан
далыҩрит. Даналыҩры ақәыџьма дақәҳаит. Дахьақәҳаз ахәда икит. Уи
акәхеит, ауаа ааизан иршьит. Иара «Сажәаргьалеи» рҳәан ажәҩан
даларҵо ихьыӡ ҟарҵеит.
«Ахәыҷы деиқәирхеит,» – рҳәеит. Аҳ амал ашьал ииҭеит.
Уи акы.
Ҩбагьы аҳцәа аисара рыман. Ауаа еиқәдырԥон. Наҟынтә қәԥаҩ дук
дааргеит. Наҟ-ааҟ рҽазыҟаҵан иҟоуп, кәыпаккәыпак ркуп.
Аҳ Сажәаргьалеи дааигеит. Ани аду иааргазгьы сажәаргьалеи иӡбахә
иаҳахьан. Арахь дихәаԥшын дуаҩы асоуп. «Дуаҩ асоуп, аха мцуррак
идыруазар ҟалап, шанак идыруеит», игәахәит ани иааргаз. Сажәаргьалеи
дизкылыԥшуеит.
Иқәырҵеит. Ани Аду данԥшы Сажәаргьалеи ибла хҩаны дгылан. Уи
дшәаны ихиҩеит, ыҟами. Аду данԥшы Сажәаргьалеи ибла хҩаны
дгылоуп. «Ари имаана ауп» иҳәан Адугьы ибла хиҩеит.
Сажәаргьалеи «сишьыргьы сишьааит, сыԥсымҭаз сихәаԥшп» ҳәа
днаԥшызар Аду ибла хҩаны дгылоуп. «Ибла хитаанӡа сисп» иҳәан
Сажәаргьалеи иеиха лаба рҳәҳәа ихы даасын дишьит.
Уи акәхеит «Ураа» рҳәан ахаҵара Сажәаргьалеи ирҭеит.
Аҳ дыҟан. Аҳратәра аныҟаз аамҭазоуп. Даҽа аҳакгьы дыҟан. Уигьы
дыӷәӷәан. Абри аҳ дахыхны, иргьы, иаргьы, ималгьы аагап ҳа ус ир
драцәажәеит. Днеин данрацәажәа ир изыразхеит. Адырра ииҭеит егьи
аҳ сумабашьыр ҟалом ҳәа.
– Уара, усҟәаҵ, аибашьра зуҭахузеи, ауаа зықәаҳхрызеи? – ҳа аҭак
ииҭеит.
Аха егьи аҳ имч дақәгәыӷны имуит. «Ҳаибашьыроуп», – иҳәеит.
Нас избаҟаиҵоз, имеибашьыр анаму, аибашьра зҭахымыз аҳ
иуаажәлар еизигеит, итәцәа, егьи уҳәа.
– Нас, уара, ишԥаҟаҳҵара, абригь, абригь аҳ дҳақәлоит, ҳаибашьыр,
ҳиааип шәгәахәуоу? – ҳа дразҵааит ари аибашьра зҭахымыз аҳ.
– Дзызҵааз ижәлар дрылагылан ауаҩԥсы. Уи дтәын, атәы.
Шәаргәында ихьӡын. Шәыргәында акәын уи атәы хьӡыс имаз. Дшәон,
дшәаҩы бааԥсын азоуп Шәаргәында зихьӡыз. Ихьӡыҵәҟьа Сыгьындыжә
акәын, Шәаргәында ҳәагьы иарҳәон. Аҳ анс данразҵаа Сыгьындыжә
(Шәаргәында) захьӡыз даацәажәан ус иҳәеит:
– Уара, ак шәасҳәоит!
– Иуҳәозеи, иуҭахузеи?
Дҩагылан ус иҳәеит (омажә дук иакәын иара, амч ду иман, арахь
дшәаргәындан акәымзар, амчазы иуҭозеи!):
– Уара, ҩ–ҳәынҭқаррак ргәааибагеит ҳа ауаа зеидшәнырҵәалозеи,
ауаа зықәшәхуазеи?
– Нас избааури?
– Убыстәи иҿааихааит ауаҩԥсы, аӡәы. Аицәажәара бжьаҳҵап. Ҳа
ҳҿынтәигьы ауаҩ иӷәӷәоу даалхны, дыҩҽыжәҵаны, иҟама, иаҳәа , зегь
рыла деибыҭаны, астәи днаҳашьҭып. Ҩыџьа ԥсит ҳәа акгьы ҟалаӡом.
Ҩыџьагьы зыԥсуазеи, руаӡәк диааир, руаӡәк иакәхап иҭахо. Ҩ-ҳәынҭқаррак еидыԥсылоит, ауаа ықәаҳхрым. Абарҭ аҩыџьа рахьтә
ииааиуа иҳәынҭқарра иртәызааит аиааира, – иҳәеит.
Ари ииҳәаз заҳаз «ҳоҳ!» «чоҳ» – рҳәан, ари ииҳәаз иашоуп рҳәеит.
Иақәшаҳаҭхан, ари аҳ иабашьырц зҭахыз егьи аҳ иахь адырра ҟарҵеит.
– Уара, ак уасҳәоит. Уара усгьы ҳмеибашьыр ууам, ҳаибашьып,
ибзиоуп. Ҳаибашьып, аха ауаа зықәҳхрызеи? Уара иуҭаху, иӷәӷәоу
фырхаҵак даашьҭы, ҳаргьы аӡәы днаҳашьҭуеит. Илеиҿаргыланы
еиҳарсып. Ииаиз иаҳ игааит, – иҳәеит.
Ари аҳ, ихьӡала абас иҳәеит ани аибашьра зҭахыз аҳ иахь иишьҭыз.
Арҭ аибашьра рҭахӡам, абыржә ҳара ишаҳҭахымыз еиԥш ақырҭуа
иҭаххеит акәымзар). Уигьы дақәшаҳаҭхеит, ибзиоуп иҳәеит. Уахьынтә
аӡә ӷәӷәак далырхын даауеит, аха иҿы асахьа ҟьаҟьаӡа иҟоуп, иԥаҵақәа
харшала, уамак, аҳәа иҟәнуп, иҟама, иара деибыҭоуп.
Ари аҳ иҟынтәи ари Шәыргәында иуп изыӡбыз, иара иагьилоуп,
дыӷәӷәоуп, иара дҳашьҭуеит рҳәан, Шәаргәында далырхит. Иарҳәеит,
«уара уоуп изыӡбыз, уара уца!» – рҳәеит. Анс, арс, мап-чап иҳәеит, аха
ирымуит. Уоу, иааиқәшәан дыԥсит, аха ииҳәои, дакит. Ажәлар ирҳәо
ҟаумҵар ҟалома!
Аҟама наган инаирҭеит, аҳәа ирҭеит, аҽ дукгьы кәадырны, егьины
деилаҳәа-еилаца дҩақәдыртәеит
Уажә ани анстәи даауеит, аригьы арстәи днеиуеит. Ани руаӡә
дизшьыр, ари иаҳгьы, иаргьы аиааира игеит ауп иаанаго. Арҭ еизааигәахо
ианалага, Шәаргәында усгьы дымшәози, шьҭа са стәы егьыҟам иҳәан,
дшәан, илақәа хиҩеит. Илақәа анхиҩа, ыҟами, (шьҭа еиҿагылоит), ани
инахьынтәи иааиуаз, «Ааи иԥсцәа дрықә…, ҩысҭарак сзиуазар ҟалап
игәахәт, илақәа хиҩошәа, егьиушәа акы даҿқәоуп, саргьы сылақәа
хызҩап иҳәан, ихиҩеит. Ари Шәаргәындагьы убри аамҭазы, ааит,
сзықәшәаз ауп усгьы, снаихәаԥшып, иҟаиҵо гәасҭап иҳәан, илақәа
анаахит, егьи илақәа шыхҩаз гәеиҭеит. Анс дмарианы даниба, ашырҳәа
иҟама аҭра иааҭиԥаан, аҿынаирхан, иқьамса ҭырҩрны, длаганы
дылкаижьит.
– Ура! – рҳәан‚ – ахырзаман ҟалеит, Шәаргәында аиааира игеит, –
рҳәан, ани аибашьра зҭахыз иаҳрагьы цҟьаны, ирахә, ишәахә, рыззагьы,
имал ааимхны ари аҳ изааргеит. Ари уажәы ақырҭуа деиԥхьытта дызцоз
еиԥш.
Арҭ уажәы арахә рацәаны ирымамзи. Уахынла ақәыџьмақәа
аарылаланы арахә ӷәӷәала иԥхасҭартәуа иалагеит. Ирмыхәеит. Исыҟаз,
аизара ҟарҵеит ҭырҩагь.
– Иҟаҳҵарызеи, иҳаԥсыхәеи? – рҳәеит.
– Уара, шәанаџьалбеит, ақәыџьмақәа ҳарахә ықәырхуеит. Хаҵак
даҳҭахуп ақәыџьмақәа зшьыша, – рҳәеит.
Шәыргәында иарҳәеит, «Уааи!»– рҳәеит.
– Ыы! – иҳәеит.
– Уара ҳаӷа дахызхыз, арҭ ақәыџьмақәа урзымиааиуа уҟоума,
рыхәҵәы аақәҳхуеит, инурҵәароуп, – рҳәеит.
Анс, арс, мап-чап иҳәеит, аха ирымузт, дазааргеит. Иҽы, икәадыр,
иара иабџьар ааибырҭан, ақәыџьмақәа ахааиуаз дҩарышьҭит дшәаԥырҳаԥуа. Ақәыџьма рымҩа ахьыҟаз ддыртәеит. Дара арахь рыҩныҟа
иааит.
Ианааилахәла, Сагьынҭыжә (Шәаргәында) зынӡа дшәо далагеит.
Ақәыџьмақәа аарц иҟоуп, арахә ирылаланы ирфарц. Арҭ ақәыџьмақәа
цхлымуа еибарсны ишааиуаз ианиба, дшәан, афырҳәа дҩаԥан аҵла
дыхәнеит. Абадихәа, ақәыџьмақәа ҵаҟа ианааиҵала, даашәан,
длалыҩрын, дышлеиуаз ақәџьма аҟәаҟә длықәҳаит. Ақәыџьма аҟәаҟә
данлықәҳа, зынӡа дшәан далаԥсны илышьҭагәа икит. Дшәаны,
иҽаларԥсны икит, хыхь дақәтәоуп. Дзыҳәҳәаӡом, уа дақәтәоуп икны.
Иикызгьы ишьит, иаргьы игәы ԥжәаны дыԥсит уа. Ақәыџьма шикыз
ахәдацәа ҵикаазаарын, уигьы ԥсит. Арҭ ажәлар ԥшит, иԥшит, аха
данырымбаӡа, абри ихьзеи ҳәа ианнеи, ақәџьма ԥсны, иаргьы дыԥсны
дшақәтәаз дырбеит.
Уаҩ бзиак дыҟан, Самарҭал ҳәа. Уи дыгәраган, ииҭаххалакь ԥара
шьара ирҭон игәра ганы. Нас дышнеиуаз дӷархеит. Данӷарха, папык ажәа
изицҳаит диааирц. Апап дааит. Данааи, имаз аԥара имихын дишьит.
Данишь, днаганы иҩны аҵаҟа дышьҭеиҵеит, дманшәалахар џьара дганы
дкаижьырц. Уи ашьҭахь даҽа папык диԥхьеит. Уигьы дааит, данааи,
дишьит иԥарақәа имхны: нас днаганы егьи апап дахьыҟаиҵаз
дцәыҵеиҵеит. Апапцәа бжьаӡуа иалагеит. Иажәабжьхеит. Апапцәа шәо
иалагеит.
Папык дшәаӡан дрызҵааит дызлатәаз ажәлар, – сабацари, схы абасырхари? – ҳәа.
Кыраамҭа ахәыцра иаҿын, нас иабжьаргеит хыҵәахра дцарц Самарҭал иахь.
Иашоуп, уи уаҩы самарҭалуп, хыҵәахырҭас уа иахьеиӷьу ыҟам, уа
санахап иҳәан, ддәықәлеит Самарҭал иахь. Уи аамҭазы Самарҭал аӡәы
зыгәра игоз дааиԥхьан, жәа-манаҭк ҳәа дилаӡеит апап ижразы, усгьы
иеиҳәеит:
– Дуцәгыланы дааир ажәаманаҭк уоуамҳәа.
– Уи сара дсыцәгыларым, аԥсы дышԥагыло, – иҳәан, ауха апап дганы
бнаршәырак аҿы дижит. Ахаҳә дуӡӡақәа леиқәижьын дааит Самарҭал
иҿы дызжит ҳәа.
– Дабаужи, арахь дуцәааитеи, – иҳәеит Самарҭал.
– Ишԥа? – иҳәан иџьеишбеит дызжыз.
– Ишԥа закәызеи, уааи арахь, – иҳәан иџьеишьеит дызжыз.
– Ишԥа закәызеи. Уааи арахь, – иҳәан дныҵеигалт «иижыз» апап
дахьышьҭаз. Иахьныҵалаз апап деизҟьа дкажьуп. «Дызжыз»
иааџьеишьеит. Усҟан ари егьи апап иакәын. Уи аӡәгьы издырӡомызт,
Самарҭал жәа-маанаҭк ҳәа ҩыџьа ииржырц даҿын.
– Ҳаи, уажәшьҭа уаала иусырбап! – иҳәан, даашьҭжәаа диманы
дцеит даҽаџьара. Уа адамра ахьжыз дынҭаиргылт, ҵәҩан дук ааихәан
ирыхха ихы дласын ихы ԥыххаа илеихеиҵеит. Нас длеиган адамра
дынҭажьны хаҳәла иҩеирҭәын хыхь анышә ҩақәԥсаны иҿааихеит. Шеит.
Самарҭал иахь сыжәамааҭк имысхуеит ҳәа дшааиуаз иаԥхьа папык
длеихьыԥшит. Уи Самарҭал иахь ҽыҵәахра иаауаз иакәын.
– Ҳаит, анаассыни, сыпап дгыланы саԥхьа дахьнеиуа, – ааигәахәт.
Ашырҳәа ҵәҩанк агәара иҩалиҳәан, длеихьӡаны аҟәақҳәа ихы дласны
ихы ԥыххаа иҩеихеиҵеит. Уигьы дганы дижит. Нас дцеит Самарҭал
иԥарақәа имихразы.
Уал ҭазмыжьӡоз итәны капек уал зымшәаӡуаз иқәын. Есымша скапеи
ҳа даауан, аха ииҭомызт. Ус дызишьҭаз сықәсык аҟара ҵыт. Ҽнак ус
еиҳәт; «уаҵәы сааоит, инсумҭа ҳаибарԥсып», – ҳа дцеит. Акапеи зқәыз
иԥҳәыс ус леиҳәт:
– Ари зкапеи сықәу оҵәы дааоит, аха данызбалагь сыԥсызшәа сиоит,
бара быҳәҳәуа бҵәыуа балаг.
– Ибзиоуп, исуҳәаз еиԥш иҟаҳҵап, – лҳәыт иԥҳәыс. Аҿҳәара ииҭаз
азы акапеи зтәыз дааит. Ани данылба, «ааи дааоит, ушьҭал, уласны,
уԥсызшәа, сара сыҳәҳәап», – лҳәыт акапеи зқәыз иԥҳәыс
– Ибзиоуп, бласны ашьаршьаф сықәыршә, аҳәҳәарагь балаг, иҟалази
ҳа дыныҵаалагь, схаҵа дыԥсит ҳа иаҳә, – иҳәыт.
Дааит акапеи зтәыз. Ани данылба, дыҵәыуа, дыҳәҳәуа, лхы
кыдылҟьуа, каамеҭ ҟалҵуа далагт. Иҟалази ҳа длазҵааит. «Схаҵа
дыԥсит! – лҳәыт. Афырҳа даақәгьыжьын, ихҭырԥа илкаиршәын, дҵәыут,
нас дааиасны ихчаны длатәеит. Жәаха жәымш дыҟан дымцакәа, нас
ус иҳәыт:
– Ари сара снапала дыскәабароуп.
– Ибзиоуп, – лҳәан, дикәабеит инапалагь аҭоубыҭ дҭеиҵт. Адырҩаҽны
игәыцхәцәа зегьы ыҟан, анышә дарҭт. Анышә данарҭа ауха акапеи зтәыз
даагылт, аҩныҟа дымцакәа. Аҽны ашьжьымҭан акапеи зтәыз шәымш
аабзиахт, ари анеҩс уаҳа цәгьара анцәа ишәзааимгааит иҳәан, аҩныҟа
дцеит. Аҩны даннеи, ус игәы иаанагт, ары оҩы гызмалшәа дыҟан, џьара
гызмалшьак ҟаиҵазар ҟалап, иҳәан дцеит анышәынҭра иҷаԥшьаразы.
Дтәаны анышәынҭра исиҷаԥшьуаз акәымкәа, ӷьычцәак қәылара иҟаны
исаауаз анышәынҭраҿы иааит аԥара рацәаны, аҳәакгьы рыманы.
Анышәынҭраҿы ҳалҭатәаны иаҳшап рҳәан иаагылт. Илҭатәаны рԥара
ршеит, аҳәа реимакырҭахт. Шьоукы ари аҳәа ифрангьуп рҳәыт, мамоу,
уи франгьым рҳәыт даҽа шьоукы. Еимаркт. Нас ус рҳәыт; шәааи, абри
аԥсы дыҵаҳхып, заманак ҵуам дыржижьҭеи, ҳанцуаз анышәынҭра
гылаӡамызт. Аԥсы дыҵаҳхып, дкьакьаӡа даанкыланы аҳәа рыхха
ҳааисып, дааихнаҵәуазар, ифрангьуп, данеихнамҵәа, баша еихоп, рҳәыт.
Афырҳа анышә ааҭыгын, аԥсы дааҵхны дааныркылт, ҳаисоит ҳа
аҳәа анҩышьҭырх, аԥсы арҵәаа ҳа дыҳәҳәеит. Ани даныҳәҳәа, ирымаз
илкажьны ицеит рыԥсы рыхкәкәаха. Акапеи зтәыз даацәырҵын скапеи
ҳа дааисны дикит.
– Уааи аԥарақәагьы, аҳәагьы ҳшап иҳәан аԥсы, иршеит, адырҩагь
скапеи ҳа дикыт. Акапеи еимакны еибарԥсуа иалагт. Агьырҭ мҩабжа
изнеиуаз акәымкәа, издыруада, шьоук нҵәарак иҟарҵазар иҳаршәап ҳәа
рҳәан ихынҳәны иааит анышәынҭраҿы. Иахааиз анҭ еибарԥсуа итәан
акапеи еимакны. Анс еимаркуазшәа рыбжьы нраҳа, рыԥсы рыхҟьан
идәықәылт. Ашьҭахь икапеи иниҭан иҩныҟа дцеит, агьи иԥарақәа иманы
иҭаацәа дырзааит.
Уал ҭазмыжьӡоз Мачагәа итәы капеик, уал зымшәаӡоз Кадыр иқәын.
Есымчыбжьа скапеи сыҭ ҳәа дизааилон. Аха исымам ҳәа ддәықәиҵалон.
Ус, шықәсык ҵит. Уи нахыс есымша даауа далагеит. Ус хә-шықәса ҵит.
Ҽнак, уаҵәы саауеит, ианаасумҭагьы цәгьароуп иҳабжьоу иҳәан
днықәланы дцеит.
Адырҩаҽны ауал зқәыз иҽиӡеит, ауал ҳәа дааир илҳәашаз иԥҳәыс
иналаҳәаны.
Ауалҳәаҩ, амш аубжьиххуаз, ауал зқәыз иҿы дааит стәы ҳәа. Уал
зымшәоз иԥҳәыс дгәырӷьаҵәа, лхы-лҿы лхаччо, ианаамҭаҵәҟьаз уааит,
ухаҵкы сцеит, ԥыҭк уҳарааԥсеит утәазы, аха уажәшьҭа зтәы зауз еиԥш
ухы ԥхьаӡа; сыԥшәма утәы злауҭиша аус дашьҭалт, иахьа шьыжьымҭанӡа дыҩдәылҵын дцеит. Уи ак мырҽеикәа дхынҳәрым ҳәа сиқәгәыӷуеит
лҳәеит аԥҳәыс. – Нас ус акәзар данӡа сааизыԥшып, – иҳәан илаба
кыдиргылан длатәеит ауалҳәаҩ. – Мап, уи амала иахьа уизымԥшын,
ухаҵкы сцеит, уи дцеит абра ааигәа қыҭак ахь. Убра ԥҳәысеибак қәны
бзиак ажәла лымоуп ҳәа иаҳан, исызлымхуазар ҳәа. Иҵабыргы-ҵәҟьаны
убри аԥҳәысеиба дибар, ишысҳәаз еиԥш, ақәны бзиа ажәла лымазар,
сыԥшәма уи ахәҳара далалыгӡар, илымххәҳаны иааигашт. Нас абра
ҳааигәара аӡәы ақәныкәкәны ахьанаало дгьылк имоуп, убри адгьыл
изимхыр, ҳаԥхьа уа ақәны леиҵашт, акы деиҵанамырхар, нас уи
ашықәсан аамҭа бзиахар, ақәны ӷьацар, ақәны кәыкәны, аҳаш алхны,
бзиа ирышҳаны адырҩашықәсан иҭины, ахә бзиа ҳзаҭныхыр, ҳаргьы ҳхы
иаҳархәашт, уаргьы утәа алаҳшәап лҳәеит лара.
Ауал згарҭаз арҭ еиқәылыԥхьаӡақәаз аниаҳа, дыччо далагеит. –
Узымыччозеи утәы аноу! – лҳәан аԥшәма ԥҳәыс дааҟәынд-ҟәындит.
– Ибҳәаз саҳаит, аха уеизгьы уаҵәы саауеит стәазы, ианаасмоугьы
цәгьаԥсышьоуп иҳаибаҭо иҳәан, дҩагыланы дцеит.
Абри зегьы аԥшәма ԥҳәыс лхаҵа иалҳәеит. Лхаҵа акапеи зқәыз ус
леиҳәеит иԥҳәыс: зтәы сықәу уаҵәы уеизгьы даашт. Даауашәа
шыббалакь, сыԥсызшәа сышьҭалап, бара быҳәҳәо аҵәыуара балага.
Иара уаҩы гьангьбашк иоуп, аха ибдыруазеи джьаны дҳаздәықәҵар,
зынӡак исызнимыжьыргьы ԥыҭрак ма дҳадҵааларым. – Ибзиоуп, ишуҳәаз
еиԥш сныҟәап лҳәеит иԥҳәыс.
Адарҩаҽны ауал зқәыз днаԥшызар, абар ауалҳәаҩ даауеит, агәашә
акыр дазааигәахеит. Ауал зқәыз афырҳәа днеины дыԥсызшәа
ацәардаӷәы иҽынеиҵыхны днықәиеит. Иԥҳәыс днаихагылан акәукәуҳәа
дыҳәҳәо, лӡӷы цәԥуа, лхцәы ркәыкәуа, лхы кыдҟьо каамеҭ ҟалҵо
далагеит. Ауалҳәаҩ иааирццакын аҩны дааҩнаԥалт. Данынаԥш, икапеи
зқәыз дыԥсны, деизҟьа ацәардаӷәы дықәжьуп. Илаба наҟ инкыдыргыланы, ихҭырԥа акы инахаирԥан, ихы даасуа дықәло, дықәҵуа,
диҵәыуеит. Хәыҷык ианааиқәтәа ауалҳәҩ аԥшәма ԥҳәыс длызҵааит: –
данбаԥси, иԥсышьахази ҳәа.
– Иахьа ашьжьымҭан иааиқәшәан, сааҭкгьы ааихымҵкәа иԥсы
неихыҵт лҳәеит. Скапеи иқәыз азы хәыҷык ҳагәқәа нибархахьан, аха
даараӡа сгәы изыбылуеит. Снапала дкәабаны аҭоубыҭ дҭасҵар сҭахуп,
бара бгәы еихьнамшьуазар ҳәа леиҳәеит, аԥшәма ԥҳәыс. Аԥшәма
ԥҳәысгьы мап лымҳәеит. Аԥсы дкәабаны аҭоубыҭ дҭеиҵан, анышә
иаҭаразы дазирхиеит. – Шьҭа шәара анышә дашәҭ, ихәлоит, аҩныҟа
сымцар ԥсыхәа сымам, шәымш аабзиахааит, шьҭарнахыс цәгьара
шәзымааит, – иҳәан иҩныҟа ддәықәылт. Хәыҷык данынаскьа,
даагьыжьын аԥсы дахьыржшаз аҭыԥ ааигәара абна днылатәан
дырзыԥшуан, дыржыҵәҟьозар збоит ҳәа, гьагьашрак изырур ҳәа дшәаны.
Аҭоубыҭ иҭаз, акапеи зқәыз, иԥҳәыс даалыԥхьан, хәыҷык сҿаҵаны, сганы
сымхәаҽратәы еиԥш сыбжыроуп акәымзар, уи зтәы ҳақәу уаҩы
гьангьашк иоуп, дхынҳәны даар ҟалап иҳәеит.
Абӷьаҳәа ԥыҭк неиҿаҵаны, дымхәаҽратәа еиԥш дылжын аҩныҟа
дааит. Ауалҳәаҩ днеин уи анышәынҭра ааигәара длатәан «аԥсы»
иҷаԥшьара далагеит маӡала.
Аҵхыбжьон қәылацәақәак ааҵәак азна аԥареи, аҳәак ӷьазӷьазуа икны
анышәынҭра иаахагылт.
Иацы шьыбжьышьҭахь ара ҳаиасны ҳанцоз уаҩ дыжӡамызт, ҳара
ҳашьҭахь абра иржда рҳәан, ишеицәажәоз, рааҵәагьы уаҟа
инышьҭарҵан, даргьы уа илатәеит. – Шәааи, уеизгьы абра ҳантәах, ҳԥара
ҳшап рҳәан, аԥара ашара иалагеит. Убри аамҭазы руаӡәы ибжьы
аарылаҩт: – ҳԥара макьана шәаҟәыҵ, шәааи ԥаса абри аҳәа згарҭоу
иаҳҭап, нас ҳԥара ҳшап. Арҳәцәа абри ажәа иаақәшаҳаҭхан, – аҳәа
арҳәраҿы ахаҵара зылзыршаз иаҳҭап рҳәеит. – Аха иара акыр иаԥсоу
ак акәу, башак акәу рҳәан, ахәаԥшра иалагеит.
Џьоукы – ари аҳәа франгьуп, заҟа итаруа шәымбои рҳәеит. Џьоукых,
ари баша еихаӡоуп, ак иаԥсоу акәым рҳәеит. Ас ианырзеимакырҭаха,
руаӡәы, еиҳа афрангь аҳәақәа ртәы здыруаз, дҩагылан: – ауаҩы
зныкҟьара деиҩнаҵәозар, франгьуп иҳәеит. Зегь абри иақәшаҳаҭхеит.
Еиҩырҵәаша ауаҩы дабаҟоу… Шәааи, абри иахьа иржыз, макьана бзак
диҩызоуп, дааҵхны деихаҳҵәап, убри ала иԥаҳшәап аҳәа иҳәеит аӡәы.
Зегь абри иақәшаҳаҭхеит.
Абри зегь «аԥсы» иаҳауеит, аха иҟеиҵахуази, ибжьы иргар иуалҳәаҩ
дицәшәоит.
Арҳәцәа атахҳәа анышәынҭра инасын, ижны аԥсы дааҵырхын,
дкьакьаӡа дҩаргыланы, шьҭа сисуеит ҳәа аӡәы аҳәа анааиқәирхха,
сыршьуеит убауоу иҳәан акәукәуҳәа дыҳәҳәеит. Арҳәцәа шәан,
раҳәагьы рԥарагьы уа инкажьны, аддыҳәа ахҵысҭа инахыԥан, ес
уцаларгьы уцала ҳәа инықәхәаша ицеит, рыԥсы рыхҟьа.
Убри аамҭазы акапеи згарҭаз даацәырҟьан: – уара уакәызма сара
сызжьоз уҽырԥсуа, уҽырбзахо, абыржәыҵәҟьа акапеигьы суҭароуп, абри
амазара сзықәшәазгьы абжа суҭароуп, – иҳәан махцәыла иааибакит.
Уалымшәа абри дазыразымхазт аисра иалагеит, ашьа рҿыҵеибаршәит. Уалҭамыжь ӷәӷәак иакәын, аха уалымшәагьы уи иҵахоз аӡә
иакәмызт, итәар изымгыло иҟаибаҵеит.
Абарҭ анеисуаз аамҭазы ибналаз арҳәцәа хараӡа џьара рԥсы шьаны
иахьтәаз ирыӡбеит, реиҳа ихаҵаӷәӷәоу, згәы мшәо аӡә дышьҭны
еилыркааразы убри аԥсы иҳәҳәаз дзакәу, насгьы рмазара иахьыз.
Иаарышьҭыз анышәынҭрақәа ирыкәыршаз анда ахҵысҭа даахыҵын,
дӡырҩызар – ҩыџьа «аԥсцәа» рԥарақәа еимакны ишеибарԥсуаз аниба,
аԥсы ихҟьаны, ахҵысҭа днахыԥан иҩызцәа рҿы днеит. Иҩызцәа ари анраҳа,
каамеҭк ҟалеит рҳәан, дасу рыҩнқәа рахь рԥсы ргеит.
Ари ишәаны ицаз иҳәҳәабжь «аԥсцәа» ианраҳа аисра иаҟәыҵын, уаҳа
ԥсыхәа амамшәа анырба рԥарақәа ршара иалагеит, зегь ршыт, аха уеизгьы
уалымшәа икапеи иимҭеит. Уалҭамыжь ари ауихашҭыхуаз, – арҭ аҩымшк
руакы саауеит уара уҟны, стәы рхианы иумазароуп! – иҳәан аҭаҷкәым
иагахьаз деиҵақьы–еиҵақьуа иҿынеихан, ахҵысҭа дахьынхы-ҵыз ихы
лаирҟәын ак аашьҭихт, ари уалымшәа илаԥш иааҵашәан, афырҳәа
днаихьӡан: – ишьҭух закәызеи иҳәан днышьҭагәа дикит. Уи арҳәцәа иреиуаз,
ишәаны ахҵысҭа иахыԥаз ихылԥа ихшәаны икашәаз акәзаап. Ари ааимаркын
урҭ аҩыџьа ҭаҷкәымла еибараҭит. Ашьҭахь ианамуӡа уалҭамыжь
дазыразхеит ашара, ахылԥа ахә абжа уалымшәа игеит. Насгьы уалҭамыжь
икапеи азы дышизнеиуаз уалымшәа иаагәалаиршәан деиҵакы– еиҵакуа
имҩа днықәлеит. Ари икапеи азы ишԥаҳзеибаури ҳәа дхәыцуа уалымшәа
лаҵыхәала дизыԥшуан даара хара дцаанӡа. Дшыԥшуаз, хараӡа адәы
аҵыхәанӡа, днышьҭасын ак аашьҭихт. Уалымшәа ари ак имбакәа дыҟам
иҳәан акукуҳәа изҿыҭуа, дишьҭалт, дыҩны. Дышишьҭаз аниба акукуҳәа
дыҳәҳәеит‚ – уанаџьалбеит усԥырҵ, сара ишьҭысхыз уара егьузалам,
шьанҵоуп ишьҭысх иҳәеит. – Шьанҵазаргьы абжа ансумҭа укапеи азы арахь
уқәымлан! – иҳәан ибжьы иқәиргеит.
– Ҳаилгеит, ҳаилгеит! – иҳәан ибжьы наиқәиргеит уалҭамыжь.
Уалымшәагьы иҩныҟа днахынҳәит.
Абасала еилгеит уалымшәеи уалҭамыжьи.
Иҟан ҩыџьа аиқәлацәа бзиа иеибабоз, аӡә уал ишәаӡомызт, егьи уал
ылаирхаӡомызт. Изымшәаӡоз, абазк аԥсахра илазмырхоз имихит.
Дцеит, дааит, дцеит, дааит, аха иимҭит.
Ҽнак убри амш азы уааи иусҭоит ҳа ҽҳәарак ииҭит.
– Бзиоуп, – иҳәан дцеит.
– Аҽҳәары ииҭаз анааи, ауал зқәыз иԥҳәыс ус леиҳәт:
– Дааоит, аха сара сыԥсызшәа сҽыҟасҵап, бара ера данааилагь бҵәыуа
былсхагыла, – ҳа.
Уал ылазмырхаӡоз агәар данааҭала, изымшәаӡоз дыԥсызшәа
дҩықәиеит. Иԥҳәыс аккаҳа амыткәма ҳәуа длихагылт. Агьи иааизгьы ихы
даасуа длихагылан, диҵәыут.
Агәылацә аизеит, агьит, анышә ржит, дыркәабеит, дыдырхиеит, нас
ауахәамахь дыргит, дыҭадыргыларацы.
– Уаха ари имала ара дныжьны сызбацуа, – иҳәан уал ылазмырхаӡуаз
даагылт ауахәамаҿы.
Аҵхыбжьон хҩык абрагьцәа џьара иақәлан, даара аԥара рацәаны,
аҳәак ргит. Анҭ ауахәамаҿы алашара анырба, ана ԥсык дҭагылазаап,
шәаалар ҳԥарақәа ҳшап рҳәан, инеит. Илалаган рԥарақәа ршеит.
Ожәы аҳәа цәгьазар, ибзиазар аилыркаар рҭаххит.
Аӡә ус иҳәит:
Абри аԥсы илиааҳархап, дааҩнаҵәозар, аиԥш… зеиԥшу ҳәа
ҟамлацт, – ҳа.
– Азамана, – рҳәан, аԥсы дааиҩысҵәоит ҳа аҳәа аныҩеирхха, «аа!»
– ҳа аԥсы дыҩныҟаан данҩықәтәа, абрагьцәа рыԥсы рыхҟьан, раҳәагь,
рԥарагь лкажьны иеибарыҩны ицеит.
Уал зымшәаӡозгьы дҩагылт, илазмырхаӡозгьы даацәырҵт, аԥарақәа
ршара иалагеит. Ишаӡаны ианаалга, сабз суҭароуп ҳа дықәыргьыжьуа
дикит.
– Иԥырганы исымам, – иҳәит агьи.
Убас абаз анеимаркуаз абрагьцәа руаӡә иҟарҵуа збоит ас зыбжьы
гуа ҳа ашә ихы анынкылирҳәҳәа, уал зымшәаӡоз афырҳа абрагьҩ
дааихасын ихылԥа ааихикәацәаан, «усҭ, усҭ, уабаз азы!» – иҳәан инаганы
уал ылазмырхаӡоз инихаиҵит.
Абрагьаҩ рыцҳа иԥсы ихҟьан иҩызцәа рышҟа дыҩны дцеит.
– Иҟалазеи? – анырҳәа иҩызцәа, «Аа, шәаала, шәаала, аԥсцәа зегьы
еизан ҳԥарақәа ршара иаҿуп, схылԥагьы схыхны иргит, ҳарбар ҳаркоит»,
– аниҳәа, рыхҩыкгьы шәаны, иҩны рхы ахьынахаз ицеит.
Агьырҭгьы рԥарақәа рыманы рыҩныҟа ицеит.
Аӡәы ауал иқәын, аӡәы аԥсахра ҳәа аԥара имиххьан, шьҭахьла
иимҭеит. Иаҳәшьа заҵәык диман. Ани зтәы иқәыз иуал азы данааишаз
аламҭала ари ауал зқәыз иаҳәшьа иара дыԥсызшәа лҿы ацәа ахылхит,
иифаша-иижәша деиқәыршәаны, икәыпа ҟаҵаны, дганы ауахәама
дҭалыргылт. Амни зтәы иқәыз убра днеины ессуха дихьчон, дгыланы
днеиааиуан, абри игәра игомызт, иҟаиҵо збап ҳәа дихылаԥшуан.
Уахык зны қәылацәақәак абра ииасны ицон. Ишааиуаз абра ауахәама
анырба, абри ауахәамаҿы апап аԥара ҵәахны ишԥаимамзаари рҳәан,
ақәылацәа ааит. Ауахәама ашә ааԥҽны илҭалт. Ани иҷаԥшьо зегьы ибоит
дахьынаԥшуа. Дара ахәырџьынқәа рыла реидарақәа ахьы рымоуп.
Ԥшьҩык ыҟоуп. Ари ани зыԥсы ҭаны акәыпа иҭаз имбози, арҭ илыҩныс-ааҩнысуа ишеимдоз, «Ҳаи! – ҳәа дҩаҵҟьан даныҩныхәаа, ақәылацәа
шәан, рхәырџьынқәа лкажьны ӷәарапара иҩнибаҳәа ицеит, ршьамхы
рҽадыргеит. Ани зуал иқәыз дкәаԥӡа уажә дааҩналт. Ахь ду роуит. Ани
ауал зқәызгьы зтәы иқәызгьы уажә ақәылацәа инрыжьыз аԥара ашара
иалагеит. Ари уара, ари сара, ари уара, ари сара, ари уара ари сара,
ҳәа иршоит, рыбжьы акаҩ, акаҩ ҳәа ауахәама иҩныҩны ицоит. Анҭ аԥара
казыжьыз иҟоу аабап ҳәа ихынҳәны ианааи, ауахәама иааҩнаххит, аха
арҭ рыбжьқәа анраҳа, «Аа, уара аԥсцәа гылт», – рҳәан илықәлан ицеит,
ицаӡеит. Арҭгьы ахьы ааршан, рҩыџьагьы рнапы еибаркны, ахьы рыманы
рыҩныҟа рҿылархеит.
Ҵыс ҳәа дыҟан, уал ишәомызт. Ҳазача ҳәа дыҟан, уал ҭаижьуамызт.
Ҵыс Ҳазача иҿы дцан, мааҭк иирԥсахт. Ажәлар – «Шьҭа акгьы умуит»,
– ҳәа Ҳазача иарҳәт. – «Уажәшьҭа утәы узгозар ухаҵоуп», – рҳәан,
иалухи, еичдырчеит.
Аҿҳәара анааи, Ҳазача Ҵыс иҿы даннеи, ԥшьынҩажәизежә капеи
ииҭеит. Капеик иимҭеит.
– Уи анбасуҭо? – аниҳәа, аҽҳәара ҟаиҵеит.
Ҳазача зны днеит, ҩынтә днеит Ҵыс иҿы. Ахынтә раан дшааиуаз
аниба, Ҵыс иԥҳәыс ус леиҳәеит;
– Астол адәны иргыл, Ҵыс дыԥсит ҳәа иаҳә.
Аригьы днеит, дҵәыут. Зегьы рхы иаасуа дырҵәыут.
– Аԥсыжра анбыкәу? – ҳәа дҵааит Ҳазача.
– Наҟ хара дсызгом, уаҵә анышә дасҭоит, – лҳәит.
– Ари иԥсы анҭаз исеиҳәахьан «санԥслак скәаба» ҳәа, – иҳәит Ҳазача.
– Ибзиоуп, – лҳәит Ҵыс иԥҳәыс.
Днеины аӡы агәараҳәа ишшуаз иқәиҭәоит, аха акгьы имҳәит. «Аԥсы
дилахәмарт Ҳазача, иԥхашьара кны илаирхеит, иҩаирхеит, «Иԥсы
ҭалозар збоит» ҳәа, аха нас дрыцҳаишьан, ибзианы дикәабеит.
Акәыпа дҭаҵаны хаха-хымыш ауахәамаҿ дҭадыргылоит. Нас анышә
дарҭараны иҟан. Ауха «аԥсы» са дсыхьчоит» иҳәит Ҳазача.
Дсихьчоз, шьоукы қәылара ицан, амал рыманы иаауан, ауахәамаҿы
инеит, «ацәымза ахьарку еибарбаны амал ҳшап» ҳәа. Ҳазача урҭ неиуашәа
аниба, апап иҭыԥ ахь дыҩналт.
Амал ршо рҿаархан, франгь аҳәак аанхеит. Афрангь аҳәа зыхәҭахаз
иаашьҭихын, – Абри афрангь аҳәоуп, акәыпа азеҩҵәозар аабап, – иҳәан,
ифрангь аҳәа анҩышьҭих, – Ишәпарахь уас, – ишәпарахь! – иҳәит Ҳазача.
Ари аниаҳа, Ҵыс дауаангылахуаз, акәыпа ашә ахԥааны дҭыҵт.
Ари збаз ақәылацәа леимбӷьыжәаа ицеит. Иааргаз амал Ҵыси Ҳазачеи
ирзаанхеит.
Ҳазача Ҵыс иԥсы ҭаны даниԥыхьашәа, – Скапеи сыҭ, ҳәа дикит.
Абрагьцәа руаӡәы, – Баша ҳшәацәеит ҳәа сыҟоуп, иҟоу еилыскаап, –
иҳәан, ԥшьшьаала аԥенџьыр днадгылан, еибырҳәоз иаҳаит.
Иҩызцәа рҿы дааин, иибаз-иаҳаз реиҳәит:
– Абас-абас, ҩыџьа акапеи еимакны аибарԥсра иаҿуп, абырсҟатәи амал
иҟоу рбаӡом.
«Еимаркуа збап» ҳәа абрагьцәа руаӡәы аԥенџьыр дшадгылаз еиԥш,
Ҵыс дыҩны дынидыххылан, ихылԥа ааихикәыцәаан, – Усҭ укапеи, – ҳәа
Ҳазача инаииркит.
Абрагь «сыршьуеит» иҳәан, иԥсы иман дцеит.
Убриала еилгеит.
Ҳакли Ҳакцызи еиқәлацәан, бзиа еибабон, еицныҟәон, аҩыџьагьы
ҭаацәаран. Абарҭ уахык ҭуџьарк иқәлан, иԥҳәысгьы иаргьы ҿаҳәаны
инышьҭаҵаны, ашәындыҟәрақәа еимырдан, ирԥыхьашәаз ааҩырбзааны,
ааҵәа илҭажьны ирыманы ицеит. Ишнеиуаз, бнаршәырак агәҭаны ҳаԥык
аҿы ихәыҵарҵәахит.
Жәамышҟа аныбжьыс, ани амал ирҵәахыз аацәырырган, Ҳакцыз
иҩнаҿы иганы ашара иалагеит. Аԥара еиҟараны ишаны ианалга, ааҵәа
аҵан иҭаршәыз капеик ааҭыргеит.
– Ари акапеигьы еиҩаҳшароуп, – иҳәеит Ҳакцыз.
– Еиҩаҳшап, – дақәшаҳаҭхеит Ҳакли.
– Акпеи сара сҿы иаанхааит, абжа уажәы исымам, иансоулакҵәҟьа
иусҭап, – иҳәеит Ҳакцыз.
– Ибзиоуп, аха ҿҳәарас иауҭоузеи? – дҵааит Ҳакли.
– Уажәы иааиуа амҽышазы уаар, иусҭап, – иҳәеит Ҳакцыз.
Мчыбжьык аҟара бжьысит.
– Акапеи бжа иудхалаз азы сааит, – иҳәан, аҿҳәара имаз азы Ҳакли
днеит ҳакцыз иҿы.
– Уажәы исымам, ахәашаҽны уаар, иусҭап, уаанӡа исыԥшаап, –
иҳәеит Ҳакцыз.
– Амҽышеи ахәашеи нҵәаӡом, иугәаԥхар, иуԥшаауан, аха цасҳәа
слаца-ҩацо сумоуп, усхыччарц уаҿуп, иаахҵәаны, аҿҳәара исуҭаз аҽны
саауеит, скапеи бжа анаасумҭа, уаргьы саргьы абра угәараҿы ашьаҟәада
ықәҳаршуеит, – дмақарны дцеит Ҳакли.
Ҳакцыз даалаган, ҭоубыҭк ауасҭацәа идирҟаҵан, иааиган, ацәардаӷәы
инықәиргылеит.
– Бара, ани Ҳакли иахьа даараны дыҟоуп, дааир, бзиала ҳзеилгом.
Сара сыԥсызшәа сҽыҟаҵаны, аҭоубыҭ сҭаиоит, данааилак, дыԥсит, ана
аҭоубыҭ дҭоуп ҳәа сирба. Симаны дцозар, иақәҿыбымҭын, багьсцәымшәан, – иԥҳәыс дналабжьеит аԥшәма.
Аҿҳәара анааи, деиҭааит Ҳакли.
– Дабаҟоу Ҳакцыз? – иҽырцәгьаны дҵааит Ҳакли, аҩны дааҩнашылан.
– Дыԥсит умбои, ана аҭоубыҭ дҭоуп, – лҵәыуара лызнымкылошәа
ҟалҵеит аԥшәмаԥҳәыс.
Ҳакли днеин аҭоубыҭ ахҩа аахыхны дынҭаԥшызар, дҟатмышьӡа уа
дҭоуп Ҳакцыз.
– Ааи, рыцҳа уԥсаҭа бзиахааит, уареи сареи ҳҿаҭахьа насыгӡароуп,
снапы ишануҵахьаз еиԥш, абни адәҳәыԥш аҟны узжуеит, сара аԥхьа
сыԥсыргьы, уара сганы уа сужырц акәымзи, – иҳәан, иҭоубыҭ иҟәаҟәа
инықәҵаны, иҿынеихеит Ҳакли.
Дышнеиуаз ҳаԥ дук ахықәан длықәгылеит. Уа аҭоубыҭ наргыланы, ахҩа
нахыхны, сигәҭасны дыбӷасҵоит ҳәа дшаҿыз, Ҳакцыз инапы аамҩаниҵан,
Ҳакли иҽиларԥсны дикит. Ишеибарххоз, аҩыџьагьы ҵаҟа еибагеит.
– Уара уԥсцәа унрыхьӡааитеи, акапеи абжа азоума абра сааганы
сызҭаужьыз? – ҿааиҭит Ҳакцыз.
– Уԥсцәа уара урыхьӡаҵәҟьеит, аҭоубыҭ аҟаҵара иақәурӡыз аҟара
ыҟазма, акапеи бжа зузымгәыӷьазеи? – наиаҭаикит Ҳакли.
Ус ажәа шеимырдоз, аҳаԥы аҭаларҭахьтә ишәкы, искы, ашьшьыҳәа
шәылбаа ҳәа шьҭыбжьык раҳаит.
– Аа, уара мыжда абрагьцәа ахьҭало умбо, ҳагьыршьуеит, – иҳәеит
Ҳакцыз.
– Ҳаԥсушәа ҳҽеиҵыхны ҳашьҭалап, – аҭак ҟаиҵеит Ҳакли.
Абрагьцәа лалбаан, ацәашьқәа адыркит, ирымаз амал ашара иалагеит.
Аҵыхәтәан зегьы рыхәҭақәа анроу, ашьҭахь ихьӡыркыз аҳәак хашәалан,
шашьа амамкәа иаанхеит.
– Уиаҟара ианеимактәха, иара абри аҳәала абанҭ аԥсцәа ишьҭоу
аҩыџьагьы зынтәи аҟьарала еихызҵәо имазааит, – иҳәеит реиҳабы.
– Сара еихысымҵәои, – иҳәан, аҳәа аҭра инҭԥааны длархагылеит,
Ҳаклии Ҳакцызи ахьеиважьыз. Рыԥсы ианақәԥш, иаразнак иааиба-дырын,
аҩыџьагьы ишрылшоз аҳәҳәара иалагеит, инаҭәҳәан алашарагьы дырԥсит.
Аҳәа зкыз импыҵыҩрны икаҳаит, хагарахеит, зегьы еибак -еибашьҭуа аҳаԥы
иҭыҵны ицеит. Рмал ирымазгьы рабџьарқәагьы уа ирцәынхеит.
Ҳаклии Ҳакцызи акыраамҭа рҽырҭынчны итәан, абрагьцәа рхабар
анырымба, ацәашьқәа адыркит, ицаз ирцәынхаз амал ашара иалагеит. Зегьы
шаны ианалга, ашьҭахьгьы ани ирыбжьаз акапеи бжа аимакра иалагеит.
Убри аамҭаз абрагьцәа иреиуаз ҩыџьа рыҽӡаны, иҟоу еилаҳкаауеит ҳәа
аҳаԥы аҭаларҭа иазааигәаны ишыӡырҩуаз аҩнуҵҟа акапеи бжа шеимаркуаз
раҳаит. Абрагьцәа иӡырҩуаз иаагьыжьны ицеит.
– Уи аҳаԥаҿы инхо ауаа уаҩ дзыхәо ракәым, ирацәаҩызаап, убриаҟара
мал уа иаҳцәынхаз анырша, аӡәы капеи бжак акәзаап иқәшәаз, иара убригьы
аӡәы имоузаап, исышәҭароуп ҳәа аҵҟьара даҿын, – рҳәеит урҭ аҩыџьа,
рҩызцәа ахьыҟаз ианнеи.
Ҳаклии Ҳакцызи амал ду рымҵаҳаит, аха акапеи бжа шеимаркыц аимакра
иаҿуп иахьагьы.
Ҵыс ҳәа дыҟан уал иқәны ишәаӡомызт. Ҳазаҷа ҳәагьы даҽаӡәы дыҟан,
ихы ақды инықәкны иаахумҵәозар, уал ылаижьӡомызт.
Ҽнак Ҵыс иҿылеихан Ҳазаҷа иҟны днеин манаҭк имихт. Ианишәашаз
аҿҳәарагьы еимырдеит.
Ҳазаҷа уманаҭ Ҵыс иуҭеит, аха уажәшьҭа иуауазар убап, – рҳәеит
Ҳазаҷа игәылацәа.
Арҭ еичдырчеит, ацәгьаҳәацәа ҟамлар ҳәа ушәозу?
Аҿҳәаразы Ҳазаҷа Ҵыс иҿы днеин, сманаҭ сыҭ ҳәа анеиҳәа зежә
ҟәрышьк ииҭеит, ҟәрышьк иимҭеит.
– Нас ани иагурхаз аҟәрышь анбасуҭо? – иҳәан Ҳазаҷа Ҵыс дизҵааит.
Уигьы ҿҳәарак аиҭахт Ҵыс.
Ҳазаҷа дцеит, дааит, дцеит, дааит, аха иҟәрышь иимҭт.
Ари анеиааира данаҟәымҵӡа, ҽнак даннеишаз аламҭала Ҳазаҷа
иԥҳәыс ус леиҳәеит.
Адәаҿы астол ргыланы, Ҵыс дыԥсит ҳәа аҵәыуара балага.
Ҳазаҷагь днеираны дыҟан аҽны уизгьы.
Данлеи, ашҭаҿы астол гылоуп, Ҵыс иԥҳәыс «схаҵа дыԥсит» ҳәа
аҵәыуара даҿуп. Ҳазаҷагьы длеин ихы даасуа дҵәыут, даатәеит.
– Аԥсыжра анбыкәу? – иҳәан Ҳазаҷа Ҵыс иԥҳәыс длазҵааит.
– Ааи, наҟ хара исызгом, уаҵәы анышә дасҭоит, – лҳәеит лара.
Ҳазаҷа џьара дцо дыҟазма, ауха уа даангылт.
– Ари иԥсы анҭаз, уаԥхьа сыԥсыр, уара скәаба ҳәа сеиҳәахьан, са
дыскәабароуп, – иҳәеит.
– Ибзиоуп, – лҳәан Ҵыс иԥҳәысгьы дақәшаҳаҭхеит.
– Ауха Ҳазаҷа аԥсы дыскәабоит иҳәан, аӡы ршны иқәиҭәеит, аха
Ҵыс ҟытгьы имҳәеит, ичҳаит.
– Ааит, рыцҳа, ари дыԥсыҵәҟьазаап, – иҳәан, ибзианы дикәабеит,
акәыба дҭарҵеит, хаха–хымш ауахәамаҿы дҭадыргылт. Хаха–хымш
рышьҭахь анышә дарҭараны рыӡбеит.
– Ауахәамаҿы дахьыҟоу сара дсыхьчоит, – иҳәеит Ҳазаҷа.
Уахык дшихьчоз акәымкәаны, шьоук қәылара ицаны амал рацәа
рыманы иаауазаарын, иааԥсахагьы иҟан. Ауахәамаҿы ацәымза хахаӡа
иакны ианырба, «амна ҳнеины, алашара аҟоуп, ҳмал еибарбаны иаҳшап»
рҳәан, инеит.
Анҭ ана инеиуашәа аниба, Ҳазаҷа апап иҭыԥ ашҟа днеит.
Анҭ ақәылацәа леидтәалан рмал ршеит.
Аҵыхәтәан афрангь аҳәак рыман хәык ҳәа иршан хазы ишьҭарҵеит
ани аҳәа. Ари афрангь аҳәа зырҭаз иҩышьҭихын, «уара абри франгь
аҳәоуп шәҳәоит, иазеихҵәозар збоит, абри акәыба сасуеит,
иазеихҵәозар, ииашан ифрангьуп», – иҳәан ианҩышьҭих, Ҳазаҷа
дахьгылаз «ишәпарахь уас ишәпарахь!» иҳәеит. Ҵыс акәыба дахҭаз
анҭ ирҳәақәоз зегьы имаҳауази, дшәан, дыҳәҳәаны дгылт.
Анҭ ақәылацәа шәан ирымаз зегьы кажьны, еихан, есс ӷәара-пара
илеимпны ицеит.
Ҳазаҷа дынкылсын «сыҟәрышь, сыҟәрышь!» иҳәан, Ҵыс дааисны
дикит.
Анҭ акыр инаскьахьан, аӡәы игәы ааиԥсахын, иҟоу збап иҳәан
дхынҳәны дааин аԥенџьыр дахнадгылаз ирҳәоз аниаҳа, дхынҳәын,
иҩызцәа рҟны длеин, «уара рыжәла нҵәааит, абри аҟара амал нҳажьт,
ирбаӡом, ҩыџьа ауаа сыҟәрышь сыҟәрышь!» ҳәа анибарҵәара иаҿуп –
иҳәеит.
Даҽаӡәы иҿыҩеихан иҟоу збоит ҳәа аԥенџьыр ихы анкылирҳәҳәа,
Ҵыс днеин уи ихылԥа ааихиԥаан, «аа, уара, уҟәрышь ахә иҳәан, инаганы
Ҳазаҷа инаииҭеит. Убас иааилгеит анҭ ақәылацәа рмалгьы дара иршеит.
Ҳәымпыл игәыла Грышьа иуал аԥара иқәын. Акыр ҵуан иқәижьҭеи.
Аха ишәомызт. Ари Грышьа есымша днеиуан, мызк ахь знык днеиуан,
ҩынтә днеиуан. Аха ишәом. Егьигигьы даҟәыҵуам, шықәсык ҵит,
ҩышықәса ҵит, хышықәса ҵит. Аха ҟаҳ! Зны, абааԥсы, мызкы уааԥшы,
уаасԥеиԥш иҳәоит, даҽазны шықәсык усзыԥшы, ҩышықәса усзыԥшы ҳәа
иргәагәо, иргәагәо, абри, абни ҳәа дааигоит. Есымша дижьоит. Дижьоит,
дижьоит, аха уажәышьҭа ииҳәақәашаз зегь имҵәеит. Ҿҳәарас иҟаз зегь
цеит. Ихы кны даатәеит.
– Иухьи, уара? – ҳәа иԥҳәыс диазҵааит.
– Исыхьи бымбо, ари зуал ҳақәу уажәшьҭа дааир иасҳәои? Ҿҳәарас
иҟаз зегьы нҵәеит, суал ҳәа дааир, шьҭа иасҳәо сыздырам, – иҳәеит.
– Уи акәзар, аҳаҳаи, уацәымшәан, – лҳәеит, – суал ҳәа даҽазны ашҭа
данааҭалалак, уара уцәырымҵын, уҽыҵәах, до, абыржәы сара знык
дсырхынҳәуеит – лҳәеит. – Ҳәымпыл иԥҳәыс лоуп изҳәо.
Ус ҩмшҟа хымшҟа ааҵхьан, иԥшын, Грышьа даауеит.
– Аа, ари зуал ҳақәу даауеит, даауеит‚ – лҳәеит Ҳәымпыл иԥҳәыс.
Ишеибырҳәахьаз еиԥш, Ҳәымпыл ааҵрахь дцан иҽиҵәахт. Грышьа дааин,
даатәеит, егьит.
– Аа, ууал азыҳәа уаагәышьозар акәхап, – лҳәеит.
– Аиеи, гәышьа, исышәҭароуп, – иҳәеит Грышьа.
– Иагьарааны иаҳҳәахьазаргьы уажәышьҭа иуаузшәа иԥхьаӡа, – лҳәеит
Хәымпыл иԥҳәыс.
– Ишԥа сышәҭо?
– Ишуаҳҭо уи ауп, абра ҳгәыла ауасақәа шәкы имоуп, шәкы. Иудыруеит
усгьы.
– Қо, ишԥасымдыруеи, исымдыркәа.
– Абра ҳгәарабжьара ибжьысны ицоит ҳгәыла иуасақәа есшьыжьы,
есхәылбыҽха. Абра ҳгәхарабжьара ибыжьцаноуп ишгәарихуа, ишгәараицало. Абри сыԥшәмеи сареи ҳааицәажәан, абри агәараанда ирҭшәаны
иҟаҳҵеит, ауасақәа анааиуа еергьҳәа ибжьысратәы. Нас наҟ-ааҟ аварахь
ақәыц даҷқәа аҭаны иҳамоуп. Абарҭ ауасақәа аныбжьысуа, аласа рықәми,
ана ақәыц даҷ иаҿаԥоит до, шә-уасак ахьыбжьысуа инырмыжьуеи аласа!
Абри, абас ҩымыз, хымызҟа убас ибжьысыр, аласа еизаҳгоит имаҷымкәа.
Нас сынтәа снатәаны абри иеизаҳго аласа сыцҟьоит. Уи сынтәа садхалозар
акәхап, уаҳа садхаларым ҳәа сгәыӷуеит. Уи сынтәа иҵҟьаны салгоит. Егьи
ашықәс азыҳәан исхахоит, арахәыц алсхуеит. Уигьы шықәсык акәхап
сахьадхало. Уаҳа садхалом уеизгьы. Егьи ахԥатәи ашықәс азы ақылԥадқәа
рԥара салагоит. Уигьы шықәсык иеиҳаны сышԥадхалари. Аԥшьышықәса
аан аҭырқәцәа ахәаахәҭцәа амшын нырцәынтәи ицо, иаауа усгьы ибжьоуп,
убырҭ идаасырхәоит. Уара ууал иҳақәу уԥарақәа ракәым, даҽа ԥыҭҩык
рызхарагьы аԥара ҳауеит. Хымԥада уара утәы уеизгьы, уеизгьы иуаҳҭоит,
иҳадҳархалом. Унапы иакушәа иԥхьыӡа, лҳәеит.
Ари илҳәоз зегьы данаазхәыц, Грышьа дахьтәаз изымычҳакәа аҟыр-ҟырҳәа дааччеит.
– Узымыччои, џьым, утәы ануоу шьҭа, уччала! – лҳәеит.
(Ажәабжьҳәаҩ дыччоит, изаҳауагьы ччоит).
Ҩыџьа аҭаҳмадцәеи лагажәыки қыҭак аҿы инхон. Арҭ ҩыџьа ӷьычуан,
аӡәы иӡон. Ус акәын дара занааҭс, ҵарас ирымаз. Арҭ аҭаҳмадцәеи
алыгажәи ҽнак ус еибырҳәеит ӷьычра ҳцап ҳәа. Рҽааибырҭан ицеит хара
инаскьаны, аҳабла иалҵны даҽаџьара. Иахьнеиз ажәҭраҟны иакәыршаны
ҵәҩанла ишшын. Аҵәҩанқәа иларыхан, ҩба хыржәеит, ак хырҽит. Абора
ашә ааԥҽны илҭалан, убра иҭыргеит ҩ-жәы еиқәаки жәеиқәаҵәаки. Ҩ-жәы
еиқәаки жәы еиқәаҵәаки ашаха рхарҵан ирыма рҿаархан, даара акыр
инеихьан иааԥсеит, аҵхгьы акыр инеихьан, амлагь ҳакуеит рҳәан,
рхәырџьан акәакәарқәа жәны ирызҭан, акәакәарқәа ааҭырган, агьама
анырба, иахьлацҳаз, ҩ-кәакәарк ҳәахцәан, ак ҵаацәан. Раԥхьа ирзааигәаны
ашә гылан, ашә ҵла. Аԥырҳәа ашә иахьылагәыдырҵаз, ҩба ақәымшәеит,
ак авҟьеит, акәакәарқәа.
Ҩыџьа аҭаҳмадцәеи лагажәыки еиҭах еиманы идәықәлеит, аха ҩыџьа
зцомызт, егьи дрыхьӡомызт. Ишнеиуаз акәымкәаны, ӡ-дук аҟны
иныҽԥынгылеит. Аӡ ду ацҳа хӡамызт, арҭ дара аӡы иҭалан имырыр
ԥсыхәа рымамкәа иҟан. Ҩыџьа аӡы иҭалеит, аӡә дӡаалеит. Аӡы иахан
ишнеиуаз, ҩыџьа ахәаҽит, аӡә даҵәахӡеит. Арҭ рышьҭахьҟа рҭынхацәа
рхабар анырымба, ирышьҭалан ишааиуаз аӡы ацҳа хымкәа ианырба,
гәҩарас иркит абарҭ абра аӡаҟны иҭахазар ҟалап ҳәа. Иеимдо ишнеиуаз
ҩыџьа рбеит, аӡә дрыԥшааит. Рҭынхацәа иаашьҭырхын ирыма досу
рыҩнқәа рҟны инаган иныкҿарҵеит до, иныкҿарҵан, ирзыҟарҵеит
акәыбақәа. Ҩыџьа ржит, аӡә анышә даҭаны дырҵәахит
Абарҭ аӷьычцәа шаҟаҩ ыҟадаз? Убри азыҳәан, убри аилкаараз
азҵаара сымоуп.
Ҷкәынак дыҟан, дышхәыҷыз иаби иани ԥсит. Уи аҷкәын есымшааира
днеиуан (салакьҭанк) ҭуџьарк иҿы, убра адагьы џьара днеиуамызт.
Днеицыԥхьаӡа акака ифо, ифеит хәышә кәтаӷьк. Урҭ рыхәгьы аҷкәын
рыцҳа ирласны изымшәеит.
Ԥыҭк анҵы, аҭуџьар (асамакьҭан) дашшит бжьышә манаҭ аҷкәын иқәуп
ҳәа. Асудгьы дхәыцын, аҷкәын рыцҳа ишәаанӡа акәтаӷьқәа рҵакырақәагьы даргьы цеит бжьышә мааҭ рҟынӡа. Аҷкәын иԥхьан иарҳәеит
бжьышә манаҭ шиқәшәаз.
Аҷкәын рыцҳа дҵәыуо аҩныҟа дышцоз амҩан аӡәы дшыцәаӷәоз
дибеит.
– Уаа, мшыбзиа, бзиа ууааит! – иҳәеит ибжьы рхәыҷны.
– Бзиа убааит, аха иухьзеи убжьы рхәыҷны уцәажәоте? – ҳәа
диазҵааит.
Аҷкәын рыцҳа ихьыз зегьы еиҳәеит. Нас уи ауаҩ икамбашьқәа
ларгыланы, уаала ҳәа наиаҳәаны еиманы асуд иахь ицеит.
Асуд диҳәеит абри аҷкәын иус ирласны далиргарацы. Асуд
«узырццакуазеи?» – ҳәа аниҳәа, «сзырццакуазеи умбои, аҟәыд жәны
иласҵон, скамбашьқәа ргыланы сааит» – ҳәа еиҳәеит. Асуд диазҵааит,
«уара аҟәыд жәны ишԥалауҵо, илауҵазаргьы ишԥагылауеи?» – ҳәа
еиҳәеит. Ицәаӷәоз ус иҳәеит:
– Ҳаҳ, уара уи зныкаҵә иудыртеи, хәышә кәтаӷь хәманаҭк ракәын
изыԥсаз, аиба хәышә кәтаӷь рзы бжьышә манаҭ ахьԥаиқәуҵеи? – ҳәа
еиҳәеит.
Асуд дыԥхашьан ажәак изымҳәо даанхеит. Нас уи ауаҩ аҷкәын изы
хә-манаҭк изишәан, диманы дцеит. Иара иус днахагылт.
Аҳак дыҟан. Аԥҳацәа иман, хҩык. Ахҩыкгьы ибзиақәан.
Уаҩы цәгьак, хаҵа ӷәӷәак дыҟан. Рыӡбахә иаҳаит абанҭ аӡӷабцәа.
Ддәықәлеит иара арашь иманы. Данақәтәалакь хынтә адгьыл
аҽаннаҟьон, ажәҩан ахьгьы хынтә аҽаннаҟьон. Аԥынҵа икылҟьоз
ԥсҭҳәахон, ашьапы иҵнардыдуаз ӷылҩан ихатәалауан. Нас ддәықәлеит.
Рааигәара днеиуа ианалага, ирашьгьы ԥхьеикит, иабџьар маҭәагьы
ԥхьеикит, зегьы. Баша иҽеилаҳәаны днеит. Нас абра сааит маҵуҩыс
ҳәа реиҳәеит, иҽырҩашьан.
Убра дшыҟаз, мчыбжьык аҟара анҵы, аҳ сыԥҳацәа ахацәа ирысҭоит,
ажәлар еизыжәга иҳәеит.
Еизыргеит ажәлар, абжьыуаа. Аҳ иԥҳацәа иқәиртәеит абарҵаҿы.
Ажәлар аӡәаӡәала еикәыршаны идыргылеит. Нас убыс еикәшаны
иахьгылаз дара рыҵаҟа иааиуан. Нас дара иркын аҵәахаҳақәа, иргәаԥхоз
игәыдырҵон. Нас аӡәаӡәала ишааиуаз аиҳаби агәыбжьанытәи идыршәын,
аӡәаӡәа иргәыдырҵеит. Аиҵбы илмыршәит илкыз аҵәахаҳа. Агьырҭ
аҩыџьагьы ҳәынҭқарцәаны иааиган идыртәеит.
– Ари сыӡӷаб аиҵбы илгәаԥхарыз дҟамлеит, уаҩы дылгәамԥхеит.
Абжьыуаа еизыжәга дырҩгьых! – иҳәеит.
Нас еизыргеит дырҩегьых, иааит лыҵаҟа, аха лҵәа лмыршәит. Нас
рымаҵауҩы рыҩны иҟаз даажәг убри, уаҳа лразҟы маҷзар акәхап, даажәг
иҳәеит иара.
Дааргеит убри амаҵуҩы. Нас игәыдылҵеит убри.
– Сыӡӷаб дыԥсит, аха кәыхәнак лыҭаны дыҩнашәҵа, ҳәа реиҳәеит.
Нас аҳ еибашьра цара иқәшәеит. Идәықәлеит егьырҭ амаҳәцәа. Агьи,
аиҵбгьы иԥҳәыс удәықәла ҳәа иалҳәеит иԥҳәыс. Ддәықәлеит, ирашь ҭганы,
дақәтәаны. Дахьцоз, афронт аҿы дрылганы, диааины, егьырҭ имаҳәцәа
инаӡаанӡа амҩа ишықәыз, аиҵбы дгьежьит аҩныҟа. Нас агьырҭ анааи,
уаӷацәа ҳрылгеит рҳәеит. Нас дырҩегьых аибашьра иҭа иқәшәеит.
– Шәдәықәла, сымаҳәцәа, ҳаӷацәа нырҵәаны шәааи, – иҳәеит абхәа.
Идәықәиҵеит аҩыџьагьы. Нас дцеит аибашьра. Дырԥылеит амаҳәцәа.
– Шәара шәабацо? – ҳәа дразҵааит.
– Аҳ иаӷацәа шьны ҳаауеит, – ҳәа иарҳәеит.
Иара иҳәеит убас:
– Сара, ԥаса аӷацәа нзырҵәаз сара соуп, – иҳәеит. Уобыржәышьҭа сара
соуп дырҩегь ирабашьны инзырҵәауа, иҳәеит. Нас иара иҳәеит убас: –
Шәҽеилыхны шәызқәақәа сшәырба, – ҳәа.
Ирашь ашьапы рызқәақәа ирниҵеит.
– Шәара шәца шәыҩныҟа, сара сцаны аҳ иаӷацәа срабашьны, инырҵәаны
саауеит, – иҳәеит.
Дыцеит еибашьра. Инирҵәеит аҳ иаӷацәа зегьы. Дрылган дааит,
дгьежьит ишьҭахьҟа.
Аҳ имӡырха дҭалеит. Ирашь аԥынҵа икылҟьоз ԥсҭҳәаханы, ашьапы
иҵнарҟьоз ӷылҩаны ихгылеит. Аҳ имӡырха аҳәа кны дҭалеит. «Чоу! – иҳәан
дхалеит аҳ иҩны.
– Сышԥоубои, уаӷацәа зегьы нырҵәаны сааит сара. – ҳәа иҳәеит.
– Ԥахьа уаӷацәа нзырҵәаз зусҭада? – ҳәа дизҵааит аҳ.
– Сымаҳәцәа роуп, – иҳәеит аҳ.
– Иаагы умаҳәцәа, – иҳәеит амаҳә еиҵбы.
Аҳ иааигеит дрыԥхьан имаҳәцәа.
– Шәыблызқәа шәырҩаханы аҳ ишәырба шәызқәақәа! – иҳәеит амаҳә
аиҵбы.
Идырбеит аҳ рызқәақәа. Нас идырит аҳ урҭ ишыҟармҵаз.
– Уара уакәзаап аҳәынҭқар, сара усыздыруамызт, – иҳәеит аҳ.
Егьырҭ лбааиган, аҳәаҭрақәа ирыҩнеикит. Аҳ имаҳә еиҵбы хаҵа
уаҩыцәгьа шиакәыз идырны ианеилика, дҟарҵеит ҳәынҭқарс.
Ачара дууӡӡа руит. Иаргьы дышҳәынҭқарыз дҟарҵеит, аҭыԥ дуӡӡа иҭаны.
Ус иҳәеит Ашьхамаџь: – лакә лакә сышнеиуаз акәымкәа дыҟан
даара арԥыс бзиак Ашьхамаџь ҳәа.
Ԥҳәыс дааиган анхара далагеит. Даара анхара бзиа иманы дшыҟаз,
хәыҷык аӷьычрахь ихы ирхеит. Иԥҳәыс аӷьычра шигәаԥхоз леиҳәеит.
Иԥҳәыс ииҳәаз анлаҳа илҳәахуази, – уара ианугәаԥха ишуҭаху уныҟәа
ҳәа иалҳәеит.
– Имҩаныфа иԥҳәыс иааҟалҵан имҩа дҩықәылт. Амҩа дықәны
дышнеиуаз, дааиԥылт Агамаџь захьӡыз аӡәы.
– Уабацои ҳәа диазҵааит. – Сабацо умбои, ӷьычра сцоит иҳәеит
Ашьхамаџь.
– Уара бзиа узӷьычуоу, – иҳәан деиҭаиазҵааит.
– Хар сымам, сӷьычуеит – иҳәеит Агамаџь.
– Нас ус акәзар ҳаиццап! Саргьы ӷьычроуп сзышьҭоу, – иҳәан
Ашьхамаџьи Агамаџьи еиманы идәықәлт.
Ишнеиуаз акәымкәа, амҩан уарбажәк шықәтәаз рбеит.
– Уӷьычҩы бзиаҵәҟьоуп абни ауарбажә иамырбаӡакәа аҵыхәа ахӡы
алухуазар иҳәеит Ашьхамаџь.
– Ибзиаоуп иҳәан, Агамаџь дықәлеит аҵла. Абжара дҩеихьаны еиԥш
Ашьхамаџь дҩеихьӡан Агамаџь иеиқәа имырбаӡакәа иааишьихын,
дылбааны ҵаҟа даагылт.
– Абар, иаазымгеи! – ҳәа Агамаџь ауарбажә аҵыхәа ахӡы
иамырбаӡакәа иалихыз иманы данлыбаа, – уара ауарбажә аҵыхәа
амырбаӡакәа иалухт, аха уеиқәа абаҟоу, ҳәа дҵааит Ашьхамаџь.
Длаԥшызар Агамаџь иеиқәа ауишьахыз.
Ииҳәара изымдыруа даақәхеит, аха Ашьхамаџь ишизиузгьы
ауизымдырхуаз..
Ибзиоуп, ӷьычрала ҳаиқәнаганы ҳаиқәшәазаап, рҳәан еиманы
идәықәылт.
Ҭакәажәык аԥара рацәаны измаз дахьыҟаз рдыруан. Уи аҭакәажә
жәыкгьы шлымаз рдыруан. Убри аҭакәажә лыжә ахьчара ҳацлауашәа
лԥара лцәаҳӷьычып ҳәа иақәыркит.
Аҭакәажә лыҟны инеит.
– Быжә ҳацлоит ҳәа ларҳәеит. Аҭакәажә дазыразхан ажә иацлеит.
Дара-дарала илеицәажәан Агамаџь ажә дацлараны ирыӡбеит.
Адырҩаҽны ашьжьымҭан ианша Агамаџь акы днацҳан ажә гәарсхуеит
иҳәан дашьҭаланы дцеит. Егьи, ажә ус иаҟазшьазаап: ашьжьымҭан
ианылҭыҵлакь ишиашоу агаҿа икылсуан, уи шеибакәу еимданы ашьха
ихалон. Ашьха зегьы еимнадон, џьара аагылара ҟамҵаӡакәа. Алашьцара
аҽазнакуа ианалагалакь иццакны аҩныҟа идәықәлон.
Агамаџь рыцҳа ажә ицәыӡыр ҳәа дшәаны агәарԥ ишынҭыҵыз еиԥш
дашьҭан тәамҩахә ҟамҵакәа аҽны хәлаанӡа, дахькәаруази дахьыхыс-хысуази еиҟараны. Ахәылбыҽха, ишьамхы днанамго, ихы игәы
ахшәаны, аҽны хәлаанӡа тәамҩа змауз Агамаџь ажә дашьҭагыла агәарԥ
дааҭалт.
Аҩны инхаз Ашьхамаџь ашьжьымҭан какалк кны ажәҟьгара илалагаз,
аԥхӡбаа игәыҵашы, аарлаҳәа ахәылбыҽха ажә агәара ианааҭалашаз
ажәҟьгара даалган, уҳ гәышьа иҭәарӷәы нкаиршәт.
Агамаџь данааи ус иҳәеит: – Ҳаи, иахьа ашьжьымҭан санцоз
аԥхьарцеи арымӡи ахьԥазымгоз, аԥхьарца аккаҳәа иарҳәо стәамзаауази,
ианысҭахугьы арымӡ сықәымтәози. Ажә иахьантәарак џьарак акәын
иахьықәҳәуаз, стәаны сшахәаԥшуаз сгәы ҿыӷьит ҳәа.
– Саргьы ашьжьымҭан аҭәарӷәы абжаҟара ажәҟьы гатәы иҟаз наҟ
инкасыԥсан уи аахыс стәоуп; уаҵәы аԥхьарцеи асқами аахәаны сара
сацлароуп иҳәеит Ашьхамаџь.
Адырхаҽны ишаашаз еиԥш Ашьхамаџь акы днацҳаны аԥхьарцеи
арымӡи аашьҭыхны ажә дашьҭаланы дцеит.
Аха ажә иауаангылахуаз, ишиашаз агаҿа икылст, уирахь зегьы
еимданы, нас ашьха ихәнеит. Ашьха аушәақә зегь еимданы ахәлара
аауа ианалага аҩныҟа ахы археит. Ашьхамаџь рыцҳагьы ирымӡи
иԥхьарцеи иазқәынҵаны, аҽны хәлаанӡа уаҳәцәықәтәара имоуӡакәа,
ибӷахы днанамго, ажә џьара иахьысымбаша имцандаз ҳәа данахьӡози
данахьымӡози еиҟараны, дыххы дынцәыҵаххуа ахәылбыҽха агәар ажә
иманы дааҭалт. Уи иаамҭазы, уҳ гәышьа ҳәа Агамаџьгьы ажәҟьы агара
далганы иҭәарӷәы нкаиршәт…
– Иҟауҵазеи уара, сзынурҵәазеи иахьа! Ас агәархра шыцәгьаз,
ишыуадаҩыз саумҳәоз, ма сыԥхьарцеи сысқами згозма. Иахьантәарак
тәамҩа сымаӡамкәа схысхысуа, аарлаҳәа сыԥсы сқьышә иқәкны абыржәоуп
санаауа иҳәеит Ашьхамаџь.
– Ааит, уаргьы, ари аҟара ажәҟьы шгатәыз зсаумҳәазеи ҳәа хазы игәы
нирхеит Агамаџь, аха ус иагьаҟазаргьы еиԥшны ҳааԥсеит, наҟ ҳаԥхьаҟазы
ишԥааури ҳәа еицәажәеит.
Иаурзымдырхуаз уи ажә уаҳа ахьчара дара ишрылымшоз. Иларҳәеит
аҭакәажә, иахьынӡарыхьчаз рықәнага рылҭарацы.
Аҭакәажә ус лҳәеит: – абни аҵеџь ахьы ҭоуп шәааԥсахә азы убра
шәҭаланы ааҵәак азна ахьы ҭыганы ижәга ҳәа.
Аха уажәы рыуа иҭалара дрыздыруам, аӡәи-аӡәи рыгәра еибагом. Аҵеџь
иҭалаз ааҵәа азна ҟаиҵар, ааҵәа хәнызгаз ахьы аниаулакь аҵеџь иҭоу
дҭимгар ҳәа дшәоит.
– Уара Агамаџь уҭал, – иҳәеит Ашьхамаџь; аха Агамаџь –
ианакәызаалакь аҵеџь сҭамлаӡацт, – иҳәан иԥсышьап ааиҵихт. Ашьхамаџь
дахьынӡатәаз ус ихәыцт: сара сҭалап, аха Агамаџь ааҵәа азна ахьы иоур
сҭимгар ҟалоит, аха ааҵәа ахьы анҭасыԥсалакь саргьы сҭатәап, сыкәа
сџьыбақәа сырҭәып, насгьы иахьабалакь исываԥсаны ааҵәа рҭәны
дасырхар, ахьгьы саргьы ҳаицхаигалап, нас иҟаиҵалакь ҟаиҵааит ҳәа.
Ус игәаныла иӡбаны, сҭалоит, – иҳәан, ашаха иҽанҵаны аҵеџь аҵахь
дылбааишьҭит, ахьы ахьыҟаз ахь. Ишиӡбыз еиԥш аныҟаиҵа, – аҳы! шьҭа
уаха ҳәа ибжьы ҩаиргеит.
Агамаџь ашаха кны дахо-дагәо ииулакь ааҵәа ҩҭигеит.
Ишыҩҭигаз еиԥшҵәҟьа, уара уа уҭажьыз, – иҳәан Агамаџь иааҵәа
иҟәаҟәа иаақәижьын иманы ддәықәлт.
Дцо, дцо дышнеиуаз, шьарда данынаскьа, ӡык нкасҭәоит ҳәа иааҵәа
нышьҭаҵаны днымҩахыҵт. Иаргьы дааиаанӡа, Ашьхамаџь чақ хәыҷык
иџьыба иҭан, убриала ааҵәа дызҭатәаз амгәацәа аартланы дааҭыҵын, ааҵәа
иҟәаҟәа иаақәыжьны иманы ддәықәлеит.
Агамаџь данааи, иааҵәа уаҵәы иубар иаахә, иауибахуаз. Иҟаиҵахуаз,
анахь дыԥшааит, арахь дыԥшааит, аха акрауибахуаз…
Агамаџь уи акәша-мыкәша уа уаҩы ишиҿахасырҭамыз идыруан.
Иҟаиҵахуази, дықәылт имҩа, аха иаразнак ицәа иалашәоит Ашьхамаџь
џьара мцурак шизиуз. Хәыҷыкгьы гәҩарас икит, Ашьхамаџь ааҵәа
дҭатәазмашь – ииашаҵәҟьаны сижьеит убоу, сааҵәа Ашьхамаџь игеит.
Ааҵәа хьамҭоуп дмааԥсар ҟалашам, иаԥхьаҟа сиасны уардынк
мҩаԥазгошәа «дәи-ашь, ашь! ашь!» ҳәо афаса-масақәа еиларҟәыҿуа
салагар, уардынк мҩасуеит ҳәа игәы иаанаганы сааҵәа ақәсҵап ҳәа
дышԥамааири ҳәа ихәыцт.
Ишиӡбыз еиԥш иҟаиҵеит. Имҩа аԥхьа дҩиасын «дәи-ашь, ашь! ашь!»
ҳәо афаса-масақәа еилаирҟәыҿуа абна дылалт.
Уардынк мҩасуеит, сеидара асҭапи ҳәа Ашьхамаџь дыццакны абжьы
ахьгоз даннеи, Агамаџь иакәын.
– Ҳаи, рацәа сжьаны уаауеит! – иҳәан дааисны дикит.
Иара уааҵәҟьа иалагеит аԥара ашара. Аха капеибжак ашашьа рзамҭакәа
ирбжьахеит. Ашьхамаџь акапеи бжа иманы аҩныҟа дцеит, мчыбжьык
ашьҭахь аҩны унеи иусҭап ҳәа Агамаџь иаҳәаны.
Ашьхамаџь аҩны дахьнеиз, иԥҳәыс ус леиҳәеит: – Агамаџьи сареи
аԥара иҳауз, капеибжак ҳзымшазт иара даҟәыҵуам саргьы исҭап ҳәа сгәы
иҭаӡам ҳәа. Уаҵәы даара дыҟоуп игаразы, аха убас иаҳә: – имгәа ак ааҭалан
дагеит ҳәа, бара блалаганы данааша аҽны акәыба ҟаҵа, сылҭаҵаны анышә
рацәак имжыкәа саҭ. Нас бара амыткәма ҳәо аҩны быҩнал ҳәа.
– Ибзиоуп, – лҳәан ишлеиҳәаз еиԥш иҟалҵеит.
Аҿҳәара иҟарҵаз аҽны ашьжьымҭан шаанӡа дааит Агамаџь, акапеи-бжа ашаразы. Аҵәыуабжь аниаҳа, иҟалазеи ҳәа длазҵааит. – Иҟалазеи,
схаҵа хымш ҵуеит имгәа акы ааҭалан дагеит, сара сымацара сакәын аҩны
иҟаз агәылацәагьы уаҩы дсықәымшәазт абна анышә дасҭеит, – лҳәан
днарԥшны илырбеит.
– Ҳаи иҳәан, даара игәы иалирсит. Днеихагылан дҵәыуаны, дыззаазгьы
мҳәаӡакәа аҩныҟа длықәланы дцеит.
Амҩа дахьынӡақәыз дхәыцуан, абри ауаҩы џьара мцурак сзиуит, аха
излаиҵысхри ҳәа. Нас убас иӡбеит, – издыруада дыԥсызшәа ҟаҵаны баша,
иԥсы шҭоу дыҵазар, снеины цәаӷьҵас сбыҩҩуа, анышә сыбӷьаҭуа салагар,
акы шԥеимҳәари иҳәан, днеины анышәынҭраҿы цәаӷьҵас дбыҩҩуа, анышә
лабала иҵирԥԥо далагеит. Ашьхамаџь ацәаӷь џьара иӷрасыр ҳәа дшәан:–
Уа! Уа! Алақәа урфааит! Арахь исыӷрасыр сымгәацәа ԥнажәоит ҳәа
аҳәҳәара далагеит.
Агамаџь ибжьы аниаҳа аччара изнамкылауа, анышә иқәыз ааиқәхны
дыҵихит. Иара уааҵәҟьа скапеи-бжа ҳәа дааисны дикит.
– Уаала иҳәан, нышәынҭрақәак рацәаны иахьыҟаз диманы дцеит. Џьара
ижны иахьыҟаз диманы дыҩҭалан ажәа еимаркуа иалагеит. Даара рыбжьы
ӷәӷәаӡахеит.
Уи ааигәара ҩынҩажәаҩык ар рабџьари дареи еиқәхаԥса ииасуан. Ас
анышәынҭрақәа рыҟны абжьы анраҳа аӡәы днарышьҭит. Ихы хырҳәҳәаны
данылаԥшы Ашьхамаџь дҩаԥан ихылԥа ааихихт. Иара дшәан дхәааит.
Дыҩны иҩызцәа рҿы дахьнеиз ус реиҳәеит, – абна аԥсцәа гыланы
еицәҳауеит, схылԥагьы сыхԥааны иргеит ҳәа. Ус аниҳәа, зегьы шәаны иҩны
ицеит.
Ашьхамаџь ихылԥа иигаз акапеи-бжа ацымхәрас Агамаџь иниҭан иара
уи ала иааилгеит.
Иҟан ҩыџьа аӷьычцәа. Руаӡә дынхон ашьха аганахь,егьи дынхон ага
аганахь. Арҭ рыхьыӡқәа еиныҩуан, аха дара еибамбацызт, еицымӷьычыцызт, ус рыхьыӡқәа бзиан еиныҩуан, ари дӷьычыҩ дууп, егьигьы
дӷьычыҩ дууп ҳәа.
Ҽнак ани ага инхоз аӷьычҩы жәкы ишьын акәац ҵааны алыӷәра
иқәиҵеит. Акәац ҵааны алыӷәра иқәҵаны ишимаз, ари ажә шишьыз ани
ашьха инхоз аӷьычҩы иаҳаит, акәацгьы алыӷәра ишықәиҵаз иаҳаит.
Ианиаҳа, ус иӡбеит, «абри саалаганы икәац уаха сылкылсны
илалбаарыҩны, аҳаҭа илҭажьны исызӡозар збап, аԥшәма сизгәаҭозаргьы
еилыскаап» ҳәа иӡбеит.
Афыр ҳәа иҽеибыҭаны иҿааихан ауха ашьхантәи ага инхоз аӷьыч
иҿы дааит, дааин ауха ани ага ӷьыч иҩны ааҵраҿы дтәеит ҭаацәа
шьҭалаанӡа. Дыштәаз акәымкәан, ани ага ӷьычыҩгьы маҷк аҟара гәҩарас
иман, «абри ашьха ӷьычҩы сыжә шьны акәац алыӷәра ишықәсҵаз иаҳаны
дҟалар, даар, акәац уаха иӡар» ҳәа. Уи дацәшәон аҟнытә агәаҽанызара
иманы дыҟан. Ус ишыҟаз ани ашьха инхоз аӷьычҩы дааины ааҵраҟны
дыштәаз егьырҭ хаҵагьы ԥҳәысгьы шьҭалеит. (Усҟан уажәы еиԥш
аханқәа абаҟаз, аҩны ҳәа ирымаз аԥацха акәын).
Арҭ дара аԥшәмацәа анышьҭала, ани ааҵра иавагылаз ашьхантәи
аӷьыч абарҵаҿ дааин, аҭуан усгьы иамаӡамызт, хыхь дыҩхалан, ахәблы
дықәтәеит алыӷәраҟны. Дшықәтәаз акәымкәаны, днаԥшы-ааԥшит, егит,
акәац уа иқәзар ҳәа днапыршьышьит егьит, аха, иалыухи егьимбеит.
Акәац ҳәа егьанимба, ацгәы абжьы ихаҵаны «миау, миау, миау!» ҳәа
акьура далагеит. Акьура даналага, ари агатә ӷьычҩы иԥҳәыс ус
леиҳәахьан, «егьа ҟаларгьы акәац ахьыҟоу бымҳәан, бҿы еихыхны бымцәажәан!» ҳәа. Аха ауха ҵхыбжьон алыӷәраҿы ацгәы акьу бжьы анлаҳа,
лхаҵа илеиҳәахьазгьы агәырҩа мкыкәа (цгәу џьылымшьои зыбжьы го!)
«аа, умкьукәа, уара умсааит, ацгәажә, иуфара уҟоуп уаҟа, уара
узышьҭоу акәац ашәындыҟәра иҭаҵаны ацаԥха аркны ҳхаҟны игылоуп»
лҳәеит агатәи аӷьычҩы иԥҳәыс дахьышьҭаз. Лхаҵа хыр-хыр ҳәа дыцәоуп,
ани «ацгәы» абжьы дамырҿыхаӡеит.
Ари аԥшәма ԥҳәыс илҳәаз ани ахәблы иқәтәаз ианиалҳәа, «аҳа, ус
акәзар, акәац ахьыҟоу уажәшьҭа еилкаахеит» иҳәан, ҿымҭӡакәа
ашьшьыҳәа дналбаан, акьыурагьы даҟәыҵын егьин, аԥшәмацәа ҭаҳәахаа
ианыцәа, ашьшьыҳәа дныҩналан, днеин, ашәындыҟәра акәац шҭаз
иаашьҭихын дҩаҵаланы индәылганы иманы ддәықәлеит. Ддәықәлан
акыр днеихьаны акәымкәаны, ари ага ӷьычҩы дахьышьҭаз данааԥшы
«бара изакәызеи, аԥхьан акы бҳәозшәа саҳауан, ацәа салан сгәы
иқәыҩны исаҳауан, аха исзеилымкааит, ибҳәоз закәызеи?» ҳәа ус иԥҳәыс
длызҵааит.
– Уи исҳәоз закәиз умбо, амна алыӷәраҿы ацгәы акьура иалаган
сарҿыхеит, акәац аҭахызар акәхарын, акәац уфаанӡа ухаԥыц ыҵыҵааит,
акәац ашәындыҟәра иҭаҵаны ҳхаҟны игылоуп, уи уара уабаҭало,
алыӷәраҿы баша уеимдоит ҳәа сақәцәҟьеит – лҳәеит.
– Аа, банаџьалбеит, рацәа ҳабшьит, уи ацгәы еиԥш икьиуаз ашьхатәи
аӷьыч иакәын, ҳкәац ахьыҟаз иабҳәан иӡаны игеит иҳәеит агатәи
аӷьычҩы.
Нас ҳаи ҳәа дҩаҵҟьан иҽааилеиҳәан, днаԥшы-ааԥшит, аха икәац зҭаз
ишәындыҟәра абаҟоу, ани ашьха ӷьычҩы има дцахьан. Дыҩны дишьҭалан
дышнеиуаз акәымкәаны ани ашьха ӷьычҩы деиха-еигәо ашәындыҟәра
даҵаланы дышнеиуаз дихьӡеит. Аҵх лашьцахьан, ула аҵәашы ҭакызар
иубомызт. Ани ашьха ӷьычҩы ҩызакгьы димазаарын, аҩыџьаны ишыҟаз
ибеит. Ари ашьшьыҳәа иаарӷәӷәаны дҩарывалан, ганха, ани акәац иаҵан
ицоз аӷьычҩы дааԥсан ари днаиваԥалан, «ԥыҭрак са изгалап, са исыҭ
ашәындыҟәра» ҳәа иҳәан иҳәеит, егьигьы иҩыза иакәыз џьышьа
ашәындыҟәра наииркит. Ашәындыҟәра анааимих, иҽааникыло, иҽааникыло
мацара, егьи наҟ маҷк данынаиаԥыс, ари ҳаит ҳәа дҩаҵҟьан дыҩны дҳаш/-ԥышуа ишәындыҟәра иман иҩныҟа даан, агәақь ҳәа илкаижьт.
– Иаргьы баргьы афаха шәмоуааит, уахантәарак аҵх лашьца салыхәхәа,
сеимацәкәыкәы абна сылхо сдәықәуп, абри саҵа сдәықәуп, сыбӷа ԥнаҵеит –
иҳәан иԥҳәысгьы дналықәымчит. Акәац ашәындыҟәра ишҭаз наҟ
инаиргылан, иаргьы даӷьуа-дыԥсуа днеин дышьҭалт.
Егьи дышнеиуаз ани иҩызаҵәҟьа днеихьӡан «ашәындыҟәра сыҭ, ҳамҭак
са изгалап!» аниҳәа, «ашәындыҟәра абаҟоу, иусымҭахьеи!» иҳәеит.
– Аа, умцахә ыцәт, ари акәац зтәыз дҳахьӡан, ицәӡаны иааҳгоз ҳкәац
игеит сықәухт – иҳәеит, аха, дабаҟаз, егьи дцахьан.
Арҭ аагьыжьын, апҟаҩ ҳәа ишьҭалан рҿаархан, ани ага ӷьычҩы иҩны
иааит. Дара анааи, ани аԥшәма (ага ӷьычҩы) ишәындыҟәра ихаҿы иргыланы,
дышьҭаланы дыцәахьан.
Анҭ аиҩызцәа (ашьхатәи аӷьычҩы иҩызеи иареи) цәажәоит уажәы.
– Аа, иҟоу удыруама?
– Аа!
– Уажәы уаҳа ԥсыхәа аҟам абааԥс, унеины акәытқәа ахьҭаку
акәытҵараҿы алаба ҭакшо, алаба ҭакшо уалагар, акәытқәа шәаны иҟыр-ҟыруа ианалагалакь, аԥшәма арҭ ирылалазеи ҳәа аҳаҳаи ҳәа ддәылҟьозар
акәхап, ддәылҟьар, са слыҩналаны икәац дәылганы изгап – ҳәа ари ашьха
ӷьычҩы иҩыза ус иеиҳәеит.
Ари ииҳәаз иажәа ааҩбамтәыкәа, иҩыза дылкылсын акәытқәа ахьҭакыз
акәытҵараҟны алаба рылаикшо, алаба рылаикшо даналага, ҟыр, ҟыр, ҟыр
ҳәа акәытқәа еилалт. Акәытқәа рыбжьы аныцәгьаха, ианеилала, рыбжьы
аԥшәма ԥҳәыс илаҳан лхаҵа длырҿыхеит.
– Аа, уанаџьалбеит, угыл, угыл, акәытқәа митәык рылалт, митәык
рыхьт, рыҟарҟар бжьы цәгьоуп– лҳәеит.
«Ҳаи!» иҳәан дҩаҵҟьан данындәылҟьа, акәытҵараҟынгьы днеит,
иҟалазгьы идырт иаразнак.
– Аа, банаџьалбеит, ҳкәац ргеит ҳәа сыҟоуп, башоуп ибҳәо, акәытқәа
акыгь рмыхьӡеит – иҳәан афыр ҳәа даагьыжьны аҩны данааҩнала, икәац
зҭаз ашәындыҟәра ани ашьхатәи аӷьыч иҩызеи иареи иргахьан.
– Афара ажәара анцәа ибимҭааит, ҳақәбхит, ари дырҩагьых еиҭеигеит,
ббама – ҳәа иҳәан иҳәеит апҟаҩ ҳәа аӷьычцәа дҩеи дҩарышьҭалан
дышнеиуаз акәымкәан, ииулакгьы дрыхьӡеит икәац згоз.
Арҭ ашьха ӷьычҩы иҩны азааигәара ианнеи, иҩыза ус иеиҳәеит:
– Уара ара уаатәа, сара зны аҩныҟа сцоит, аҩны аӡәыр дыҟоу,
дыҟаму гәасҭоит, аҩны аӡәгьы дыҟамзар, нас акәац ҳаманы ҳнеип –
ҳәа.
Нас ани дҩагылан ашьха ӷьычҩы иҩныҟа дцеит иҩыза уа акәац
дадыртәаланы даанижьт. Абри аамҭазы ари ага ӷьычҩгьы уа дкылыԥш-кылӡырҩуа дрышьҭаланы дымнеиуази ирҳәаз, иҟарҵаз ибеит. Ашьха ӷьычҩы
иҩыза уа дыртәаны иара иҩныҟа данца, ари ага ӷьычҩы ашьшьыҳәа ашьха
ӷьычҩы иакәушәа, иҩны дцаны даазшәа иҽыҟаҵаны, ани ашьха ӷьычҩы
иҩыза акәац зҭаз ашәындыҟәра дахьадтәалаз дынкылсын, иҽимырдырӡакәа «уалга, уалга, лассы исыҭ!» иҳәан, ашәындыҟәра дҩахан дҩаҵеиҵан,
ашьшьыҳәа еицны ишнеиуаз, ари ага ӷьычҩы иҽхьеикуа, иҽхьеикуа, ани
ашьха ӷьычҩы иҩыза иаԥхьаҟа дцон, уи наҟ ԥыҭк данынаскьа, ари
даақәгьыжьаан, икәац зҭаз ашәындыҟәра дшаҵаз дхыс-хысуа иҩныҟа, агаҟа
дааит.
Ани ашьха ӷьычҩы иҩны дцан дгьыжьны иҩыза дахьиртәаз ахь
дшааиуаз, иҩыза дааиԥылт.
– Уабаҟоу, уара? – иҳәан ашьха ӷьычҩы иҩыза диазҵааит.
– Сабаҟаз, аҩны уаҩ дыҟаӡам, уаҩ дшыҟам еилыскааит, уажәшьҭа акәац
ҳамгои – иҳәеит.
– Ыы, акәац зҭаз ашәындыҟәра аԥхьан исымхны иумгеи! – иҳәеит иҩыза.
– Аа, абааԥсы, ушыбзаз уԥсит, уи згаз са сакәӡам, са сабаҟаз, ага
ӷьычҩы ужьаны иуцәигеит.
Ҳаи, чеи рҳәан, апҟаҩ-саҩҳәа иҩаишьҭалан рҿаархан еибарыҩны ага
ӷьычҩы иҩны ианнеи, абар ашарахь еихахьан. Егьигьы (ага ӷьычҩы) икәац
има дкылсын, «кәты мыжда анцәа ибанирҵааит!» ҳәа иԥҳәыс даӷьуа, –
дыԥсуа икәац зҭаз ашәындыҟәра еиҭалаганы илкаижьт.
– Сыԥсит уахак акәац сшаҵаз, уаҳа сылам – иҳәеит. Дкара-уараха
днеин дышьҭалт.
Ани ашьха ӷьычҩы иҩызеи иареи адәы ишықәыз шеит. Алада рҳәеит,
аҩада рҳәеит, аха анша, иҟарҵоиз, ани иҩныҟа инеир ибон, иамыхәеит. Ус
ишыҟаз, ишыгәжәажәоз идырхәлеит ус ирулакь. Идырхәлан, ианыхәла
(адырҩауха), даара илашьцахьаны аԥшәмацәа (ага ӷьычҩы иԥҳәыси иареи)
аныцәоз аамҭазы ари икәац гашьас иаҳҭарызеи, ари уашьҭа игәиҽануп
ҳәа ус рҳәоит уажәы ашьха ӷьычҩы иҩызеи иареи. Ус анырҳәа, цқьа
иназхәыц аазхәыцит.
– Уцаны, ҽык кны уақәтәаны уаа. Улеины «уа хәлыбзиа!» ҳәа убжьы
рга. Нас аԥшәма ддәылҵып. Аԥшәма дандәылҵлакь, акәац сара изгап –
иҳәеит ашьхатәи аӷьычҩы.
– Ибзиоуп – иҳәеит иҩызагьы.
Ари иҩыза иҿылеихан дцан, аҽы кны, дақәтәан аӷьараҳәа ага ӷьычҩы
иашҭа дылҭалан ҟыҳ-чҳы ҳәа данеимҳәа егьи, алақәагьы ахыу-су ҳәа
иаашит. Аԥшәма дышьҭалан дыцәахьан, иԥҳәыс дыцәамызт, дааԥшуан.
– О, уара, угыл, угыл, шьоукы ааит, сасцәақәак ааит – ҳәа ус лҳәеит
аԥшәма ԥҳәыс. Аԥшәма афыр ҳәа дҩаҵҟьан данындәылҵ, «уа хәлабзиақәа!»
ҳәа ибжьы геит ани иааиуаз.
– Бзиа жәбааит, бзиала шәаабеит – иҳәеит аԥшәма, аха ани икәацгьы
игәы иҭан, – Аа, банаџьалбеит, ҳкәац ргеит ҳәа сыҟоуп – иҳәахын
данаақәгьыжьаа, ркәац игахьан ани ашьха ӷьычҩы. Апҟаҩ ҳәа илаба
аашьҭыхны деиҭаҩарышьҭалт икәац згаз. Дрышьҭалан дышҩеиуаз
акәымкәан, анҭ икәац згаз ааԥсан ҩнык азааигәара рыԥсыршьарц иштәаз
днарыхьӡеит. Даннеи, ашьшьыҳәа днарыватәеит, иҽдимырбеит, лашьцоуп.
– Уанаџьалбеит, аҭаҭын ҳахар ҳҭахуп, аха амца уара иумам, сара
исымам, ишԥаҟаҳҵари? – иҳәан ашьхатәи аӷьычҩы иҩыза диазҵааит.
– Иааура удыруама?
– Аа!
– Сара абна инхо рҿы снеины амца, ма сԥычкак рымазар, ирымхны
иаазгап, нас аҭаҭын ҳахап, ҳаԥсшьаны ҳамҩа ҳақәлап – иҳәеит иҩыза.
Арҭ уажәы еибырҳәауа ани агатәи аӷьычҩы дахьтәоу иаҳауеит, аха
дара дырбаӡом.
Анҭ анс анеибырҳәа, руаӡәк дҩагылан ааигәа аҩны ахьибоз ахь дцеит
амца аазгит ҳәа. Уи дахьцаз дааиаанӡа, ани агатәи аӷьычҩы уа акәац
иадтәалаз ашьха ӷьычҩы иҿы днеит.
– Уаама, амца ааугама? – иҳәеит ашьха ӷьычҩы. (Иҩыза иакәыз џьишьеит
умбо!).
– Аа, иаазгеит – иҳәан, асԥычка ааихьишьын, аҭаҭын даирхеит. Маҷк
анааҵ, – уашьҭа уара уааԥсеит, са саҵаҵа, ԥыҭрак са изгалап – иҳәан
иҳәеит, ани ашәындыҟәра дҩахан деиҭаҩаҵеиҵан, ари аҭаҭын иахоз
ашьшьыҳәа иаԥхьаҟа дгылан дышнеиуаз, лашьцамзи, дышнеиуаз
даақәгьыжьаан, иҩныҟа дцеит агатәи аӷьычҩы.
Ашьхатәи аӷьычҩы дышнеиуаз ани иҩыза дааиԥылеит.
– Уабаҟаз уара? – иҳәеит ашьхатәи аӷьычҩы.
– Ыы, сабаҟаз, амца аага ҳәа соуҳәан, амца аагара сыҟамзи,
ушәындыҟәра абаҟоу? – иҳәеит иҩыза.
– Сшәындыҟәра уара иусымҭеи! – иҳәеит ашьхатәи аӷьычҩы.
– Ҳаи, иаргьы уаргьы шәалацәааит, са исуҭома, ани изтәыҵәҟьаз
дҳахьӡан, ужьаны иуцәигеит – иҳәан, ҳаи, сеи ҳәа еиԥхарсны рҿылархан,
ани акәац зтәызгьы уф гәышьа ҳәа иԥсы иманы илеиган иҩны илкаижьуан
еиԥш, егьырҭгьы еихьыс-еиԥысуа ишьҭаланы «уа хәлыбзиақәа!» ҳәа иҩны
илыҩналт.
– Афара, ажәра анцәа ишәимҭааит, уара, ари акәац шәаргьы саргьы
уаха ҳаидыԥсылеит – иҳәан «исасцәа» дҩархаҵгылт. Нас иԥшәма ихы
налықәикын ус иҳәеит. – Бгыланы абысҭа уы, акәац ҽҳәаҵаны иӡы. Усгьы,
усгьы ԥсыхәа ҳмоуит. Абжа уара иусҭоит, абааԥсы, уаҳа сызушьҭалом –
иҳәан илеидтәалан ашьха ӷьычҩы иҩызеи иареи ага ӷьычҩи илаиртәан акәац
ӡны, абысҭа уны ирҿеиҵеит. Иаанхаз ажьҵаа абжа ашьха ӷьычҩы ииҭан,
иманы дцеит. Ашьҭахь еиҩызцәахан аус еицыруан, еиҭанеиааиуан.
Аԥсны дыҟан аԥсуа ӷьыч ҳәа хаҵак. Ҭырқәтәылангьы дыҟан аҭырқәа
ӷьыч ҳәа хаҵак. Рҩыџьагьы рыӡбахә еибаҳахьан, аха еибамбацызт.
Зны еибабарцы иақәыркит. Ҭырқәтәылантәи иҿааихеит аԥсуа ӷьыч иахь
дааразы. Аԥснытәигьы амҩа дықәлеит Ҭырқәтәылантәи иахь дцарц.
Рҩыџьагьы амҩан еиқәшәеит, иагьеибадырт.
Аԥсуа ӷьыч хаҵарас иулоузеи ҳәа диазҵааит аҭырқәа ӷьыч. Уи аҭакс
иеиҳәеит сара ҵлакы аҟны ҩ-ҵарак ықәтәазар, имыршәаӡакәа, акы ахәы
алхны егьи иаласҵоит ҳәа.
Ианынаԥш, рааигәара игылаз аџь ду аҟны иқәтәан ардәынаки хьажьыки.
Аҭырқәа ӷьыч ашьшьыҳәа иҿынеихан ардәына ахәы алхны ахьажь
иалеиҵеит, ахьажь ахәы аалхны ардәына иалеиҵеит.
–Нас уара иулшозеи? – ҳәа аҭырқәа ӷьыч дҵааит.
– Сара исылшауа убап, угәы уҽаныз, – иҳәан аҭырқәа имырбаӡакәа,
имаҭәақәа ааишәихит аԥсуа ӷьыч.
Абас ирылақәаз анԥибашәа, иақәыркит еицныҟәаразы; қәылара, ӷьычра
еиццараны, иагьырӡбеит, аҳак дыҟан, ахьы рацәаны иман, уи рӷьычрацы.
Аҳ ихьы ахьыҩнажьыз аҩны аҟны аҟарулцәа гылан, уахь ааигәарахь
уаҩы днарышьҭӡомызт, нас рҩыџьагьы ус рыӡбеит: инаскьаӡаны анышә
жны, ихәыҵаланы иааины иргарацы.
Ишырӡбыз еиԥш, аҩыџьагьы аҳ дахьынхоз инеин наҟ хара инаскьаны
анышә жны, ихәыҵаланы рҿаархан, аҳ ихьы ахьыҩнажьыз иааин, аҵ
аакылҵәаны, ахьы ааҵәала агара иалагеит.
Ԥыҭк анааҵ, аҳ ахьы ахьҵәахыз аҩны даныҩнаԥшы, агәҭаны иаҳа
илаҟәушәа ибеит, иҟалазеи ҳәа даназкылыԥш, ибеит ахьы шыргоз.
Нас ус иӡбеит ихьы ӡаны изгоз џьара кышьак изрызуазар ҳәа, иагьиӡбеит
уалырк азна акаҭран наганы, излааиуаз амҩаны џьара иргыларацы, ахьы
аӡаразы иааиуа дҭаҳаратәа.
Уалырк азна акаҭран ршны инаганы иргылеит аӷьычцәа злааиуаз ала.
Аҭырқәа ӷьычи аԥсуа ӷьычи еицны рҿаархеит дырҩегь иӷьычрацы. Аԥхьа
дгылан аҭырқәа ӷьыч. Еицны адгьыл ихәыҵаланы ишааиуаз, ирымбаӡакәа,
аԥхьа игылаз ауалыр акаҭран зҭаҭәаз дҭаҳаит.
Аԥсуа ӷьыч аҭырқәа ӷьыч дҭызгоит ҳәа далаган, аха имч иқәымхеит.
Нас аҭырқәа ӷьыч ус иҳәеит:
– Сара усгьы сҭахеит, аха уара урзымдыррацы уҭахызар, схы хҵәаны
ига, – ҳәа. Нас аԥсуа ӷьыч аҭырқәа ӷьыч ихы аахҵәаны има дцеит.
Аԥсуа ӷьыч аҭырқәа ӷьыч ихы има аҭырқәа ӷьыч иҩны даннеи, иԥҳәыс
ус иалҳәеит иҟауҵалак дсырҵәыу ҳәа.
Аҳ аҭырқәа ӷьыч ихы хҵәаны акаҭран дахьалажьыз даалихын,
ақалақь аҟны днаганы дыкнеиҳаит, дызҭынхоу далаздырп ҳәа. Уи
иакәша игылан астражникцәа.
Аԥсуа ӷьыч, аҭырқәа ӷьыч иԥҳәыс иалҳәахьаз имдыруази,
дылирҵәыуар иҭаххеит, аха неишьа изыҟамҵо далагеит. Нас ус иӡбеит;
иԥҽуа мацара уардынк азна аахәан аҭырқәа иԥҳәыс ауардын
дақәыртәаны, аҭырқәа дахькнаҳау ианнеилак, ауардын хдыршәҭрацы,
нас ауардын азна аҵәцеи ачанахи ԥыххаа ианцалак, уи иаҽыҵгашәа
ларгьы дҵәыуарацы. Аԥсуа ӷьыч ауардын аԥхьа дгыла, аҭырқәа ӷьыч
иԥҳәыс ауардын ахәда дықәыртәа, аҭырқәа дахькнаҳаз ааигәара ианнеи,
ауардын ашьҭахьҟа дааиасын ианҩышьҭих, ихышәҭны ицан икаҳаит.
Иахьылкаҳаз ацәца, ачанах зегьы ԥыххаа ицеит, нас аҭырқәа иԥҳәыс
акәукәуҳәа аҳәҳәара далагеит. Астражникцәа иакәшаны игылаз, ари лара
дылтәызаап, ҳәа ианааи, ус реиҳәеит, шәара шәхагахама, ҳара ҳмал зегьы
еилаххаа ицан, игәхьааганы дҵәыуеит, шәара ишәҳәо закәызеи ҳәа.
Астражникцәа инреиҳәаз ҵабыргыз џьыршьан, инагьыжьны ицеит. Лара
лхаҵа дахькнаҳаз ахь дыԥшуа лызхара дылҵәыуеит. Нас амҩа иаақәлан,
аҩныҟа иааит.
Аҩны ианнеи, дырҩегьых ус ҽынхьаарҭас илкит, лхаҵа дахькнаҳау
дыкныхны, џьара дганы нышәк даиурацы.
Аԥсуа ӷьыч длашьҭалан иаахәаны иааигеит ҽыхәа цқьак; уи азымҩатәык
ус ишыҟаз иаанижьит, егьи ган еиқәаҵәала ишәит, иаргьы изымҩарак
шкәакәала, изымҩарак еиқәаҵәала иҽишәит. Нас ахьышәҭҳәа иҽы акәадыр
нақәҵаны, дҩақәтәан арҵәааҳәа даҳәҳәо иҽы даасны аҭырқәа ӷьыч
дахьыкнаҳаз ала длыбжьалт. Иакәшаны игылаз иҟалаз рзымдырт, рҿы
раҳаны ишԥшуаз, аԥсы даакынԥааны диган, џьара иаразнак анышә даиҭеит.
Икнаҳаз дызгаз дзеиԥшразеи ҳәа аҳ данразҵаа, шьоукы ҽыхәак дақәтәан,
шкәакәа маҭәала деилаҳәан, рҳәеит, даҽа шьоукы, ҽеиқәак дақәтәан,
еиқәаҵәа маҭәала деилаҳәан, рҳәеит.
Рҳәатәы анеиқәымшәа, уаҳа ҵхышьа изамҭеит аҳгьы. Нас аҳ ажәлар
еизганы, ааигәа ԥсы ҿыц дахьжу жәдыруазар, ишәҳәароуп ҳәа иқәицалт.
Ажәлар знык ирымҳәаргьы рҭаххан, аха ашьҭахь ирҳәеит, абра џьара аӡәы
анышә дамоуп, иара иакәу ҳаздыруам ҳәа. Нас аҳ ус адҵа ҟаиҵеит
дзыхьчауаз ауаа рҟны, дааҵхны, деимакы-еиҿакны дшәыма ақыҭа шәрылал,
дызҭынхоу дибар, дымҵәыуар ҟалаӡом, нас уи ала даадырп ҳәа.
Аҳ ишиҳәаз еиԥш дыҵхны ақыҭа ирылалт. Зны гәарадк аҟны
иахьынҭалаз, ԥҳәыск данылба, аҵәыуара далагеит, уи иара иԥҳәыс лакәын.
Иҟарҵахуази, ари иара иҭынхацәа дреиуазар ҟалап, уашьҭан ҳанааиуа
дҳарҩашьарым ҳәа аҩны ашә ҿаҟәаҟәаны, рыԥсгьы дрыма аҳ иахь ицеит.
Иахьнеиз абас, абас анырҳәа, уи иԥҳәыс лакәхап, шәцаны даажәга, иҳәан
идәықәиҵеит. Дара неиаанӡа аԥсуа ӷьыч днеихьазаарын, даннеи иалҳәеит
абас, абас ҳәа.
– Ҳаит, урҭ џьара дыргак ҟаҵаны ицазар акәхап, – иҳәан, аҩны
даваԥшаауа дшааиуаз, ибеит дыргас аҩны ашә ҿаҟәаны ишцаз, нас
длалаган агәылацәа зегьы рыҩны ашәқәа ҿаҟәаны иҟаиҵеит. Аҳ инеишьҭыз
уи аҳабла ианалала, аҩнқәа зегьы рышәқәа ҿаҟәаны ирбеит. Нас рыуа
иахьакәыз рзымдырызт, уашьҭахьтәи игьежьны рыҩныҟа ицеит,
иаазышьҭыз иахь.
Нас аҳ ус иӡбеит, иԥҳа ахьы рацәаны илыҭаны мҩанык аҟны
дирцәарацы: аӷьычра иашьцылоу дибар, ахьы лцәигаразы дымнеир
иушам, нас имырбаӡакәа изԥаҵак хылҵәарацы, иара уи ала даладырны
дагьыркрацы.
Аҳ иԥҳа ахьы лыма амҩаны дыштәаз, лыӡбахә аниаҳа, аԥсуа ӷьыч ахьы
агара дшаҿыз, имырбаӡакәа изԥаҵак хылҵәеит, иара дзызнеиз ахьгьы игеит.
Аԥсуа ӷьыч аҩны даннеи, игәеиҭеит изԥаҵак шыхҵәаз.
– Ҳаи, сара салардыруеит, – иҳәан, игәылацәа зегьы аныцәа,
дрылаланы, рԥаҵақәа хыҵәҵәа илага илықәиҵеит.
Аҳ ажәлар зегьы еилеицалт, зԥаҵа хҵәоу дызбароуп ҳәа. Ажәлар
рыбжаҩык рԥаҵақәа хыҵәҵәаны иҟан, иикрыз ҳәа аӡәыр дауидырхуаз. Нас
аԥсуа ӷьыч даагылан ииухьаз зегьы мӡакәа аҳ иеиҳәеит. Аҳ ус иҳәеит,
ибзиоуп урҭ иууқәаз, аха иулшару аҳәынҭқар имырдырӡакәа сара сҟны
иаагара ҳәа.
– Уи мариоуп, сара избап, – иҳәан аԥсуа ӷьыч иҿынеихан, абна аҟнытә
иааигеит, шамахамзар, уаҩы иимбацыз шәарахк. Уи има аҳәынҭқар иашҭан
даннеи, ашәарах икны иааигаз барфынла иахьабалак ихҟьаны ашҭа
иҭеиҵеит. Аҳәынҭҵар ихьчара азы иҟаз зегьы ианырба, алаба, аламсы
ирԥыхьашәаз аахәаны иашьҭалт, иршьрацы. Аҳәынҭқар ани аниба, дшәаны,
ииура изымдыруа, аҩны дыҩнахеит.
Уи аамҭазы аԥсуа ӷьыч аҳәынҭқар иҟны днеин, аԥсцәаҳа уигарцы дааит,
уҽуҵәахыроуп ҳәа иеиҳәеит. Аҳәынҭқар дшәаны днеин ашәындыҟәра ахҩа
ахыхны дҭатәеит.
Нас аԥсуа ӷьыч днеин, ашәындыҟәра ахҩа нахҩаны, иаашьҭыхны иҟәаҟәа
иқәыргыланы, има амҩа дықәылт. Иҟәаҟәа иахьықәгылаз, аӷьыч ус аҳәара
даҿуп: «Аԥсцәаҳа даан уигоит, аха уахьиго здыруада, џьаҳаным акәу,
џьанаҭ акәу?» ҳәа.
Ари аниаҳа, зынӡа дшәаҟьаӡеит.
Аԥсуа ӷьыч аҳәынҭқар дима аҳ иҟны днаганы, ашәындыҟәра ахҩа
аахихын, аҳәынҭқар дааҭигеит. – Аԥсуа ӷьыч, сара сеиҳа алшара уара
иумоуп, – иҳәан аҳ иԥҳа дииҭеит, имал зегьы инапы аҟны инеишьҭит, ачара
руит уаҩы ишимбац, ачараҿы аҳәынҭқари аҳи еицдыркәашеит. Абас илшеит
аԥсуа ӷьыч ажәытәан.
Аԥсуа ӷьыч дынхон ашьха. Аҭырқәа ӷьыч дынхон ага. Абарҭ амала,
аҩыџьагьы рыӡбахә еинымҩыцызт. Ҳаинианы иаҳиааиуа даабанда ҳәа иҟан
аҩыџьагьы. Ҽнак еиниеит дара аҩыџьагьы. Аҳәыҳәқәа аҵла иқәтәан ирбеит.
Аҭырқәа ус иҳәеит:
– Срымбаӡакәа сықәлан аҵыхәа ыҵысхуеит, – иҳәеит.
Аԥсуа ӷьыч уи аҭакс иҳәеит:
– Ибзиоуп, уқәла, – иҳәеит.
Дықәлеит аҭырқәа. Ирымбаӡакәа аҵыхәа иаҵихит. Уи аамҭазы аԥсуа
ӷьыч дықәлан аҭырқәа имбаӡакәа инармеиқәа ишьихит. Дылбааит аҭырқәа.
– Аа, аҵыхәа ыҵхны иаазгеит, – иҳәеит аҭырқәа.
– Аа, саргьы сумбаӡакәа уеиқәа ушьхны иаазгеит, – иҳәеит аԥсуа.
Уа аԥсуа ӷьыч даиааит.
Ашьҭахь аҩыџьагьы рҿынархеит. Аҳак иҟны инеит аусура азыҳәан ҳәа.
Аҳ идикылеит. Адырҩаҽны аҭырқәа уа даанҿасит, аҩны. Аԥсуа иман ажә.
Ажә аҿынанахан ашьха ицеит. Ашьхантәи ага ицеит. Агантәи ауха аҩны
иааит. Аԥсуагьы дкараха уаҳа иламкәа дааит, аха ари еимҳәаӡеит аҭырқәа.
– Узмырааԥсазеи? – ҳәа диазҵааит аҭырқәа.
– Сызмырааԥсазеи умбо, абра сахьынҭыҵыз, ажә убра иҳәуеит,
ехьантәарак саргьы сыцәан асқам (аҟәардә) сымазар сықәымиози! – иҳәеит
аԥсуа.
Адырҩаҽны ианааша, аҭырқәа ажә иман дгәарҵуеит. Аҟәардә дугьы
аашьҭихуеит дықәиарц. Ажә аҿынанаха ашьха ицеит. Аҭырқәа аҟәардә
даҵоуп, дыҩуа ажә дашьҭоуп. Ашьхантәи ажә ага ицеит. Иара иҟәардә
икаижьыр аҳ дишьуан, ажә ахьцоз дацзар акәын.
Ахәымыҽха дкарахан, уаҳа иламкәа дааит ажәгьы иманы, иҟәардәгьы
даҵоуп.
Аԥсуа ус иҳәеит:
– Иаҳиааида, аҭырқәа? – иҳәеит.
– Иашоуп, уара – уаиааит, иҳәеит. Дагьаиааит уи.
Аҭырқәа ус иӡбеит, ауха аҳ иқабла ишьит. Ишьны аҩны аҩнуҵҟа
икнарҳаит, аҵхыбжьон ирыман идәықәларц. Аҭырқәа ус иӡбеит хыхь
ахыбра кылҵәаны убрала унасышьҭуеит аҩны аҩнуҵҟа ҳәа. «Бзиоуп!» –
иҳәеит аԥсуагьы.
Аҭырқәа ус игәы иҭан; асакь ашаха ахаҵаны инеишьҭуан, акәац асакь
иҭаҵаны ихеигаларц. Уи аамҭазын аԥсуа уа дааныжьны аҭырқәа акәац
ихеигалаз иман дцарцы иӡбеит. Аԥсуа уа даанхарацын, нас аҳ дишьырц.
Аԥсуагьы иӡбеит иаразнак аҭырқәа ииӡбаз зегьы. Асакь анынаишьҭ,
аҭырқәа, акәац ҭеимҵаӡакәа аԥсуа дҭатәеит. Даахеигалеит хыхь.
Дшынхеигалаз еиԥш асакь иаразнак иҟәаҟәа инкыдижьлан ддәықәлеит
аҭырқәа. Нас, дцот уажәы. Дышцоз акәымкәа аҭырқәа данааԥса, аԥсуа
«шәиу!» – иҳәеит.
– Ҟоҳ, сышьҭахьҟа даауеит, – иҳәеит. Дшәан, дыҩит. Дышцоз иҩны
ааигәара днеит. Исакь неиргылт. Абна днылалеит ӡык нкеиҭәарц. Уи
аамҭазы аԥсуа дааҭыҵын асакь азна хаҳә ҭеиҵеит. Аҭырқәа данааи, исакь
аашьҭыхыны дырҩегь иҟәаҟәа инкыджьыланы ддәықәлеит, аԥсуагьы иара
дишьҭалеит. Ус аҭырқәа иҩны днеит. Аԥсуа иҽиҵәахит уа. Аҭырқәа дызҵаз
инаган иҩны инеиргылеит. Иԥҳәыс ус леиҳәеит:
– Ақәаб ду ала аӡы кнаҳаны, саанӡа акәац жәы, – иҳәеит. – Сакьла
акәац аазгеит, – иҳәеит.
Уи аамҭазын аԥсуа аҩны ашьҭахь дцәыҵагылоуп, иаҳауеит зегьы.
Аҭырқәа дцеит. Иԥҳәыс аӡы кналҳаит ақәаб ду ала. Асакь аашьҭылхын,
акәац ҭасыжьуеит ҳәа ианынҭалыжь, аӷьӷьаҳәа ахаҳәқәа ақәаб инҭаҳаит.
Ианынҭаҳа, ақәаб ауҳә амнахит. (иԥҽит).
Ус аҭырқәа дааит.
– Ақәац, аазгеит ҳәа ахаҳәқәа ааугете! – лҳәеит иԥҳәыс.
– Ҟоҳ, аԥсуа исзиуит, – иҳәеит.
Уи аамҭазын аԥсуа даацәырҵуеит ахьышәҭҳәа.
– Ишԥоубо, аҭырқәажә, – иҳәеит, – уара уаиааиу, сара саиааиу? –
иҳәеит.
– Иашоуп, уара усиааит, – иҳәеит аҭырқәа.
Аҭырқә ӷьычи аԥсуа ӷьычи еиқәшәеит.
– Уара иулеи? – дҵааит аԥсуа ӷьыч.
– Ауаҩы иҵаҟатәи маҭәа згоит, иҳәит, – имырбаӡакәа.
– Сара аҟәраан иамырбаӡакәа аҵыхә алсхоит.
Нас иааицәажәан аҳ абаа змаз иҿы нхара ҳцап ҳәа рыӡбеит аҩыџьагьы
еицны.
Иахнеиз «аҳ усура ҳудкыл, ма нхара ҭыԥк ҳаҭ!», рҳәит.
Нхара бнарак аҿы ириҭеит. Уаантә адгьыл кылҵәаны аҳ ихьы ахыҩназ
иааратәы иҟарҵеит. Ианаауаз еснагь аԥсуа ӷьыч ашьҭахь дгылон.
Ишааиуаз, ҽнак аҳ ашә ааиртызар ихьы еиқәаҳан ибит. Дҵааит ԥсуаҵас.
«Мцурқәак удхылт, кышьас ирымоу уасҳәоит, – лҳәит, – кышьас ирымоу,
адгьыл ахькылырҵәаз аҿы қәаб дуӡӡак азна ацхеи аласеи еиларшьшьны
иргыланы иҟаҵа».
Аҭырқә ӷьыч далаҳаит. Аԥсуа ӷьыч дизалымхит. Нас ихы аахҵәаны
аҩныҟа игеит. Ани ихы иман даннеи, иԥҳәыс аҵәыуара далагеит «сганы
дсырҵәыуа» ҳәа дылкит. Иҟаиҵахуаз, ак ӡбатәын.
Ақалақь аҿы илеины дрогк азна ачанах ааихәеит.
Аҳ даалаган аҭырқәа ихәамц амҩаԥхьа икнаиҳаит. Аҳ ус игәахәт
«ахы згаз, ахәамцгьы игоит», иҳәит. Наҟ-ааҟ ар иргылт.
Аԥсуа даалаган иҿы азбжак иаҵәаны ишәоит, егьи азбжак шкәакәаны.
Аҭырқә иԥҳәыс ауардын дақәиртәоит. Идәықәылт. «Бхаҵа дыббар
бызхара бҵәыуап!» – иҳәит.
Идәықәлан ишнеиоз аҭырқәа дахкнаҳаз ианазааигәаха аԥсуа ӷьыч
ауардын длагәҭасын ихиршәҭит. Ачанахқәа аҟәҟәаҳа илеилаҳаит. Зхаҵа
ихәамц збазгьы арҵәаа ааҭлыргеит. «Иҟалеи?», анырҳәа, «лчанахқәа
ԥҽит,» лҳәит. Абас лызхара дырҵәыуаны дааигеит.
Аҭырқәа ӷьычи аԥсуа ӷьычи еибаздырӡомызт, амала ашәҟәы рыбжьан.
Аԥсуа убас иӡбеит аҭырқәа иадгьыл ахь сцоит ҳәа. Аҭырқәа убас иӡбеит
аԥсуа иадгьыл ахь сцоит ҳәа.
Аԥсуа иҿылеихан аҭырқәа иадгьыл аҟны дҭалт. Аҭырқәагьы арахь ихы
ирхеит Аԥсныҟа сцоит ҳәа. Аԥсуа аҭырқәа иадгьыл аҟны даннеи, аԥса ҵла
дук гылан, абни аԥса аҵаҟа дтәаны иԥсишьон. Дыштәаз ани аҭырқәагьы
дшааиуаз уа дааиқәшәт, иааицәажәт. «Мшыбзиа», « бзиа убааит», – ҳәа
аԥсшәақәа ааибырҳәеит.
Абни аԥса зысҳәаз ақәцәа иааин аҟәраан ықәтәеит. Ани аԥсуа ус иҳәеит;
– Амни аҟәраан иамырдырӡакәа аҵыхәа алызхуа дҟалару? – иҳәеит.
Ани аҭырқәа ус иҳәеит;
– Са сҟалоит, – иҳәеит.
Аҭырқәа дыхәнеит аҟәраан аҵыхәа аалхны дылбаанӡа, аԥсуа дыхәнан
аҭырқәа иеиқәа имырбаӡакәа ишьхны длыбааит. Ианылбаа, аԥсуа ус иҳәеит:
– Уара аҟәраан аҵыхәа алухит, аха уеиқәа абаҟоу?
Абас ала дара уа еибадырт, аԥсуа ӷьычи аҭырқәа ӷьычи. Аԥсуа ус иҳәеит,
уаала са садгьыл ахь Аԥсныҟа иҳәеит. Мамоу иҳәеит аҭырқәа, са садгьыл
аҿы уҟоуп, са сышҟа уаалароуп иҳәеит.
– Бзиоуп, – иҳәан аԥсуа ани аҭырқәа диццеит. Иеицны иара аҭарқәа
иҩны ицеит, мызкы, ҩымз акәу Уа иҟан аҭырқәа иҿы. Ас ҳазтәом, џьара
маанак ҳаԥшаароуп рҳәеит нас.
Арҭ ааибаргәытәын аҳәынҭқар ихьы ахьышьҭаз аҟарулцәа ахьықәгылаз
инеины ахьы ыҵырхырц иалагеит, анышә жны, икылҵәаны иҟарҵан, аԥара
аҭгара иалагеит. Ахьы лаҟәуа иалагеит аҵа аҵырх цыԥхьаӡа. Ари
ахьышылаҟәуаз аҟарулцәа ианырба, аҭырқә ҳәынҭқар иахь адырра ҟарҵеит
абас ауп ахьы лаҟәуеит рҳәеит.
– Цқьа иӷәӷәаны ишәыхьчала, – иҳәеит аҳәынҭқар анс адырра анирҭа.
Аҵыхәтәан ирбеит адгьыл кылҵәаны ишыҟаз, аха ахьы аҵганы изгоз
дарбану седроу.
– Ацәҟьа шәҳа – ҳәа рыдиҵеит аҳәынҭқар аҟарулцәа.
Ацәҟьа рҳаит ауаҩԥсы дакратәа. Арҭ аӷьычцәа иалырдыраауеи ацәҟьа
шыҟоу. Аха аԥшәмацәа аҭырқәа иакәымзи измаз, аԥхьа дгыланы дцон.
Дышнеиуаз ацәҟьа ихәда аҿашәеит. Арҭ уахь ианнеиуаз уахынлакәын
усгьы.
– Уара, уашьҭа ишоит, сара усгьы сҭахоит, уара уеиханы уца, аҩны
ираҳәа сзықәшәаз, – иҳәеит аҭырқәа.
Аԥсуа дҭыҵны дааит. Ашьжьымҭан аҟарулцәа анлеи, аҭырқәа
дыԥсны ацәҟьа дамырхит, аҭырқәа ҳәынҭқар иҟны инеит, аха дызҭоу
седроу.
Аҳәынԥқар априказ ҟаиҵеит, амҩаду аҿы, ауаа ахьиасуа, алада
ицогьы дырбаратәы днаганы дхышәшь, згәы иалсны инеиуа дызҵәыуа
убри дышәшьы, убри иоуп иҭынха иҳәеит.
Аҳәынҭқар иприказ нармыгӡар ҟалозма, ани днарган амҩаду аҿы
алада ицозгьы, аҩада ицозгьы дахьырбашаз дхыршьт. Ари аҭырқәа ӷьыч
иԥҳәыс илбеит лхаҵа дыԥсны дышхыршьыз, аха длызҵәыуом.
– Сара схаҵа дыԥсны ана амҩаду аҿы дыхшьны сара ара сызтәом,
аԥсуа, ԥсыхәак сызу, – ҳәа аԥсуа ӷьыч инапы ианылҵеит.
– Бцаны аҽыуардын сзаага, – иҳәеит.
Лара дцан аҽыуардын аалгеит. Нас иаргьы, ларгьы аҽыуардын
иҩақәтәан ақалақь ахь ицеит. Уа иахьнеиз иԥҽышаз – аҵәца, ачанах
уҳәа аархәан, аҽыуардын илақәҵаны ирыманы рҿаархеит. Ани лхаҵа
дыԥсны дахахшьыз ианааи, аҽыуардын хдыршәҭит. Аԥҳәыс дыҳәҳәеит.
Даныҳәҳәа ажандармцәа дыркит.
– Бара бзырҳәҳәозеи, ари бхаҵа иоума иахшьу? – рҳәеит дара.
– Схаҵа шԥаиакәу, уи са дсыздырӡом, смал ахьыԥхасҭахаз ауп
сзырҵәуо, – лҳәан абас маанала лхаҵа дылҵәыуеит. Ани аԥсуагьы
деиқәгызмалха уа дыҟоуп, аҽыуардынхьча иакәушәа. Ашьҭахь аԥсуагьы
ларгьы аҩныҟа ицеит.
Мчыбжьык аҟара анҵы «сара схаҵа уа дыхшьны зуам, дааганы аҩны
анышә дасҭароуп» – ҳәа аԥсуа иалҳәеит ани аҭырқәа ӷьыч иԥҳәыс.
– Шәа шәқыҭа са исыздыруам, ҽы бзиаки, кәадыр бзиаки, аҳәеи
сзаага, бхаҵа ара дыбзаазгоит, – ҳәа леиҳәеит.
Ани аԥҳәыс дцан аԥсуа ишиҭахыз еиԥш аҽи, акәадыри, аҳәеи
изаалгеит.
– Бара ара быҟаз, џьаргьы бымцан, сара бхаҵа ара даазгоит. – иҳәеит
аԥсуа.
Иҽы акәадыр ақәҵаны дҽыжәылт аԥсуа. Арыӷьарахь ала дышкәакәаны, иармарахь ала деиқәаҵәаны иҽгьы иаргьы еибиҭеит. Амни
аҭырқәа дышьны дахахшьыз далсны ахаҩаӡара дцеит. Дхынҳәны
иҿааихан иҽы ауишьҭын, дԥырны дшааиуаз ани икнаҳаз аҳәа ала
даакниԥаан, дааимҵасны дикын, иҽыхәда даақәкны диманы аҩныҟа
дигеит. Анҭ ани аԥсы дахьыкнаҳаз дзыхьчоз иҟарҵоиз, аҳәынҭқар иахь
адырра ҟарҵеит дызгаз ҳаздыруам дызлакнаҳаз ашаха хҵәаны ҽыуаҩ
ӷьаҩк дигеит рҳәеит аҳәынҭқар иҿы инеин. Арӷьарахь игылаз ҽыхәак
дақәтәан аԥсы дызгаз рҳәеит. Ҽеиқәак дақәтәан аԥсы дызгаз рҳәеит
армарахь игылаз.
– Амц шәҳәоит иҳәеит аҳәынҭқар.
Аԥсуа абас хаҵарыла аҭырқәа ибаҩ иҩныҟа иааигеит. Нас аԥсуа уа
дауаангылахуаз арахь иҩныҟа Аԥсныҟа дааит.
Иҟан ӷьычцәақәак – нхыҵтәи аӷьычи аахыҵтәи аӷьычи. Нхыҵтәи аӷьыч
аахыҵтәи иӡбахә иаҳан, абри са саҵкыс дызлаӷьычуа еилыскаароуп ҳәа
иҩызак даашьҭыхны дықәлан дааит. Дахьааиз аӷьыч дыҟаӡамызт,
иԥҳәыс лакәын аҩны иахыз. Иааилалашьцоны «уа хәлыбзиақәа!» ҳәа
ашҭа дааҭалт иҩыза ацәыҵарахь дыҵаргылан. «Бзиа убеит, бзела
уаабеит, уааи-егьи» лҳәан дналыртәеит. Ԥацха, хәыҷык иҩнагәышьоуп.
Уаҳа акгьы рымаӡам – ууа-аллаҳ, ирахә ыҟам, ишәахә ыҟам. Даанаԥшааԥшит ари аӷьыч иааиз, ак ицәигар иҭахәуп, аха ицәигои акгьы имаӡам.
– Дабаҟоу бхаҵа? – ҳәа длазҵаауеит.
– Дныҵыҵит, седроу дааиуазар акәхап, уааизыԥшы, – лҳәеит.
Ари нхыҵтәи аӷьыч днаԥшааԥшуа дтәоуп. Абра, аԥацхаҿ жьҵаак
кнаҳауп. Нас аӡы сыржә иҳәан, аӡы илҭан ижәит. Дҩагылан дцеит. Ари
дцеит, омак мҵыкәа лхаҵа дааит. Аӡә даан уиҭахын, кыргьы дыԥшит,
аха уанимбаӡа дцеит ҳәа иалҳәеит лхаҵа. Дхәыцуа, дхәыцуа, дабатәаз
ҳәа длазҵаит. Абра лҳәан, дахьтәаз илырбеит. Днеин дахьтәаз днатәеит.
(Аригь ҩысҭаак иакәын). Кыр дазҵаама, кыр даҳәама ҳәа деиҭалазҵаауеит иԥҳәыс. Кыргьы дтәан, нас аӡы сыҭ иҳәан, аӡы исҭан ижәит,
уаҳа акымзарак, дҩагылан дцеит. Бнеины аӡы сыҭ иҳәан, днеины аӡы
изаалгеит. Аӡы дҩахан ижәит дахьтәаз. (Аӡы дҩахан ишижәуаз ани
ажьҵаа илаԥш ақәшәеит).
– Ааи бынҵәеит, ари иааиз дшаноуп, ҳажьҵаа иӷьычуеит уаха! –
иҳәеит.
– Ари ажьҵаа зиҭахгәышьозеи, – ҳәа ҿаалҭуеит иԥҳәыс.
– Мамоу, мамоу илбааган иаҳҵәахыроуп, ҳажьҵаа иӷьычуеит, –
иҳәеит. (Убри аамҭаз нхыҵтәи аӷьыч иҩызеи иареи ивҵагылан иӡырҩуеит,
ари зегь раҳауеит.) Ажьҵаа ҵәахны иабаргагәышьоз, сакьыжәк иҩҭаҵаны
ацәардаӷә аҿы ирыхчынҵаны ишьҭалеит. Ианааилахәла нхыҵтәи аӷьыч
ажьҵаа згот ҳәа дааизар, иабаҟоу икнаҳаӡам аԥацхаҿы. Иҟаиҵои? Абарҭ
ҩбаҟа кәты рызҭакызаарын, иҩыза ддәықәиҵан акәытҵарахь акәытқәа руак
ашьапы ааикын иаарҵәины убра џьара иавҵаирхеит. Акәты аҟыжра иалагеит.
Аҟыжра ианалага, «ҳаи» рҳәан, иҩаҵеибарҟьан акәытҵарахь еихагәышьеит.
Уа инеизар, акәты ашьапы ырҵәины изымцо акы иакуп. «Аа, бынҵәеит,
бгьежьы, ҳажьҵаа игеит, ҳажьҵаа! – иҳәеит лхаҵа. Игьежьны иааизар ркәац
абаҟоу – иҟаӡам. Дрышьҭалеит. Мҩак акәхарын иҟаз – дрыхьӡеит, икәац
иаҵоуп, ашаца-шаца ҳәа ицоит, иҩызеи иареи. Абарҭ анааԥсалак ажьҵаа
еимырдозаап. Абри гәеиҭеит. Нас, ишԥасҳәари, абас ҩажәаҟа метра
ажьҵаа даҵалан аӡә аԥхаҟа дцоит, егьи ишьҭахьҟа дхьаԥш-кәаԥшуа
днеиуеит, дааԥсеит анигәахәлак днеихьӡоит, изқәа днасын иеидара
ааимидоит. Амала еицәажәаӡом. Ари аахыҵтәи аӷьыч дрыбжьаԥалан,
иҟәаҟәа днас-насны ижьҵаа ааимихуеит. (Уахынлоуп ари.) Иҩыза иакәу
џьишьоит умбо. Знык ижьҵаа аниоу абна днасын аҩныҟа дааит. Ари нхыҵтәи
аӷьыч сҩыза дызҵоу ажьҵаа ааимыздап ҳәа данынаихьӡа, ажьҵаа даҵаӡам.
– Уара ажьҵаа абоугеи? – ҳәа дикит.
– Аа, уара иусымҭеи, – иҳәеит егьи.
– Аи дынҵәаат, ари уаҩ дзыхәо иакәымзаап убама, даҳиааит, – иҳәан
нхыҵтәи аӷьыч иҩыза аҩныҟа дааит. Абасала еилгеит.
Ӷьычҩ бааԥсык дыҟан, уаҩ дызмыхәаӡоз, ацгәы аԥа ацәызӡоз иакәын
иара. Ҽнак абри аӷьыч иҿылеихан дныҟәеит егьит, иаха, иахьа, аха ииӡашаз
ҳәа акагьы иԥыхьамшәеит. Ашьжьымҭан дкара-уараха зымацара иҟаз
ҭакәажәык лыҩны днеит. Абри аҭакәажә жә-заҵәык лымоуп. Ажә-заҵә
илымоу ла дахьыҩназ лмаҵурҭа хәыҷ ашьҭахь аҿаԥараҟны иҿаҳәан. Ани
аӷьыч аҭакәажә лыжә заҵә ахьҿаҳәаз гәеиҭеит. Игар иҭахуп, аха гашьас
иҟаиҵозеи? Арахь иахеижьҭеи акагьы изымӷьычкәа дыҟоуп, ицәшеит,
анхацәа бзиақәа, анхацәа ӷәӷәақәа рахьтә уашьҭа иахьала акагьы
изӷьычуам, идыруеит, ари аҭакәажә лыжә игарц иҭахуп.
– Аа, ди, ди, даара иааԥсоу, амҩа иԥнашәаны иҟоу уаҩуп, какалк сбыркру,
фатәы ҳәа уаҩы иҿы инҭеиҵаша ҳәа кыр бымаӡоума? – иҳәан аҭакәажә
длазҵааит.
– Ҳаи, нанхеит, ус шԥауҳәо, круҿасымҵакәа, араҟа уԥсы аашьала,
уажәыҵәҟьа сара акрузызуроуп, – лҳәан ахьурӡы нхылшьит. Иара
ахәышҭаара аԥхьа игылаз арымӡ днеин днықәиеит.
Аҭакәажә аҿаԥарахь дцан ашыла лхәит, агәабалаа хәыҷы азна лыманы
дааҩналеит. Џьара цыфакгьы сыԥшаап лҳәан дырҩагьых аҿаԥарахь
дныҩналт. Агәабалаа ианны иқәгылаз ашыла маҷк иџьаџьашәа иҟан,
уаԥсҵәык азна иҿы инҭеиԥсеит, аҭакәажә данааилакь сыла акы хшәалеит
ҳәа ласҳәар, сыла дышхыԥшыло сналҿаҭәҳәар, ашыла лыла ихыԥсалап,
лылақәа дышрыцрыхо сара аҵаҟатәирахь ала ажә ндәылган изгап ҳәа
иӡбеит аӷьыч.
Аҭакәажә данааҩнала, «аа, ди, абааԥсы, абра сыла акы хшәалеит, абра
сахьықәиаз, лҩақыу сыздырам, сыла бхыԥшылароуп!» иҳәеит.
– Ҳаи, нанхеит, сушьуама, сыҩны ушыҟоу ула акы хшәалар ҟалома? –
лҳәан днеин лысас ила дышхыԥшылоз, аҭакәажә рыцҳа, «фу!» ҳәа
дылҿаҭәҳәан, ашыла лыла ихыртаталаны, лыла агьамбо дҟаиҵеит. Нас
иара афырҳәа дҩагылан, аҿаԥара дныҩнашылан лыжә заҵә ааԥыртланы
иманы, ес, уцаларгьы, уцала, дылҭахәаша ахшьыра иҽаҭа дцеит, уи
нахысгьы уаҩы дибом. (Ани аҭакәажә рыцҳа Ҵыԥх сыхьӡуп ҳәа леиҳәахьан).
Аҭакәажә лылақәа ихиԥсалаз ашыла хылхын, егьин, дындәылҵын
днаԥшы-ааԥшит, аха лысас дылбом, дыҟоума? Дабаҟоу? Дыҟаӡам! Лыжә
заҵә ахьҿаҳәаз дныҩнашылазар, иабаҟоу? Лыжә ыҟаӡам! Дыҩдәылҵын
амӡырхаҿы ишьҭаз ахаҳә дҩықәгылан дыҳәҳәеит;
– Аа, абаақәа! Ҵыԥх сыжә игеит! Ҵыԥх сыжә игеит! Ҵыԥх сыжә игеит!
Џьанҳәацә, Хакәыцә, Ҳаҭхәыжә уҳәа ааигәа инхоз лгәылацәа лыбжьы
анраҳа, еизеит.
– Ҳаниф, быҳәҳәашьа цәгьоуп, ибыхьзеи, бзыниазеи рыцҳарас? – ҳәа
илазҵаит иеизаз лгәылацәа. (Лара Ҳаниф лыхьӡзаарын, хьӡы бзиакгьы
лыман, умбо рыцҳа!).
– Сызыниазеи ҳәа аҟоума, абааԥсы, Ҵыԥх даан сыжә игеит, ҭынха ҳәа
аӡәыр шәсымазар, гәыла ҳәа аӡәыр шәсымазар, шәишьҭалароуп, сыжә
заҵә Ҵыԥх игеит, имхны исзаажәга! – лҳәеит дӷьаҵәы-ӷьаҵуа.
– Бажәымҭа цәгьахааит, бара аҭакәажә, беилагама? Ҵыԥх быжә ргазар,
сынтәоума ианыбгәалашәа, уажәшьҭа иагаџьара инанагахьеит, ҳара
уажәшьҭа ҳазлахәозеи? – иҳәеит Џьанҳәаҭ.
– Шәишьҭал абааԥсы шәишьҭал! – лҳәеит лара.
–Ҳаи, ари деилагазаап, рыца! – рҳәан агәылацәа лалысын, длышьҭагәа
дыкны дҿарҳәеит. Убри ала еилгеит аҭакәажә лыжә уаҳа ԥшаашьа
амоуӡеит, иыбжьаҳәахаа Ҵыԥх игеит. Ҵыԥх лыжә иигаз сынтәа ԥшаашьас
иамааз?!
Ӷьычҩык дыҟан, џьара акы абазгари ҳәа ддәықәын. Ҽнак шьжьымҭан
Цацмаа рқьамҭаҿы инхоз ҭакәажәык лҿы днеит. Аӡага баа даганы дыҟан.
– Унан, нан, сысас! Убааӡаны уҟоуп, уааи абра, амца уҽҳәаианы
уҽырба, лҳәеит аҭакәажә.
Днеин амца дныҽҳәаиеит.
– Нан, сысас! Иухьӡузеи? – ҳәа аҭакәажә диазҵааит.
– Ҵыԥх сыхьӡуп, – аҭак ҟаиҵеит иара.
Ари аҭакәажә жә-заҵәык лыман аҿаԥараҿ иҿаҳәан. Аҭакәажә лысас
акриҿасҵап лҳәан ашылахәра далагеит, ахьурӡы кналҳаит. Ашыла
илхәыз агәабалаа инаныԥсаланы иаалган ауаџьаҟ аханы инықәлыргылеит. Нас афырҳәа даақәгьыжьын ххылақәак аазгап лҳәан
дахьындәылҵыз ани аӷьыч шыла хәыҷык агәабалаа иааныхны ила
инхиԥсалеит. Аххыла лыманы данааи, «сыла агәам хылеит, бхыҭәҳәал!»
– ҳәа леиҳәеит. Схыҭәҳәалоит ҳәа даналага, ашыла иикыз лыла
ихиԥсалеит. Нас абӷьааҳәа дҩагылан ажә аҿаԥара иаадәылиган, иман
дцеит. Цамцаа рҭакәажә аҳәҳәара далагеит. Аҭара инхоз Гьаргәал Чачба
имаҵуцәа еизаны иааит. Ибыхьзеи нан ҳәа илазҵааит.
– Аума сақәшәеит, нанраа. Ҵыԥх сыжә игеит. – лҳәеит – Ҵыԥх дсасны
дысҭан, сыжә игеит, – лҳәеит.
– Ҵыԥх быжә игазар, уажәоума ианыбгәалашәаз? – рҳәеит.
Ҵыԥх ицаз сынтәагьы ишьҭоуп, аха ацара иаҿуп аха иабаихьӡои! Избан
акәзар, иара Ҵыԥх игеит, дара сынтәоуп ианишьҭала.
Цыркьы бааԥсык дыҟан. Ари ҽнак зны аҵәы ҽҳәакшо ахәышҭаара
дахьҽҳәатәаз ус иӡбеит:
– Ауаа зегь қәылоит, иӷьычуеит, абри сара сзеицәада! Саргьы сцап,
аӡә дсырҳәып! – иҳәан, ишьапқәа ркәыруа ддәықәлеит ианааилахәла.
Ҭакәажәы иаҭымк рааигәара дыҟан, идыруан, абри аҭакәажә сымч
шԥалықәымхари, дсырҳәып ҳәа игәы иааҭеикын, амҩа дахьықәыз
иҽаархаҵаны лқәацә ашьҭахь ашыш ҭӡывара днеин днавагылан, аӡырҩра
далагеит. Лара дҭакәажәымзи, уахынла дзыцәомызт, днаҳәы-ааҳәуа
дахьиаз, цас иауазшәа, аимҳәа аалызцәырҵын, «кьылҳәы, кьылҳәы!» –
ҳәа инеиужьӡаны аимҳәара далагеит. Аӷьыч цыркьы дахьавагылаз игәы
нҭыԥсаан, ус наиҵанаҳәеит:
– Ҳаит анааџьџьыҳи! Ари аҭакәажә ҟарымбахыжә дагьгызмалзаапеи!
«Кьылҳәы, Кьылҳәы!» –ҳәа илҳәо зылҳәо сара сзоуп! Сеилылкааит убоо,
аԥсцәеирымга! Дгызмалымзар, сышкьылҳәыз злалдыри?!. Ных, иҟасҵо
егьыҟам, уахатәи аҵх сара истәымызт, баша схы аџьабаа асырбеит! –
иҳәан, днагьыжьын, ау лықәырсуа, акьаҿ ныҵакшо аҩныҟа деихеит.
Ӷьычк ауахәама дыҩналан, ахьы иҩназ еизиган, адәылҵра иҽыназикуаны, даҽа хҩык аӷьычцәа ааҩналт. Аӷьыч дшәан, акәыпа игылаз днеин
дҭаиеит.
Арҭ ахҩык инхаз еизырган, ани еизгазгьы надыркылан, ашара иалагеит.
Аха рыԥсы цәгьахан, ирзымо иалагеит. Ашьҭахь уыс рыӡбеит абни акәыпа
иқәгылоу зныкҟьара аҳәала еиҩызҵәо ирҭараны. Аҳәаҟьара здырҵаз днеины
акәыпа днадгыланы иҽыҩеиҵыхны данасоз аамҭазы, ани иҭалаз дшәан
данҩаҵҟьа, акәыпа ахҩа лахыҩрит.
Арҭ ари анырба, «аԥсцәа гылт!» – рҳәан, ишәаны ауахәама ашә иласын,
идәылҟьаны ицеит. Ахьы зеибакәу акәыпа иҭаз изынхеит.
Хԥара Кьаҿ ҳәа ӷьычыҩ бааԥсык дыҟан. Адунеи аҿы уи уаҩ димыхәеит.
Ауаа акыррымазар зегьы иӡуа даналага, аҳ адырра ирҭеит, абас ауп Хԥара
Кьаҿ ҳәа ӷьычыҩ бааԥсык дыҟоуп, хәарҭа имам, ауаа ықәихит ҳәа.
Аҳ ас адырра аниоу, – арахь сара сахь даажәга, – ҳәа реиҳәеит.
– Аҳ дуыԥхьоит, – ҳәа Хԥара Кьаҿ иарҳәеит.
Хԥара Кьаҿ днықәлан аҳ иҿы днеит.
– Мшыбзиа, аҳ ухаҵкы, усыԥхьеит ҳәа саҳан сааит, усыԥхьазма, мамзар
сыржьоу? – иҳәан, Хԥара Кьаҿ аҳ дахьтәаз днеит.
– Ааи, суԥхьеит. Уара уӷьычыҩ бааԥсуп рҳәоит, ус аума? – ҳәа аҳ
диазҵааит Хԥара Кьаҿ.
– Ааи, аҳ уххь згеит, ииашаны аӷьычра здыруеит, иааугәаԥхалакь, зыхьӡ
уҳәаз ӷьычны иузаазгоит, ухаҵкы, – иҳәеит Хԥара Кьаҿ.
– Сара амаҵуцәа ауардын акамбашьқәа наҵаҳәаны ирыҭаны, мҿаагара
абнахь исшьҭуеит, убырҭ ркамбашьқәа руак ӡаны иузаагару? – ҳәа аҳ Хԥара
Кьаҿ диазҵааит.
– Изаазымгуазеи, иӷьычны акамбашьқәа руак аазгоит, – иҳәеит аӷьыч
бааԥс.
Аҳ маҵуцәақәак даарыԥхьан, – абра ужәыҵәҟьа акамбашьқәа ауардын
иҩаҵаҳәаны, абнаҿы шәцаны ауардын азна амҿы ылхны иаажәгароуп, –
ҳәа ирыдиҵеит.
Амаҵуцәа иаразнак ауардын акамбашьқәа ҩаҵаркын, реиха, реигәышә
аашьҭыхны амҩа иқәлеит.
Хԥара Кьаҿ еигәышә аашьҭихын, ауардын зманы ицуаз раԥхьаҟа дцеит.
Амҩа дықәны дышнеиуаз, жьа ԥарҟьак ибан, аԥсы шҭаз икит. Ажьа иикыз
ихҭырԥа иҭаҵаны ахы ааҿеиҳәан, ибӷа инадиҳәалеит, нас аигәышә ала
афаца анҭ амҿԥҟара иаауаз зланеишаз амҩа ианижьло мацара акыр
днаскьеит. Нас дааҳәын, уардынла иаауаз афаца иахьнадгылашаз, днеин,
ижьа ԥаҟьа афацара иныларԥыланы, иара уа џьара иҽыҵәахны даатәеит.
Ажьа ԥарҟьа афацара илахо, илҵуа ишылаз, анҭ уардынла иааиуаз,
афацара рхны амҩаду иахьаныжьлаз иаадгылеит; ианынаԥш, жьа ԥарҟьак
пат-матуа афацара ишылаз ирбеит. – Рырр, оориа! – рҳәан, ркамбашьқәа
уа иааныргыланы, ани ажьа ҳкып, рҳәан ауардын иллыбаан ажьа
инашьҭалеит.
Ажьа ркуашәа анабалак инеиҭаԥо, иахьырԥшны хара иагеит.
Уи аамҭазы, Хԥара Кьаҿ днеин, акамбашьқәа руак аҵыхәа аахҵәаны,
агьи иаалхәларшьшьны уа иаанижьын, акамбашь иманы дцеит.
Анҭ ажьа иашьҭаз, ржьа афацара ирцәылҵын, абна илалеит. Абна
ианнылала иаурызкыхуаз, ицеит. Дара хынҳәны руардын аҿы ианааи,
ркамбашьқәа акы аҩыза аҵыхәа ахәлыҳәҳәо игылоуп.
– Ҳаит, ари аҩыза афазаап убуау! – рҳәан, ркамбашь иаасуа, еиханы
изымгылуа ирыԥҟаит.
Хԥара Кьаҿ акамбашь иманы аҳ иҿы дааит. Аҳ иҿы даннеи, –
акамбашь ӷьычны иааугама? – ҳәа дизҵааит аҳ.
– Ааи, иаазгеит аҳ ухаҵкы, иҳәеит аӷьыч.
Мҿаагара аҳ иишьҭыз имида-гәидаха ркамбашь заҵә рыманы, ауӷә
азхык дара инеиҭак-ааиҭакуа иаҵагыланы, аҳ иҿы иааит.
Анҭ анааи, – иҟалазеи, ишәыхьзеи? – ҳәа дрызҵааит аҳ.
– Иҟалазеи умбои, аҳ ухаҵкы, ҳкамбашьқәа руакы аҩыза афеит, ҳара
ҳанахьӡа абри аҵыхәа ада иафахьан, абри аҵыхәа афара иаҿын,
иааулакь аҵыхәа амаҳхит, иуҳарбап, – рҳәан, ркамбашь аҵыхәа
нидырбеит.
Аҳ уамашәа ибазшәа ҟаиҵеит, анахь иҟалаз шидыруаз димырдырӡеит.
Уи ашьҭахь, аҳ Хԥара Кьаҿ ус иаиҳәеит:
– Џьмак аӡәы иҭаны ашьха дсышьҭуеит, убри иџьма има ашьха
дҩеиаанӡа аџьма ӡаны иузаагару? – ҳәа.
– Иаазгоит, иҳәеит Хԥара Кьаҿ.
Аҳ аӡәы дааиԥхьан, – абри аџьма ашаха нахаҵаны, ахы иааумышьҭӡакәа ишыуку ашьха ига, амала ахы ианаауужь, ма уанынаԥырҵ.,
иуцәымӡыр ҟалауам, иануцәыӡ хы хҵәароуп иуқәу, – ҳәа иеиҳәеит.
– Иуҳәаз саҳаит, саҳ ухаҵкы, уара ишуҳәаз иҟасҵоит, – иҳәан, днеин
аџьма ашаха лахаҵаны иманы амҩа дықәлеит.
– Шьҭа уишьҭал, – иҳәан аҳ. Хԥара Кьаҿ аџьма ашьхаҟа изгауаз
дишьҭеиҵеит.
Аӷьычҩы дәқьанк аҿы днеины магәқәак ааихәеит. Нас иҿыҩеихан,
аџьма згоз иҽимырбакәа дҩаиаԥысын, имагәқәа хцлакык аџьма згоз
дызлаҩеиуаз амҩаҿы џьара инышьҭеиҵеит.
Аџьма зманы ицуаз дышҩеиуаз, амагә икажьыз данҩадгыла,
иаашьҭихын, – ҳаи, сабиц, аҩыза амазар имагәымзи, – иҳәан, илкажьны
дцеит.
Хԥара Кьаҿ даара бзиа даныҩаскьаз, егьи амагәгьы амҩаҿы
илкажьны, уа џьара иҽиҵәахит.
Аџьма згоз дышнеиуаз амагә икажьыз дҩадгылеит. Иаашьҭыхны
длахәаԥшызар, нахьхьи икажьыз аҩыза акәын.
Лахьхьи икажьу ҟьашьуп, аха ӡы иамго иҟоузеи, изыӡәӡәар имагәми
иаазгап, иҳәан аџьма згоз, иџьма џьара иааҿаҳәаны, нахьхьи амагә
икажьны иибаз ааигаразы длагьыжьит. Акыр данынаскьа, Хԥара Кьаҿ
даакылԥаны аџьма ааԥыртны иманы дцеит.
Аџьма згоз раԥхьа иибаз амагә ахькажьыз днеин, иаашьҭыхны агьи
амагә ахьынижьыз даннеи, иџьма убар иаахәа, иҟаӡам. Деимдеит, анахь
дцеит, арахь дцеит, аха иабаҟоу, иџьма рӡеит, иҟаӡам. Иҟаиҵахуаз
дхынҳәны аҳ иҿы длаит.
– Аҳ ухаҵкы, аџьма ашьха гатәыс исуҭаз сцәырӡеит, – иҳәеит, аџьма
ашьха изгараны иҟаз.
– Ишԥауцәырӡа, ахы ианкны иумаз, амацара иныумыжьын ҳәа
уасымҳәазеи, – иҳәан, аҳ аӷьра далагеит.
– Ишԥасцәырӡа умбои, аҳ ухаҵкы, сымҩа аԥыхьа ҩ-магәк еихык-еиҵык
икажьын. Раԥхьа сҩаздгылаз акакәын иҟаз, ишьҭысымхит. Сышҩеиуаз
амагә аҩыза анызба, егьигьы аазгап сҳәан, сыџьма уа акы инадҿаҳәаланы, егьи амагә сыманы санааи, сыџьма ргахьан, – иҳәеит, аџьма
ашьхаҟа изгоз.
– Иргазар иргеит, иҟаҳҵарызеи, – иҳәеит аҳ. Уи аамҭазы Хԥара Кьаҿ
иманы агәара дааҭалеит.
Хԥара Кьаҿ данааи, аҳ дааиԥхьан ус иеиҳәеит:
– Абри ақыҭан аҳак дыҟоуп, убри иԥсы шҭоу имырдырӡакәа
дузаагору? –ҳәа.
– Дзаазымгуаи, даазгуеит, – иҳәеит, Хԥара Кьаҿ.
– Нас уцаны даага, уи данаауга нас уара уеиԥш ӷьычҩы дыҟам, –
иҳәеит аҳ.
Ани иааигараны иҟаз аҳ, Хԥара Кьаҿ ӷьычрыла игәы ԥиҵәахьазаарын,
дызгара акы збанда ҳәа дишьҭан.
Хԥара Кьаҿ иҽырҩашьаны иҿынеихан, иааигараны иҟаз аҳ иааигәара
даннеи. аӷәы, аҵкьапар, аҵәымӷ ааикәыршаны ҟыгә-чыгәҳәа акы даҿуп.
Хԥара Кьаҿ иҟыгәбжьы аҳ иаҳан, дааит.
– Узҿыу закәызеи, ара сааигәара уааины? – ҳәа дҵааит аҳ.
– Сызҿыу закәу акәым, сгәыдукылар уқәнагоит. Аӷьычыҩ бааԥс Хԥара
Кьаҿ, ӷьычрыла угәы ԥызҵәахьаз, дыԥсын икәыпа ҟасҵоит, – иҳәит
Хԥара Кьаҿ.
Аҳ уи даара деигәырӷьеит, днеин дгәыдикылеит.
– Абааԥс, цқьа иӷәӷәаны иҟаҵы, иудыруази, уи уамажәк иауп иԥсы
ҭалар ҟалоит, иԥсы ҭаларгьы дызҭымҵуа иҟаҵа, анцәа даахәаны суҳәоит,
сара сахьыуҭаху акрыҟазаргьы усмеигӡан, – иҳәеит аҳ.
Ус ишаицәажәауаз, Хԥара Кьаҿ акәыпа ҟаҵаны далагоит.
– Акы уасҳәоит аҳ ухаҵкы, акәыпа иҟасҵаз ԥышәатәуп. Ани аџьныш
акәыпа дҭаҵаны аҵәымӷ анаасырхалакь, иԥсы ҭалар, акәыпа ӷәӷәамзар
иааимижәар ҟалоит. Сара сҭаианы игәасҭарын, аха ишубо аиԥш, сара
маҷк сауп, аарлаҳәа сыҟоуп, сара игәасҭуа агәрагара уадаҩуп. Уара
иуылоуп, уӷәӷәоуп, абра улҭаиар, сара ахҩа лахҩаны аҵәымӷқәа
аасырхап. Нас уара ишумчу уҩахар, иузеимымхыр, аӷьыч иԥсы ҭаларгьы
изаимыхуам, дшәарҭахуам. Ус ианыҟала, сара аҵәымыӷқәа аалхны ахҩа
аахысхыр, уааҭыҵуеит, – иҳәеит Хԥара Кьаҿ.
– Даара ибзиоуп, сара сызмаҭәоу азы схы саигӡуам ҳәа уасымҳәеи, –
иҳәан, аҳ днеин акәыпа дыхәхәаӡа дыҩҭаиеит. Хԥара Кьаҿ акәыпа ахҩа
лахиҩан, дасны аҵәымыӷҵәа акәыршаны иалаиҵеит.
– Шьҭа уҩаихаи, – аниҳәа Хԥара Кьаҿ, аҳ ишимчыз дҩаихеит, аха акәыпа
ахҩа ауизахыхуаз, уа дааҭахеит.
Нас Хԥара Кьаҿ даалаган, шахала акәыпа ԥахны иҿаҳәаны, дҩаҵалан
ддәықәызҵаз аҳ иҿы дааит. Дласны акәыпа ахҩа анаахих, аҳ илақәа
хырпыжы уа дҭажьуп. – Иуыхьзеи, узыниазеи? – ҳәа диазҵааит Хԥара
Кьаҿ дзышьҭыз аҳ.
– Исыхьзеи умбои, абри ауаҩ сааигәара днеин кәыпак аҟаҵара дшаҿыз
саҳан, снеины сиазҵааит, иҟауҵауа закәызеи ҳәа. Аӷьыч бааԥс Хԥара Кьаҿ
дыԥсын акәыпа ҟасҵоит, иҳәеит. Иҟаҵаны даналга, – иӷәӷәазар гәаҭатәуп,
уҭаиар, – аниҳәа ҵаз џьышьа, сҭаиеит. Нас аҵәымӷқәа ааирхан, санызҭымҵ,
абра сааигеит, – иҳәеит аҳ.
– Уи уаазгаз аӷьычыҩ бааԥс Хԥара Кьаҿ иауп, дназышьҭыз сара соуп,
уара уаҵкьыс сара сиааит‚ – иҳәеит, аӷьыч дзышьҭыз аҳ.
Хԥара Кьаҿ дзырӷьычуаз аҳ данхәыц, имхацәгьахеит, абри ауаҩ
иааигәаԥхар, саргьы сӷьычны даҽа аҳык иҿы сигар ҟалоит ҳәа.
Аҳцәа аҩыџьагьы лаидтәалан, абни аӷьычҩы баԥс иҭархара иашьҭалеит.
Мааныла дыршьыр рҭаххеит.
Аԥасатәи аҳ Хԥара Кьаҿ дааиԥхьан ус иеиҳәеит:
– Уаха сыԥҳәыси сареи ҳахьиауа шьтәак ааганы иҿасҳәоит, уара уааины,
ҳара иаҳмырбаӡакәа ишьны, еиҿыҟьҟьа иҟаҵаны уцуазар, – ҳәа.
– Ибзиоуп, исылшар убап, – иҳәит Хԥара Кьаҿ.
Аҳ даалаган, абни ауыха ашьтәа ишьразы данааиуа, дызшьыша ауаҩ
дазыҟаҵаны диртәеит.
Ишеибырҳәаз аиԥш, аҳ ашьтәа аадырганы иара дахиауаз идҿаирҳәеит,
ахысцәагьы иртәеит.
Хԥара Кьаҿ аҳ игәы иҭаикыз иҵихт. Дцан ааигәа иԥсыз аӡәы дахьжыз
дыҵхны дааигеит. Нас даалаган иара имаҭәақәа аԥсы ишәиҵан, аԥсы
имаҭәақәа иара ишәиҵеит. Ҵәҩанк аҩны ааигәара иаирсын, аԥсы
дадиргылеит. Иара иҽиӡеит.
Ахысцәа ааины ианԥшы, Хԥара Кьаҿ дгылазшәа рбеит; аҟәҟәаҳәа
илигәыдырҵан, дхышәҭны дылкаҳаит. Ахысцәа неин аҳ иҿы, – Хԥара Кьаҿ
даҳшьит, – ҳәа иарҳәеит.
– Дышәшьызар дганы џьара дыжәжы, – иҳәан аҳ, дганы дыржит, аҳгьы
дҭынчны дыцәеит.
Хԥара Кьаҿ иҿынеихан, аԥсы иржыз дааҵихын, иара имаҭәақәа аԥсы
ишәыз ааишәыхны, иара итәқәа ишәҵаны, дахыҵихыз дганы дижит. Нас
рыцәаԥсымҭа ианаамҭаз иақәыршәаны, аҳи иԥҳәыси ахьиаз дааин, ашьтәа
лкажьны ишьит; ашьтәа акьатеи шәпа наганы аҳ иԥҳәыси иареи рыбжьара
ибжьеиҵеит.
Анша аҳ данааԥш, инапы аадәықәиҵазар акы инылашьшьит.
– Ҳаит иҟалазеи – иҳәан, дыцәҳауа далагеит. Аҳ иԥҳәыс данаԥш, –
ффу, ари зыфҩузеи – лҳәан, хазы ларгьы дыцәҳауа далагеит. Ус
инаԥшызар, ршьтәа еиҿыҟьҟьа икнаҳауп, арахь рхыза аарықәырхызар,
ршьтәа акьатеи шәпа дара ирыбжьажьын.
Аҳ иауимдырхуаз иҟалаз, дҩагылан иҽааилаҳәаны, Хԥара Кьаҿ
диԥхьеит. Хԥара Кьаҿ данааи, – уара, уаҳшьит рымҳәази, нас иршь
дарбан? – ҳәа дҵааит. Хԥара Кьаҿ даагылан, иҟаиҵаз шыҟаиҵаз зегь
иҳәеит.
Нас аҳ Хԥара Кьаҿ ус иеиҳәеит:
– Уара ара уаангыл, уара уаҩ думаҭәам, саҳрагьы уара иусҭоит, –
ҳәа.
Хԥара Кьаҿ дазыразхан, аҳ иаҳра иара игеит. Уи нахыс даҳхан аҳра
иуа далагеит.
Аҳак дыҟан. Аҳ аҳаԥшьа аҵаҵан иман, азнаҵәҟьа ахьы ыҟан. Аҳаԥшьа
ахьимаз аҿы аҷаԥшьацәа ықәыргылан иман, уахгьы-ҽынгьы иахылаԥшуан. Аҳ ихаҭагьы есышьыжьымҭан днеин дахәаԥшуан, дахылаԥшуан
ихьы рӡома, иҟоума ҳәа.
Ҽнак шьжьымҭан аҳ длеины иҳаԥшьа аахтны дылҭаԥшызар, ихьы
абжа аҟара цахьеит, ирӡахьеит. Ари ихьы абжа рӡазшәа аниба, «Аат,
асторожцәа иқәсыргылаз уамак сзырузар ҟалап, исыԥсахып», – иҳәан,
иԥсахит, урҭ рхаҭыԥан даҽа џьоукы ықәиргылт. Аҿыцқәа анықәиргылаз
ауха ихьы иаанхаз абжа цеит. Асторожцәа ирхареиҵеит, аха аиаша
издырӡом ахьы зго.
Уажәшьҭа ари дамыхәеит, ишԥаҟаиҵо аҳ? Уажә дҵаар акәхт. Усҟан
аԥшыҩцәа, аҟәыдырԥцәа, амаца арԥаҩцәа аныҟаз акәын, мычхәызма,
уажәы имҷхт акәымзар. Аҳ афырҳәа иҿынеихан ԥшҩык иҟны дцеит.
– Ҳаи, абаак, абас ауп сызықәшәаз, аумак сыхьт, аҳаԥшьа ахьы
ҭаҵаны иҵәахны, анышә иаҭаны исыман. Уажәы ааскьанӡа изакәызаалак
цәыӡ сымаӡамкәа сыбзиахәха сыҟан. Уажәы ааскьа уахык абжа ргеит.
Асторожцәа омак сзыруит сҳәан исыԥсахит, аҿыц ықәсыргылт. Аха
урҭгьы амыхәакәа иаанхазгьы ргеит, схьы иагхеит, ԥшаашьас
иасҭарызеи? – иҳәеит.
– Уи мариаӡоуп, – иҳәеит аԥшҩы.
– Ишԥыкәу ишымариоу?
– Ишымариоу убри ауп, уҳаԥшьа иҭоу ахьы ааҭыганы, агәам – сам
иаауԥыхьашәо лҭажны, амца лҭарцеины, ахҩа лаҭаны илыҟауҵар, нас
иара аҳаԥшьа ахықә уқәгыланы уԥшыр, алҩа ахы ахьархо аганахь ауп
ихьгьы згаз иахьыргаз, – иҳәеит аԥшҩы.
– Ибзиоуп, азамана, ус иҟасҵап акралҵуазар, – иҳәан аҳ длагьыжьны
дааин, аҳаԥшьа иҭаз ахьы ааҭыхны, агәам-сам иибаз лҭажьны, амца
лҭарцеины, аҳаԥшьа хҩаны иааҟаиҵеит. Ахы дықәгылан даныԥшы,
километрак аҟара инахараны алҩа хәыҵыҵит. Ани ихьы зӷьычыз анышә
жны, анышә аҵаҟа амҩа ҟаҵаны, ҵҟала акәзаарын ишыргаз. Даныԥшы,
нахьхьинтәи акылҵәараҿы алҩа ашәшәыҳәа ишкылсуаз ибеит.
Аӷьычцәа ихьы зларгаз амҩа ибеит, аха изгаз иалидырааи, иктәуп,
аха кышьас имеи? «Дырҩагь сцахып аԥшҩы иҟны, угьы акридыруазаап»,
– иҳәан, аҳ иҿылеихан уа дхалт. Аԥшҩы заҟа ԥара ииҭа аллаҳ идырп,
ахьы имамыз џьушьо, ани иҳаԥшьа иҭаз ахьы ргазаргьы, амал имажьын
усгьы. Аԥшҩы ажәҩашәаҟьа длахәаԥш-ҩахәаԥшт.
– Уи уԥшааит, уажәшьҭа имариоуп, – иҳәеит.
– Ишԥыкәу ишымариоу?
– Уалаганы убас ҟаҵа, амни анышә кылҵәаны ихәыҵгоу амҩа
ухәыҵаланы аҳаԥшьа ааигәара снеиуама уҳәо уаннеилакь, ажра жны
иҟаҵа, азна акаҭран ҩыҟаҵа, анҭ аӷьычцәа анааиуа уа акаҭран илахап,
иакып, нас иубап, – иҳәеит аԥшҩы.
– Азамана, ишуҳәаз иҟасҵап, – иҳәан аҳ длахынҳәыны дцеит. Аҩны
дахлеиз аԥшҩы ишиҳәаз еиԥш даалаган адгьыл кылҵәаны иахьыҟаз
дылхәыҵалан иҳаԥшьа ааигәара даннеи, уаҩ ишәарак аҟара ажра аажны,
азна акаҭран кәазо иааҟаҵаны, длықәлан иҩныҟа дцеит. Иҳаԥшьа ҿыц
хьыла ирҭәит, асторожцәа еиҭақәиргылт.
Адырҩаҽны длеин ихьы гәеиҭан, ишыҟац иҟоуп, уаҩ даламкьысӡеит.
Анҭ аӷьычцәа ари уажә иҟаиҵақәоз иалырдыраауеи, ахьы иргахьаз
макьаназ иҳазҳархап, ҳааԥсангьы ҳаҟоуп, ҳзырццакуазеи рҳәан, ас ҩымшҟа-хымышҟа иаангылт. Нас ҩымшҟа, хымышҟа рышьҭахь «иҟаҳҵо егьыҟам,
баша ҳазтәозеи, аҳ ихьы иаанхазгьы ааҳгап», – рҳәан, ани аҵыхәтәан
ианыргоз аҳаԥшьа абжа аҟара ныжьны имцеи, ҳаиҭацап рҳәан рҽааибаркны
идәықәлеит. Анҭ аӷьычцәа ҩыџьа аҟазаарын. Руаӡә дыбзыԥтәын, егьи
Баҭымтәын, дсасуп. Рҿыҩархан ишҩеиуаз акәымкәа, ари Баҭымтәи аԥхьа
дгыланы днеиуан, аӷьычыҩ бааԥсӡак иакәзарын, аҟыԥ ҳәа акаҭран
длылаҳаит. Акаҭран данылаҳа, иҩыза абзыԥуа иахь ибжьы иргеит, «Аа,
абааԥсы, уа уҟаз, уа уҟаз, уҽумырҵысын, ҳанҵәеит, сара сынҵәеит, аха
уара умааин арахь», – иҳәеит. Абзыԥтәи – длеин иҩыза Баҭымтәи длаиха-ҩаихеит аха дауалигоз, каҭранымзи дакит, ихы аалыҳәҳәо.
– Салган иҟоуҵо егьыҟам, аха уаҳәа ааҭганы, схы, хҵәаны аа схы
сыԥҳәыс илызга! – иҳәеит.
– О, уара, уанаџьалбеит, аиҩызцәа ҳауп, усҵәҟьа шԥаҟасҵари, – иҳәеит
абзыԥуа, аха егьи аӷьаҵәы-ӷьаҵәра даҿуп акаҭран ихы аалыҳәҳәо
дахьылагылоу.
– Уажәы ус иҟаумҵар, аҳ даар, еицәоу ҳақәиршәоит уаргьы саргьы,
ҳахәҵәы аақәихӡоит, уара ушҟагьы егьҟамло, сара сышҟагь егьҟамло
ҳахәҵәы-мҵәы аақәихӡоит. Уи аҵкыс абра са ишысҳәаз иҟаҵа! – иҳәеит.
Абзыԥуа азнык азы изымгәыӷьит, аха нас имгәӷьыр ада ԥсыхәа ҟамлеит.
Иаҳәа ааҭԥааны, Баҭымтәи иҩыза ихы иааҵишьын, иаахиҵәеит, ихы
кәымпылӡа иааиҩыҵришьын иҿынеихан инаган иԥҳәыс иналиҭеит.
Уажәшьҭа избаҟарҵуа, уажә ани иҩыза имц акаҭран иалахеит,
иаагатәхеит, иԥҳәысгьы иҩызцәагьы имц алхны иааргар рҭаххеит.
Еиҳараӡакгьы ари Баҭымтәи иԥҳәыс гәрҩас иҟалҵеит, лхаҵа имц аалгар
лҭаххеит. Зназы уи аагашьа амам, иааҳгоит ҳәа ҳалагар, аҳ ҳаикыр,
ҳахәҵәы ықәихӡоит иҳәеит абзыԥуа.
– Уанаџьалбеит, схаҵа гәаҟ имц ҳзаамгозаргьы сганы сызхара
дсырҵәыуа, – лҳәеит Баҭымтәи иԥҳәыс.
Ари игәы анԥылҵәаӡа, «уамак сгәалашәахт!» – иҳәеит.
– Закәызеи? – лҳәеит.
Абзыԥуа длеи длалаган аҽқәа иԥшааит, аҽқәа рызганк ҟаԥшьны ишәит,
егьи аган еиқәаҵәаны ишәит. Баҭымтәи иԥҳәыс лызганк еиқәаҵәаны,
лызганк ҟаԥшьны деилеиҳәеит, иаргьы изганк еиқәаҵәаны, изганк ҟаԥшьны
иҽеилеиҳәеит. Ицеит. Днеиган, анҭ асторожцәа ианраҩсуаз илҭҟьа ицеит.
Баҭымтәи иԥҳәыс лызхара дҵәыуан егьин дааигеит. Асторожцәа азганкахь
игылаз хаҵаки ԥҳәыски маҭәа еиқәаҵәала еилаҳәаны, аҽеиқәақәа
ирықәтәаны ииасны ицеит акәымзар, уаҳа уаҩ дҳамбеит рҳәеит.
Ари знык лхаҵа лызхара дҵәыуаны данаа, еиҳагьы дбыжкит.
– Схаҵа имц акаҭран иалганы иааҳгароуп! – лҳәеит.
Абзыԥуа иҟаиҵахуаз, даалаган адрог иԥшааит, анҭ аҽқәа усгьы иман.
Адрог азна ачанах, аҵәца ҟаиҵеит. Арҭ адрог илақәтәан «чоу, чоу!» –
рҳәан ани адгьыл ахькылҵәаз иҩхәыҵалеит. Анҭ аҳ иқәиргылаз асторожцәа
амҩа наҟ-ааҟ игыламзи, наҟтәирахь игылаз арҭ наҟ ианцоз данрыхәаԥш,
иҟаԥшьны ибеит, арахь игылаз дыԥшын, арҭ ицоз аҽеиқәақәа ҵакны, амаҭәа
еиқәаҵәақәа рышәны ибеит. Ианаахуаз адырҩагь наҟтәирахь игылаз
еиқәаҵәаны ибеит, арахь игылаз иҟаԥшьны ибеит. Асторожцәа шәаангыл,
ҳаит, чеит егьит рҳәеит, аха арҭ рыдрог иаҵаҳәаз аҽқәа митәқәак ракәзаарын
иаарызнымкылакәа ишнеиуаз ани Баҭымтәи имц акаҭран иахьалаз ианнеи,
рыдрог аҭӡамц иҩкыдырцалан, рчанахқәа зегьы ахьыҩрны икаҳаит,
иԥыххаа, иҟәыбаса ицеит. Ари аԥҳәыс ачанахқәа лҵәыуозшәа ҟалҵан,
лызхара лхаҵа дылҵәыуеит. Аҳ ибеит арҭ, аха иҟаиҵара изымдыруа
даанхеит. Арҭ еибархьу-сууа, еибарҵәуо ачанахқәа еидырыҟәшәало
ианалага, аҳгьы ачанахқәа рыциҟәшәо далагеит. Уи аамҭазы ани аԥҳәыс
маӡала дынкылсын, лхаҵа имц кны иҩҭылган, абзыԥуагьы даалыцхраан
адрог иҩақәрыжьит. Уи ахыхь анҭ ачанах ԥҽыхақәа ҩақәрыԥсеит. Даргьы
ҩаԥан иҩақәтәан, есс, илхәыҵуаа арахь иааит. Ани аҳ ус ауп ишидыруа,
уа иҟоуп ани амц, изтәыҵәҟьоу иҭынхацәа ааир искуеит ҳәа дгәыӷуеит,
икуа џьишьоит.
Ани имц арҭ ирыман аҩны инарган, дырҵәыут, дырхьит, анышә дарҭт.
Уажәы ани абзыԥ иҩныҟа дцар акәхеит, дцоит уажәшьҭа имҩа дықәларц
иҽааибиҭеит, сцароуп иҳәеит.
– Уара уцот, аха нас сара ишԥаҟасҵара? Сыԥшәма дҭахит, иауаны
иҟазар, усзаагыл, – лҳәеит ани Баҭымтәи иԥҳәыс.
– Ҳаи, бхаҵа рыцҳа иашьак иеиԥш дсыԥхьаӡон, усҵәҟьа ҟасҵарым,
иманшәалам, – иҳәеит абзыԥуа.
– Ҳаи, уи егьамам, уи дыԥсгәышьеит, иқәнага ҟаҳҵеит, уаагыл, – лҳәеит.
Уи акәын, еиқәышаҳаҭхеит, лхаҵа иҩыза длыдылкылт.
Аҳ ихьы иааргазгьы иԥсаанӡа иныҟәнагеит.
Аҳак дыҟан, иааигәара уаҩ ччиак дынхон. Абни ауаҩ ччиаигәыла аҳ
ижә иӡеит. Аҳ ижә ыӡт, изгаз диздырам, аха ани аччиа дигәалашәо дыҟазма,
иара иеиԥшыз, иваҟәалашаз аӡәы игаз џьшьа адгьыл харақәа рахь
деимдоит. Ажә аӷәапаҳәа ижаҳәо аччиа иҩны иҿаҳәоуп. Мчыбжьык, жәохә-мыш иашьҭан ирымбеит.
Аччиа иҿынеихан, аҳ иҿы днеин, – Ужә ыӡма, иумбаӡеи?, – иҳәан –
иӡт, исымбеит, – иҳәеит аҳ.
– Ҳаи, иабахәа, сара скәаба сшьышьы, хаха-хымш крысҿаҵа,
кырсыржә, сныҟәга, нас ужә иахьыҟазаалакгьы, анышә иҵазаргьы
иузысыԥшаауеит, – иҳәеит аччиа.
– Ҳоҳ, уанаџьалбеит, сыжә сзыуԥшаауазар, хаха-хымыш ушԥаныҟәсымго, – иҳәан, аҳ аччиа дыдиркәабеит, амаҭәа бзиақәа ииҭеит,
криҿеиҵеит, крииржәит, хаха-хымш иҩны диман, қьаф иируит.
Хаха-хымш рышьҭахь аччиа ус иҳәеит:
– Сара ужә адырра амчала исыԥшаауеит, амала изгаз иаазгаз
уашьҭамлозар ауп.
– Аа, уанаџьалбеит, изгаз иаазгаз игәхьаа скума, иласхузеи, сыжә
ахаҭа збааит, – иҳәеит аҳ.
Аччиа дцан иҿаҳәан имаз ажә ааиган, изтәыз ииҭеит. Ари аҳ
иџьеишьеит, илакәишьеит, ари игәыла баша ччиамкәа, акры здыруа
аӡә иакәзаап иҳәо дҟалеит.
Абри ашьҭахь акыр аамҭа бжьыст. Ҽнак еизара дук ыҟан, абри аччиа
игәыла аҳгьы абри аизараҿы дыҟан. Иара иҩыза аҳаки иареи
шеицәажәоз, ажәеи ажәеи шеихырҳәаауаз, ани иҩыза аҳ «– Х-сакьк
ахьы сцәыӡт, изгаз сыздырам», – ҳәа ус иҳәеит.
– Ҳаи, иабахәа, сара сҿы адырҩы бзиак дыҟоуп, саргьы жәкы
сцәыӡын исзиԥшааит, убри дааугар, иузиԥшаар ҟалап, – иҳәеит ари аҳ.
– Ҳаи, ус аӡә дсыхәонда, ианаџьалбеит, аҽыуардын насышьҭуеит, –
иҳәеит.
Адырҩаҽныҵәҟьа ани ахьы зцәыӡыз аҳ ари аҳ иҿы аҽыуардын
ааишьҭит, игәыла аччиа аҽыуардын дҩақәдыртәан, ахьы зцәыӡыз аҳ
иҿы днаргеит.
– Ассир сыхьит, х-сакьк ахьы сцәырӡеит, уара удыруп ҳәа сарҳәеит,
иузыԥшаару абааԥсы? – иҳәеит аҳ. Ани егьи аҳ игәыла аччиа иоуп
изеиҳәо.
– Оо, уара амал ду уцәыӡит, ала-мала аԥшаара мариам, ус ӷәӷәоуп,
жәохә мыш ибзианы сныҟәугар иузысыԥшаар ҟалап, мамзар сахәом, –
иҳәеит аччиа.
Аҳ дақәшаҳаҭхеит, «– Уанаџьалбеит, уныҟәзымгода, сцәыӡ
сзуԥшаауазар», – иҳәеит.
Аччиа жәохә мыш аныҟәгара бзиа ирҭеит, акриҿарҵеит, акридыржәит.
Жәохә мыш нҵәеит, ари ԥшаа имаӡам.
– Ас аҩны сыштәоу исзыԥшаауам, ҽы-уардынла сныҟәгала, нас
исзыԥшаауазар здыруада, – иҳәеит аччиа. Аҳ мап иҳәо дыҟазма, аҽыуардын дақәыртәаны дныҟәигарц рыдиҵеит.
Аччиа ҽыуардынла алеиҩеира даналага, дызбоз зегьы « – Ари аҳ
идырҩы иоуп» ҳәа иԥылоз зегьы чест ҟаҵаны иеихырхәон. Аха ҽнак
аҽыуардын дақәтәан дышнеиуаз х-ҩык аҷкәынцәа ааиԥылан чест ҟаҵаны
имеихырхәеит. Анҭ шимеихырхәаз аччиа иаагәеиҭан, инацәа рықәирххеит,
дрықәмақарт. Анҭ аҷкәынцәа аҳ ихьы згаз ракәзаарын, « – Аа, ҳаидырт
икәакәылах ыӡааит», – рҳәеит. Иара аӷьычцәа дрышьҭаӡам, аҽыуардын
дақәтәаны дызныҟәо аҳ дицәыбналаны дызлацаша цқьа иҵарц ауп.
– Аа, ари ала исзыԥшаауам, арбаӷьк сыҭаны соушьҭ, арбаӷь бжьы
ахьзымнеиуа сцоит, хаха хымыш усыдымҵаалан, исзыԥшаауазар , убра
исыԥшаауеит, убра иансзымԥшаа, нас џьаргьы исзыԥшаауам, – иҳәеит
аччиа.
Аҳ дақәшаҳаҭхан, аччиа арбаӷьк иҭаны доуишьҭит.
Анҭ исмеихырхәеит ҳәа аччиа дзықәмақархьаз аҷкәынцәа «Ари
икәакәылах ҭабгааит, аҳ ихьы згаз ҳа шҳакәыз усгьы еиликааит, днеины
ҳацәгьа иҳәаанӡа ҳара ҳхала ахьы ҳаманы иара иҿы инаҳгап», – рҳәан,
рхьы рыманы маӡала иара дахьтәаз инаргарц идәықәлеит. Ари аччиа
иарбаӷь аки-ки ҳәа знык анҿнаҭуаз аамҭазы сакьк ахьы иара иҿы инаргеит.
« – Уи акы!» – иҳәеит аччиа. Еиҭах иарбаӷь аҩнтә ран иарбаӷь анҿнаҭы,
аҩбатәи асакь изнаргеит. « – Уи ҩба!» иҳәеит аччиа.
– Ҳаи, икәакәылах нҵәааит, ахьы шааҳгаз ибеит, ҳара имырбаӡакәа
иаҳгап ҳәа ҳгәы иҭамзи, – рҳәеит, анҭ аӷьычцәа. Иара дахьтәоу «акы, ҩба»
ҳәа ииԥхьаӡо иарбаӷь заҟантә ҿнаҭуа ауп, ашамҭазы иарбаӷь ахынтә раан
анҿнаҭлакь дыбналаны дцарц игәы иҭоуп. Аҵыхәтәан анҭ аӷьычцәа ахьы
зҭаз ахԥатәи асакьгьы ааганы илкарыжьт, арбаӷьгьы ахынтә раан ҿнаҭит.
– «Уи хԥа! « – иҳәан, анҭ иаарго ҳәа акры ибома, дара ибо џьыршьоит
акәымзар, « – ҳаи, шьҭа сыԥсы сызгозаргьы изгап» – ҳәа дыҩдәылҟьеит.
Дандәылҵ, аӷьычцәа ахҩыкгьы уа игылан.
– Аа, абааԥсы, ламыс уман уҟазар, ҳаиҭаумҳәан, ҳумшьын, амал рацәа
уаҳҭоит, – ҳәа иӷьаҵәы-ӷьаҵәуа икәшан дыркит.
Нас иаргьы иҽаамариашан, «– Шәара амӡышәақәа шәакәызма сара
исзымкуаз?» – иҳәан, наҟ иоуишьҭит.
Ахьы зтәыз аҳ иахь адырра ҟаиҵеит, «– Аҽыуардын сзаашьҭ ухьы
ԥшааны исыманы снеиуеит», – ҳәа. Аҳ дгәырӷьаҵәа, аҽыуардын ааишьҭын
ихьы рыманы ицеит.
Арҭ аԥхьаӡа ианеилаӡоз, « – Исцәыӡыз ахьы сзыуԥшаауазар, сакьк уара
иусҭоит», – иҳәахьан аҳ. Уажәшьҭа аччиа ахьы аниԥшаа, сакьк иҭаз иҭаны
дишьҭыр акәхеит. Сакьк ахьы иҭаны, аҽыуардын дақәтәаны ауаа ицҵаны
доуишьҭит. Ари ициҵаз ауаа (анаскьагацәа) аҳ ус реиҳәеит:
– Амҩан шәышнеиуа шәлышьҭасны изакәызаалак акы аашьҭышәх,
шәҭаҷкәым еиларҵәины ишәырба, абра ҳнапы иаку закәызеи ҳәа ишәырба,
ишәеиҳәар, ишәеиҳәеит, ишәеимҳәар, акагьы уздырӡом, умцҳәаҩуп ҳәа
шәлаисны дышәшьы. Нас схьы арахь ирхынҳәны иаажәга, акагьы
издырӡомызт азы даҳшьит ҳәа уи иаҳгьы адырра иаҳҭап, – иҳәеит.
Арҭ ани аччиа днаскьаҳгоит ҳәа ицны ишнеиуаз ишьҭасны акы
аашьҭырхын.
« – Абри ҳнапы иаку закәу узымдырыр уаҳшьуеит», – ҳәа рҭаҷкәым
раҵәаны идырбеит.
Ари анс, арс иҳәеит, аха анҭ рнапы иакыз иалидыраауаз? Игәы
аныԥҵәа, даншәа, «– Уауа, Хәаҷа, уауа, Хәаҷа!» ҳәа ихы дасуа
далагеит. ( Иара Хәаҷа ихьӡзаарын).
– Ҳаи, укәакәылах ыӡааит, иалудыраауазеи ахәаҷа шышьҭаҳхыз! –
рҳәан иџьаршьеит. (Егьи дара ишьҭасны ишьҭырхыз хәаҷазаарын).
Нас иарҳәоз, ихьы иманы аҩныҟа длықәлан дцеит. «Адыр» ҳәагьы
ахьӡ ааизынхеит.
Лакә, лакә сызнеиуаз акәымкәа хҩеишьцәа ыҟан. Урҭ ахҩеишьцәа
жә-заҵәык рман, аӷьыч ирцәиӡеит. Избааура ҳа иахылеидтәалаз, аиҳаба
ус иҳәит; «Ҳажә згаз дкьаҿуп»; Агәабжьанытә; «Дкьаҿзар, даԥшьуп»,
– иҳәит. Реиҵыбӡа дахтәаз; «Даԥшьызар, Хакәыцә ихьӡуп», – иҳәит.
Шәаала нас убас иҟоу ауаҩы дҳаԥшаап рҳәан рыхҩыкгьы дәықәылт.
Изнеиуаз ауаҩ кьаҿ аԥшьгьы даарԥылт. Иухьӡузеи ҳа ианиазҵаа, Хакәыцә
сыхьӡуп иҳәит. Дрыманы аҳак иҿы инеин, ҳаилырга ҳа ианиҳәа аҳ,
ҵхышьас иарҭаз иарҳәт. Нас шәыҩдәылҵи иҳәан, иҩдәылижьт. Аҳ
патырқалк ачанах илыҵахҩаны шәлеи иҳәан даарыԥхьеит.
– Абри ачанах иҵоу закәу шәдыруазар, ари изы ишәҳәазгьы иашоуп,
– иҳәеит аҳ.
Аиҳаба дахгылаз: «Ачанах иҵоу кәымпылуп», – иҳәыт. «Икәымпылзар, иҩежьуп», иҳәыт агәбжьанытә. «Иҩежьзар, патырқалуп», – иҳәыт
аиҵба. Аҳ сеиршәа ибан, рыжә ахә риҭан рҿынеирхан аҩныҟа ицеит.
Абас хҩеишьцәа аӷьыч дыҵырхт.
Хаҵак ԥҳәысеибак лҿы днымҩахыҵит. Дналыртәан илымаз ала
акриҿалҵеит. Ари ахаҵа дӷьычзаарын, данцуаз, аԥҳәысеиба шәишәик
лыман, иӡаны има ддәықәлеит.
Аԥҳәысеиба лшәишәи анылымба уи ишигаз лдырт.
– Аа, абааԥсы, схәыҷқәа! Абни ахаҵа ҳшәишәи игеит, шәихьӡаны имшәх!
– лҳәеит.
Лара ахәҷқәа рацәаҩны илыман. Ахәҷқәа ҩаҵҟьан ахаҵа иҩаихьӡан,
ҳшәишәи ҳаҭ ҳәа иааисны дыркит.
– Иабатәи шәишәиу, акагьы самаӡам, акагьы сымгаӡеит, – ҳәа мап
икит. Аха дара иҟәамҵит.
– Ҳшәишәи ҳауҭароуп! – рҳәеит еиҭах.
– Иа, шәиу-шәиу, сара саазықәшәазеи! – иҳәан дшәышәит.
Ари ишәишәибжьы ашәишәи ианаҳа, иуапа иахьцәыҵатәаз «Ҟли-ҟли!»
ҳәа аҿыҭра иалагеит, аӷьычгьы уа даргамахеит.
Ҭакәажәык дыҟан, ашәхақәа рацәаны ирҩаны ахәыблы иқәҵаны илыман.
Уи слымаз идыруан аӡәы, ихьӡын Қәабзач.
Зны Қәабзач дцыфдарахит, иақәикт аҭакәажә лышәқәа рӷьычра. Ҩызас
дааихәт игәыла Хачыр. Еиманы ицеит Қәабзачгьы Хачыргьы аҭакәажә
лышә-ӷьычра. Лгәашә аҿы иннеи, ус рҳасабт, еисызшәа ҟаҵаны, аӡәы алаба
иқәшәазшәа, ҽыҵәахра аҭакәажә длызцарашәа; дыхнеиуа ахәыблы
сықәҵаны сҵәахы ҳа леиҳәаратәы.
Исырҳасабыз еиԥш Қәабзачи Хачыри еисызшәа ҟарҵан, аҭакәажә
лгәашә аҿы, Қәабзач дыҩны ддәықәлт аҭакәажә лыҩны ашҟа, агьи
анышәгәалқәа шьҭыхны дыҩын дишьҭалт.
– Аа, дааит, сишьоит, сыбҵәахыроуп, – иҳәан Қәабзач аҭакәажә лыҩны
дныҩнаԥалт.
– Обазгара, нас, обазгара? – лҳәит аҭакәажә.
– Ахәыблы сықәҵа, ахәыблы! – иҳәит Қәабзач. –
– Нас уқәла ахәыблы, хәарҭа оазар! – иалҳәит аҭакәажә.
Қәабзач ахәыблы дҩықәылт, Хачыргьы дааин днаиҵагылт.
Қәабзач иуапа аҵаҟа идҳәалан ҳаҭак, ашә алазгоит ҳа. Ахәыблы
дысҩықәлаз еиԥш, иаҳаҭа ааимӷрыҵихын ашәхақәа ҭасҵоит ҳа далагит,
аха иаҳаҭа ахәда ҩан, ашәқәа ҭамылт. Нас ус иҳәит Қәабзач Хачыр
изаҳа;
– Усыҵҵны уца, аҵа…(….) ҳаҭыхәдаҩа лԥа, ҳаҭыхәдаҩа лԥа! (Ус ала
иирдырт иҩыза, иаҳаҭа ахәда сҩаз). Қәабзач ииҳәаз змаанаиз идырын,
Хачыр ус иҳәит.
– Иуҳәуагьы уаргьы аԥсра оундыз, уахықәжьу акәмызт (аҽада),
ҩсаеихысса-лԥа, ҩсаеихысса-лԥа! – Уи ала Хачыр иирдырт Қәабзач, ашәқәа
еиҩысса-еихысса аҳаҭа исҭаҵатәыз.
Хачыр ииҳәаз зызҳәаз анеиликаа, Қәабзач иаҳәызба ааҭихын, ашәқәа
ссаны аҳаҭа илҭеиҵуа, илҭеиҵуа, аҳаҭа ирҭәит. Ожәшьҭа иаҳаҭа зтәыз
Хачыр иирдырыр иҭаххан, ус иҳәит:
– Усыҵымҵӡои, аҽада, баҟылҭы-лԥа, баҟылҭы-лԥа?!
Хачыр уи зызҳәаз анидыр, ус иҳәит;
– Суҵыҵ акәмызт, аԥсра оундаз, усхәахәар акәын, аха агьаурым, егьа
аҭакәажә лаҳаҭыр аҟнытә унсыжьоит, даҽазны ҳаицәажәап!
Ус ҳәаны, Хачыр ддәықәылеит. Аҭакәажә рыцҳа дахгылаз ирҳәақәаз
ажәа маанақәа иулзеилкаахуаз, ус илҳәит Хачыр изы;
– Ааи, нан, ус оуп. Даҽазны шәеибабап, ехьа уиҟәаҵ!
Хачыр днықәлан дцеит. Қәабзачгьы, иаҳаҭа иуапа иҵакны длылбаан,
дцеит. Ԥыҭк ианынаскьа, аҭакәажә илымаратәы, илатәан рашәқәа шаны
ирыманы рыҩныҟақәа иааит қьафура, ҭхаџьра ҟарҵит.
Ԥыҭк анҵы, аҭакәажә лашәқәа сыҟамыз гәалҭит, изгазгьы лдырт, аха
иаалгуази.
Дыҟан ԥҳәысеибак. Абри аԥҳәысеиба ахьырахә рацәаны илыман. Ашә
еилалҵон, еилалҵоз ашә иҩаган алӷәраҿы илҵәахуан.
Ҩыџьа аӷьычцәагьы ыҟан. Абарҭ аӷьычцәа абни аԥҳәысеиба лашә гашьас
иаҳҭарызеи ҳәа даара акыр аамҭа ирыӡбеит, еиҭарыӡбеит.
– Уи лашә гашьас иаҳҭара убри ауп, убра ла лҿы ҳнеины ҳаиқәԥап
ҳара-ҳара, ҳаисып, са сыҽкасыжьуеит, уара сышьра уалага. Анаџьалбеит
сишьӡоит! – ҳәа аҳәҳәара салагоит. Срыцҳалымшьар дабацари,
срыцҳашьаны, «уабазгари, уабасҵәахри?» – ҳәа дансазҵаалак,
«сабабгагәышьо, алыӷәра сықәҵа, мамзар сишьӡоит» – ҳәа ласҳәоит. Нас
иалҵуа аабап, – иҳәеит арҭ аӷьычцәа раӡәк. Егьигьы дақәшаҳаҭхеит.
Арҭ рҿылархан аҩыџьагьы ани ашә алыӷәра иқәҵаны иҵәахны измаз
аԥҳәысеиба лашҭаҿы еисит, рыбжьы дрыцәгьеит, рыхәдацәақәа ҵибакаауа
иалагеит. Аҵыхәтәан аӡәк иҽкаижьт, егьи дысшьӡоит ҳәа дихабабан дикит.
Арҭ еибарԥсуа ианалага, аԥҳәысеиба дрыбжьаҟазо, еиҟәылхуа
далагеит.
– Ҳаи, ари уишьуеит, уишьӡоит уара мцахәыцәа, уабазгари, уабасҵәахри,
уԥсы ҭимхыкәа узлеиқәсырхари? – ҳәа агәжәажәара далагеит аԥҳәысеиба.
– Сабабгари, алыӷәра сықәҵа, алыӷәра сықәбымҵозар, уаҳа сабабго!?
– иҳәеит ани ҵаҟа дахькажьыз дӷәарӷьеиуа.
– Азамана, алыӷәра уқәсҵап акыр иухәозар, – лҳәеит.
Ани аԥҳәысеиба рыцҳа арҭ аибарԥсра ианалага, лашәқәа лгәалашәо
дыҟазма, лашәқәа ртәы лхахьгьы имааит, илымҳасабӡеит. Ани иаҵахоз
дҩаицхраан дҩагылан алыӷәра дықәылҵеит. Алыӷәра данықәылҵа, аҳаҭа
иман, ашәхақәа акакала аҳаҭа иҭеиҵо, акакала аҳаҭа иҭеиҵо дшаҿыз
акәымкәан, ашә дуӡӡак ыҟан, аҳаҭа иҭамӡеит. Иҟаиҵарыз изымдырызт
ибжьы наиргеит, ани иҩыза ҵаҟа иҟаз диқәмақаруашәа; «Ҭамӡа лԥа,
анаџьџьни, иусырбап сара!» – ҳәа.
Еиҩырсса-еихырсса лԥажә, еиҩырсса-еихырсса лԥажә! Уи аҟара
ухаҵазар, алыӷәра уқәлан узымақаруеи, уи аҟара уӷәӷәазар, арахь
улбаа! – иҳәеит ани ҵаҟа игылаз.
Ари ииҳәаз змааназ хыхь иқәтәаз ауимдырхуаз, ашәха ду еиҩырсса-еихырссаны аҳаҭа илҭеиҵан, аҳаҭа ахы ҿаҳәаны абақ ҳәа ҵаҟа
ианынкаижь ҵаҟа игылаз апҟаҩ ҳәа даамҵасны иаашьҭиԥаан, длаҵҟьан
дыҩт. Хыхь иқәтәазгьы уи акәын ииҭахыз, афырҳәа дҩалбааԥан, дмақар-чақаруа, даӷьуа-дыԥсо иҩыза дҩаишьҭалан, есс, илҭахәаша ицеит.
Абас абарҭ аӷьычцәа маанала аԥҳәысеиба лашәхақәа лцәыргеит.
Иҟан хҩеишьцәак Кәтаӷьцәахи, Арҵубӷеи Ҭәыцхәалымшәеи ҳа. Зны
рызынтәыкгьы ӷьычра ицан цәкы ааргит, иҟьҟьа-иҵәҵәа иҩхыршьит.
Кәтаӷьцәахы амгәа акалаҭ ала иманы аӡхаҟа дцеит, изыӡәӡәоит ҳа.
Ацә зтәыз дзашьҭаз ибит аӡы аҵыхәахь акьатеи сса-мыссақәа
сланагуаз. Ҳаит сыцә згаз амгәа ари аӡы ахахьы иӡәӡәоит ҳа аӡыгәҭа
дҭаланы, акьатеиқәа иибуа ыфуа дысҩеиуаз, дибит Кәтаӷьцәахы.
Ани даауашәа аниба, Кәтаӷьцәахы акалаҭ дҩаҵалт, даанӡа сласны
сцап ҳа, аха акалаҭ ихы ҩаахан, ихы ԥҽны уа дылкаҳаит.
Кәтаӷьцәахы арысҟаамҭа ихьзи ҳа Арҵубӷа дыҩны дынлеи, иашьа
ихьызгьы ибит, ацә зтәызгьы дсаауаз ибит. Ани даанӡа сцандаз ҳа
Арҵубӷа акалаҭ дынҩыҵала, ибӷа неихҵәа ицеит. Уи еиԥш Ҭәыцхәламшәгьы длеины акалаҭ дынҩаҵала, ихәламшәа ааԥҵәеит.
Рызынтәыкгьы иԥсны акалаҭ исаважьыз, ацә зтәыз дыҩрыдгылт. Ицә
згаз аниба, дрызгәаан, даргьы ифит, амгәагьы ифит. Нас арҭ сыцә шьны
аҩны ирымоуп иҳәан, аешьцәа рыҩны дцеит.
Днеиуашәа анырра, акәтаӷь неин амца иҽҳәалт, аӡаӡ неин арымӡ
ахы ҩалҳәҳәуа илалагылт, аԥхныг неин асхамшә иқәгылт, аҭәырӷә неин
ашәҵамхыр иавагылт, аҷарпат неин ацәыгәбар аҿы иҵагылт. Урҭ зегьы
ус изырут:
Ацә зтәыз дааин, дааԥсаха, ух гәышьа ҳа арымӡ иҭаҭынжәга еиҵаҵаны
дахлықәтәаз аӡаӡ иа(…) иалалт. Оҳ, ох иҳәан дҩагылт, сҭаҭынжәга амца
иаҽҳәшьны сцап аниу, акәтаӷь тҟәацын, ила иҩҭасын, ила ааҭнахт. Уи
омашәа ибаны дыснеиуаз аԥхныг лалыҩрын, ихы илаахан, ихы ԥнаҽит.
Аҭәырӷәы ахгылаз иавҵын иҩиаҳәҭасын, ныҵҵ аҷарапат дылханажьын,
уа дылхаԥсы дцеит.
Ҩыџьа аишьцәа ыҟан. Аусура рцәымӷын, иаашьон азы, даара иӷарны
инхон. Рхы рзныҟәымго ианалага, аӷьычра иақәыркит.
Ҽнак зны цәык ӷьычны иаарган, бнак аҟны иҿарҳәеит.
Руаӡәы дцаны аҩны дтәоит ддырҩушәа. Егьи изцәыргаз машәыршәа
диҿаҳазшәа, «ишәыхьзи» ҳәа дразҵаауеит. Иҟалаз «анеиликаалак»,
урҭ иашьа «адырҩы» иахь ишьҭуеит. Шәҟәык данԥшылан еиликаазшәа
ҟаҵаны, «адырҩы» иреиҳәон рыцә ахьҿаҳәаз. Ианнеилак ирбон. Уиазы
аԥара рымихуан. «Издҿаҳәалоу аҵлеи излаҿаҳәаз ашахаҵәҟьеи
ҳаиҳәит» ҳәа иџьаршьон ацәыӡ зауз.
Убыс акыраамҭа иӷьычуан. Ихьӡ духеит. Ус ишыҟаз акәымкәа, аҳ
иҟынӡа инаӡеит «адырҩы» ихьӡ:
– Унапаҵаҟа адырҩы дуӡӡа дыҟоуп, – ҳәа иарҳәт.
Ишааиуаз, ҽнак зны аҳ иԥҳа лыхьтәы мацәаз лцәыӡит.
– «Адырҩы дысзаажәгы», – ҳәа ауаа ишьҭит.
Аҳ иҟны дааргеит.
– Сыԥҳа лыхьтәы мацәаз уԥшаароуп, – ҳәа идиҵеит.
– Сара иахьа сымшшьароуп, сыԥшыр ҟалом. Уаҵәы ара сыҟоуп шәара
шәзы, – иҳәит «адырҩы».
Аҳ ачара ду иуит, асас ду дысҭоуп ҳәа. «Адырҩы» иифо-иижәуа ила
иабом, имцҳәара цәырҵыр ҳәа дшәоит. Ауха дахышьҭалаз дзыцәом,
дгәаҟуеит, уаҵәы иԥеиԥшхаша идыруеит. «Усгьы-усгьы уаҵәы сыршьуеит,
иахьа сымшшьароуп ҳәа схы ахызгазаргьы, уахаҵәҟьа иахымгакәа
сдәықәлароуп», – иҳәан, иҽӡаны, дҵиҟә-ҵиҟәуо ауада дындәылҵны
ддәықәлеит.
Иақәшәашәа аҳ иҟызхьча аҳ иԥҳа лыхьтәы мацәаз ибазаарын. Уигьы
ауха дызмыцәеит, дыгәжәажәоит, амацәаз идырбалар ҳәа дшәоит.
«Адырҩы» иасҳәап, џьара ԥсыхәак аиҭап», – иҳәан, аҟызхьча дҩагылан
иҿынеихуан еиԥш, иааиҿаҳаит рыҩџьагьы.
Аҟызхьча дҟыу-ҵәыуа «адырҩы» днеиԥылан, – Абаа, сумҭиин,
сыршьуеит, – иҳәит.
– Уи сара издыруан, аҳ имырбакәа иумсхп ҳәа сааит, – иҳәит «адырҩы».
Аҳ «амацәаз абааугеи» ҳәа дшикуаз идыруан аҟнытә, – Амацәаз аҟыз
иаҿаҵы, – иҳәит.
Иара даалаган, амацәаз зфаз аҟыз адырга аиҭеит: ахӡы руакы иалкааны
иубаратәы иҟаиҵит.
Ишеит, аха ргәы рҭынчны ицәоуп аҳи «адырҩи». «Адырҩы» уажәшьҭа
дзыцәшәо ҳәа акгьы ибом. Аҳ иакәзар, усгьы дшәомызт, ари еиԥш
«адырҩы» иҟоу ак еҩшәараны иҟам ҳәа иԥхьаӡон.
Изхара дыцәаны данааԥш, «адырҩы» иҿи инапи ааиӡәӡәан, ашәҟәы
аԥхьара далагоит. Аҳ, – Иҟои? – ҳәа даниазҵаа, – Сеиқәшәоуп, – иҳәит, –
акрыфара ҳалагаанӡа сыԥшуеит, – иҳәит.
Ишәҟәы даԥхьо дышнеиуаз. – Ԥсаатәк иаӷроуп. – иҳәит.
– Иарбан ԥсаатәу?
– Ҟыз умоума?
– Ааи.
– Иалкаан иусырбап иарбан ҟызу амацәаз зыӷроу, – иҳәан, аҟызқәа
даарылаԥшын, адырга змаз аалихт. – Амцәаз ачыҟә аҟны иҟоуп, иҳәан,
иааԥырҟазар, аҳ иԥҳа лыхьтәы мацәаз ҭоуп.
Аҳ дгәырӷьан ачарагьы изиуит, имал абжагьы «адырҩы» ииҭеит.
Аҳак дыҟан. Хҩык аусуцәа иман.
Ҽнак «занааҭк ҵаны ҳаауеит» рҳәан, мап имкит аҳ.
– Иҵаны шәанааилак аусура шәысҭоит, – иҳәит.
Аамҭа ириҭаз азы игьежьны изааит.
Ианааи, дразҵааит: – Доусы ишәҵази? – ҳәа.
Ҩыџьа ирҵаз рҳәит, ахԥатәи дыԥхашьаны ҿиҭуам. Данхҭеикӡа, –
Ӷьычроуп – иҳәит.
– Аӷьычра уҵазар ибзиами, адҵақәа усҭоит, ишынаугӡо гәасҭоит.
Аԥхьа абас ҟасҵоит: сыԥҳәыс слыцны сызнеиуа акәымкәа, сыԥҳәыс
даасыдхны дузӷьычуазар, уоусыжьуеит, – иҳәит.
– Уи са исылшоит, – иҳәит аӷьыч.
Абазар аҿы дцан, ҩ-галошк ҿыцҳҳараӡа иааихәт. Акы аҳ иԥҳәыси
иареи злацоз амҩан икаижьт, аҩбатәи – иҵегь инахараны.
Аҳ дызнеиуаз актәи агалош ибит, аха «ари иазаауеи, аҩыза
амаӡамкәа» ҳәа икажьны ддәықәлеит. Изнеиуаз акәымкәа, аҩбатәи
агалош рбеит. Иԥҳәыс ус леиҳәеит: – Ари иаабаз аҩызоуп, ара бааԥшы,
са сцаны аҩыза аазгоит, – ҳәа.
Аҳ данца, аӷьыч даацәырҵын иԥҳәыс дигит. Аҳ данааи, иԥҳәыс
дыҟаӡам. Иҟаиҵахуаз, аҩныҟа дцеит. Даннеи аӷьычи иԥҳәыси аҩны
итәоуп.
– Уажәшьҭа соужь, – иҳәан, мап икит аҳ.
– Апапи сареи ҳаисаны ҳаҟоуп амал ықәҵаны. Апап дзықәтәоу ихчы
иҵхны иузаагар, уоусыжьуеит, – иҳәит аҳ.
– Уи бзиоуп, иузаазгоит, – иҳәит аӷьыч.
Даалаган амҿы иалхны ауаҩы дҟаиҵеит, нас апап иԥенџьыр аҿы
икылирҳәҳәеит. Апап аԥенџьыр дадтәалан иаҳәа кны, аҳ иӷьыч данааиуа
ҳәа. Ани ауаҩ сахьа змаз амҿы аниба, «аӷьыч иоуп» иҳәан, ихы хиҵәеит.
Апап «аҳ иӷьыч дысшьит» иҳәан, данлылбаа, аӷьыч днеин, апап ихчы игит.
Анша аӷьыч апап ихчы иманы аҳ иҿы днеит.
– Иуҳәаз назыгӡеит, шьҭа соужь, – иҳәит. – Умалгьы сҭахым, соужь, –
аниҳәа, доуижьт.
Даноуижь, аӷьыч акрыфара-акрыжәра далагт, деилаҳәамызт аха.
– Уара абриаҟара аԥара узҭеи, сара спрофессоруп, аха абас крысфо-крызжәуа амал сымаӡам? Закәытә занааҭуи уара иудыруа, абас
уныҟәнагаратәы? – ҳәа диазҵааит апрофессор.
Аӷьыч имҳәеит раԥхьа. Аха даникӡа, – абас ауп, сӷьычуеит, – иҳәит.
– Узанааҭ сырҵа, – иҳәит апрофессор.
Ус акыраамҭа креицырфон, креицыржәуан. Рԥарақәа анынҵәа, – Абанк
ҳарҳәып, – иҳәит аӷьыч.
– Избаҟаҳҵари, аԥара аԥшьбатәи аетаж аҿоуп иахыҟоу, ҳазланеиуеи?
– иҳәан, дҵааит апрофессор.
– Абанк злашьыху анышә ҳаԥшаап. Нас аихацқәа алаҵо аҭӡы ҳкыдланы
ҳахәнап. Аԥара ҳаманы ҳанылбаауа аихац алхо, нышәла ишьыхуа, ҳашьҭа
ҳарӡп, – иҳәит аӷьыч.
Убас иагьыҟарҵит. Ирӷьычыз аԥара ахынӡарымаз қьафуран изҿыз.
Ашьҭахь абанк зтәыз дышдырҳәыз ибит, аха гашьас иарҭаз изеилкаауам.
Аҟарулцәа «уаҩ дҳамбит» рҳәит. Абанк зтәыз аӷьычцәа ахҭакыз абахҭахь
дцеит. Ихьыз раиҳәан, дразҵааит аӷьыч кышьас ииҭарызи ҳәа. Аӷьычцәа
руаӡәы ус иҳәит:
– Уи ҟазҵаз деиҭамаар ҟалаӡом. Уаалаган аԥенџьыр аԥхьа асмола
шьҭаҵы, – иҳәит, – аӷьыч данылбаалак дакуеит. – иҳәит.
Аӷьычи апрофессори аҩынтә раан ианнеи, апрофессор, – са снашьҭы
аԥхьа, иҳәит, – раԥхьа ҳанааи уара ухәнеит, уажәы са снеиуеит, – иҳәеит.
Аӷьыч изимуаз апрофессор дыхәнеит. Дахылкаԥаз асмола дакит.
Данзалымҵ аӷьыч акыр дааԥшит, аха данимба, дҩыхәназар, апрофессор
ихы алыҳәҳәо асмола дакуп. Иҟаиҵахуаз, ԥсыхәа анимоу, иҩыза апофессор
ихы аахҵәаны игоит. Ихы иманы дцан, иԥҳәыс илиҭеит.
Абанк аиҳабы деиҭацахт абахҭа иҭакыз иҿы. Иҟалаз еиҳәт.
Абахҭа иҭакыз, – Уи дызлажәдыруа шәасҳәап, – иҳәит. – Шәаалаган
ақалақь агәҭаны, ауаа ахыиасуа апрофессор дыкнашәҳа, – иҳәит. –
Ажәлар еизганы иқәшәыргыл, – иҳәит. – Раԥхьа иҵәыуаз иҭынха иоуп,
уиала еилышәкаауеит дызусҭоу, – иҳәит.
Ус иагьыҟарҵит.
Апрофессор иԥҳәыс лхаҵа дылҵәыуар лҭахуп, аха дшәоит. Аӷьыч ус
иҳәит:
– Бара ахьтәы графин азна аҩы быманы бнеи, – иҳәит. – Иааигәара
баннеилак быграфин иԥҽы, нас бҵәыу, – иҳәит.
Ус ишлаиҳәаз иҟалҵан, аҵәыуара даналага, дыркит. Данырк, –
Бызҵәыуазеи? – ҳәа илазҵааит.
–Сызҵәыуахуеи, сыхьтәы графин ала саҳ аҩы изаазгап ҳәа
сызнеиуаз, исыцәкаҳан иԥҽит. Уиазоуп сызҵәыуо, – лҳәит.
Ус изыҟаз акәымкәа, аԥҳәыс ус лҳәахт:
– Схаҵа аҩны дааганы анышә дасҭароуп, ԥсыхәак сызуы, – лҳәит.
Даалаган аҽыуардын ирхиеит, уаҭкала иҭәыз ауалырқәа лақәиргылан,
иман аҟарулцәа дынрывалеит. Рааигәара даннеи, иҽыуардын агьажьқәа
руакы амҵызшәа ҟаиҵан, ихиршәҭит. Нас аҟарулцәа дрыҳәеит:
– Сҽыуардын сзыҟашәҵар, ауаҭка шәсыржәуеит, – ҳәа раиҳәт.
Даргьы уиакәын ирҭахыз. Иҽыуардын аныҟарҵа уаҭка илахалан
иржәит. Ауаҭка аныржә, ирылсын ируа-ирҳәо рзымдыруа иҟалеит. Нас
хәыҷы-хәыҷы ацәа иҭанагалан ицәт. Ианыцәа, аԥсы даакныхны, диманы
иԥҳәыс дылзааигит.
Ажәытәан аӷьычра ыҟан иӷәӷәаны. Аҷкәынцәа ӷьычуазар, акы
иамусуп, аха арҭ иҟарҵо ҳәа аҭаҳмадцәагьы «ҳаргьы ҳӷьычп» ҳәа
иақәыркит.
Алыгажәи ҩыџьа ҵлаҳәысҭаки ӷьычра идәықәылт. Ҷабырхәаки ҩ-шахаки аархәеит. Рымҩаныф аашьҭыхны идәықәылт. Уахынланы ицон.
Иныҟәо, иныҟәо иснеиуаз. – «Уара, алабақәа ҳкӡам, лабақәак
аашьҭаҳхып», – рҳәан, агәараандак инадгылан, рыцԥхьаӡа ҵәҩанк-ҵәҩанк
аалырхит. Акы бажәын, ҩба хәарҽын.
Иснеиуаз, амла иакит. Илатәан, рымҩаныф ааҭганы иааԥырҽын, акы
џьыкӡырӡын, ҩба ҵаацәан. «Уара, ари закәызи, ных-ных, шәаала», –
рҳәан, рҿынархан иахнеиз, гәарак инҭалеит. Агәар иахынҭалаз
жәеиқәаҵәаки ҩыжә-еиқәаки ҭыргеит. Ирыман рҿаархан иснеиуаз, –
«Уара, ари аҩны инаагар шьокы ирбоит, иҳаҵырхуеит, уи аҵкыс абра
ишьны иаагап», – рҳәан, иршьит ажәқәа рыхԥагьы. Акы жьамаӡамызт,
ҩба баан.
«Аума ҳақәшәт, ари закәызеи, аӡәы ҳаикаанӡа ҳцап, уара, аҩныҟа»,
– рҳәан, иқәҵт. Иснеиуаз ӡык илыҽԥынгылт. «Ҳарп» ҳәа аӡы иахынҭалаз,
аӡәы аӡы дагит, ҩыџьа ӡааҟәрылт.
Ақыҭа раҳ дыҟан. Жәахаҩык аҩызцәа иман. Реиҳабы Шьрын ихьӡын.
Аҳ аԥҳа диоуит. Гәылак дыҟан, нхаҩык, уи аԥа диоуит. Ани агәыла ԥҳәыс
ахшара данлоуаз аҭакәажәцәа еизаны иҟан, руаӡәы ус лҳәеит, абни
аҷкәын хәҷы ииз аҳ иԥҳа разҟыс диоуааит ҳәа. Ари аҭакәажә илҳәаз ҳәа
аҳ иаҳаит.
Аҳ ныҟәара дцуан шықәсык ахь ҩынтә хынтә. Данаауаз иҩызцәа реиҳабы
Шьрын захьӡыз иеиҳәеит. Унеины абни анхаҩы гәымха иҷкәын дыкны
уҽыхәда дықәкны дааг ҳәа. Шьрын дцан анхаҩы иҷкәын иҽыхәда дықәкны
дааигеит. Ишцоз шәык аҵаҟны ианнеи, анхаҩы иԥа абна дыкнаҳ иҳәеит
аҳ. Аҷкәын баша шьаршьафк икәыршаны дҿаҳәаны дыҟан. Шьрын ахәҷы
днаганы дыкнеиҳаит. Убри аамҭазы хьчак аԥсҭа дҭан ирахә иман. Ахьча
ирахә импыҵҵны иҩны идәықәлеит. Ишааиуаз, ани ахәҷы дахькнаҳаз ашә
аҵан ианааи, арахә уа итәаит. Ахьча ирахә дрышьҭан, дааит, дахьааиз,
данынаԥш, ахәыҷы дахькнаҳаз ибеит. Ахәыҷы дызлаҳәаз аакныхны
данлылаԥш, абар ассир, хаҵа арԥыс хәҷык дылаҳәоуп. Ауаҩԥсы деибга-деизҩыда дысзырбаз иуџьшьоуп иҳәан, ахьча диманы аҩны дааит.
Ахәыҷы аҩны дахьааигаз диааӡеит, дуаҩхеит, Каршә ихьӡыртәит
(дкаршәны дрымбази). Иара дуаҩԥсхаӡеит, цәгьа дыбзиахеит, жәаа шықәса
данырҭагылаз, уахык аҳ ныҟәара дышцоз ани Каршә дахьырааӡаз дақәшәт.
Ауха убри аҩнаҭаҿы аԥшәымара ҳәа дымҩахыҵт. Аԥшәмацәа аақәгьыжьын
аҳ ихәы ҟарҵеит, агәылацәа иддыртәалт.
Ауаа еизаз зегьы «Каршә», «Каршә» – рҳәоит, зегьы иара дрыхьӡоит.
Аҳгьы Каршә илаԥш дыҵашәеит.
Адырҩаҽны аҳ данцоз, имҩа данықәлоз аамҭазы «Абри уԥа Каршә
зихьӡузеи?»  – ҳәа аҳ аԥшәма диазҵаит.
Аԥшәма зназы анс, арс иҳәеит, аха аҵыхәтәан аҳ ари аҷкәын дзакәыз
иимырҳәар имуит.
– Дкаршәны дызбан, дсааӡеит, – иҳәеит аԥшәма. – Убри азы – Каршә
ихьӡысҵеит, – иҳәеит.
Аҳ дандәықәлоз аамҭазы «Унеины Каршә уҽыхәда даақәкны даагала»
– ҳәа Шьрын захьыз иеиҳәеит аҳ.
Шьрын днеин Каршә иҽыхәда даақәкны дааигеит. Иара уажәшьҭа
дарԥысхахьан, абар жәаа шықәса ихыҵуан.
Ишнеиуаз акәымкәан, аҳ дылҽыжәҵын, иԥҳәыс аҳкәажә лахь ашәҟәы
иҩит аҷкәын Шьрын диман даннеилак аҷкәын Шьрын дишьырц. Шьрын
аҷкәын диманы амҩа дықәланы дцоит, иара ашәҟәыԥхьара издырӡом.
Иидыруаз аӡә дааиԥылан, «Уара аԥхьара умдыруеи абаак, абри ақьаад
иану уаԥхьаны иану саҳәеишь!» – иҳәеит Шьрын. Нас ани аҳ ииҩыз ашәҟәы
наганы ани игылаз ауаҩ иирбеит.
Ани иԥылаз ауаҩ ашәҟәы даԥхьан «Уара абри аҷкәын дышьны анышә
даҭ ҳәа ауп аҳкәажә лахь аҳ иҩызаап, уи ауп иаҳәо», – иҳәеит.
Ибзиоуп иҳәан ани иԥылаз ишәҟәы ааимихны, иԥыжәжәаны наҟ
икаиԥсеит, иԥылаз ауаҩ диҳәан «Аҳкәажә, абри Шьрын инеиго аҷкәын
быԥҳа диҭ!» – ҳәа ашәҟәы иирҩит, аҳ иҩызшәа ҟаҵаны.
Шьрын аҷкәын диман иҿааихан, ани ашәҟәы амҩан иԥылаз иирҩыз
наганы аҳкәажә илиҭеит. Аҳкәажә ашәҟәы данаԥхьа, «Уара абри ауаҩ
деилагазаап, ҳаӡӷаб макьана уаҩы диаҳҭап ҳәа ҳгәы иҭаӡамызт, аха ҳаӡӷаб
абри аҷкәын диҭ ҳәа ашәҟәы ианиҵеит. Ус аниҳәа, ииҳәаз наҳмыгӡар
ҳанирҵәоит», – лҳәан, Каршә дылҭаршәны дыркәабеит, амаҭәа ҿыцқәа,
амаҭәа бзиақәа ӡахны ишәырҵеит, лыӡӷаб дилҭан, иаргьы аӡӷабгьы уадак
аҿы иҩнарҵеит.
Каршә Шьрын диԥхьан дааиган, «Уара аҳ иԥҳа дсыманы аҩны
сыҩнатәоуп, ԥхашьароуп, агәылара уцаны уадак сзыԥшаа», – ҳәа Шьрын
иеиҳәеит.
Шьрын ахьшәҭҳәа дцан, агәылара џьара уадак иԥшаан Каршәгьы, аҳ
иԥҳагьы наганы иҩнеиҵеит.
Ԥыҭрак ашьҭахь аҳ дахьыҟаз имҩа аԥыхны, дхынҳәны дааит. Аҳ данааи,
Шьрын дааиԥхьан аҷкәын иусҭаз дабоугеи уара?» – ҳәа диазҵааит.
Ашәҟәы исуҭаз аҳкәажә илысҭан, уи ашәҟәы иаҳәоз налыгӡеит, – иҳәеит
Шьрын.
Аҳ аҳкәажә лҿы даннеи, «Иухьзеи уара, ҳаӡӷаб макьана аӡәы диаҳҭап
ҳәа ҳгәы иҭаӡамызт, ари иуҩыз ашәҟәы закәызеи? – лҳәеит аҳкәажә.
– Закәызеи, бара ибҳәо, ус шԥазыҩуаз, исырбеишь арахь ҳәа ашәҟәы
аалымхны дахәаԥшит, аха иара инапҩымҭа ахаҭа еиԥшуп. Ааи схы
еилагзаап закәызеи изҩыз!» иҳәеит. Сара сеивысзаргьы, баргьы
беивысуазма? – иҳәеит аҳ.
– Уара Каршә дахьыҩноу уцаны шьыжьымҭан даныҩагылалак дахьцо
еилкааны уаароуп, – ҳәа аҳ Шьрын идиҵеит.
Шьрын ани аниаҳа, дгәырӷьаҵәа дҟалан, дыҩны Каршә иҿы днеит.
– Уара шьжьымҭан уангылалакь уабацо? – ҳәа диазҵаит.
– Шьжьымҭан сангылалак сабацахуеи, абра аладахьы ӡымҵарк ыҟоуп,
убра сцаны, сҽыкәабаны саауеит уаҳа џьаргьы сцаӡом, – иҳәеит Каршә.
Шьрын иҿааихан Каршә шьыжьымҭан сангылалак сахьцо ҳәа ииҳәаз
аҳ иеиҳәеит.
Аҳ ус иҳәеит:
– Уи акәзар, иҟауҵара удыроу Шьрын? Абџьар змоу ҩыџьа аашьҭыхны,
уаргьы улкылсны, Каршә убра аӡымҵар аҿы аҽыкәабара ҳәа ашьыжь
даннеилак иааигәыдҵаны душьыроуп, – иҳәеит.
Аҳ ас аниҳәа, Шьрын даақәгьыжьын Каршә иҟны днеит.
– Уара иуура уи ауп ҽынлагьы уахынлагьы ухы нкылырҳәҳәаны
ундәылымҵыкәа абра уҩнатәаз, – ҳәа Шьрын Каршә иеиҳәт.
Шьрын иҿааихан иҩызцәа ҩыџьа иманы ашәақьқәа кны аӡымҵар аҿы
илатәеит. Иахьа итәеит, уаҵәы итәеит. Хыс бжьы мгаӡеит, анҭ уа итәоуп,
изеихсыша ҳәа уаҩ дырбом. Каршә уахь дымнеиӡеит изеихсуада!
Арҭ арахь ианымааӡа, абарҭ иҟарҵаз збоит иҳәан шьжьымҭанк аҳ
иҿылеихан аӡымҵар аҿы длеит. Ари даннеи, Шьрын дааҵҟьан, «Аа,
Каршә даауеит, шәиеихс абаақәа!» – иҳәан, аҳ илеиеихсын дышьны
дылкарыжьт. Ишьны икарыжьыз иҿы ианнеи, илеихагылазар, Каршә
дабаҟоу, ишьны икажьу аҳ иоуп. Арҭ ргәы иалст, аха иҟарҵауаз илгахьан,
илаихагылан аҳаҳаиҳәа рхы иаасуа дырҵәыут. Шьрын зегьы идыруеит
аҳ шиакәызгьы ибон, аха машәырны дыршьызшәа иун дҵәуо, дҵәуо
ихы дасуа, игәы дҭасуа илахь ацәа ахихт. Нас аҳ даарган ажәлар
еизганы дыддырҵәыут, дыржит ишиқәнагаз еиԥш. Аҳ имцхәрас иара
иԥҳа аҳас дҟарҵеит уи атәылан. Аха иага умҳәан дыԥҳәысымзи, лара
аҳра нагӡаны илзымбеит. Ақыҭа еизан убас ҟарҵеит Каршә имазааит
аҳра рҳәан, аԥхьа ирымаз аҳ имцхәрас Каршә дҟарҵеит, иԥҳәыс лаб
иаҵкысгьы деиӷьхеит.
Аҳас даныҟала, аԥхьа иара дзааӡаз дрыԥхьан иааигеит. Ачара руит.
Абас еилгеит.
Дыҟан аҳак Ҳабаҭ захьӡыз. Уи мыцхәы дуаҩыцәгьан, гәымбылк
иакәын иуаажәлар рзы. Иааицәымыӷхаз ауаҩы дҭаирхаанӡа дишьҭан.
Стәылаҿы сеиҳа здыруа дымгылароуп, дгыларгьы, днагӡатәым, – абас
акәын дшыҟаз. Ус иагьыҟаиҵон. Хар змамкәа итәылаҿы иаагылаз ахацәа
ӡәырҩы ҭаирхахьан. Иара даара дшьыцҩы бааԥсын, иуаажәлар иреиуоу
аӡәы ажәа бзиак иҳәар, ма аӡәы жәлар ирыхәара хаҵарак ҟаиҵар,
мамзаргьы аӡәы деилаҳәаны аҽы бзиа кәадыр бзиак ақәны дақәтәаны
дибар, уик игәы ҿнакаауан. Убарҭ реиԥш хар змамкәа иҩагылоз арԥарцәа
драӷан, иҟаиҵалакгьы урҭ ахьирхәуан, иҭаирхозгьы ыҟан. Насгьы
итәымыз ақыҭақәа дрықәлон, еимиҵәон. Убарҭ ацәгьа-мыцәгьақәа
иичаԥоз зегьы зирҟаҵоз хаҵа ӷәӷәак диман. Уи Шьрын ихьӡын. Шьрын
мбатәы злаз аӡә иакәын. Уи иоура, иҭбаара уҳәа, уаҩы наӡан, деилҟьа
ццышәын, дшәомызт, дыԥхашьомызт, ацәгьарагьы илан, дуаҩы
гьангьашын. Ажәакала, уи илаз злаз хаҵа дмаҷын. Аҳ дахьынаҵыслакгьы, Шьрын дицымкәа шьаҿак ҟаиҵомызт. Ахаҵара изыргозгьы
иара убри Шьрын иакәын. Аҳ акыргьы иқәра ифахьан, аха ахшара
димамызт, уи даара гәала дус ирыман иԥҳәыс аҳкәажәи иареи. Ашьҭахь
ишымгәыӷӡоз, аҳкәажә лцәалтәымкәа дҟалеит. Уи мбатәшәа
иаргәырӷьеит, игәахәа дуны ирзыҟалеит дара.
– Анаџьалбеит, аразҟы сымазар, сыԥҳәыс илоуа дышԥахаҵарԥысымхари, – ҳәа дгәыӷуан аҳ.
Аҳ иԥҳәыс лыхшароура аҿҳәара ааигәахахьан еиԥш, иара аҳ
ныҟәарак иқәшәеит, уахь амҩа дықәлеит, ииҭахыз ауаа раԥхьа Шьрын
днаргыланы. Мышныҟәак ицахьаны ианрықәхәла,уа џьара аԥшәымара
имҩахыҵит. Аԥшәма аҩны дыҟамызт, ирахә иманы ашьха дыҟан.
Аԥшәма ԥҳәыс илҭааз лысасцәа лыдылкылеит, ԥҳәысмусхәла илылшоз
ала рхәы ҟалҵеит, аишәа иҩахалыртәеит. Асасцәа акрыф-акрыжә
ианеимлыс ашьҭахь, аԥшәма ԥҳәыс риарҭақәа лырмазеит, лысасцәа
шьҭалҵеит. Ишақәшәаз здыруада, лара аԥшәма ԥҳәыс ддузаарын, ашара
акыр шагыз ахшароура лҽазылкит, ахаҵарԥыс длыхшеит. Иџьоушьаша,
иҟалаша хырԥашьа амамзаап, иара убри ауха аҳ иԥҳәысгьы ахшаа
длоузаап. Ҽырххыла аҳ уаҩы дишьҭарҵеит, дахьыҟазаалакгьы
дыԥшааны иԥҳәыс ахшара дышлоуз иарҳәарц. Аҽны шьыжьымҭан
асасцәа еилыркааит рыԥшәмаԥҳәыс ауха хшара дышлоуз, дагьшхаҵарԥысыз.
Асасцәа шьыжьхьафара иазымԥшӡакәа, рыҽқәа кәадырны
иҽыжәларацы ишаҿыз, аҽыуаҩ дкылҟьа дааин, днаидгылеит аҳ.
– Иҟалазеи, уара уаазцазеи, цәгьара ҵыхәома? – ииҳәара иҿамшәо
аӷьеҩ ааҭиргеит аҳ.
– Мамоу, бзиароуп саазца, аҳ, ухаҵкы сцеит, уԥҳәыс аԥҳа длоуит,
иуасҳәарц сузаарышьҭит, – иҳәеит уи.
– Ҳаи, аразҟы сымамзаап убама, шаҟа сгәыӷны сыҟази дхаҵарԥысхоит
ҳәа, аха башаҵәҟьа анцәа ишьапы скуан. Ахаҵарԥыс дзоураны изыхәҭоу
дҳауам, – изыхәҭам дыззымааӡо дроуеит, – иҳәан, аҳ даалыҵашьыцит
аԥшәмаԥҳәыс. Уимоу насгьы аӷьра– ацәҳара далагеит, ишьапы
кыдиҟьеит, авырвын еиԥш дхагьыжьит.
– Шьрын, унеины аԥшәмаԥҳәыс илыхшаз ахаҵарԥыс даалыҵхны.
Касыжәк даалаҳәаны даахәа, ҳахьцо даагап, – иҳәеит аҳ.
Шьрын игәаԥха-игәамԥха иаҳ ииҳәаз ҟаимҵар ҟалозма, ашырҳәа
аԥшәмаԥҳәыс дахьышьҭаз ауаҭах дныҩнашылан, зан илываршәыз асаби
дшыҷыжь-ҷыжьуаз даалыҵхны, ашьаршьаф дшылаҳәаз диманы
ддәықәлеит.
– Схәыҷы дсыҵхны дабажәгои? Сара срыцҳами, сшәыҳәоит
дшәымган! – аҵәыуара, аҳәҳәара далагеит ан, аха иааҳәынгьы
илыхәамԥшит дара.
– Счеиџьыка ишәфаз шәаӷрагыланы шәцоит, аха иузыцәгьахааит уара,
аҳ, аламысда, аԥхамшьа, сара сызшаз уара агьааур хиамҩа уимҭааит,
цәгьаԥсышьала умҩасааит! – дӷызы-ӷызуа дышрышьҭаз, лысаби дрыма
ицеит. Шьыбжьныҟәаранӡа иныҟәахьан, аҳ ибжьы наиқәиргеит Шьрын,
иуку аилаҳәара наганы абни аҵла игылоу амахә ихшьы ҳәа.
Шьрын ахәҷы днеиган аҵла амахә днахишьит. Аныҟәаҩцәа цеит
рымҩахь. Ашьыбжьышьҭахь уасахьчак ирахә ширҳәуаз хәыҷык иҷыжьбы
иаҳауа далагеит. Изакәызеи, мшәан, зыбжьы гауа? Ахәҷы ара дабаҟаз
иҳәан, ахьча деимдо дышнеиуаз, илаԥш иааҵашәеит еилаҳәара хәыҷык
аҵла амахә ишахшьыз. Уи уамашәа ибаны, иаакныхны днылаԥшызар,
абар ассир, сабик дыларшәуп, аԥсхыхраз егьигым. Аарлаҳәа иԥсахәага
ҭоуп.
Ауасахьча ашырҳәа иуапа ааиҵыхны, ҵаҟа инышьҭаҵаны аԥшқа уа
днықәиршәит. Џьмахьак ааникылан, ихьаны иамихыз ахш ԥхаҵәы-ԥхаҵәуа
инацәа иналшьны, аԥшқа иқьышә инықәшьуа, хәыҷ-хәыҷы иҟырҟы
ирбааӡеит. Нас иуапа днылаҳәаны иҩныҟа дигеит.
– Аа, абааԥсы, бымбои иаазгаз асаби, анцәа дҳаиҭеит, иара
дхаҵарԥысуп, дбымшьын, бгәыҳәԥы даҵаҵа, – ахьча дааӷьаҵәы-ӷьаҵын,
ахәҷы иԥҳәыс дналиркит.
Иԥҳәыс лкыка неиҿалкит ахәҷы.
– Аа, иҳабаргәузеи шьҭа, ҩымз зхыҵуаз ҳаӡӷаб аиашьа длоуит, – лҳәан,
лхаҵа амҩа дықәылҵеит аԥҳәыс.
Ахәҷы Кашәарах ихьӡырҵеит.
Кашәарах мшызҳа-ҵхызҳа изҳауан, быжьба, ааба шықәса анихыҵ,
ауаҩынаӡа иаҟара изҳахьан, ишьамхы ҵарын, дԥыруашәа акәын дласны
дышныҟәоз, аӡиас ҭбаақәа дырхыԥон. Убасгьы ахысра иҵеит, шамахамзар
ихымҭа кашәхомызт. Ажәҩан иалаз ахьшьыцба хызаҵәла илаишьҭуан,
илаԥш иахьеилнакаауаз арахәыц бжьында хы-заҵәла еихиҵәон. Насгьы
абаҩҷыда илан.
Жәохә, жәаф шықәса анихыҵ, адауы иакәзаргьы адгьылаҿ дизнагомызт,
дыӷәӷәацәгьан, насгьы даара дҟәышын, ддырҩын, иаԥхьаҟа иҟалашаз иахьа
идыруан.
Ԥхынран. Кашәарахи иабаӡӡеи ашьха иҟан аԥсаса рыманы, мызкы аҟара
ҵуан уахь ицеижьҭеи. Ирымаз ргәыхә нҵәан, шылак ааигарц Кашәарах
ихьаҭра ашәарах жь-ҵаа нҭаҵаны, ижәҩа иныхшьны дцеит. Дахьнеиз,
ианаӡӡеи диеигәырӷьеит. Дикәшо-дизӡатәуа, ихәы ҟалҵан, акрифеит,
акрижәит. Ауха дшыцәаз, аҵх агәы ааҩнашоны еиԥш, лабҿаба аӡәы
дааихагылан иеиҳәазшәа, шанала еиликааит иара данаа ашьҭахь иабаӡӡеи
ақәылацәа дшеимырҵәаз, дытҟәаны, ирахә идкыланы дшыргаз. Кашәарах
ашырҳәа ииарҭа даалҵын, иҽеилеиҳәеит.
– Аа, сан, сышьҭахьҟа ҽеира ыҟам ҳәа сыҟоуп. Сара уахь амҩа
сықәлеит. Аҳаҳаи, бара акы бацәымшәан, – иҳәан, ашырҳәа ишәақь
ахьыкнаҳаз иаакынԥааны имҩа дықәлеит.
Ҽыла хымш ныҟәа ахьыбжьаз Кашәарах шьыбжьонынӡа днеит ашьха
ргәараҿ. Абар акаамеҭ, уаӷоу дызлаԥшрыз дналаԥшит Кашәарах. Ахьшьцәа
ргәарҭрақәа шьаҟьаны иҟоуп, иабаӡӡеи ирахәгьы, иаргьы ыҟам, уаҩгьы,
рахәгьы ықәырбзааны иҟоуп, ақьалақәа амцабз иарганы иблуп, иқәццышәа.
Ахәшҭаараҿы аԥхьа, ахәаццышә иалахаз ашышкламс еиԥш дҳәаҭ-маҭуа
ишьҭаз ҭаҳмадак днеихагылеит Кашәарах.
– Иҟалазеи, ақәылацәа шәеимырҵәеит акәу? – аҭаҳмада диазҵааит
Кашәарах. – Ааи, дад, иаха ҳгәаҳҽанӡамкәа ҵҩа змамыз ар ҳақәлан,
егьҳалдмыршеит, уаагьы, рахәгьы зегь нараԥцаны ирыманы ицеит. Сара
сызҭахыдаз, шәақьшьхәак насаадырхан, абра скажьуп, – иҳәеит
аҭаҳмада.
– Сара ақәылацәа срышьҭалоит, арҭ аҩымшк ара схабар жәбап, –
иҳәан, абӷьааҳәа аимҵәацәа рышьҭа днанылеит Кашәарах.
Иара аҽныҵәҟьа хәылбыҽхан алаԥш-ҿаԥшы шамаз хараӡагьы
изымцацкәан Кашәарах ақәылацәа дрыхьӡеит. Иаԥхьаҟа илаԥш
еилнакаартә ибеит ауха уа џьара рыԥхьара шыҟарҵоз. Иахьтәаз
иаарыкәыршаны аҟарулцәа дыргылахьан. Кашәарах арҭ иҽдмырбаӡакәа
даархыкәшан, раԥхьаҟа рымҩа ԥиҵәеит. Ашарԥазы дҩагылан,
ақәылаҩцәа цараны излаҟаз амҩа аҳацаҟьа днадтәалеит, иџьаԥҳаны
ааирмазеит, ишәақь нықәкы амҩа ҭшәарахь дыԥшуа.
Ақәылацәа реиҳабы раԥхьа дгыланы днеиуан. Аҳәиҵәҳәа ар амҩа
ҭшәара иныбжьалеит. Кашәарах раԥхьа ишәақь инҭҟьаз ахыкәалаа
шнеиуаз ар реиҳабы иқәшәан, аҽы длахыҩрын, длаҵаҳаит. Инақәырццакны инҭҟьаз ахы аҽы аԥсырҭа инҭашәан, уигьы агәараҳәа иара
дахькажьыз илиқәҳаит. Арстәи аӡәгьы шәоусыжьуам, рҳәоушәа, ар
реиҳабы иҽы амҩаҭшәара быжьҭдырҭәааит. Устәи иааиуаз аӡәгьы иԥсы
ҭаны дишьҭуамызт Кашәарах. Арахә иаарцоз раԥхьаҟа ахысыбжь игоз
иацәшәаны ибналт. Нас бжьы уамаршәагак аацәыригеит Кашәарах.
– Ари ихысуа Кашәарах соуп, шәымшәан, сыуаажәлар аиааира ҳара
иаҳтәхоит, аӡәи аӡәи шәеицхырааны шәнапқәа шәыртла. Схы инеиуа
зықәшәаны икаҳауа ақәылаҩцәа рабџьарқәа рхышәх, шәрабашь,
иншәырҵәа! – аҿацаҳәа ибжьы гауан Кашәарах
Кашәарах ирлас-ырласны ишәақь ҭҟьон, дзеихслак амаҭ ахы
шавымсуа еиԥш, ирывсуамызт. Дара Кашәарах дыршьыртә дырбарҭамызт дахькылатәаз. Ақәылаҩцәа уаа цәгьақәан, аламала аӡәы иҵахоз
ракәмызт, аха ргәырҽанӡамкәоуп ишақәшәа. Изықәгәыӷуаз реиҳабы
аԥхьа иҭҟьаз ахы дагеит, дара еилахеит, насгьы ахтыраҵәҟьа иқәхеит,
изҵәахуаз ҵла шьапызаҵәыкгьы рмоуит.
Кашәарах иуаажәларгьы рыҽдыртлан, ишьны ишьҭаз рабџьарқәа
рхыхны, даргьы аибашьра иалагеит.
Имариамхеит, ус еилаханы ишыҟазгьы, ақәылаҩцәа рҳәынҷра. Аҽны
шарԥазы аибашьра иалагаз шьыбжьонынӡа иаҿын. Ақәалаҩцәа рацәаҩны
иҭахеит, ихәызгьы рхыԥхьаӡара рацәан. Кашәарах дцәырҵын, иҟама
ҭԥааны, ақәылаҩцәа дрылагьыжьуан. Иуаажәлар хҩык ԥсит, хҩык хәын,
иабаӡӡеигьы дынрыланы. Ақәылаҩцәа ҭаслымхеит, рнапқәа ҿарҳәеит.
Асакаса ҟаҵаны, Кашәарах иԥсцәа анырҵан, ақәылаҩцәа аҵарҵеит.
Рырахә зегьы еидырцалеит. Амҩа иқәлеит, ргәарҭақәа ахьыҟаз иааит.
Уи аҳ итәылаҿ инхоз ажәлар ажәабжь рылаҩт; жәибжь шықәса ирҭагылаз
Кашәарах ақәылаҩцәа дрыхьӡаны дыриааит, ирҭаслымит, иуаажәлар
рырахәқәа шеибгаз иргьажьит ҳәа. Уи ажәабжь аҳ иҿынгьы инаӡеит.
Кашәарах иабаӡӡеи дышхәызгьы, аҳ диԥхьан, иаҳҭынраҿы дигеит.
– Уара ауасахьча, ахаҵара ҟазҵаз, ақәылаҩцәа ирыхьӡаны инзырҵәаз,
итҟәаны иаазгаз Кашәарах захьӡу уԥа иоума? – диазҵааит аҳ.
– Ааи, сԥа иоуп!
– Ҳаи, анцәа днеигӡааит, ахаҵара злыҵша аӡәы иакәзаап, аха ацхыраара
иҭахуп, илҵуа ауаҩра, ахаҵара дахьаагӡароуп. Кашәарах иҭеиҭԥш бзиоуп,
адауы дихшазшәа дыҟоуп, уамахшак иоуп, рҳәоит, сара дсымбац, аха…
Угәы иалумырсын, ахьча, убри еиԥш ахшара бзиа уара духылҵрым
сгәахәуеит, аиаша соуҳәар, иаргьы, уаргьы ишәзеиӷьхоит, аҷкәын
дуаҩыстәуеит, саҳҭынрахьы даазгоит, ҳтәылазы дыхьӡыр-ҳәагахароуп, –
ауасахьча игәы аҟаҵара даҿын аҳ.
Аҳ дцо-даауа даниҟәамҵӡа, цәгарас иалоузеи игәахәын, ауасахьча
аиаша иҳәеит, Кашәарах дышкашәарахыз.
– Дабауԥыхьашәа? – адҵааит аҳ.
– Абнаҿ аҵла амахә дыхшьын, – иҳәеит ауасахьча.
Аҳ еиликааит зны сасра дахьыҟаз ауха аԥшәмаԥҳәыс илыхшаз асаби
длыҵхны амҩан аҵла амахә ихыршьыз Кашәарах шиакәыз. Уи ашьҭахь
рацәак мҵыкәа аҳ ԥсшьара ашьха дшыҟаз, ахьча абаӡӡеи игәарҭаҿ
Кашәарах дибеит.
– Дад, Кашәарах, ахаҵара иҟоуҵаз даара сгәы иахәеит, ақәылаҩцәа
урыхьӡаны ирыхәҭаз иақәуршәеит, ууаажәларгьы рырахәгьы еибганы
иааугеит. Ууаҩышьа, ухаҵашьа, сгәхәаԥхеит. Суцхраар, ууаҩыстәыр
сҭахуп. Абри исыцу Шьрын уиҭаны, саҳҭынрахьы усышьҭуеит, уа сыӡӷаби
уареи шәгәы еибарҿыхалап, сара слеиаанӡа уа аҩны уҟаз, – иҳәеит аҳ.
Шьрыни Кашәарахи амҩа ианықәлоз аҳ шәҟәы бӷыцк иҩын, Шьрын
ииҭеит, аҳҭынраҿы ианнеилак аҳкәажә илиҭарц.
Шьрын амҩан хәыцырҭас имаз аҳ ииҭаз ашәҟәы акәын. Избанзар, аҳ
иҟазшьа злеидыруаз ала, бзиарак шанимҵаз игәы азҩеит, аха, рыцҳарас
иҟалаз, иара аԥхьареи аҩреи издыруамызт. Ус аӡәы дырԥылеит. Уи
иҽеилаҳәашьа зеиԥшроу ала, аҵара змоу аӡәы иоуп уҳәартә дыҟан.
– Кашәарах, уара унеила, арии сареи ҭыҭынк ҳахоит, – иҳәеит Шьрын.
Кашәарах данрыдҵ, Шьрын иџьыба иҭаз ашәҟәыбӷьыц ааҭыхны
даирԥхьеит уи ирԥылаз.
– Ҟоҳ, џьушьҭит, ари ашәҟәы ахлымӡаах аниҵеит шәаҳ, дзыхирҟьозеи
аҷкәын қәыԥш? Аҳҭынраҿы шәаннеилак, аҳкәажә ҩыџьа арԥарацәа абџьар
рыҭаны иуцылҵоит, нас абри аҷкәын ашҭа акалҭаҿ длаганы илеигәыдҵаны
дышьны, иара уа анышә дашәҭароуп, – иҳәеит уи.
– Дад, суҳәоит, сара ишуасҳәо иҩы даҽа шәҟәык, иара инапҩыра
иацәыԥштәны абас: «Аҳкәажә, Шьрын ицны инеиуа аҷкәын даара бзиак
иоуп, сгәы дахәеит. Дшыббо еиԥш, иԥшра исахьа, иплан, мӡанрак иоуп.
Зыҩны инеиуа аҽны аҷкәын аҳамам дҭашәҵа, нас ҳаӡӷаби иареи уаҭахк
иҩнашәҵа, хаҵеи ԥҳәыси реиԥш, сара слеир, ачара ду рзызуеит. Сымаҳә
шиакәу сыуаажәлар дыдсырбоит?!
Убас ашәҟәы иирҩит ирԥылаз, аҳ ииҩыз ашәҟәы ԥжәаны икеиԥсеит
Шьрын. Аҳкәажә ашәҟәы данаԥхьа, аҷкәын дџьалшьан, ауразоуроу иханытә
ишьапаҿынӡа блала деимылдеит. Ула хызымкуа ҷкәынӡамызт иаргьы,
ишьеи ихши еилаҭәо, иӡӷҵәаҵәарақәа амыҵмыџь шәҭы еиԥш еилыԥхаауан,
аԥшьреи аиқәареи деимаркуан, ихы-иҿы ҭбаан, игәыкын, иԥаҵа хәыҷқәа
аақәышәшәуан. Мрашәа дцеи-цеиуа рыблақәа дхыҷҷалон аҳкәажәи аӡӷаби.
Аҳкәажә зынӡа дылгәаԥхаӡеит аҷкәын. Аӡӷаб иаразнак лыԥсы наилаҵәа
ицеит иара. Ашәҟәы ишаныз еиԥш, аҷкәыни аӡӷаби неиулыжьит аҳкәажә.
Шьрын ҩаха-ҩымыш дыҟан аҳҭынраҿы.
– Дад, усзыӡырҩы, сара сцеит сышьҭахьҟа. Изуасҳәазаалакгьы, хымш
ирхымгакәа ара аҳҭынраҿы удәылҵ, уԥҳәыс думаны шәҽышәҵәах, уанаӡӡеи
лыда уахьыҟоу уаҩы изымдыруазароуп. Ианаҭаху уанаӡӡеи шәара
шәахьыҟоу сара исцәылымӡааит, – иҳәан Шьрын дцеит иаҳ дахьынижьыз
ашьхаҟа.
– Иуцсҵаз аҷкәын дабаҟоу? – дҵаит ааҳ.
– Аҳкәажә илзуҩыз ашәҟәы данаԥхьа, дгәырӷьаҵәа дҟалан, иаразнак
аҷкәын аҳамам дҭаҵаны дкәаба-дшьышьы шәыӡӷаби иареи еибылҭеит,
амҳара еицыҩналеит, Кашәарах дшәымаҳәхеит‚ – иҳәеит дҿаԥха-ҿаччо
Шьрын.
Амца иалахаз амаҭ еиԥш дшаҟь-шаҟьо, ииҳәара иҿамшәо, ииура
изымдыруа, хгарҭа имоуа дҟалеит аҳ.
– Ашәҟәы ишанысҵаз ус акәызма? – дҵааит аҳ.
– Акыр здыргәышьоу, аҳ, ухаҵкы сцеит, ишудыруа еиԥш, сара аҵара
сымаӡам, сзаԥхьом, сзыҩуам, уара исуҭаз ашәҟәы ауми аҳкәажә илысҭаз,
сара гәыбӷан зсуҭозеи? – дааӷьаҵәы-ӷьаҵәит Шьрын.
– Абыржәыҵәҟьа ҳаҽқәа кәадыр! – аҳ Шьрын диҵаҳәҳәеит.
Шьрын ашырҳәа дцан, аҽқәа кны иааиган, икәадырит. Аҩыџьагьы
неицҽыжәлан, амҩа инықәлеит.
Хымш рышьҭахь аҳи аҳкәажәи еицәажәон.
– Бара ашәҟәы ибзызҩыз ишԥаныз, Шьрын ицҵаны иаасышьҭыз аҷкәын
изы?
– Аа, абар иара иуҩыз ашәҟәы ахьыҟоу, – лҳәан, аҳкәажә ашәҟәы
бӷьыц лхаҵа инеилыркит. Аҳ уи данаԥхьа, изымбатәбарахеит.
– Иабаҟоу аӡӷаби аҷкәыни? – дҵааит аҳ.
– Аԥсуа қьабзла иԥхашьароуп, ара сшыҟоу сабхәа дааир иҳәан, аҷкәын
иԥҳәыс диманы дцеит, – лҳәеит аҳкәажә.
Аҳ адҵа ииҭеит Шьрын абарҭ аҩымш иалагӡаны, дахьыҟазаалак
даԥшааны, Кашәарах дышьны, сыԥҳагьы дысзааугароуп ҳәа.
– Исыдуҵаз аус сыдыскылоит, Кашхарах анышә дыҵазаргьы
дыҵысхуеит, дахьыҟоу дсыԥшаауеит, аха сымч иқәхом, уи адаы диҩызоуп,
илеишәа цәгьоуп, сара аӡә сыла ишьра уадаҩуп. Джьаны дышьтәоуп,
мамзар уаҳа уаҩы дихәом. Аҳ ухаҵкы сцеит, уазыразызар, уари сареи
аус еицыҟаҳҵап. Ҳаицны ҳашнеиуа, ақәаҵараҿы атыша ду иҟоу амԥан
ҳаннеилакгьы, уара уа уаангылан, сара снеины Кашәарах даадәылԥхьаны иасҳәап уабхәа уибар иҭхуп, иҳҭынраҿы унаганы ачара ду узиурц
даҿуп ҳәа. Абас джьаны даазгап уара уҿынӡа. Уа иареи уареи
шәшеицәажәо сара сҟама ааҭԥааны Кашәарах ишьҭахьала иԥсырҭаҵәҟьа иаласҵап, дысшьып, нас ҳигәҭасны атыша даҳҭап, ҳаӡӷабгьы
даадәылганы даагап, иҳәеит Шьрын.
Аҳ кыраамҭа дхәыцуа дгылан.
– Ибзиоуп, нас, ишуҳәаз ала иҟаҳҵап, аха уареи сареи ҳшеицныҟәо
аӡәгьы имбароуп, имаҳароуп, – иҳәеит аҳ.
– Аҳ, уххь згеит, иуҳәаз иашоуп, уԥҳәыс умаӡа лоумҳәан, рҳәоит,
амарџьа, аҳкәажә ҳамаӡа лмаҳароуп, – иҳәеит Шьрын.
– Бара аҳкәажә, сара усқәак сымоуп, стәыла анаӡарахь сцоит, хымш-ԥшьымышҟа сзаауам, бысцәымшәан, – днықәҵны дцеит аҳ.
«Аа, анцәиныс, анцәа, шьҭа сгәы атыгә аҿынӡа инеит, исзычҳауам.
Ҳаҳ, иагьа абзиара изуухьазаргьы ахәыц аҟара уаницәымӷха, уишьуеит.
Уажәы Кашәарах чыгарҭахәыс дикит, сара дысиршьыр иҭахуп. Нас
саргьы дсылгозар акәхап. Иԥсҭазаара аҵыхәа ԥҵәатәуп. Изгәаӷьып,
сақәыӡуазаргьы, силгап снапала. Ҳауаажәлар гәырҩада ҭынч
инхалап…» – абас дхәыцуан Шьрын аҳи иареи Кашәарах дыршьырц
ианцоз.
«Еи, Шьрын, ушыгьангьашыз здыруан, аха макьана уааишьа
цәгьамызт, иусҭаз адҵа наугӡон. Абгахәыҷы анцәыцәы, абгаду скуеит
ҳәа ицон еиԥш, уаныуаҩыстә уԥагьахеит, сҳәатәы аҟаҵарагьы
уаҟәыҵыргьы цәгьа иумбошәа збоит, аха знык Кашәарах унапала
дҳазҭархар, уаргьы уҭархатәуп», – абас дхәыцуан аҳгьы Шьрын иаԥхьа
дгыланы даннеиуаз.
Аҵх чаншьҭахь инеихьаны, инавалеит ани атыша ду. Шьрын уаанӡа
ирмазеины иикыз иҟама аҽыҩҳәа аҿынаирхан, аҳ изқәа шыҟаз иԥсырҭа
илалиҳәеит. Уи акәхеит, аҳ ҟытҳәа изымҳәеит, ахыԥҳәа днеиқәаҳаит.
Нас Кашәарах дахьыҟаз дынкылсит Шьрын.
– Шьрын уоума, уабаанагеи уаха ҵхыбжьон, бзиароу? – дҵаит
Кашәарах.
– Иҟалаз умбои, ауаҩы дысшьын, абна ааигәа дышьҭоуп,
дыԥхьактәуп, сымч иқәхом, ацхыраара сҭахуп, – иҳәеит Шьрын, – Аха
сызлауҳәо, уара иудыруеит, сара издыруеит, аҩсҭаа илымҳа џьгәоуп,
уаҳа аӡәгьы имаҳароуп! – иҳәеит Шьрын.
Шьрыни Кашәарахи еицны аҳ деизҟьа дахькажьыз инкылсит.
– Ҳаи, дызшьыз уа уоума? – ицәымӷхеит Кашәарах.
– Ааи, са соуп, абаа, избанзар, иаха снеиԥхьан, Кашәарах
даҳшьыроуп, сыӡӷабгьы дааҳгароуп ҳәа скыдицалеит. Абыржәыҵәҟьа
уаалароуп иҳәан сима амҩа ҳанылеит, абра уажә дахькажьу ҳанааи,
исзымычҳазт, сгәы ҩаԥжәан, силгеит. Уажәы умԥшын, уааи, аӡәы
ҳаибаанӡа, атыша даҳҭап, – иҳәан, иааицхыраанаы атыша дарҭеит.
– Кашәарах, уԥсцәаҳа ҳилгеит, угәы рҭынчны уҩныҟа уца, хара имгәакәа
сара иуасҳәоит уаԥхьаҟа уԥсҭазаара шыҟалаша, – наҳәаны, дцеит Шьрын.
Аҳкәажә лхаҵа данцоз аҿҳәара иҟаиҵаз дахыԥеит, жәамш, жәохә мыш
дизыԥшын, аха дыҟамызт. Ԥыҭрак ашьҭахь Шьрын дгьежьны дааит.
– Аҳкәажә бхаҵкы, абра сандәылҵи уажәи рыбжьара ҳаҳ сишьҭоуп,
акы заҵәык исаҳаз, амшын здыҽҽалоз абахә ақәцәантә аӡәы дыԥан, амшын
иҽшалаижьыз аабеит ҳәа хьшьцәақәак исарҳәеит. Зегьынџьара еимыздеит,
аӡсацәа хәӡааҵәит амшын аҵахь, иҟаҳамҵаз егьыҟам, аха дҳамбеит. Амшын
дшагаз агәра злаагаша абри ауп, – Шьрын аҳ дышьны атыша данҭарыжьуаз,
ихылԥарч иааникылаз ҵәахны иман, убри аацәыриган, – абри ихылԥарч
ауп, аҟәараҿы ишкажьыз аабеит, – иҳәан, аҳкәажә лаԥхьа инықәиҵеит.
– Унан, дида, ари иара ихылԥарч ахаҭаҵәҟьоуп, ақәашьда, ихы
зыхирҟьазеи? – лҳәан дыҳәҳәеит, дҟааит аҳкәажә.
Аишәа еинырҵеит, ашәаџьҳәацәа рыларҵеит, дырҵәыуеит, дырхьит,
деинырхит аҳ.
Арҭқәа реиҿкаара хадас иамаз Шьрын иакәын.
Аҳкәажә бхаҵкы, бгәы рҭынч, бхаҵа анцәа дишан, анцәа дигеит, ихала
ихы ҭаирхеит. Уажәшьҭа иутәу убри ауп, ҳаҳ рыцҳа ицымхәра шәыҩнаҭа
иаиуоу аӡәы дҟаҵатәуп, убри базхәыц, – иҳәеит Шьрын.
– Схаҵа, хәыларцәа адунеи дахьынӡақәыз уара иуеиӷьеишьоз аӡәгьы
димамызт, угәра игон. Ишуҳәаз иашоуп, аҳ ицымхәра дҟалароуп, дызусҭоу
ажәлар ддырҳатәуп. Ишудыруа еиԥш, аԥа ҳара дҳамаӡам, ҳаӡӷаб қәыԥш
дыԥсыҽуп, ажәлар лызныҟәымгар ҳәа сшәоит, уара угәы иаанагои, Шьрын?
– Аҳкәажә бхаҵкы, аҳ ицымхәра аҟаҵаразы бансазҵаа, гәык-ԥсык ала
аиаша басҳәоит. Бара ишыбҳәаз еиԥш, быӡӷаб аҳра абара лылшарым.
Бгәы иацәымӷымзар, аҳас иӡбахә ҳәатәуп бымаҳә Кашәарах. Уи даара
дҟәышуп, убасгьы деилҟьоуп, ажәлар бзиа дырбоит, аҳра ашьхәа
иқәмырсӡакәа ибоит, – иҳәеит Шьрын.
Уи акәхеит, Кашәарах аҳас дҟалеит. Ус ишнеиуаз, бзиебабарала
Шьрыни аҳкәажәи хаҵеи ԥҳәыси ракәхеит.
Кашәарах аҳра аниоу ашьҭахь Шьрыни иареи еицәажәон.
– Шьрын, ухаҵкы, абзиара исзуухьоу сара адунеи сахьынӡақәу
исхашҭуам, аԥсҭазаара ҳаракы соуны сҟалеит. Убри инацҵаны, суҳәоит
аиаша соуҳәаразы, сызыхшааз сани саби ахьыҟоу уара иудыруеит, убарҭ
рыԥсы ҭаны иҟазар, исымбар ҟалаӡом. Иахьаҵәҟьа уареи сареи убрахь
амҩа ҳақәлароуп, – иҳәеит Кашәарах.
Хымш рышьҭахь Кашәарах иани иаби рыҩнаҭа дгылан, Шьрын дицны.
Аҭакәажәи алыгажәи Кашәарах рыҷкәын шиакәыз анеилыркаа, зны
игәырӷьеит, зны иҵәыуеит. Ани аби, арыцҳақәа, ирызхаҵомызт дара
ирыхшааз рыҷкәын шиакәыз.
Аҽныҵәҟьа Кашәарах иани иаби ахганы иаҳҭынрахьы иааигеит.
Хҩыеишьцәа ыҟан. Нарҽуи, Џьаҭқьари, Џьумлаҭи ҳәа. Урҭ реиҳабы
Нарҽу ԥҳәыс дааигахьан, хшарас ирымаз рыԥҳа заҵәы лакәын. Егьырҭ
аишьцәа аҩыџьагь ҭаацәарамхацызт, рыуаҩыбжара иҭысхьан, ақәыџьма
иаҩызцәан, рызхара амал ҟаломызт, рыԥсы цәгьан. Иахьа, уаха
хәыцырҭас ирымаз амал рҳарак акәын. Ашьамаҟа, аԥсаса, ауахьад
рацәаны иааӡаны ирыман.
Реиҳабы Наҽу ус реиҳәеит:
– Уара шәанаџьалбеит, сашьцәа, шәҭаацәарахар акәымзи,
ишыжәбауа еиԥш, ҳмал азырҳара ҳаҿуп, иҳамоу ҳара ҳаныҟам аҩсҭаацәа
иртәхоит, момзар ҳацхтәы згаша ахшаара, аԥацәа ҳара иҳамаӡам, сара
сакәзар, ԥҳа заҵәык лоуп исымоу, уигьы дсасуп, шәара сашьцәа
шәакәзар, аҵәҩан заҵәы шәаҩызоуп, аҿиара шәҭахым. Шәымԥшын,
аҳәсақәа аажәга, ижәдыруазеи разҟык ҳамазар, ҳацхтәы згаша
хаҵарԥыск дҳауп.
– Аԥҳәыс лҳәара мариоуп, уи нахыс ауп аус аныҟоу: лымаҭәақәа
ҟаҵатәуп, ачара утәуп, абхәараа аагатәуп, урҭ рчара утәуп, акыр
рыҭатәуп, убас ирацәахоит ахарџь. Иҳарҳауа убрахь иаагозар, нас
изаҳҭахузеи аԥҳәысаагара, – рҳәон аиҵбацәа.
– Даара ԥхыӡ бааԥсык збеит иаха, шәааӡырҩы, сашьцәа. Абни ҳгәыла
Саҟадла иԥҳәыс аԥа длоухт. Убри изҳаит, дуаҩхеит. Ҳара ҳацхтәы иара
имгар амуашәа, ҳара ҳаҟамшәа збеит. Сара аҩсҭаа сиҩызоуп, сыԥхыӡ
мааноуп, иҟамлар ҟалаӡом, – иҳәеит Џьаҭқьар.
Уи аԥхыӡ хьаас ирыман дара. Ус, хара имгакәа ахаҵарԥыс длоут
Саҟадла иԥҳәыс.
– Аа, сашьцәа ишәымбои, избаз аԥхыӡ ҟало ишаауа, ижәдыруазааит,
абри ахәҷы дуаҩхар, ҳацхтәы иара ишаҳцәиго, уажәнатә ҳилгароуп, –
иҳәеит Џьаҭқьар.
Џьаҭқьар акыр лыҭаны, ргәыла ҭакәажәык дназикын, хәмыҽханк,
аԥшәмацәа реиԥҟьамҭаз, убри асаби агара даагарԥааны иара дизаалгеит.
Ахәҷы Џьаҭқьар даниԥыхьашәа, даашьҭԥааны дганы бнаршәырак
дылаиршәит, гыгшәыгк дафаразы. Асаби дахькаршәыз абна ацәхыԥ
ааигәара ҭакәажәыки лагажәыки нхон. Убарҭ ирыман хы-џьмахьак.
Шьыжьымҭан ихьаны абнахь иоурыжьуан, хәмыҽхан икьыҿы-мыҿуа,
рызхара ыфаны, рычыргәқәа еимашы ахш ааргауан. Уажәы иаазқәылаз
аџьмақәа рыуак ачыргә ҭышша, ахш кәармаҷк аанагомызт, иаргьы уахынла
игәарломызт. Алыгажәи аҭакәажәи игәхьааргеит рыџьмахьа замана ахш
аагара иахьаҟәыҵыз, насгьы уахынла иахьгәарымлоз азы. Хәмыҽханк
аџьмақәа ҩба гәарлеит, рҩыза рыцмааит. Аҭаҳмада аџьма дашьҭалеит,
абна днылԥш-аалыԥшуа дышнеиуаз, аҵла дук амҵан абӷьыжәра иџьмахьа
ачыргә асаара иларҟәны игылоуп, абӷьыжәра иларшәу асаби акыка ацәара
даҿуп. Аҭаҳмада иџьашьаны ахәҷы дынихәаԥшызар, дхаҵарԥысуп.
Днаԥшы-ааԥшит, аха аӡәгьы данимба, ахәҷы даашьҭԥааны аҩныҟа дигеит.
– Оо, бара, банаџьалбеит, ари ахаҵарԥыс хәыҷы ибзаазгаз дыббо,
ҳразҟы иакит, хшарада ҳахьыҟаз анцәа ҳрыцҳаишьеит, иҳәан, дылиркит
аҭакәажә.
– Уара мыжда, дабоуԥыхьашәеи, дызусҭада ари ахаҵарԥыс, насгьы
иблақәа ҭыԥхаауа, амыҵмыџь еиԥш иӡӷы аҵәаҵәара хәыҷқәа ҟаԥшь-ҟаԥшьӡа, ссиршәа ибзианы дааӡоуп иара! – изылурыз лзымдыруа
даагәыдылкылеит аҭакәажә.
Ахәыҷы кыкахшыла абнаҿ дзааӡаз аџьмахьа асаби иҵәыуабжь
анаҳалак, иҟаауа аҩны иавагьыжьуан, иара дахшазшәа. Иџьоушьаша,
ацәымҳа, амҳаҵә уҳәа иҿахьы иааимгеит аԥшқа, ашьҭахь убри аџьма агара
инахаргыланы акыка неиҿаркит, иара дгәырӷьаҵәа ацәара далагеит,
аџьмагьы гәыбзыӷӡа, иразӡа ихагылан. Уи ашьҭахьгьы акыка инаркуан. Убас
ачаӷьа ифо дҟалаанӡа аџьма дааӡон. Алыгажә ахәыҷы хьӡыс ихиҵеит
Избаз.
Избаз ирласны азҳара даҿын, жәаф, жәибжь шықәса анихыҵуаз ауаҩы
наӡа диаҟараны, игәамч ӷәӷәан, илшара мбатәын, ишьамхы ҵарын,
игәыжәла цәгьан
Шьхацан акәын, гәарҭак аԥсаса неиуан, убарҭ амҩасцәа иаарыцры-ҵны
ҩыџьа агәара иааҭалеит.
– Уа бзиала шәаабеит, – иҳәан, днарԥылеит Избаз.
– Аӡыша ҳакны ҳаҟоуп, иаажәрацы ҳамҩахыҵит, – иҳәеит руаӡәы.
– Аӡгьы шәҳаржәып, шәыԥсгьы ааиҭашәкып, шәтәақәа, – иҳәан,
даарыԥхьеит Избаз.
– Унан, сшәхыкәыхшоуп, Џьамҳәаҭи Џьаҭқьари шәоума? Шәсымбеижьҭеи иҵӡозеи! – лыла-лҿы аалхаччан, иаагәыдылкылеит аҭакәажә,
– Нан, Избаз, уцаны аҩи аҵәцақәеи, арасеи рзаага, – лҳәеит аҭакәажә.
Избаз, аҭакәажә лажәа ҩбамтәыкәаны иҿынеихеит ашырҳәа.
– Шәарҭ ахшаа дшәымаӡамызт, ани аҷкәын дызусҭада? – дҵааит
Џьаҭқьар.
– Нан, уи сара дсааӡеит, – лҳәеит аҭакәажә.
– Избаз ҳәа аӡәы ихьӡны исмаҳацт, уи еиԥш ахьӡ зихьышәҵазеи? –
дҵааит Џьаҭқьар.
Аҭакәажә зназы даалак-ҩакит, аха цәгьарас иалоузеи лгәхәын, аԥшқа
абнаҿ дыларшәны дшырбаз ралҳәеит. Џьаҭқьар Џьумлаҭи ргәы аазҩеит
уи аҷкәын иӷьычны абна иладыршәыз ахәыҷы шиакәыз. Џьаҭқьар ашырҳәа
ишьамхы инықәкны шәҟәы бӷьыцк иҩит.
– Дад, Избаз, ҳарахә ҳаманы амҩа ҳанықәлоз, ҳашьеиҳаб иаҳҳәараны
ҳгәы иҭаз иамҳәаӡакәа ҳааит, иҟалозар, суҳәоит, абри абӷьыц ганы
ҳашьеиҳаб Нарҽу иҭа, – иҳәан, абӷьыц наирххеит Џьаҭқьар.
Избаз Џьаҭқьар ишәҟәы бӷьыц ааимхны иманы амҩа днықәлеит. Иара
днеираны дахьыҟаз аԥшәмацәа аӡы ахьыртоз дныҽԥынгылеит. Уа аӡы хтаны
изхара ижәит, нас иԥсы ааиҭеикраз аӡхыхырҭа амԥан игылаз ахьаца
хыгьежьаа ашәшьыра дныҵаиан, дамхацәеит маҷк. Ус днеираны дахьыҟаз
аԥшәма иԥҳа аӡы лгарц аӡхыхырҭаҿ дахьааиз, дылбеит, ҷкәынак дыԥшӡаҟәаҟәараӡа игәы ҩарханы дшыцәаз, иагьаагәалҭеит игәы аџьыба иҭыҳәҳәоз
ашәҟәы бӷьыц.
Аӡӷаб краамҭа дихәаԥшуан уи аҷкәын, иԥшреи исахьеи лгәаԥхеит. «Абри
алмас хәшәашәа иҭахәхәа ицәоу, сара насыԥс дсоур, уаҳа мал сҭахымызт»,
– лгәахәуазҭгьы акәхарын лара. Нас ашьшьыҳәа днеихалан, иџьыба иҭаз
ашәҟәы бӷьыц ааҭылган даԥхьеит.
«Сашьа Нарҽу! Абри ашәҟәы бӷьыц назго аҷкәын аԥхыӡ здубалаз,
иӷьычны абна илаҳаршәыз иоуп, уахаҵәҟьа дышьны, уаҩы дахьимбара
дыԥхьак, мамзар ҳацхтәы имгар залшом», – аҳәон уаҟа.
Лоунытә дҩеилыԥсааит аӡӷаб ашәҟәы данаԥхьа.
«Сашьа Нарҽу! Абри ашәҟәы бӷьыц назго аҷкәын дшубо еиԥш, даара
дҵеи бзиоуп, акыр иаԥсоу, акыр злоу, ҳзықәгәыӷша аӡәы ҳәа дыԥхьаӡоуп,
ҳаӡӷаб заҵә – уԥҳа – ԥҳәысс диҭа, ҳара ҳлеир, ачара ду рзаауп», – абас
анҵаны илҩыз ашәҟәы бӷьыц аҷкәын иџьыба инҭалҵеит, егьи уаанӡатәи
ԥжәаны икалыԥсеит. Ашьҭахь аӡы аатаны аԥҳал дҩаҵалан, дныҵашәкәа
дцеит.
Аҩны дааин, лҽааиҭакны аҷкәын иааира дазыԥшны даатәеит. Лани
лаби адәны ашәшьыраҿ итәан. Избаз агәарԥ даақәлеит, дымраны
дынрылаҷҷазшәа, ашәшьыра иҵатәаз неиҿаԥшит. Нарҽуи иԥҳәыси ҩагылан,
иааиз аҷкәыни дареи аԥсшәа неибырҳәан, илеибартәеит. Избаз ирзааигаз
ашәҟәы Нарҽу инеииркит. Нарҽу иԥҳәысгьы, иаргьы ашәҟәы ианыз ргәы
иахәеит. Аӡӷаб усгьы лыԥсы иӷралахьан аҷкәын. Уи акәхеит, аӡӷаби аҷкәыни
еибырҭеит, маҳәыс дҟалеит Избаз.
Шьхалбаан Џьымлаҭи Џьаҭқьари рырахә рыманы игәарлеит. Рашьеиҳаб
имаҳә дицны ирԥылеит. Џьаҭқьари Џьумлаҭи иџьаршьан, иныҵашәшәа
ицеит. Рашьа днаскьарыԥхьан, ари аҷкәын дышьтәуп ҳәа акәын
дзузааҳашьҭыз, уара маҳәыс дҟауҵеит рҳәан, иацәҳара иалагеит.
– Ишәҳәашьоузеи, уара, аа, абар иаашәышьҭыз ашәҟәы, шәаԥхьа, –
иҳәан, Џьаҭқьар ашәҟәы Нарҽу инеииркит.
– Ари ашәҟәы сара сҩымҭа акәӡам, шәарҭ кьаҳәрак ҟашәҵеит
шәеибадырны, момзаргьы уара наџьнатәгьы ҳара ҳауҭахымызт, – иҳәеит
Џьаҭқьыр, игәы иаланы. Мчыбжьык бжьысхьан, Џьаҭқьари Џьумлаҭи
рымаҳә дыршьырц рыӡбеит. Ауха чаншьҭахь, ауаа рыцәа-ԥсымҭаз,
Џьаҭқьар аиха кны аҽҭра днавагылеит. Џьумлаҭ дахьиаз ахьынтә ибжьы
иргеит:
– Аҽқәа рышьҭыбжь цәгьоуп, уцаны иҟалаз еилкаа.
Избаз абӷьааҳәа дҩагыланы аҽеилаҳәара далагеит аҽҭрахьы дцарц.
– Умцан аҽҭрахьы, уа узшьыша тәоуп, амала уцошәа ҟаҵаны, ушьапқәа
рыӷәӷәаны иқәкшо асоф унықәгыланы, амардуан аҟынӡа унеи, нас
уаахынҳәны ушьҭал, – лҳәеит Избаз иԥҳәыс.
Избаз даалеи-ҩеины, ҩаԥхьа ииарҭаҿ дышьҭалеит.
«Избаз шьҭа дшьуп, Џьаҭқьар сицхрааны ԥслымӡрак жны даҳҭап,» –
ааигәахәын, Џьумлаҭ иҿынеихеит уахь. Џьаҭқьар аиха кны дахьгылаз
даннеи, Џьаҭқьар аиха рыхха аҿылаирхан, аҟабақ еиԥш иашьа ихы
еиҟәырԥаны длышьҭеиҵеит. Ашьҭахь дынихәаԥшызар, уаӷоу дзықәшәара,
иашьа иоуп иишьыз.
Иҟалаз анеилыркаа, Избаз иԥҳәыси иареи бналан рҽырҵәахит. Џьаҭқьар
имаҳә дишьырц диқәлан, аха димбеит, нас иашьеиҳаб Нарҽу дахьышьҭаз
длыҩнашылан, зегьы зхароу уара уоуп, уашьцәа ҳаҵкыс умаҳә ацхтәгаҩы
деиӷьоушьеит, иҳәан, еихала дҟәаҟәаны дышьҭеиҵеит.
Аҳәҳәабжьы аныҟала, ажәлар еизеит. Рҭынхацәа гәакьақәа Џьаҭқьар
иааикәшеит.
– Зашьцәа зшьыз уара амаҳагьа, шьҭа аӡәы иҩны унаишьҭуам. – рҳәан,
иашьцәа злеишьыз аиха наганы идыркит.
– Ҳара ҳнапы уҽоумыркын, абыржәыҵәҟьа абри аихала уаргьы уҽшьы‚ –
рҳәеит.
Џьаҭқьаргьы уаҳа царҭа имамызт, инеигӡеит.
Ахҩеишьцәагьы анышә еицарҭеит. Рымаҳә Избаз рықә-рҵас ҟаиҵеит.
Ацхтәы иара иоуит, рыҩнаҭаҿы даԥшәымахеит.
