Аполлон Думаа















Аԥсуеи аԥсуареи













Думаа А.Н.
Аԥсуеи аԥсуареи. Алафжәабжьқәа, астатиақәа, аетнографиатә нҵамҭақәа. – Аҟәа. – 2015. – д.


Аполлон Думаа ишәҟәы «Аԥсуеи аԥсуареи» иеиднакылоит ихыҭҳәаам алафжәабжьқәеи, астатиақәеи, аетнографиатә нҵамҭақәеи. Дара ҩуп еилыкка, ухызхуа жәаеҿкаала. Араҟа иҟоуп, аԥсуа иара иҷыдара узырбо асиужетқәа, илаф, автор иажәақәа рыла иаҳҳәозар – ауаа нагақәа, ауаа ссирқәа ирызку астатиақәа, иара убас, иеиҷаҳарыла ианҵоу, ҳажәлар рхатәы дунеи аазырԥшуа рқьабзқәа.
Ашәҟәы иаԥхьаз, хымԥада, игәалаҟара шьҭнахуеит, дзызхәыцшагьы иауеит.  






















Аԥсуара иазышәаҳәо ашәҟәы

Аԥсуа ԥсҭазаараҿы жәытә-натә аахыс аҭыԥ аман амилаҭ ахаҿра зныԥшуа, насгьы лымкаала ҳаҭыр зқәыз ҷыдарак. Ҵабыргуп, уи уажәгьы, анкьа еиԥш акәымзаргьы, иуарла-шәарлазаргьы, иуԥылоит. Уи убри ауп: аԥсуа хаҵа зегьы рыла дҵоураны данцәырҵ, даԥсаны иуаажәлар рыҩнуҵҟа ихы анааирԥш, ҳаҭыреиқәҵарак аҳасабала, ижәлеи ихьӡи еидкыланы ирҳәон. Иаагап ҿырԥштәқәак: Арыш Гьадлач. (ахыцқәа ирҭакны иазгәаҳҭап ажәла форма кьаҿла, ус ианаалоит ҳәа иԥхьаӡан), Кьахь Ҳаџьараҭ, Шамы Ҳасан, Џьопуа Нестор, Ԥлиа Антон, Чаҵә Чагә, Аҩӡы Кадыр, Ҭар Еқәыԥ… Зыхьӡи зыжәлеи еидкылан ирҳәоз ауаа излаз ажәлар рыҩнуҵҟа рыхьӡ рыԥша ыҟан,  пату рықәын ауп иаанагоз. Еилкаауп, уи зегьы рҿы ахархәара шамамыз. Аԥсабара абаҩхатәраҿ «акаҷбеира» шаанарԥшуа еиԥшҵәҟьа ауп ажәларгьы абраҟа рхы шымҩаԥырго, даҽакала еиҭарсшәа иуҳәозар, ари аҳаҭыртә «титул» – ажәлеи ахьӡи еицҵаны аҳәара зегьы ираҭәаршьомызт, ҷыдала иалкааз ракәын изҵанакуаз…
Ари аҷыдара, ҳәарада, ахацәа рҿы мацара акәымкәа, аԥсуа ҳәсақәа рҿгьы иуԥылон, иаагап: Баалоу-ԥҳа Мадина, Аӡын-ԥҳа Ҟаимыҭхан, Ануԥҳа Ҳаиуда… Амала, урҭ рҩызцәа, аԥсҭазаараҿы ишыҟазгьы имаҷны акәын ахархәара шрымаз.
Сыззааиуа, зыхьӡи зыжәлеи, еидкыланы ирҳәоз аԥсуаа дреиуан абжьыуаа рҿы акәым  уи анҭыҵгьы ибзианы ирдыруаз, Ҭхьына ақыҭан ауеибеиԥш инхоз, иара иахьагьы здаракәац уаҟагьы иӷәәӷаӡа иану Нестор Ҭасқала-иԥа Думаа. Атрадициа змоу ари аԥсуа ҭаацәара ду иааӡеит Аԥсны иҵоураны иаҵагылаз ахшара. Урҭ зегьы араҟа реиқәыԥхьаӡара (ажәа ԥха ишаԥсоугьы) сзалагом, далыскаауеит абыржәыҵәҟьа сзыԥхьаз анапылаҩыра «аԥсуеи аԥсуареи» автор Аполлон думаа.
Аԥхьаҩ ухаҵкы, ари ауаҩ сара ҿыц дусырдыруам, уи иҿаратә шықәсқәа инадыркны, ишрҳәо еиԥш ихы аџьыка ықәхны зымаҵ иуа иԥсадгьыл гәакьа ибзиаӡаны дадыруеит иаԥсоу ҵеины. Аха убас шакәугьы, штрихқәак, мамзаргьы гәалашәарак аҳасабала, исҭахуп инысымҩа аҟнытә еиҳа ихадароу фактқәак, хҭысқәак ҳалаԥш еицырхаагарц. Усҟан, ҳәарада, аилкаара еиҳа иаҳзымариахоит аҩада зыӡбахә ҳәоу анапылаҩыра ахьынтәаауа, хыҵхырҭас иамоу, насгьы уи автор ихықәкы, даҽкала иуҳәозар, акомпиутертә системеи атехникатә прогрессии иԥахны иркыу иахьатәи аԥхьаҩ иеиҳәарц шиҭаху уҳәа иҵегьы. Уи адагьы, ишырҳәо еиԥш, ажәа ахы мҳәакәа аҵыхәа узҳәом.
Иара Ҭхьына ақыҭа атәы ҳҳәозар, егьырҭ Аԥсны ақыҭақәа акы еиҵамкәа аҭоурых ду амоуп. Уи жәытә-натә аахыс иалиаауеит Ҳаԥсадгьыл ахьчаразы зхы-зыԥсы иамеигӡо, ахьӡ-аԥша ҭызго аҵеицәа гәымшәақәа. Ус шакәу рҳәоит аҭоурых иаҩхьоу жәра зқәым адаҟьақәа. Ақыҭа ахьӡ акәзаргьы излалукааша ахатә ҷыдарақәа амоуп. Ҳҵарауаҩ ду, академик Зураб Џьота-иԥа Џьапуа ишазгәеиҭо еиԥш, ахьлых аус адулара иадҳәалоуп. Ахы инаркны аҵыхәанӡа нахьхьынӡа аахыс иаԥсуа қыҭоуп. Аԥсабара акәзар, иссируп! Алаӷырӡ еиԥш ицқьоуп Арасаӡыхьгьы, Ҭхьынагьы, Мықәгьы ирзеиԥшу аӡиас Мықә. 
Аполлон Нестор-иԥа Думаа диит 1942 шықәсазы Очамчыра араион Ҭхьына ақыҭан абшьҭрала аԥсуара аҳра ахьуаз, нцәахәык еиԥш иахьахәаԥшуаз аҩнаҭаҿы. Уи раԥхьаӡа дҭалеит  иқыҭа гәакьаҿтәи ихарҭәаам ашкол. Усҟтәи аамҭазы, ишдыру еиԥш, Аԥсны ақырҭуара ахаԥан, аԥсуа школқәа аркын, аха ус шакәызгьы, агәырҵҟәыл бзиа змаз ахәыҷқәа ҳаԥхьаҟа ҳаԥсадгьыл азы џьара ҳхәарҭаны ҳҟалар ҳәа ихәыцуаз акырӡа ишырцәыуадаҩызгьы, ргәы камыжькәа аҵара рҵон. Аполлон ихатәы бызшәа агәыбылра иҭаацәа рҿынтә илааӡаз иаҳа-иаҳа дазҿлымҳанатәуан. 1962 шықәсазы еихьӡара шьахәла абжьаратә ҵара далганы дҭалоит Аҟәатәи апедагогигатә институт. Аҩбатәи акурс аҿы аҵара шиҵоз арратә маҵурахьы иԥхьеит. Аԥсадгьыл аҿаԥхьа хьыӡла-ԥшала иуалԥшьа нагӡаны даныхынҳә иҵара уахынлатәи аҟәшахьы ииаганы  аусура далагоит «Сухумприбор» азауад аҟны, амаҭәахәқәа реизгара аҟәшаҿы. Аҵареи аусуреи шьахәла еилагӡауа, 1971 шықәсазы дызҭаз иҵара далганы Аԥснытәи асахьаҭыхратә ҵараиурҭаҿ рҵаҩыс аусура далагеит. 
Аполлон Думаа иқыҭа гәакьа Ҭхьынаҟа дхынҳәит аамҭақәак рышьҭахь. Аусуара далагоит иара дзылгаз ашкол аҿы рҵаҩыс. Анаҩс диаргоит ақыҭа анагӡком ахантәаҩыс. Ари аҭыԥ аҿы еихьӡара ҟаимаҭла иуаажәлар рымаҵ иуан 12 шықәса. Уи инапынҵақәа рынагӡараҿы иааирыԥшуаз аҭакԥхықәреи, адырреи, ауаҩреи рзы акырынтә ихаҭара алкааны аџьшьарақәа ирҭахьан…
Аполлон Думаа занааҭла, ишаҳҳәахьоу еиԥш, дырҵаҩуп. Аха иара хаҭала ақыҭа ԥсҭазаара пату изақәуп, ақыҭанхамҩа дазааигәан есқьынагьы, уи иацу акәама-ҵамарақәа ибзианы еиликаауан данқәыԥшӡаз инаркны, 20 шықәса инеиԥынкыланы зымаҵ иуаз иқыҭауаагьы иара иахь ирымаз абзиабара иаҳа-иаҳа аҽарҭбаауан, иҵаулахон. Иаргьы урҭ рымаҵ аура насыԥ дуны иԥхьаӡон ианакәзаалак. Иагьиӡбоит аҩбатәи азаанаҭ ала иҵара-дырра иазирҳарц. Дҭалоит Аҟәа иҟоу асубтропикатә нхамҩа Қырҭтәылатәи аинститут. Дук хара имгакәа диаргоит Ленин ихьӡ зхыз Ҭхьынатәи аколнхара ахантәаҩыс. Араҟагьы уи қәҿиара ҳаракыла еилеигӡон иҵареи иусуреи. Иҳәатәуп иара ихантәаҩрала, инапхгарала Ҭхьына ақыҭа акырӡа ԥхьаҟа ишцаз, ауаапсыра рсоциал-економикатә ҭагылазаашьа шышьҭыҵыз, араион абиуџьет ахарҭәаараз аԥхьагылара змаз анхамҩақәа ишыруакхаз», – ҳаԥхьоит Аполлон думаа ишәҟәы «Ахақәиҭратә мҩа» Аҟәа 2013 шықәсазы иҭыҵыз иазку Очамчыратәи араионтә газеҭ «Ерцахә» аредактор Хьыкәыр Аҩӡԥҳа «Аԥсадгьыл аҵеи мшы» ҳәа хыс измоу лыстатиаҿы. Араҟа, инымҩатәшәа акәзаргьы, иазгәасҭоит хыхь зыӡбахә ҳәоу автор лыстатиаҿы аԥсҭазааратә фактла, ирҵабыргуа, насгьы еилыхха иҟоу ахшыҩзцарақәа рыла иаҳлырбоит дзыхцәажәо аԥсадгьыл аҵеи лаша инысмҩа ахашәара-аҵашәара аҩаӡара ахьынӡаҟоу, насгьы иуаҩратә хаҭара зеиԥшроу, аԥсуа интеллигентк, ҵарауаҩк иаҳасабала иахьа уажәраанӡа илиршахьоу ҳнагәыларԥшны.
Аполлон Думаа аԥсуаа рмилаҭ-хақәиҭратә қәԥара активла иалахәыз дреиуан, Аԥсны Жәлар Рформ «Аидгылара» аиҿкааҩцәа дыруаӡәкын. Ҳәарас иаҭахузеи, 1980-тәи ашықәсқәа аҩбатәи рызыбжазы жәлар рфорум «Аидгылара» ицәырҵыз акырӡа аҵанакуан, зынӡа иԥаԥашькны, ара ҳара ҳоуп иҟоу ҳәа иаақәгылаз ақырҭцәа рполитика хәымга иаҿагыланы ақәԥараҿ иалукааша аҭыԥ аман. Урҭ, усҟан аҭагылазаашьа злаҟаз ала, ирҿагыланы ақәԥара, имҩаԥыргоз аус ҟьашьқәа рҿыцра, акы, имариаз усымызт, ҩбагьы, ашәарҭара дугьы ацын. Ус шакәыз рҳәоит 130 агәымшәара аазрыԥшыз аԥсуаа реинтиллегенциа рнапы зҵарҩыз «Аԥсуа шәҟәы» акәша-мыкәша иҟалаз ахҭысқәа. Абри ашәҟәаҿы иҿаҿаӡа инапы ануп Аполлон Думаа.
Аԥсны аҟазаареи аҟамзаареи аҳәааҿы иангылаз аамҭазы, ари ахаҵа илиршаз шьардоуп, ишырҳәо еиԥш, ихы-иԥсы дамеигӡа, дымтәа, дымгыла хыцәнамырха аӷа хәымга иҿагылан еибашьуаз ижәлар рыгәҭа дгылан. Ишдыру еиԥш Очамчыра араион анапхгара ииаган Ҷлоуҟа. Администрациа Ахада иусқәа Апаллон иҩызцәеи иареи инарыгӡон.
Аибашьра анцо аамҭазы, абџьар кны аӷа хәымга иҿагылара анаҩсангьы, ирацәоуп аџьабаа ду зҭаху, насгьы зда ихәарҭам ауснагӡатәқәа. Убарҭ иреиуоуп: атыл аус адулара, аҭабиақәа рырмазеира, аибашьцәа фатәы-жәтәыла реиқәыршәара, афронт ацәаҳәахьы Аԥсадгьыл ахьчаҩцәа аџьаԥҳаны рызнагара, ахәцәа ралгара, зыԥсадгьыл фырхаҵарыла зхы ақәызҵаз аҵыхәтәантәи рымҩахь рынаскьагара. Урҭ рҭаацәа рԥылара ҟәышажәала рыгәшәа-мшәа аҳәара уҳәа иреиԥшыз азҵаарақәа рҭыԥ рықәҵараҿы ирацәоуп Аполлон Думаа тәамҩахә ҟамҵакәа илиршаз, иаиарыԥшыз агәцаракра.
Ажурналист Хьыкәыр Аҩӡԥҳа хыхь зыӡбахә ҳәоу астатиа «Аԥсадгьыл аҵеи мшы» аҟны зынӡа ииашаны ишазгәалҭаз еиԥш, иаҳхаагаз аибашьра хлымӡаах ашьҭахьгьы Аполлон Думаа иџьабаақәа кыр ирацәоуп. Шықәсык инацны ампыҵахалаҩ алаапк ицҳазшәа дызлагьыжьуаз араион ианиҵаз ахәрақәеи ашьаарҵәыра иалҵыз абжьыуаа аԥсҭазаарахь рыргьежьреи ус имариамызт. Аха абраҟагьы уи хеигӡарада аус иуан, зны дыҟан араион ақыҭанхамҩа аусбарҭа еиҳабыс, нас диаргоит араион ахада актәи ихаҭыԥуаҩыс. Иуадаҩын усҟангьы рымаҵ аура, избанзар, Ельцини Шеварднаӡеи «рылԥхала» шықәсыла Аԥсны амацәаз иҭакын, анага-аагарақәа зынӡа имаҷын, алшарақәа ракәзар шьардаӡа икәадан. Аха араион анапхгара руаажәлари дареи еилеибакаарыла аус еицуа шьаҿа-шьаҿала иахьа аҵкыс уаҵәы ҳзеиӷьхозар ҳәа ԥхьаҟа еихон.
Аԥсны Ахада иусԥҟала 2004 шықәсазы Аполлон думаа очамчыра араион ахадас дҟаҵан. Ианакәзаалак Аполлон иуаажәлари иареи рыбжьара аилибакаареи аҳәоуеиқәшәареи аҳра руан. Уи ибзианы еиликаауан анхаҩы иҭагылазаашьа, илшара. Аицхыраара ахьаҭаххоз излалшоз ала ихы ахигомызт.
Аполлон Думаа иахьагьы, 70 шықәса дшырҭысхьоугьы, иуаажәлар ирыхәаша аусқәа дырҿуп ааԥсарада. Уи аус иуеит аилазаара «АЗИД» иатәу, Аԥсны иаарылукаартә еиҿкаау арахәааӡаратә комплекс адиректорс. Араҟагьы иааирыԥшуа алыҵшәақәа уаҩ дзеигәырӷьаша роуп, ихәарҭоуп.
Уи пату ду изақәуп, ҳаҭыр ақәҵаны амаҵ иуеит иабацәа, урҭ рабацәа нахьхьиӡа аахыс иаарго, нцәахәык еиԥш изымҵахырхәо аԥсуара. Ихаҭашьатә ҟазшьақәа ртәы уҳәозар, иҳаракуп иуаҩра, иҵаулан иԥашәыркуп иламыс, дрыхӡыӡаауа дрықәныҟәоит аԥсуа ихаҿра ихарҭәааны иаазрыԥшуа традициак еиԥш еилаӷьахьоу аҵасқәа, ақьабзқәа.
Аҭоурых змоу Ҭхьына ақыҭа аҵеи аполлон Думаа ахьӡи-аԥшеи зҽаԥсазтәхьоу уаажәларратә-ҳәынҭқарратә усзуаҩуп, ауаҩ нага ззырҳәо иоуп. Уи иажәеи иуси еснагь еицнаргоит. Аполлон Думаа иԥсадгьыли иуаажәлари рҿаԥхьа ламыслеи, ҭакԥхықәралеи рымаҵ аураҿы илиршахьоу рзы Аԥсны Аҳәынҭқарра раԥхьатәи Ахада В.Г. Арӡынба иусԥҟала ианашьоуп «Аәхьӡ-аԥша» аорден ахԥатәи аҩаӡара.
Аԥхьаҩ ухаҵкы, ишубо еиԥш аранӡа ҳналс-ҩалсны акәзаргьы, ҳарзааҭгылеит Аполлон Думаа инысмҩа аҟнытә еиҳа ихадараз штрихқәак, даҽакала иуҳәозар, иуаажәларратә-ҳәынҭқарратә усура иднаҵоз инапынҵақәа ҭакзыԥхықәрала ишныҟәигоз, дшырзаҳаҵҳаҵоз атәы. Урҭ  ҭакыԥхықәралеи ламыслеи иныҟәигоз имаҵурақәа роуп, жәаҳәарада  уи дызлоу иуаажәлар рыҩнуҵҟа ҳаҭыр иқәны, игәра рго, бзиа дырбо деицгәарҭартә дҟазҵаз. аха иҳәатәуп ажәасахьарк аҿгьы агәырҵҟәыл шимоу. Аполлон Думаа аԥсуа жәлар рдоуҳатә мазарақәа зегьы иреиҳау рсахьаркыратә литературеи, зқьышықәсала ақәра змоу, ибеиоу рҿаԥыцтә ҳәамҭақәеи бзиа ибоит, дрызҿлымҳауп. Ус шакәу арҵабыргуеит Аҟәа 2013 шықәсазы иҭыҵыз ашәҟәы «ахақәиҭратә мҩа», уи редакторс дамоуп абаҩхатәра змоу апоет, апрозаик, аԥсуа кьыԥхь аҿы аџьабаа збахьоу Енвер Ажьиба. Хыхь ишазгәаҭо еиԥш, ашәҟәы ҵыхәтәажәак аҳасабала иануп Аполлон Думаа инысмҩа атәы зҳәоу ажурналист Хьыкәыр Аҩӡԥҳа лыстатиа. Автор иакәзар, абар ииҩуа: «Абри сусумҭа хәыҷы аҿы изҩыз ахҭысқәа зегьы иҟалахьаҵәҟьоу жәабжьқәоуп. Схы иҭҳәааны ацәажәареи аҩреи сара сҟазшьа иалаӡам. Аибашьра аан, сыла иабаз ахлымӡаахрақәа, амшынҵақәа иансыҵақәоз схы иасырхәеит. Аҳәынҭқарра Ахада Владислав Арӡынба изку ацәаҳәақәа, иареи сареи хаҭала ҳаицәажәарақәа рҟынтәи иаагоуп. Егьырҭ ажәытә аҭоурыхтә абыргцәа дуқәа исзеиҭарҳәахьаз жәабжьқәоуп.
Аиумортә жәабжьқәа сара хаҭала сызхаану, аԥсуа ҩнаҭақәа рҿы иҟалахьоу роуп. Абарҭ сҩымҭақәа хәышықәса рыҩнуҵҟа изҩыз роуп». 
Арҭ ажәақәа рыхшыҩҵак шҵабыргыхаҭоу имҩашьо ибоит ашәҟәы иану ажәабжьқәеи, ахҭысқәеи, аҳәамҭақәеи игәцаракны ирыԥхьаз дарбанзаалакгьы. Ҳаргьы уи аилыргара ҳалагом, избан акәзар, ԥхьажәак аҳасабала «Аредактор иҟнытә» ҳәа Енвер Ажьиба иациҵаз астатиа ҟаимаҭ аҟны иаиҭаз ахәшьара бзиа акы, ҳақәшаҳаҭуп, ҩбагьы, ас еиԥш зҭоурых ыҟоу ашәҟәы ишанаалоу еиӷьны аҳәара мариамзар ҟалап. Злитературатә гьама ҳараку, ашәҟәқәа (аҩымҭақәа) аредакторра рзураҿы аԥышәа змоу, здырра ҵаулоу, аԥсуа бызшәа иамоу абеиара луонытә изныруа Енвер Ажьиба лакҩакрада еиликааит автор ииҳәарц, иааирыԥшырц ииҭахыз. Еснагь иуадаҩуп дарбанзаалак изгьы ишәыҟәхаанӡа анапылаҩыра ииашоу ахәшьара аҭара, даҽакала иуҳәозар, адунеи абарц, аԥхьаҩцәа рнапаҿы инеирц азы алахьынҵа аӡбара. Араҟа агха аҟаҵара гәнаҳак иаҩызоуп.
Сыззааиуа, ашәҟәы «Ахақәиҭратә мҩа» насыԥ (ус узазҳәозар) аман уи еилызкааз, агәы ахьеисуаз, аԥсы ахьҭаз знырыз, насгьы аԥхьаҩ заа аилкаа иаша изҭашаз ажәаԥха ацызҵашаз аредактор дазкашәеит. Абригь, сара сахьахәаԥшуала, қәҿиароуп, маншәалароуп ашәҟәы автор изы.
Аҩада исҳәаз хшыҩзцарақәа еиҳа иреалны иаабарц азы ҿырԥштәык аҳасабала, иаагап Енвер Ажьиба истатиа аҟнытә ҭыԥқәак: «…Сара абри аԥсҭазаара ҩанҭхь аҟны Анцәа исаҭәеишьеит анкьатәи аԥсуаа рхылҵ қарбыџьқәа аӡәырҩы рааигәара иҟазаара, аус рыцура, рҟазара алахәра, ачеиџьыка рыцфара. Убарҭ анкьатәи аԥсуаа дырхыԥхьаӡаланы сихәаԥшуеит, ҳаҭыр дула сыззыҟоу абри ашәҟәы автор, Аԥсуара аԥсылагаҩагара иагәылаҳәоу Аполлон Нестор-иԥа Думаа. 
Владислав лымкаала зыгәра игоз, пату зқәиҵоз иҩызцәа дреиуан Апаллон нестор-иԥа. Аҳәынҭқарратә напхгаратә усқәа рымҩаԥгараан урҭ русеицура иаҳагьы еизааигәанатәит. Зыламыс еиԥш зҭакԥхықәрагьы ҳаракыз Аполлон Нестор-иԥа Владислав изы дарӷьажәҩан, игәаанагара акраҵанакуан, акыршықәса аус еицыруан. Аӡәы аҳәынҭқарра дахадан, егьи раион дук анаԥхаҩцәа дыруаӡәкын. Зегьы реиҳа ихадараны инхаз, акыршықәсатәи русура аамҭазы аума, иахьа Ҳхада иԥсҭазаара даналҵхьоу аамҭазы аума, урҭ рыбжьара иҟаз аҳаҭыреиқәҵареи агәреибагареи џьара шәытарак рнымлакәа ишыцқьаз иаанхеит. Убри ҳоуп ари ашәҟәы аҿы, Ҳхада игәалашәара лаша иазкны иҟаҵоу ахәҭа ихадароу аҭыԥ зааннакылоугьы.
Заҟа хҭыс, заҟа фырхаҵара алоузеи, ҳаибашьцәа раԥхьагылаҩцәа ируаӡәкыз, аибашьҩы гәымшәа, Аԥсны афырхаҵа. Заур (лакәыт) зарандиа изкны ари ашәҟәы иану аочерк. Аибашьра атема, ашәҟәы автор ацәхьаҵрак имаӡамызт. Избанзар, уи аибашьра цонаҵы иахьеи-уахеи ҳҵеицәа злагылаз амцашыра иаргьы ирыцеиҩишон. Ашьаарҵәыра хҭысқәа изныкымкәа дрылаԥшхьан. Убри хыхь зыӡбахә ҳәоу аочерк аума, уи анаҩс аԥхьаҩ иԥыло Ҭхьына ақыҭа иалҵны ҳаӷа иҿагылаз афырхацәа ирызку аҩымҭақәа рҟны аума автор иааиҳәо зегьы агәрагара зурҭо.
Уахык иадамхаргьы аибашьҩы аҭабиаҿы ма ахырӷәӷәарҭаҿы (бџьарымцалатәи аиҿагылара ҳҳәарым) ихҭигоз ахҭысқәа мбаӡакәа, знацәақәа ирылцәцәааны аҩымҭақәа аԥызҵо џьоукы рырҿиамҭақәа уанрыԥхьо, агәынамӡаратә гәыԥжәарақәа ануздырҵысуа амаҭазы, ари ашәҟәы иагәылгоу аҩымҭақәа, ҭоурыхтә ҩымҭақәаны урыхәадырԥшуеит.
Аҭоурых анаҳҳәа, Аполлон Нестор-иԥа иҟәышу, аҵара змоу интеллигентк иаҳасабала ари ашәҟәаҿы дрывымсит аҭоурыхтә хҭысқәагьы. Аԥхьаҩ иԥылоит аҭоурыхуаа аӡәырҩы ирызкны уаанӡа изымдыруаз аҿыцрақәагьы.
Ашәҟәы аидара хьанҭа иаҵоуп. Аԥхьаҩ аамҭагагас иааинырсланы дзаԥхьаӡом. Уи дагәыланахалоит, датәнатәуеит, игәеисра арццакуеит. Абарҭ зегьы дрылашыҩкны дышнеиуаз, автор дызлагәрыцҳашьаҩу ала, маҷк иԥсы ишьарц, дааирлахҿыхырц идигалоит ажәлар рыԥсҭазаара иарҿиаз, иласу, илахҿыху, илафу ахҭысқәа. Урҭ  уамашәа игәнаалоуп, ихаауп, иԥшӡоуп, игәҭархәыцгоуп.
Ашәҟәы «Ахақәиҭратә мҩа» иҵабыргыхаҭаны аԥхьаҩ ииҭахыз, изааигәаз акы шакәыз дырны гәахәарыла идикылеит, иацәажәеит гәаартыла, изцәырнагартә еиԥш уажәгьы ушьҭангьы дзырхәыцша, хара дзырԥшыша, иахьатәи иԥсҭазаара хаха иадҳәалоу азҵаарақәа жәпакы. Ари азы аранӡа иаҳҳәаз, (иҵегьы уззааҭгылаша шыҟоугьы) азырханы, ҳнагәылаланы акәымзаргьы, ҳалаԥш нахаагап Аполлон Думаа аҩбатәи ишәҟәы «Аԥсуеи аԥсуареи». Хара сцаанӡа иазгәасҭар сҭахуп абас еиԥш иҟоу детальк. Уи убри ауп: абарҭ аҩ-шәҟәыкгьы уаҩҵас игәцаракны ирыԥхьалак имбарц залшом урҭ равтор аԥсыуа патриотк, интеллигентк иаҳасабала ихаҭара хазырҭәаауа, абаҩхатәра иатәышьҭроу ҷыдарак. Уи жәаҳәарада, иуарлашәарлоуп, зегьы рҿы иуԥылом аха усгьы иҟоуп. Абар ахаҭагьы. Аполлон думаа аџьабаа  ацны, аха ижәлар рзы иҵоураны иахьа уажәраанӡа ихҭынхьааз, мамзаргьы ихигахьоу иԥсҭазааратә нысымҩа излаҳнарбо ала, уи асовет аамҭа аангьы, уи ашьҭахьгьы Аԥсны араион дуқәа ируаку аҟны зҭакԥхықәра ҳаракыз амаҵурақәа намысла иныҟәигахьеит, ихаҭагьы иуаажәлар рыҩнуҵҟа ахьӡ-аԥша инаҭартә, Аполлон Нестор-иԥа рҳәартә еиԥш. Ари уи иуаҩреи иаамысҭашәареи аазырԥшуа, иҳаразкуа ихаҭаратә ҟазшьақәа ируакуп.
Сыззааиуа, абас маҵуралеи, насгьы иахьеи уахеи еилашуа аԥсҭазаара иацу акәамаҵамарақәеи рыла  хәдацәахьы еилахаз Аполлон думаа иусуратә аамҭа иҽахаршәаланы дрышьҭазааҩын, иԥшаауан ижәлар рдоуҳатә культура ахьҟәырҷахақәа. Урҭ иара ишиҳәаз еиԥш, ихыҭҳәаам хыҵыхырҭас ирымоуп, зегьы раԥхьаӡагьы ихаҭа дызхааныз, ибзианы иидыруаз, ауаа ҟәыӷақәа, аԥсҭазааратә ԥышәа змаз инаԥш-ааԥшхьаз рҳәамҭақәа. Убри ахыхь, иара убас аҭакԥхықәра ҳарак зцыз, инапы ианыз амаҵурақәа раан иоуз, иԥыхьашәоз иреалтәу аматериалқәа. Ус анакәха, араҟа иџьашьатәу, узыргачамкуа ҳәа изаҟаразаалак акгьы убаӡом, апсҭазаараҿы иҟаҵәҟьаз ауп иҟоу. Ари арҿиаратә дунеи аҿы иԥсабаратәу акоуп. Амала иџьоушьар алшоит даҽакы. Аҩада ишазгәаҭо еиԥш, «аԥсуеи аԥсуареи» автор дшыҷкәыназ инаркны зҭакԥхықәра ҳаракыз, дчынуаҩызтәыз еиуеиԥшым амаҵурақәа ргьама збаз, иамаз амчра дырхаргаларагьы алшон, еиҳа иазааигәаны иуҳәозар. Аԥсуа жәлар рдоуҳатә мазара ахыҵхырҭақәа рчақьмаџьа агәыбылра зынӡа ихьымсӡакәа, игәы мырцыхцыхӡакәа шьоукы-шьоукы амаҵура уаа ишрыхьуа еиԥш давган хара дагар ауан. Уи азы, ԥсаҭала уцәажәозар, уеизгьы-уеизгьы гәыбӷан дукгьы узрыҭом, избан акәзар, рымч, рылша аҳәынҭқарра рнапы ианнаҵаз рутәы, рҳәатәы иазыркроуп. Уи амаҵура иалоу зегьы рзы ихымԥадатәиу акы акәны иҟоуп. Аха ажәлар жәларны, рхатәы хаҿра рыманы иҟазҵо, даҽа милаҭк ирылазмырҩашьо, насгьы иӷәӷәаӡа ирылазыргылауа адоуҳатә культура асферақәа ртәы зынӡа ихазуп, еснагь иалкаау аҭыԥ рымоуп ауаатәыҩса рыԥсҭазарааҿы. Убри аҟнытә рангла ихәыҷы иду дарбан чынуаҩызаалакгьы, инапы иану иарбан маҵуразаалакгьы, ижәлар рдоуҳатә хыҵхырҭақәа (уи иаҵанакуеит афольклор, ҳәа изышьҭоу аҿаԥыцтә ҳәамҭақәа, алитература, аҟазаара уҳәа еиҭа акык-ҩбак) идыруазароуп, бзиа ибозар ауп, ажәакала, гәыла, ԥсыла иныруазароуп. Усҟан уи уаҩык иаҳасабала, акы, иҩнуҵҟатәи культура ҳаранакуеит, даамысҭашәаны дҟанаҵоит, ҩбагьы, ижәлар гәакьа нахьхьиӡа аахыстәи ржәытә рҿатә инардыруеит, инардыруеит мацара акәымкәа, бзиа инарбоит, изаагәанатәуеит, уимоу, иусураҿгьы ицхраауеит дҳәаақәнаҵартә аҟынӡа.
Атрадициа ду змоу (иаҵшьны иазгәасҭоит иахьагьы измоу), лоунытә иаԥсыуоу Нестор Ҭасқала-иԥа Думаа иҩнаҭаҿы ииз, иааӡаз ахшара даҽакла ҟалашьа азин рымамызт. Урҭ раб иҩнаҭа ду аҿы ирбаз, ираҳаз, ирҵаз, ажәакала, идәылыргаз аԥсуара дҵарауаҩума, дҳәынҭқарратә, уаажәларратә усуҩыума, дҳақьымума, дырҵаҩума, уҳәа дасу иахьгылоу рҭыԥаҿы, рнапы иану рмаҵураҿы иҵыргәа дуны ирзыҟалартә еиԥш иҳәаақәнаҵеит.
Сыззааиуа, Аполлон Думаа абас аԥсуара иаӡрыжәыз ,аханатә аԥсуара аҳра ахьауа аҩнаҭаҿы идәылигаз адоуҳатә мазара иабзоуроуп уҳәар алшоит аҩада ҳзыхцәажәаз актәи ашәҟәы «Ахақәиҭратә мҩеи» (Аҟәа  2013 шықәсазы Аҟәа иҭыҵыз), уажәы аԥхьаҩ идигалауа аҩбатәи ишәҟәы «Аԥсуеи аԥсуареи».
Зегьы раԥхьаӡагьы ари ашәҟәы иаԥхьаз дызусҭазаалак имбарц залшом уи еиднакыло аҩымҭақәа равтор заҟа дрыцклаԥшны аԥсуара цәа рхаиҵаз, иҵегьы уазааигәаны иуҳәозар, аԥсҭазаара аҵабырг хаҭа ҵаҵӷәыс ишаиҭаз. ишдыру еиԥш, категориала изҵанакуазаалакгьы, ицәгьоума, ибзиоума аиашаҵабырг урысшәала «деиствительность» ҳәа изышьҭоу аҟара асахьаркыратә ҩымҭа «иажьрацәараны» иаднакыло даҽа маҭәахәык (материалк) иуадаҩуп аӡбахә аҳәара. Абри ахшыҩзцара аԥхьаҩ имҩашьо ибоит аҵарауаҩ  Аполлон Думаа ишәҟәы ҿыц аҿы, насгьы абара мацара акәымкәа ишаныԥшыз, ҟазарыла ахархәара шилшаз. Убригьы ашәҟәы иамоу излалыукаауа аҷыдарақәа ируакуп. «Аԥсуеи аԥсуареи» еиднакылоит лымакаала иахьатәи ҳаԥхьаҩ изы аинтерес зҵо, зҿлымҳара ззиуша еиуеиԥшым аматериалқәа. Убарҭ иреиуоуп: ҳажәлар наџьнатә аахыс рҟәыӷара ду зныԥшуа, насгьы ауаҩы дзырлахҿыхуа, игәалаҟара шьҭызхуа, зны-зынлагьы иԥсабаратәны ицәа иалоу иԥсыҽрақәа иҵәылыхрамкәа изҩыдоу акритика рзызуа алафжәабжьқәа. Урҭ уанрыԥхьо иуныруеит дара ирыҵоу ахшыҩҵаула анаҩсангьы, автор ижәлар рҿаԥыцтә ҳәамҭақәа ибзианы ишидыруа, насгьы илафжәабжьқәа раԥҵараан рформа, рстиль, реиҿкаашьа, ахҭысқәа иркьаҿ-ркьаҿны реиҭаҳәашьа ҟазарыла ихы ишаирхәаз. Абраҟа иҟоуп даҽакгьы. Уи убри ауп – иахьатәи аамҭазгьы (абриаҟара амассатә информациа ахархәагақәа шыҟоугьы) жәлар рҿаԥыцтә ҳәамҭақәа, Нарҭаа дуқәа рхаан еиԥш акәымзаргьы, ҳазну аамҭеи аҭагылазаашьеи ирышьашәалоу рырҿиара шыԥкым аҳәоит ҳзыхцәажәо ашәҟәы иагәылоу алитературатә ԥсҭазаара зауз алафжәабжьқәа.
Абжьааԥнытәи аԥхьаҩ инаҩсангьы ҳқьабзқәеи ҳҵасқәеи ҭызҵаауа аҵарауаа рзы, сара сахьахәаԥшуала, кырӡа аҵанакуеит зыӡбахә ҳамоу ашәҟәы иану аетнографиатә нҵамҭақәа. Арҭ ҭҵааратә усумҭақәак иааваҟәыло ҳабзазараҿы аҵакы рымоуп. Ҳацәгьеи ҳабзиеи рҿы ажәытәӡа аахыс ҳабацәа рхы шымҩаԥыргоз, қьабзқәас ирымаз иахьа иаҳхашҭхьоу, мамзаргьы ирхәанчаны излаҳҵасым ала иҟаҳҵо жәпакы рҿы ииашоу аилкаа ҳарҭоит, ишахәҭоу ҳҳәаақәырҵоит.
Ашәҟәы иагәылоу егьырҭ тематикала еиуеиԥшым астатиақәа ракәзаргьы, аԥхьаҩ иоуеит Аԥсны иаҳхысыз XX ашәышықәса анҵәамҭазы ицоз асоциалтә-политикатә ԥсҭазаара иахылҵуаз аибарыххарақәа, аиҿагыларақәа, зегьы ирыцкыз аԥсуаа рмилаҭ хьыԥшымратә қәԥара иадҳәалаз азҵаарақәа арӷьажәҩацәас иамаз, еиҳа ииашаны иуҳәозар, Аԥсны апатриотцәа ақырҭуа нацистцәа нахьхьи аахыс имҩаԥыргоз рполитика ҟьашьы иаҿагылаз ргәымшәара, ҳаԥсадгьыл гәакьа ажәытә, аҿатә ртәы ҳазҳәо, аҭоурыхтә ҵакы змоу уҳәа убас адырраҭарақәа маҷымкәа. Иара убас зыхьӡ-зыԥша нагоу, ҳажәлар рдоуҳатә культура арҿиараҿы зџьабаа рацәоу аԥсны аҵеицәа нагақәа, зыԥсҭазаара иалҵхьоугьы убрахь инарылаҵаны, рхаҿсахьа лашақәа. Иазгәаҳҭап аӡәык-ҩыџьак раҟара рыхьӡқәагьы: Борис Алмасхан-иԥа Гәыргәылиа, Заур Џьота-иԥа Арӡынба, ахаҵараҿы ахацәа иреиӷьыз аԥҳәыс ҳәа ззырҳәоз Владислав Григори-иԥа Арӡынба иан Надежда Шьаабн-иԥҳа Иазычба-Арӡынба, уҳәа убас егьырҭгьы.
Ашәҟәы иану астатиақәа зегьы рҿы иубоит ишәхьоу апублицист ицәаҩа, даҽакала иуҳәозар, ишьҭихуа азҵаара, ҳаамҭазтәи ауаажәларратә ԥсҭазаараҿы актуалра шалоу, насгьы афырхацәа ракәзар, иӡыргатәу, изыхцәажәатәу, зыԥсадгьыл аҿаԥхьа аџьабаа збахьоу, иахьагьы избауа, ааԥсара ззымдырӡо ауаа роуп. Убри адетальгьы Аполлон думаа ишәҟәы «Аԥсуеи аԥсуареи» ахаҭабзиара ҳаразкуа афакторқәа ируакуп.
Абызшәа атәы ҳҳәозаргьы, автор ифырхацәагьы иаргьы аԥсуа бызшәацқьала еицәажәоит аԥхьаҩгьы агәахәара ирҭартә еиԥш. Уи ахыхьгьы иубарҭоуп аҩымҭақәа ртематика иауаршәаны алафжәабжьқәеи, астатиақәеи, аетнографиатә нҵамҭақәеи реиԥшымра алызкаауа абызшәа аҷыдарагьы, избанзар алафжәабжьқәа рбызшәа ласуп, ажәлар рыҿцәажәара иазааигәоуп, аиуморгьы аҵоуп. Егьырҭ астатиақәеи аетнографиатә нҵамҭақәеи злаҩу абызшәа – аҳәоу ртәашьеи ахшыҩҵак аарыԥшышьеи еиҳа иҵауланы, насгьы ҳбызшәа абеиара аныԥшуа иҟаҵоуп. Ари аҷыдарагьы аԥхьаҩ имбарц залшом. 
Ирацәамзаргьы ашәҟәы иануп аҭоурыхтә ӡыблара иахҟьаны Ҭырқәтәыла аҟазаара злахьынҵахаз аԥсуаа ражәаԥҟақәа. Сгәанала, убригь иаҳәо маҷӡам, избан акәзар, автор ихаҭа ҭырқәтәыла даныҟаз ианиҵаз роуп, иаанарԥшуеит Аполлон Думаа дахьыҟазаалакгьы имилаҭ рҿаԥыцтә ҳәамҭақәа дшрызҿлымҳау, ажәак иадамхаргьы ақьаад  (нас ишәҟәхо) ианымҵакәа дшавымсуа. 
Ус шакәу арҵабыргуеит аҵарауаҩ Аполлон думаа Ҭырқәтәыла даныҟаз Адаԥазар инхо Аафер Хәаҷаа даниҿцәажәоз ианиҵаз, хыхь зыӡбахә сҳәаз аԥсуаа ражәаԥҟақәа. Иаҳҳәап, абарҭ реиԥш иҟоу: «Амра уеимаа акуеит, уеимаа ушьапы акуеит»,  «Амшә амла ианакуа икәашаӡом», «Имҵәуо ахәыҷы агәыԥҳәы идыркӡом» уҳәа убас ицегьы.
Аԥхьаҩ ишубо еиԥш, Аполлон Думаа ишәҟәы ҿыц иану аҩымҭақәа зегьы ишрыхәҭоу анализ рзура рыхцәажәара саламгеит. Сара мацара иалыскааит еиҳа ихадароуп ҳәа исыԥхьаӡоз, насгьы ҳәаақәҵара зуаз зҵаарақәак, хырхарҭақәак. Избан акәзар, иахьатәи ҳаԥсҭазаара иахьысуа уаҟа ишьҭыху аԥсҭазааратә проблемақәа аԥхьаҩ уара ухала ургәылаԥшыр, ухаҿы иааугар, насгьы ирхыуҳәаауа ажәа саҳар сҭахуп. Зегьы зымчу аԥхьаҩ, ашәҟәы «Аԥсуеи аԥсуареи» рзы угәаанагара автор еиԥшҵәҟьа саргьы сгәы хыҭхыҭуа сазыԥшуп. Избанзар, зҭакԥхықәра ҳаракыз амаҵурақәа ирхагылаз, насгьы иахьеи уахеи еилахаз, ачынуаҩ иаб иҩнаҭа ду аҿы ахы зкыз имилаҭ доуҳатә мазара абзиабара илнаршеит иус хада инавргыланы, ижәлар рдоуҳатә культура азеиԥш чақьмаџьа ахарҭәаараҿы иара итәыкгьы ашьҭа-мҭа убо алаҵара. Уи, еиҭасҳәоит, амаҵура дуқәа ирылоу ауаа рзы иага абаҩхатәра рымазаргьы, имариам, иарблаҟьоит, рнапынҵақәа рынагӡарахь иханагалоит, арҿиаратә, аҭҵааратә кәицк џьара ирылазаргьы ирылабоит аиуа  ыҟамкәа.
Абарҭқәа иреиԥшу ахшыҩзцарақәа ракәзар ҟалап аурыс шәҟәыҩҩы ду Васили Шукшин иҩыза Иван Попов ишҟа изырҩызгьы: «Много думаю о нашем деле и прихожу к выводу:  никому, кроме искусства, до человека нет дела. Государству нужны солдаты, рабочие, служащие… и т.д. И чтобы был порядок. И все. А ведь люди должны быть добрыми. Кто же научит их этому, кроме искусства. Кто расскажет, что простой добрый гораздо интереснее и лучше, чем какой-нибудь дубина генерал или высокостоящий чиновник».
Аҵыхәтәан сыстатиа хыркәшо исҳәоит: ҳмилаҭ цәаҩа, аҵаулара, ҳҿаԥыцтә ҳәамҭақәа рбеиара, ҳаԥсадгьыл аҿаԥхьа аҭакԥхықәра, уи азы ахамеигӡара, ҳҭоурыхтә лахьынҵа агәрагара уҳәа хаха ирхьысуа азҵаарақәа иахьатәи ҳаԥсҭазаара иақәыҿнаҭыртә, ԥхьаҟагьы ҳархәыцыртә еиԥш анырра ҳазҭо шәҟәуп «Аԥсуеи аԥсуареи».

Руслан Қапба 
















Алаф жәабжь агәалаҟара бзиа унаҭоит

Дарбанызаалак ауаҩы ихатәы бызшәа бзиа ибозароуп, дахылаԥшуазароуп. Д. Гәлиа ишиҳәоз еиԥш, ахатәы бызшәа иҭамбаӡо ӡыхьуп. Аԥсуа збызшәа гәцаракны иныҟәызго, убри иоуп аԥсуа иаша. Убас иҟоу дреиуоуп, ҳҩыза Руслан Ҭаркьыл. Аԥсышәала дануацәажәо иажәақәа абырҵкал икылхны дуацәажәоит. Уара уажәақәагьы дрыцклаԥшуеит. Аҩны имоу имаҭацәа руаӡәы ахәыҷбаҳчахь дныҟәоит. Ԥсышәамзар аҽа бызшәак рҳәаӡом иаҳәшьеи иареи.
Руслан аԥсуа поезиа бзиа ибоит, пату изақәуп, иара дзыҩуам умҳәозар. Аԥсуа поетцәа Платон Бебиеи, Анатоли Лагәлааи ражәеинраалақәа ианрыԥхьо, раԥхьашьа астиль игәаԥхоит. Радиола, телехәаԥшрала ианықәгыло, аҭел дасны иреиҳәалоит ишигәаԥхаз. Платон агәабзеира зауша, ахәшәтәырҭаҿ данышьҭаз ибара дцон, иара уажәгьы аҩныҟа аҭел дасны дразҵаауеит иҭаацәа, игәабзира зеиԥшроу. Абас абзиарақәа илоу рацәоуп, аха иазыжәуазеи, иабду иашьа Маҳмеҭ иқьачақьрақәа, илаф ҳәашьақәа иара иааилалан – ҳихәом. Есышьыжьымҭан амшын дҭалоит. Нас инапқәа ишьҭахь иааиаганы, амшын аԥшаҳәаҿы аныҟәара иҽаиршьцылахьеит. Уа, агаҿа аҟны, аԥсуаа ҳаинтеллигенциа рацәаҩны еиԥылоит. Илаф жәабжьқәа аацәырганы рызхара ирччаны, агәалаҟара бзиа рыҭаны даарԥырҵуеит. Иара дыздыруа, Руслан агаҿаҿ даныҟам ҭынчроуп, аччабжь ықәҩуам рҳәоит рызегь. Убарҭ илаф жәбажьқәа ирзыӡырҩуа дреиуоуп, иара пату зқәиҵо Анатоли Лагәлаа. Анатоли иԥшәма Агәмааԥҳа Дәырԥшьтәуп, убри азы аума  ихҭихуеит,.Дәрыԥшьаа ҳамаҳә ҳәа. Иара Анатолигьы даҵахо дыҟоума, уигьы Ҷлоуаа рықьачақьра илами, дара анеицәажәо, астол ҳанахатәо, акрыфара ҳхадыршҭуеит.
Ҽнак зны, Анатоли аҭел дысзасит, ԥсыхәак амазар абри ҳҩыза Ҭаркьыл дысҟәых ҳәа. – Ишәыбжьалазеи уара, ҳамаҳә, ҳамаҳә ҳәа аҵыс ухирԥраауамызтеи? – сҳәеит сара. – Уажәы ааигәа сажәеинраала сзыԥхьаз, ашьыжьтәи аԥсуа радио аҿы ирышьҭызаап. Иара ишудыруа шьыжьымҭантәи арадио адырраҭара иҟанаҵо дазыӡырҩыроуп, редакторс дамоушәа. – Арадио азыӡырҩра бзиа ибоит, аҩны мацароума, амашьына данҭатәоугьы иаҿыҵакызароуп, – сҳәеит саргьы.
– Шьыжьымҭанк, шаанӡа сҩагылан, сыстол снахатәан, жәеинраалак аҩра сналагон еиԥш, сҭел абжьы аагеит. Дызусҭада ас шьыжь шаанӡа сызгәалашәаз, џьаракыр рыцҳарак ҟалама анаџьалбеит ҳәа, сҭел анаасырты: – Уа шьыжьбзиа! – ҳәа, Руслан ибжьы аагеит. – Бзиа убааит, ашьыжь узмырцәозеи, алаҵгара уцошәа, – ҳәа иааиҽԥнысҳәеит. – Сара алаҵгара сцап, аха уара узҿузеи? – ҳәа саныхҭеик, дысҟәысхып, аҩра сшаҿу иасҳәар аасгәахәын, аҩра саҿуп, ҳәа аҭак наисҭеит.  Иара усгьы акы дузаҿакуа дыҟоума, иӡбаны ииҳәашаз имазшәа ус аҭак сиҭеит: – Ҳара Дәырԥшьаа ҳалахь иагьанымызт, ҳаҳәшьа ауадаҿ дузыԥшуп, уара ажәеинраала аҩра уҽазукит, – ҳәа насеиҳәеит. – Абас акы зҩып ҳәа сгәы ианааҭаскуа, схы еиларгьежьны аҽа цәаныррак ахь сирԥшуеит. Аума сақәшәеит, усыцхраа, – иҳәеит, Анатоли дихлафны.

























Чагәи Тачиеи еибырҳәаз

Очамчыра араион Гәыԥ ақыҭан ажәытәангьы, аҿатә аамҭазгьы ауаа хатәра дуқәа рылиаауан – ашәҟәыҩҩцәа, аҵарауаа дуқәа, аԥсуаа зегьы ҳзыҳәа ихьӡырҳәагақәоу. Гәыԥ ақыҭан ҩба-хԥа ҳабла аман: Чаҵәқыҭ, Ешқыҭ уҳәа иҵегьы. Чаҵәқыҭ ҳәа зырҳәоз, Чаҵәбақәа нхон азы акәын. Чаҵәба Чагә иуаҩра, илаф жәабжьқәа Аԥсны ахи аҵыхәеи инеиҩхьеит. Чаҵәаа жәла бзианы ирыԥхьаӡон абжьуаа рҿы, иаамысҭцәан, иарбанзаалак ажәла абиԥараҿы аҵеира анаҵмиаалак, ажәла ажәуеит, ианыӡаауеит. Чаҵәба Чагә абзиареи, ацәгьарақәеи рҿы даннеилак, ауаа иааикәшаны иаагылон, илаф жәабжьқәа ирзыӡырҩразы. Чагә ииҳәоз даҽаӡәы иҳәар, агәеизынхара ахылҿиааргьы ауан. Чагә иқыҭа анаӡараҿы, Џьамԥазра иахьаду, Агәмаа игыларҭа ҳәа иахьашьҭаз, дынхон иҩыза бзиа Қапба Тачиа. Аиҩызцәа аҩыџьагьы цәгьала алаф рылеибахуан. Ирыдтәалан рзыӡырҩра акыр иаԥсан. Ауаҩы шаҟа дыччо аҟара иаҳа анҵыра иауеит рҳәон ҳаиҳабацәа. Ауаҩы ирласны дызражәуа ахәыцра хьанҭақәа роуп. Алаф ауаҩы дарлахҿыхуеит, игәалаҟара бзианатәуеит, убригьы рыцхраауазар ҟаларын, ашықәс хыҵра дуқәа змаз.
Ҽнак, Чагә иҽааибиҭан, иҩыза Тачиа иахь дцеит. Еибамбеижьҭеи акрааҵуан. Изеибамбарыыз, колхоз ыҟамызт, совхоз ыҟамызт, ақьафура анрымаз аамҭазы акәын. Чагә Тачиа иҿы даннеи, ҳәара аҭахума, аԥшәмацәа ааиԥылан, аԥсшәа ааибыҳәаны аҩныҟа иныҩналеит. Тачиа иԥшәма ԥҳәыс ҵаӷак лакәын, иаалыгны, аха дԥырԥыруа аишәа аалырхиан, аџьанџьыхәа, алаҳарҩа, ажьаӷь уатка аарзықәлыргылан, рхәыԥха аҟаҵара дналагеит, аԥсыуала ишаԥу еиԥш. Тачиеи Чагәи фырџьанқәак ааныркылахьан еиԥш, Тачиа иԥшәма абысҭа ахьылуаз ирбарҭаны итәан, Чагә ус даацәажәеит:
– Тачиа, уԥшәма илыгхазшәа збоит, ашьхаҟа душьҭыр, илыцланы дмаари, – иҳәеит Чагә дааԥышәырччан. Тачиагьы акы иаҵахоз иакәызма, ус аҭак ааҟаиҵеит:
– Ари ашьха лыԥсы лшьонаҵы, уара уԥҳәыс арахь дааушьҭыр  даасхылаԥшлап.






Апатуеиқәҵара  ҳмилаҭ ирҟазшьан

Ажәытәан, ҳбыргцәа рыпату еиқәҵашьа, реихаӡгылашьа уамакала игәнаалан. Алаф рылеибахны еибырҳәоз илахҿыхын, ихаан, иԥшӡан.
Ирыдтәалан рзыӡырҩра сара хаҭала бзиа избон. Аҵара рымаӡамкәа рхәыцшьа уамашәа иубартә иҟан. Сара абзиареи ацәгьарақәеи рҿы аԥсыуала сцәажәарақәеи ауаа рыбжьаҟазареи дара ирыбзоуроуп. Зны-зынла схы саназгәаауагьы ыҟоуп. Иҵегьы схы иасырхәақәашазгьы аамҭақәа ахьсымаз, ус баша исеҩсны иахьцаз азы.
Сара сахьиз, сахьааӡаз сқыҭа Ҭхьына, хыхь ишазгәасҭахьоу еиԥш, абыргцәа хазынақәа нхон. Убарҭ иреиуоуп: Сабакьиа Ламшьаҵә, Қәҭарба Кәасҭа, Шамба Машьышьа, Шамба Ҭарашь уҳәа иҵегьы. Урҭ аҵарауаа дуқәагьы рҭаахьан. Атәым қыҭақәа рахь, абжьаҟазарақәа рахь иргоз уаа хатәра дуқәан. Ақыҭаҿы инхоз абыргцәа, злафқәа цҳафыруа иҟақәаз, ԥыҭҩык акьыԥхь ианысҵахьеит, еиҭа шаҟа ыҟоузеи иукьыԥхьша. Ҳара, абжьара шықәсқәа акыр инахыҳәҳәахьоу, ианаҳамҵар ус баша ибжьаӡуеит.
Убас ҳқыҭан иҟалаз лаф хҭыск аԥхьаҩ иҟынӡа иназгарц сҭахыуп.
Ҭхьына дынхон Бигәаа Кәача ҳәа  бырг заманак. Усҟантәи аамҭала дынхаҩ бзиан. Иара дахьынхоз инаркны 2,5 км. дынхон Џьапуа Грышьа. Уи уаҩ еилыҷҷак иакәын. Ҽнак, Кәача Грышьа изынаицҳаит, сара сҟынӡа дааиааит ҳәа. Кәача акырӡа деиҳабын Грышьа иаасҭа. Грышьа иҽы акәадыр нақәҵан, Кәача ишҟа дцеит.
– Уа мшыбзиа! – иҳәан, Грышьа дааҽыжәҵын, Кәача ашәшьыраҿ дахьтәаз дааидгылт. – Бзиа убааит, бзиала уаабеит! – иҳәан, Кәача дааихаӡгылеит, – уааи арахь ашәшьырахь, – иҳәан, иааидтәалеит.
– Дааиааит ҳәа сзынауцҳан, сааит, иуҭахызеи, акыр уаргәамҵуама Кәача? – иҳәеит Грышьа.
– Ҳы, (ус ицәажәашьан Кәача), ушԥаҟоу ҳәа суазҵаарц уаасымгеи, – иҳәеит Кәача!






Ҭарасхан аныхахь дымцеит

Кәтолаа, егьырҭ ақыҭақәа ауаа лыԥшаахқәа шрымаз еиԥш, Абжьыуаа рҿы еицырдыруаз абыргцәа хатәрақәа рыман: Ҵнариа Сеидыҟ, Касланӡиа Хакәыцә, Басариа Шьагә. Арҭ ауаа ссирқәа, Абжьыуаа рҿы иагьа иусцәгьазаргьы ирзымӡбоз зҵаарак ыҟамызт. Изакәы насыԥыз ирымаз убарҭ рхаан инхоз аԥсуаа. Ауаҩы арыцҳара данақәшәа, еиуеиԥшым амзызқәа ирыхҟьаны, иааигәара ианыҟоу, хыхь зыӡбахә ҳәоу ауаа хазынақәа, аус аҭыԥ иқәызҵоз. Абарҭ реиԥш иҟаз абыргцәа хатәра дуқәа, аӡбаҩцәа (асудцәа) ҳәа ирышьҭан изланхоз ажәлар.
Сара аԥхьаҩ изназгарц исҭаху, хыхь зыӡбахә ҳәоу  Хакәыцә иоуп. Рҭаацәараҿы ԥшьҩык аишьцәа ыҟан, аишьцәа реиҳабы дшыҷкәыназ иԥсҭазаара далҵит. иаанхаз ахҩык аишьцәа иара дреиҳабын. Хакәыцә ишырҳәоз ала даратор дуун, знык ажәа ииҳәоз деиҭашьҭрақәаланы иҳәаӡомызт. Убас зны, ус хьанҭак ахьырыӡбоз дадыргалеит. Излацәажәараны иҟаз аус дразҵааны ибзианы иҭиҵааит. Аара здыз  агангьы иаараны иҟан, аха имааит. Хакәыцә даалаган, имырзакәа, ҩыџьа ауаа рзишьҭит,  имааир рус еиҳагьы ишыцәгьахо атәы рарҳәарц. Урҭ ахьынхоз акрыбжьан. Ахара здыз иаанӡа 4-5 сааҭ дцәажәон Хакәыцә, ацәгьара ахы шҟәыннамшьо, ажәытәан иҵагь еицәақәаз шыҟалахьаз, ацәгьара дуқәа  шырыӡбахьаз ҿырԥштәыс иааганы, рхы ырааԥсаны, ргәы ашыра ирҟәандан, иззымааираны иҟаз аус  агәхьаа хиҽит. Ус дышцәажәоз егьи агангьы иаакылсит. Агәырԥшаага жәабжьла ицәажәара аахиркәшан, ахара здыз, ираҳәатәыз аареиҳәан еинираалеит. Абас иҟаз ауаа лыԥшаахқәа, ҵара рымаӡамкәа, ԥсабарала ихаҭәаан иҟаз ҳаман ҳарҭ аԥсуаа.
Аԥсуаа ус анырҳәалогьы ыҟоуп, «абра  ԥала аус цома ҳәа». Ажәла ыҟоуп, абиԥарагьы ыҟоуп. Уи азы агәҩбара аҭахӡам. Аџьықәреи лоуҵар, аҟәыд аҿалома? Хакәыцә иажәақәа ԥҟамзи, ииҳәоз узахыԥомызт. Урҭқәа иҷкәын Ҭарасхангьы илалеит.
Ҭарасхан хьарала ибзиаз ажә ааихәан дгәырӷьаҵәа дшыҟаз, иахьгәарҵыз атыша иҭаҳан иԥсит. Игәы инархьгәышьеит, аха иҟаиҵоз, даҽа ажәык аахәатәыс иқәшәан иааихәеит. Адәахьы исышьҭыр егьи еиԥш исцәыԥхасҭахоит игәахәын, ихкаара иҭаҵаны иман. Ҽнак, ахкаара анҭыҵ, атәым рахәқәа ахьныҟәоз анаба, ирыцларц аҭаххан, аанда ишахыԥоз аҵәҩан ҵары инахаҳан инахаԥсит. Ҭарасхан ажәқәа раахәара  игәы ԥнаҵәеит, аха еиҭа ахԥатәи ажә ааихәеит. Уаанӡатәиқәа раасҭа дахылаԥшуа далагеит. Уахынла иашҭа иҭаицалон. Уахык зны, ажә ашҭа иахьҭаз бгадук аакылсын, ашҭа иааҭнацан, ахкаараҿы ахәда ԥжәаны ицеит. Ҭарасхан хыжәк шицәыԥхасҭахаз иаҳан, игәыла Разан дааин: – Урахә иԥхасҭахаз рыцкы ухаҳааит, – ҳәа, игәы иалырсны даацәажәеит.
– Ҭарасхан, абарҭ урахә иуԥхақәаз, акы иузнауазар ҟалап, ашәи ушьҭоп хымԥада, аныхаҿ уцаны ухы ҿых, – ҳәа иабжьигеит.
Ҭарасхан ус аҭак ҟаиҵеит: – Сара сызшәиз дыԥсхьеит, уа снеит ҳәа иԥсхьоу сизҿыхуам, – иҳәеит. Ԥыҭрак ашьҭахь, Ҭарасхан ажәқәа раахәара даҟәыҵын аҽы ааихәеит. Разан, Ҭарсхан деиҭаиҭаан ус иҳәеит: – Уара аҽы анааухәоз еиҭах ажә ааухәандаз. Аҽы ахш унаҭома, –  иҳәеит. Ҭарасхан Разан дцо-даауа дицәнымхошәа еиҳәақәоз даарызхәыцын аҭак ныҟаиҵеит:
– Уара ажә умами, Разан?
– Ааи, ажә сымоуп, – иҳәеит Разан.
– Сара ажә сымаӡам, аха уара аҽы умома?
– Мап, аҽы сымаӡам, егьысҭахым, – иҳәеит, игәыла Разан.
– Иумбои, Разан, уара ач умоуп, сара исымаӡам, абри ауп зегьы зыхҟьаз, – иҳәеит Ҭарасхан.















Зегьы ирдыруаз џьызшьоз

Ҭарсхан Кәтол ақыҭан, Тури ихәы ҳәа иахьашьҭоу аҭыԥ ԥшӡараҿы дынхон, иара иқәлаз Рашьыҭ, ҩбаҟа километр инахараны, лбаа, арха акәын инхара-инҵыра ахьыҟаз. Рашьыҭ ҩысҭаарак зламыз, уаҩы ҭыԥшақьак иакәын. Ҭарасхан данқәыԥшыз аахыс деилҟьаеилӷәыцәын, алафра илан, ауаа рызнеишьа дақәшәон, уидихалон. Рашьыҭгьы Ҭарасхан дидҳәылон имаӡақәагьы изааиртуан. Маӡас имаз, уаҩык иҿы изымҳәоз – ԥҳәызбатәахьак бзиа дшибоз акәын. Ари Ҭарасхан иҵидыраан, ҽамыршьагала даниазҵаа, Рашьыҭ имаӡа изааиртит. Ҭарасхан Рашьыҭ агәра ииргеит, ари аус шизыҟаиҵо. Аԥҳәызбатәахьа Рашьыҭ еиԥш иҟоу дрыццозҭгьы егьараан хаҵа дцарын уажәраанӡа. Ҭарасхан џьеи илеиҳәарын, амалагьы злеишәа џьбараз аԥҳәызба Рашьыҭ бзиа дшибоз, аха илеиҳәазшәа, ларгьы иара дшылгәаԥхо ишицәылымӡаз уҳәа, Рашьыҭ игәы ҭзыргәырӷьаашаз ажәақәа иеиҳәеит.
Рқыҭаҿы хаҵабыргк игәы бааԥсхан аиарҭа даман. Агәылацәа, аҭахцәа, дыздыруаз ақыҭауаа хәылбыҽхала иҩна еизон. Уаҟа урҭ иҟалаз-ианылаз иалацәажәон, алаф рҳәон, ихьӡеибартәуан, ашәа рҳәон, ажәакала абри зегьы зхыҟарҵоз ачымазаҩы ихьаа ахҽразы акәын. Уахык абра еизаз дрылан абри аԥҳәызбагьы. Уи дшыҟалоз еилызкааз  Ҭарасхан Рашьыҭ диманы днеит. Рашьыҭ игәаԥхоз аԥҳәызбатәахьа ачамгәыр арҳәара дазҟазан, ашәагьы ибзианы иацылҳәон. Еизаз даарылатәан ашәаҳәара далагеит, егьырҭ идырӷызуан, уа илхагылаз Рашьыҭ дналаҵаны. Ашәа нҵәон «уаа-ҳееи-ҳеи-ҳаа!» ҳәа. Абрыгь ааҳәаны, Рашьыҭ дҿыҟаԥшьааӡа Ҭарасхан иахь даахьаԥшын: – Уара, Ҭарасхан, зегьы ирдыруа џьысшьоит… – иҳәеит дгәырӷьаҵәа.











Ҭарасхан ицәымӷу закәыз

Ҭарасхан данцәажәоз чча-хәмаррак зхылҵуаз акы мҳәакәа иажәа нирҵәмызт. Убас ҽнак, Ҭарасхан ддырцәажәарц, ргәалаҟазаара шьҭырхырц, хацәақәак рҽааибаркны иҩны инеит, ибаразы имҩахыҵызшәа ирбаны. Ҭарасхан иузжьоу дреиуамызт, изызнеиз иаразнакы  еиликаан, сас ҳәа рыччагак аламҵо, ажәытә-аҿатә, иибахьаз-иаҳахьаз рылацәажәара далагеит.
Инеиз руаӡәык ус ҿааиҭит: – Ҭарасхан, еилкаауп,  уара акыр збахьоу, акыр здыруа шуакәу, убри аҟнытә иаҳҭахын уара зегь реиҳа иуцәымӷны иҟоу закәу аадыруазарц, уи ҳара ҳзы иаҵанакуа рацәоуп, – иҳәеит.
– Дад, сара зегь реиҳа ала сыцҳар сцәымӷыуп, иара убас сыԥҳәыс аганахь лхы аӡәы илҭар сҭахым, – иҳәеит иҽырҟасаны.
– Ҭарасханхеит,  уи бзиа избоу, изҭаху ҳәа ӡәыр дыҟоума!? – ражәа ааиларԥсеит идтәалаз ахацәа, ччараха иаарызцәырҟьаз рзеиқәымкуа.
– Дадраа, Кылҷын ибзианы джәымдыруеи, убри бзиа ибоит, иагьиҭахуп, убри азыноуп иԥҳәыс ԥшӡа иҩны даанкыланы дызимоу, –  иҳәеит Ҭарасхан.



















Аҟыз ашәа азҳәараҳа…

Ҽнак, ааԥын мшқәа рцамҭазы, амш каииа ианыҟаз, Ҭарасхан ихәажәаанда аҽавархх игылаз амжәаҵла ашәшьыраҿы дтәаны ашҭа анҭыҵахь дыԥшуан. Ус, аӡәы ицәаара днахьаԥшит. Амҩаду ианыланы инеиуаз дизеилкаартә иҟамызт, иара изы уи дхарацәан.
– Дад, уарбану уа инеиуа? – ҳәа ибжьы наиқәиргеит амҩасҩы.
– Толик соуп, Ҭарасхан, Толик, – иҳәеит ибжьы зықәиргаз.
– Толик, дад, умыццакӡозар, абранӡа, сара сҟынӡа уааиуандаз, – иҳәеит Ҭарасхан.
Толик абырг иажәа ҩбеитәуа дауҟахыз, насгьы уи ианшьцәа дреиуан, даахынҳәын, агәашә аартны ашҭа дааҭалеит. Ҭарасхан Толик ихы инаркны ишьапаҟынӡа илаԥш неихигеит.
Ԥсыуа маҭәала деилаҳәан Толик: икәымжәы, икаба, ихылԥарч, ихҭырԥа иҟәаҟәа иқәыршәны. Иаб итәны иҟәынаԥсараха имӷаз иаԥсуа маҟа иҟама иаҵдан.
– Толик, дад, ас уҽеилаҳәа-уҽеилаца уахьцо абыкәу? – ҳәа дџьашьашәа азҵаара ныҟаиҵеит, акы заҩзмыршәоз Ҭарасхан.
– Кәтол аусҳәарҭахь сцоит, – иҳәеит Толик.
– Иҟоузеи иахьа уа, еизароума, изызкузеи? – иҳәеит.
– Еизара ҳәа акгьы ыҟам, сара Кәтолаа ҳхорахь ҽазыҟаҵара сцоит, ахор салами, Ҭарасхан, иузымдырӡоз? – иҳәеит Толик.
Ҭарасхан Толик днеиҿаԥшын, маҷк дааԥышәырччеит.
– Иҟоу удыруоу, Толик, дад, иаартны иуасҳәоит, шәара шәыжәлантәқәа ишынеибакәу аҟыз ашәа азҳәараҳа ашәа рызҳәом егьзыкәашом. Суҳәоит Кәтолаа рхор бзиахә еилоумгарц. Еиӷьуп уҩныҟа угьежьны иухәаша акы ҟауҵар, – иҳәеит Ҭарасхан.
– Иуҳәаз иауиашахым, аха хәҩык аишьцәа ҳахьыҟоу, сараӡәк саншьцәа Касланӡиаа рахь сагеит, уи азы усцәымшәан, – иҳәеит Толикгьы.






Абга аҟәҟәа ззахамҵаз

Актәи адунеижәларбжьаратәи аибашьра 1914-1918  ш. рзы иҟаз аԥсуа еибашьцәа алахәын. Усҟан аурысцәа, аԥсуаа арра иргаӡомызт, Урыстәылеи Ҭырқәтәылеи реибашьра иахырҟьаны. 100-ҩык аԥсуаа ахацәа ӷәӷәақәа рхатә гәаԥхарала рҽааидкыланы аурысцәа ирыдгыланы еибашьит. Даараӡагьы хаҵарыла рхы аадырԥшит, ҳмилаҭ ахьӡ ддыргеит. Аурыс ҳәынҭқар еилдыркааит, аԥсуаа ҳаҭырла рызныҟәара шаҭахыз. Аурыс ҳәынҭқар аҳамҭа дуқәагьы ранаишьеит, 100-ык аԥсуаа аибашьцәа ирылан Кәтолаа рыҷкәынцәа: Кәаӷәаниа Ҟача, Касланӡиа Арсана, Касланӡиа Сҭеԥана, Осиа Кәаҵиа, Сақаниа Шаҭ. Арҭ ҳаибашьцәа ӷәӷәақәа ртәы аԥсуаа ҳҭоурых аҿы ибзианы ирыҩхьеит аҭоурыхҭҵааҩцәа. Сара сыззааҭгыларц исҭаху, Кәтолаа реибашьцәа руаӡәк, Сталин изакәанԥҟара иҟанаҵахьаз ала, Европа азыбжак еибашьрыла иахысхьаз Касланӡиа Арсана, аџьабаа иибахьаз пату ақәымҵакәан, ддырӡырц шырҭахыз атәоуп. Асовет аамҭақәа раан анырхагатә рахәқәа: ацәқәа, аҽқәа анхацәа ирырҭон иахылаԥшларц. Аԥхьа, Арсана ихаан, хәыда-ԥсада иахылаԥшуан, иныҟәыргон. Аколнхарақәа а-60-тәи ашықәсқәа раан, анхацәа ирыдкылаз азеиԥш рахә азы рџьабааԥса рырҭо иалагеит.
Ақыҭа аиҳабыра Арсана аҽы ирҭеит дахылаԥшларц, иныҟәигарц. Дахылаԥшуан иахьынӡаилшоз ала, намысла. Аҽӷьычцәагьы ыҟамзи, уи аԥсуаа ҳҟазшьа иаламзи. Аӷьычцәа ирцәихьчарц, уахынла иашҭаҿ иааганы иқәҿеиҳәон. Уахык, аҽы ахьықәҿаҳәаз бгадук аакылсын, иқәҿаҳәаз аҽы иалнаршоз, ахәда ԥжәаны, ажьы ҭыжәжәаны  ицеит. Абылра иацәшәаз, аҵабылра дақәшәеит ҳәа, акы дшацәшәоз, аҽакы аԥхасҭа инаҭеит. Иҽы иахьыз аиҳабыра иреиҳәеит, иааганы идирбеит ишыҟалаз. Ус иагьа иҟазаргьы Арсана аус дарҭеит. Ҽнак, аӡбаҩцәа, Очамчыра акәымкәа, Тамшь ақыҭаҿы иаԥшьыргеит Арсана иус аӡбара. Уи Тамшь изақәдыршәаз, убри ауп аӡбаҩцәа Тамшь иааны аус рыӡбоит ҳәа Тамшьаа ираҳар, уахь инеиуан, Кәтолаа, згәы изыбылуаз, усгьы иаауан. Ари аҩыза асуд ақыҭахь ицаны изырыӡбоз, егьырҭ анхацәагьы абжьап ҳәа акәын.
Шьҭрала икәтолтәыз хаҵак, Очамчырантәи Аҟәаҟа дышцоз, иқыҭауаа ирацәаны Тамшь ишгылаз ианиба, амашьына даалбаан:  «Иҟалазеи, ариаҟара ауаа ара  шәызгылоузеи, цәгьара ҟалама», – ҳәа дразҵааит. Изызгылаз наиарҳәан аусӡбарҭахь иныҩналеит. (Тамшь имҩаԥысыз абри ахҭыс, убри ауаҩ иҳәамҭаноуп  ишсаҳахьоу). Аӡбараҿ апрокурор дҩагылан, Арсана аколнхара ахарџь еиҭаз ҳәа дҳәацәеит, аус дақәыршәатәуп ҳәа азиӡбеит. Аӡбаҩгьы дахцәажәаны даналга, Арсана диазҵааит: – Аус иудҳаԥхьаӡалаз ухахьы иугома, иухароума? – ҳәа. Арсана дҩагылан, исхароуп схахьы изгоит аниҳәа, ажәлар итәаз аӷу ааилдыргеит. Аӡбаҩ деиҭаиазҵааит: – Излаухароу, ахара ухахьы изуго амзыз ҳарҳа, – аниҳәа, Арсана ус ҿааиҭит: – Абга ԥшааны аҟәҟәа ахасҵазҭгьы, ашҭа изҭалаӡомызт, аҽгьы еиқәхагәышьон, – иҳәеит. Сааҭыбжак инацны иччон иус зыӡбозгьы, аӡырҩцәагьы.
Аҵыхәтәаны аӡбаҩ  Арсана ухы уақәиҭуп, уҩныҟа уца ҳәа  иеиҳәеит. Абас ала ирыӡбеит, абга шьашәы иҭарбылша иҟанаҵаз аԥхасҭа. Абга анысҳәа, уажәы ҳазҭагылоу аамҭазы еиҳагьы ипланы, ишәарҭаны иҟалеит.





















Иуеицәоу иоуп иухыччо

Арасаӡыхь ақыҭан иҟоуп  Ҳаџьымаа рхәы ҳәа иахьашьҭоу аҭыԥ. Ҳаџьымаа рызынтәыкгьы, ажәытә аахыс иахьынхоз убри аҳаблаҿ акәын. Дара ахьынхоз нахыс шьхароуп, цаҟьароуп, анхарҭа аҭыԥ амаӡам. Ҳаџьымаа ахьынхоз дгьыл мчымхарҭан, аха  аҳауа уамакала ибзиоуп. Амра ашьха ианаавҵлак инаркны,  иааҭашәаанӡа амра ашәахәақәа ықәԥхоит. Уатәи аҭыԥқәарҿ ауаа инхоз  ашыӡ рыхьӡомызт, агаҟа инхоз ишрыхьуаз еиԥш. Убри азын акәзаргьы ҟаларын, ажәытәӡа аахыс, убри аҩыза адгьыл мчымхараҿ изынхозгьы.
Убарҭ Ҳаџьымаа риашьараҿ дрыланхон Ҳаџьым Рашьыҭ-иԥа Зорҟан, хаҵа џыџк, чеџьыка уаҩык иакәын иара. Аԥсуаа алафҳәараҿ агауаа раасҭа, ашьха иаԥну ақыҭауаа иаҳа  илафҳәаҩцәан. Зорҟан ашьхауаа рлафҳәараҿ аӡәы диҵахо дыҟамызт. Аколнхацәа рџьабаа ахә ибзианы ашәара ианалага, Зорҟан Ҷлоуҟа диасит нхара. Ашыӡ чымазара зыхҟьоз акәыбырқәа ракәын, аӡмахқәа рҿы урҭ зшьуаз ауаа алхны иҟарҵахьан.
Зорҟан Ҷлоу дахьааз, уаҳа назҭахым анхара бзиа еиҿикааит, иашҭа, игәара, ирахә, ишәыр хкқәа рацәаны, ихәыҷы-иду, зҳәазеиԥш, анцәа ишиҳәара дынхеит. Дызланхази иареи ламыси патуи рыбжьан, иара дуаҩы лыхҿыхын.
Ҽнак, чарак аҿы итәаны ишырфоз, ишыржәуаз Зорҟан инеиҩсшәа итәаз хаҵак ус иҳәеит: – Зорҟан, ухәда хәхәаӡа уҟоуп, уан аҟыз даҟьашьызма, – ҳәа,  иара итәала алаф ааилихит. Зорҟан аҭак еимҳәар иуазма, ауаа ишраҳауаз еиҳәаз азы. 
– Ииашоуп, сыхәда хәхәаӡа сыҟоуп, сан аҟыз даҟьашьызар, уара улымҳа ахәы ҭассы иҟьаҟьаӡа, ихьадышьшьны аҽада лымҳа еиԥш иҟоуп, уан аҽада даҟьашьхьазма, – ҳәа аҭак ааиҭеит. Ивараҿ итәаз ус иҳәеит: «Ԥшьаала утәазҭгьы узеиԥшраз уаҳауазма?..».









Амш зеиԥшрахо еилызкааз

Ажәытәан аԥсуаа рынхашәа-рчашәа, рылаҵара, раарыхра ус ишабалак иазнеиуамызт. Аамҭа гәаҭаны акәын алаҵара шаԥшьыргоз. Ашықәс алагамҭа ҳәа ианырыԥхьаӡоз жьырныҳәа ауха, ианвар 13, иаашар 14 рзы акәын. Ажәытәқәа шықәсыктәи амшеикәшара адырра бзиа рыман (уажәтәи аамҭала иуҳәозар амш зеиԥшрахо ҳазҳәо, аҳауа гәаҭацәа зхылаԥшуа).
Уи инаҷыданы, аԥсҭазаара ԥхьаҟа иахьцаз иабзоураны, аинтернет ҟалеит, мызкы аԥхьаҟа аҳауа шыҟало ҳазҳәо.
Аԥсуаа ашықәсан иаарҩарахо, иӡысаамҭахо, ашықәс аԥхьатәи амш ианвар 14 ҳәа иԥхьаӡан. Убри аҽны амш зеиԥшрахо, ианвар мза иатәын. Амза 15 февраль иатәын, убас 12 мшы иазгәарҭон, ашықәстәи амзақәа реиҭасшьа. Ианазгәарҭоз аҽны амш цәгьазҭгьы, аӡысаамҭа иатәын. Амш бзиазар, амра иӷәӷәаӡаны иԥхозар – аарҩарахон ҳәа ирыԥхьаӡон. Шьыбжьаанӡа ибзианы, ашьыбжьышьҭахь мшыцәгьаны иҟалар, лаҵаратәи амза иатәу ибзиоуп ҳәа иазырыԥхьаӡон. Адгьыл ацәаакыра амоуп, аԥхаррагьы аҵоуп ҳәа иԥхьаӡаны алаҵара иалагон.
Уажәы, аҵыхәтәантәи аамҭақәа рзы, алаҵара ианалагатәу адагьы, ачара дуқәа зурц зҭахыу ауаа, заанаҵ Аҟәа иааны аҳауа гәаҭацәа ирызҵаауеит амш иалырхыз ачара аҽны ицәгьахоу, ибзиахоу аилкааразы.
Убас зны, Аԥснытәи «Агидрометцентр» аиҳабы Леуард Барцыц иҿы дааит иара иҭынхак, ачара  зураны иҟаз. Ичара амш азы, амш зеиԥшрахо еиликаарц.
Леуард иҭынха иааиз игәы ҭыӷьӷьаа еиҳәаз даахәыц-хәыцын ус иҳәеит:
– Учара аҽны, ҳара игәаҭаны излаҳамоу ала, амш цәгьахоит, аха ус иагьа иҟазаргьы ԥсыхәак узаҳхәыцып, – ҳәа иаҳәаны, игәы рыӷәӷәаны, аҩныҟа дишьҭит.
Сыуа бзиахә ду, Леуард амш бзиа сзыҟаиҵоит ҳәа, игәра ганы, игәылацәа иуа-иҭынха, ишаԥу еиԥш, даарыԥхьаны, ачара аҿҳәара рылеиҳәеит.
Уи ачараҿы иҟаз иахьагьы илакәшьаны иалацәажәоит, уи аҩыза амш бааԥс ҟамлеижьҭеи акрааҵуеит ҳәа.
Леуард шаҟа уахь ачарахь дымцарыз. Ихаршә иҭиит, ажәлари аҳәынҭқарреи рызҵаара ахьырӡбауа еизара дук дшахнагаз ала ажәа нацҵаны. Ҳәара аҭахума ачарахә изаарҭиит, иагьифеит даара пату ақәҵаны.
Леуард иажәа агәра ганы, ачара зуз, иахьагьы иҳәалоит: – Ее, дад, шаҟа счара иаԥырхагахазеи Леуард хазына иҟамзаара, – ҳәа.

Антон икшашьа
 
Очамчыра ақалақь аҿы, 70-тәи ашықәсқәа раан, инхон ҩыџьа аиҩызцәа Аргәын Антон Џьарма-иԥеи Гамсаниа Жореи. Антон ақалақь аиҳабыс аус иухьан, аҵыхәтәаны апансионат аиҳабыс дыҟан. Ҟазшьала уаҩ ҭынчк, абӷьыжә ҳәа иҵҟьақәо дреиуамызт.
Жора Очамчыратәи афымцалашара анџьнырс аус иуан, лафҳәаҩык иакәын. Аҩыџьагьы рыԥсҭазаарақәа ирылҵхьеит, аха ражәақәа, алаф рылеибахшьа иахьагьы ауаа рхаҿы иаанханы иҟоуп.
Аԥсуаа ирымҳәои, «аҽы ԥсыр адәы аҭынхоит, ауаҩы дыԥсыр иажәа нхоит» ҳәа. Абарҭ аҩхацәак иаанрыжьыз ражәақәа срылацәажәарц ауп исҭаху.
Антон, хыхь ишысҳәахьоу еиԥш, ҵҟьаҩык, қәԥаҩык иакәмызт, аха ҽнак агыруаки иареи ргәы ааибаган, Антон, Жора ишиҳәаз ала, «сышьхәа саақәҵәиаан санис, 15 метра дышьҭҟьаны дкаҳаит» иҳәазаап.
Жора, Антон ииҳәақәоз алаф алызхуаз, даалаган 15 шьаҿа ҟаиҵеит. «Иуҳәо закәузеи уара, ахаан имыкшацыз, уанис абри аҟара дыууаӡа дцаны дкаҳама?!» – ҳәа иирбеит.
Антон даахәыц-хәыцын ус иҳәеит:
– 15 метра ирацәаҵәҟьазаап, 10 метрак дкаҳаит. 
Жора дмаашьакәан 10 шьаҿак  еиҭааҟаиҵан: 
– Уара, араҟагь шаҟа ихароу умбои, – иҳәеит.
– Иумуӡозар 7 метрак дкаҳаит, уаҳа сыхәда аахыуҵәаргьы сагхом, – иҳәеит Антон.












Ан илеиԥшхаз аԥҳа

Аԥсуаа рҿы ажәытә, ус ишабалак, аҷкәын аԥҳәыс диҳәомызт. Лышьҭра ибзианы иҭырҵаауан, лани лаби рхымҩаԥгашьақәа еилкааны акәын аҭаца дшааргоз. Ан «зкалҭ ласу» ԥҳәысзар, лыԥҳагьы ус дҟалоит ҳәа, уи аҩыза аҭаца рыҩны дыҩнанагалар рҭахымызт аҷкәын иҭаацәа.
Убарҭ реиԥш ажәытә иҟаз аԥсуа қьабзқәа еилымкаакәа рныҟәымгара, ирацәаҩны иахьнархәхьан иҳаҩсхьоу абиԥарақәа, иара уажәыгь иуԥылоит ҳазҭагылоу аамҭазы.
Аԥсуаа ахаангьы аҭаацәаратә ҳәоуеиқәшәара ахылаԥшра бзиа азыруан, ламыс цқьала аҭаацәа рыхныҟәгараҿ. Хыхь ицәырго аҭаацәаратә ԥсҭазаара иахамҵгыло, мамзаргьы уи иацу акәамаҵамарақәа аԥхьаҟа ишырԥырхагахаз атәы аҳәоит, иахьатәи аамҭазы, қыҭак аҿы иҟалаз хҭыск.
Хаҵак иԥҳәыс «адәахьы» дыԥшуа далагеит. Лхаҵа илыҵидыраан, аҭыӡшәа роуит. Иабхәа диԥхьан дааигеит, иԥҳа лхымҩаԥгашьақәа зегь иирдырит,  уаҳа ишеицызнымхо иеиҳәеит.
– Дад, иуҳәаз саҳаит, уи хьаас иҟаумҵан, лангьы лара данлықәлаз, уигьы ус дыҟан. Лықәрахь дааиуа даналага дааҟәыҵит, – иҳәеит абхәа «хазына».

















Зынӡа иӡхар алшоит

Асовет аамҭақәа раан, ишдыру еиԥш, ақыҭанхамҩа аусқәа роума, ааглыхтә товарқәа роума, зегьы планла ишьақәырӷәӷәан, шықәсыктәи аплан кварталла ишаны иҳадын, инаҳмыгӡаргьы ҟаломызт.
Ҳапланқәа: ачаи, аҭаҭын, ацитрустә хкқәа, акәац, ахш, ауҭраҭых убас егьырҭгьы. Досу ҳапланқәа иҳадыз хкы рацәала, араион аҿы аихшьаала ҟарҵон есԥшьаша. Уи аизарахь ҳара аколнхарақәа рнапхгаҩцәа ҳадагьы ақыҭсовет анапхгаҩцәагьы алахәын. Урҭгьы хазы апланқәа рықәын. Арахә раалыҵ – ахши, акәаци ахшыҩ зышьҭра дуӡӡа азыруан араиони Аԥсны аиҳабыреи. Избанзар, усҟантәи аамҭақәа раан, Аԥсны иаҭаауан 2,5 млн. аԥсшьацәа, урҭ зегьы акрырҿаҵатәын.
Араионаҿтәи аилатәараҿ досу ҳҟаҵарбақәа аихшьала ҟаиҵон ақыҭанхамҩа аусқәа реиҳабы. Колнхарацыԥхьаӡа азеиԥш рахә ааӡарҭақәа (афермақәа) ҳаман. шаҟа жәхьа ҳамаз ашәҟәы иҭагалан. Ҳәарада, хьарала арахә зегьы еиԥшым. Аха ус иагьа иҟазаргьы бжьартәыла хыцыԥхьаӡа аплан рықәын. Шықәсык  1500 лит. Уи зегьы иреиҵаз акәын. 2000 лит. 2500-3000 лит. зауазгьы ыҟан Очамчыра араионаҿы. Ахш аингалараҿы Лабраа ҳиааиуан. Еҭаҵуаз абираҟгьы роухьан Лабраа. уа напхгаҩыс даман акыр шықәса инеиԥынкыланы зыуаажәлар рымаҵ зухьаз ҳҩыза, ҳколлега, аибашьра аан, ахы инаркны аиааира аҽнынӡа иҳавагылаз Аведиан Ардаш ԥсаҭа шкәакәа.
Ҽнак, ԥшьашалатәи ҳаизараҿ дааит Аԥснытәи обком актәи амаӡаныҟәгаҩ Адлеиба Борис Виктор-иԥа. Ақыҭақәеи аколнхарақәеи рнапхгаҩцәа зегьы хаҭа-хаҭала иидыруаз ҳакәын. Аԥшьбатәи аквартал аан ауп, иара хаҭала ихы алаирхәит. Аколнхара анапхгаҩцәа аӡәаӡәала ҳаргыланы дҳазҵаауан, ҳапланқәа шынаҳгӡо, уи инахыҳәҳәаны акрышәзацҵома ҳәа. Ус, зегьы дразҵаауа дшааиуаз, Ардаш диргылеит, иҟаҵарбақәа имдыруази азыҳәан.
– Ардаш, ахш ишәхьо, иҵегьы акыр шәзацҵома? – ҳәа дҵааит Аԥсны аиҳабы.
– Совсем вода будет, Борис Викторович, – иҳәеит Ардаш.




Ҭемыр илаф жәабжьқәа

Алаф жәабжьқәа змам милаҭ ыҟам. Аха аԥсуаа рлаф жәабжьқәа уамак ала игәнаалоуп, ухаҿы иаанхоит, аиҳараӡак ажәытәан иеибырҳәоз уагьарыччон, узырҟәыӷоз ажәақәагьы ухаҿы иаанхон.
Ҭхьына ақыҭаҿ дынхон шәышықәса ирҭысхьаз Амҷба Ҭемыр Раџьаб-иԥа, иԥшәмаԥҳәыс Џьапуаԥҳа Шьашьна Бида-иԥҳа лакәын. Иҭаацәара дуун, х-ҩык аҷкәынцәеи быжьҩык аӡабцәеи рыман. Ҭаацәа еиқәшәан зегь рыла, иуаа барақьаҭқәан. Ҭемыр уамакала дчеиџьыкауаҩын. Ирахә-ишәахә, иԥсаса уанаарылаԥшлак, угәы азҳауан.
Аколнхара еиҳабыс аус анызуаз исеиҳәахьан, «ақыҭа иаҭаауа усасцәагьы уаргьы шықәсык хышьтәак шәыхьӡала ҳарахә ирылоуп, ухы ҳхумбаан», ҳәа. Ииашаҵҟәьан, иара иахь иҳаман ҳхалон ахәы ԥшӡа иахьықәынхоз. Ачеиџьыка иаҷыданы дара рахь ахалара сгәы заҳәоз, хаҵеи ԥҳәыси абыргцәа еидтәалан алаф анеибырҳәоз, рзыӡырҩра акыр иаԥсан.
Ҽнак ҳасасцәа ҳаманы дара рахь ҳхалеит. Афатә дырхионаҵы, ашәшьыраҿ ҳааиртәан, иажәабжь лафқәа даарылагеит.
«Дад, сабгьы иҭаацәа дуун, аҭаацәа дура ҳара ҳашьҭра иаман. Саб рыцҳа уаҩаса хәыҷык иакәын. Сан д-Воуԥҳан, ԥҳәыс ӷәӷәак лакәын, рыхшара еишьҭаԥсаны ҳроун, ҩгарак лызгылазаарын. Ахәыҷқәа шьҭаҵо дшааиуаз, ҳаб Раџьабгьы даашьҭылхын дгаралҵазаап дгәамҭаӡакәа, аха акалам изыбзиамхеит. – Иԥшәма Шьашьна дахьтәаз иааҿалырхьит. – Аригьы исҿалырхьқәо шәымбои, шаҟа шықәса слеиҳабузеи, – иҳәан ицәажәара нациҵеит. – 15-16 шықәса схыҵуазар акәхарын, акәмызцәа еиқәа сышьаҵаны, аџьмақәа сышрыцыз Отаԥи Арасаӡыхьи рҳәааҿы ииасуа «абҭара кәара» ахықәан сыштәаз, х-ҩык аҳәса аасыдгылеит, руаӡәк амышәкәан дылаҳәаны аӡҟы дылкуп, «киу» ҳәа ацгәеиԥш лыбжьы го. Аӡы ацаҟьақәа ирыбжьҟьаны ицоит, аҵауларагьы жәабаҟа метра ыҟоуп, ацҳа ҵәыргьы хуп. Нарцәыцҳа иаҩызан, ацҳа ақәсра даара ишәарҭан.
– Нан, абри аԥшқа даҳзықәга, – лҳәан дааслыркит. Ацҳа дықәган дрысҭан, дрыман ицеит. Егьы ааӡара дыргозаарын. Ҳаџьым Мшьышь ахшара имаӡамызт, ԥҳас дааӡа-дыхьча дсырҭан, аа, дахьтәоу, сыцҳәа лҳәошәагьы акы даҿқәоуп, – иҳәеит.
Лара ажәа ааимылхын ус ҿаалҭит:
– Нанраа, иҿала иҳәеит шаҟа шықәса дсеиҳабу, сара сиражәын уаҳа царҭа сымамкәа сыҟоуп. Ари ҳара ҳхаан дыԥсӡом…
Иара ус ҿааиҭит:
– Сара бара баԥхьа сыԥсуеит, аха бшьапы кны сахан бызгоит. – Ус иагьыҟалеит. Аибашьра хлымӡаахра ҳналагылеит. Ҭемыр имаҭацәа аӡәымкәа, ҩыџьамкәа абџьар кны рыԥсадгьыл рыхьчон. Февраль мзазы маҟҿаҳәара асы ауны ианышьҭаз, Ҭемыр иԥсҭазаара далҵит. Ҳажәлар аиааира анырго баны сыԥсыр, аҵәуара сҭахӡам иҳәон. Хәымз ааҵхьан еиԥш, Шьашьна лыхчы лыҵхны дышьҭоуп, дыԥсуеит ҳәа саҳан, снеит лбара, лылацәақәа еиқәыԥсоуп, иԥсуа ауаҩы дҩашьома. Снеины санаалхагыла, лҭаца «Аполлон шәбара дааит, шәааихәаԥшыр ауеи» анылҳәа, днапыршьшьуа снапы аанылкылан, лгәы иадкыланы, ус лҳәеит:
– Аа, Аполлон, уан лаҳәшьа дукәыхшоуп, ари аҭаҳмада сшьапы кны дсыханы сигарц даҿуп, сиумҭан… Уахь сигар, уа иҟоу ажәабжьқәа саҳәа ҳәа далагоит, арахь сара акгьы сыздырӡом, иасҳәараны иҟоуи? – лҳәеит, лыԥсы шҭаз. Абас дшыҟазгьы, алаф шылҳәоз дыԥсит адырҩаҽны.
Ауаҩы дызлаугәалашәо ажәақәа  анаанижьуа еиӷьыу егьыҟам, уи дыԥсӡам.


















Аԥсы иҵәуара, уигьы  ҽраԥшроуп

«Ачара ахала ахы арҽеиуеит, аҽеиҿнакаауеит. Ирҽеитәу, ирԥшӡатәу ацәгьароуп», – рҳәон ҳабацәа. Аҽраԥшра ауаҩы илазароуп, ҳәарада, аха аӡыргашьагьы дақәшәозароуп. Аԥсҵәуара уигьы ҽраԥшроуп, ҳмилаҭ рҟазшьаҿы. Уажәы аҳәса аԥсы иҵәуара иаҟәыҵхьеит, аха анкьа аԥсцәуаҩцәа дуқәа ыҟан. Ус иҟаз аҳәса рзыҳәа, изеиԥш ҵәуаҩцәааз  имаз ҳәа изырҳәон, иԥсны икҿаз изы. Ажәа лыԥшаахқәа изыркуан рҵәуараҿы.
Урҭқәа зегьы еиқәыршәаны илҳәарц азы, илҳәашеи, илымҳәашеи еилылкаауа дыҟазароуп. Урҭқәа еилымкаакәа, аԥсы дысҵәуоит ҳәа даналага, лыхгьы илҵәуагьы лырԥхашьоит. Иҭынхаз дзеиԥшрада ихырҳәаауеит анаԥшыҩцәа.
Аԥсуа   қыҭакаҿы хаҵак дычмазаҩны дышьҭан. Ишхьара иҟаз ажә рыман. Иԥҳа ус леиҳәахьзаарын, ҳажә хьаны хырҵәык сыԥсаанӡа  изжәыр сҭахуп ҳәа. Иҟалаша  узахырԥом шырҳәо еиԥш, уахык ачымазаҩ дыԥсит. Иԥҳа ашьыжь  арахә реилыргара дахьнеиз, изыргәаҟуаз рыжә хьан, аҳәыс  шаҵаз даарыдгылт. Ажәи аҳәыси ааиҵылхын, ажәбора ашә ныдҵаны, данынаԥш, хҩык аҵәуаҩцәа ашҭа иааҭалеит. Лаб иҵәуара инеиуаз днарыԥҟьан, амардуан дынхалан, аԥсы дахьыкҿаз днеин лаб иҵәуара дналагеит. Аҵәуаҩцәа ахҩыкгьы рхы иаасуа, аԥсы ианааихагыла, мыткәма бааԥсык аҳәара дналагеит: – Ааи, саб рыцҳа иубарц, иуфарц иуҭахыз акы уахьымӡеит. Ҳажә хьеит, ахарҵәы имфаӡакәа уԥсҭазаара уалҵит, – ҳәа аҵәуара дааҟәымҵит, аҵәуаҩцәа рааигәара дмааиӡакәа. Аҵәуаҩцәа руаӡәк аҵәуара дааҟәыҵын ус иҳәеит: –  Ажәхырҵәы афара иара дахьымӡагәышьеит, аха иара ажә имшхааит, – иҳәан, индәылҵны ицеит.










Ачара дахатәаз џьызшьаз

Асовет аамҭақәа раан, ауаа хараӡа еиӷьны аус руан. Аус мукәан ахабжьаҟьалара руӡомызт. Усҟантәи азакәанқәа ӷәӷәан. Ақыҭаҿы ашкол иалгоз,  дколнхаҩны ашәҟәы дҭаргалон. Еиҳау  аҵара дҭаларц иҭахызар, аколнхараҿ ҩышықәса аус иур акәын. Уи нахыс аҵарахьы ихы анирха, арзаҳал иҩуан аколнхара ахықәҵара рыхьӡала. Аколнхара ахантәаҩы инапы анҵаны ирҭон, азеиԥш нхамҩа  аҟынтәи дшоурышьҭыз ала. Абас иҟан алеишәа усҟантәи асистема. Ари аҩыза азакәан џьбарақәа аныҟаз 40, 50, 60-тәи ашықәсқәа раан акәын. Арҭ ацәаҳәақәа зыҩуа 1962 шықәса рзы, убри апроцедура иахысыз среиуоуп.
Сара сқыҭа Ҭхьына аколнхара Ленин ихьӡ ахын. Апролетарцәа рвожд ихьӡ зху аколнхара ибзианы аус руазар акәын. Зыхьӡ ахыз иаҳаҭыр аҟнытә, ус иагьыҟан ҳколнхара аҟаҵарбақәа. Араионаҿ иаарылукаашаз анхамҩақәа  иреиуан. Убарҭ ашықәсқәа раан ҳқыҭаҿ иаадрыхуан: ачаи, аҭаҭын, аџьықәреи, арахә раалыҵ, ажь, ашәырқәа (аиҳарак атама), аҟанҷ (абагәа). Абарҭ зегьы хкырацәала апланқәа ирықәыз аҳәынҭқарра иаларгалон. Ирлас ирласынгьы аизарақәа ҟарҵон, аусура аиӷьтәра азы. Аиҵахара ахьыҟаз абригада, абригадир иқәыӷәӷәон, аус аиӷьтәразы. Ҭхьына ақыҭан 3-ҳаблак ыҟоуп. Агәуаа – Ҭхьына агәы; Ахыуаа – ақыҭа анаӡара; Абаажә ахәы –  ажәытәӡатәи абааш ахьгылоу.
Убас ҽнак, абжьааԥны еиԥш, азеиԥш еизара мҩаԥигон, усҟан аколнхара напхгаҩыс иҟаз, Даҭикәа Ҷокәуа. Аклуб азна аколнхацәа абригадақәа зегьы рҟынтәи итәан. Абригадақәа русура шымҩаԥырго азҵаатәқәа ирылацәажәон. Аколнхараҿ 8 бригадак ахьыҟаз, актәи абригада ала далагеит ахантәаҩы. Аабатәи абригада русура ахәшьара аҟны ианааи, еиуеиԥшымыз ацәажәарақәа ҟалеит. Аабатәи абригада Абаажә ахәы иатәын. Ариаҟара апланқәа назыгӡоз, гхаԥхақәакгьы ыҟан ҳәарада. Ахцәажәарахь ианиас, абригадир иусура  игәамырԥхо еснагь актәи ариадаҿ итәалоз атәанчаҩы, Қәҭарба Уаниа (уаҩы махәалахьак иакәын иара), ажәа рымхны дҩагылан, абригадир иусура акритика азиуа далагеит. Ихы дақәиҭтәны аҩныҟа дшәышьҭы ҳәа ажәалагала ҟаиҵеит, ицәажәара анхиркәшоз зынӡа ирџьаџьацәеит. «– Акәытқәа анычмазаҩхалак акәытҵарагьы рбылуеит», – ҳәа иажәа аахыркәшаны днатәеит. Иажәа ииҳәаз ԥыҭҩык аҭак ирҭеит. 
Егьырҭ зегьы ажәа ииҳәаз ахыччара иалагеит. Рыгәҭаны итәаз Думаа Иасон, ауыха шарԥазынӡа ачара иахатәаз, аизараҿы дааины дахьынатәаз дамхацәеит. Ауаа рыччабжь аниаҳа, ачараҿ дыштәац дтәазшәа џьишьан, дцәамхьаны дҩаҵҟьан, аизара мҩаԥызгоз дталбошьызшәа игәы инарбан: – Аталбошь, иҟалозар аҵәыцак аанкылара азин сыҭ, – ҳәа даацәажәеит. Ауаа уаанӡагьы иччоз, иаҳагьы рыччабжь ӷәӷәахеит.
Даҭикәа дҩагылан ус ҿааиҭит: – Иҟалазеи уара иахьа Абаажә ахыуаа, ақьачақьцәа реиԥш, ауаа рырччара шәаҿупеи! – иҳәан аизара аахиҩеит. 




























Зчеиџьыка мап ацәикуаз

Хәыхәыт, арра ихганы данааи инаркны, ақалақьаҿы дынхон. Ибзиангьы дынхон – иҩнеихагыла ханк иаҩызан. Дҭаацәаран, ихшарагьы аҭаацәара иалалахьан. Зегьрыла дманшәаланы дааиуан. Игәы  еихьызшьуаны иҟаз, иан, аԥҳәысбырг, лхала ақыҭаҿы дахьыҟаз акәын. Егьа иуындазгьы, уи ақыҭа ааныжьны, ақалақьахь нхара дизаамгеит.
– Сыԥсы шҭоу ҳаҩны қьаԥҭахар зуам, - лҳәеит.
Ашықәсқәа цацыԥхьӡа лымчгьы каԥсон, аха лыҩны  дахыҵуамызт. Шықәсык, лаҵарамзазы, Хәыхәыт убысҟак иусқәа еилахеит, ақыҭахь дцаны амхы ицәаӷәартә, аџьықәреи леиҵартә аамҭа изымԥшаауа. Ус, ҽнак, иан лаҳәшьаԥа Кәасҭеи, иан лзааигәара инхоз, Хәыхәыт иқәла, раԥхьа ҩызас ишьҭихыз Џьамфери иҩны имҩахыҵит. Хәыхәыт иҭаацәеи иареи иреигәырӷьаны ирҭааз ирԥылеит, сасдахьҵас ирыдыркылеит. Рхәы-рыԥхь ҟаҵаны, имыццакуа, ҭынч еицәажәо ишеидтәалаз, Хәыхәыт ус ҿааиҭит:
– Уара, Кәасҭа, акы еиԥшымкәа суҳәоит, сынтәак уаасԥеиԥшны, сан лымхырҭа сзуцәаӷәарц, аџьықәреигьы сзылоуҵарц. Сара уи сазрыцҳаны сыҟаӡам, аха сан лгәы ҟанаҵоит, уаргьы улцәыхарам, ишудыруа, - иҳәеит.
– Мап ацәыскуам. Уи сара сзы џьабаадук аланы избом, аха имӡакәа иуасҳәоит, сан лаҳәшьа акыр дбыргхахьеит, шьҭа лылшара маҷуп, схәы ҟалҵарц далагозар акәхап, лнапкымҭа сҟырҟы изымылбаар ҳәа сшәоит, абри ауп уадаҩрас исауа, - иҳәеит, лафрак аламҵакәа.
Кәасҭа, дхәыҷаахыс, аҵкьыҵкьашьарақәа илан, џьара акрыфара иҭахымызт. Ԥсыхәа ахьамамыз, ачеиџьыка дахамтәар ахьамуаз, инапы аниӡәӡәалак изааргоз ампахьшьы инапы алаирбаӡомызт. Ари здыруаз Џьамфер, иаразнакы ииҳәашаз иԥшааит.
– Кәасҭа, ихьаам хьаас иҟоумҵан. Сара уан лаҳәшьа лзааигәара сшынхо ухашҭма? Сыԥшәма амла уалыркрым, уара узнеир, ҳара ҳааухылаԥшып, - иҳәеит.
Ус иагьыҟалеит. Кәасҭа дцәаӷәаны, шьыбжьон ҳәа ацәқәа аауижьын, иҭахы-иҭахым Џьамфер иҿы днеит. Џьамфер иԥҳәысгьы днықәгьежьаан аилаџь луит, ашәеилаҵа лыххит, амҳаҵә аламло ахырҵәы ықәлыргылт.
Крыфа-крыжә ианаатәа, Кәасҭа ус иҳәеит: 
– Аиаша сҳәап, абас гьамала тәымџьара крысфахьеит ҳәа сыҟам, шәчеиџьыка азҳалааит! Џьамфер, уара уԥшәмаԥҳәыс сан баша дылмырҽхәозаап, шәеигымыз, шәаԥхьаҟа иҵегьы абзиарақәа шәзыԥшызааит! – ҳәа, аԥсшәа нкаирҵәеит.
– Башаӡа дурҽхәеит сыԥшәмаԥҳәыс, - Џьамфер иблақәа ччо, Кәасҭа днеиҿаԥшит, - ара уздаҳԥхьалаз ачеиџьыка, сыԥшәма аҵеџь иҭылтаз аӡы аамҷыдарахаз, егьырҭ зегьы уан лаҳәшьа иаҳзаалҭиз акәын, - иҳәан, ччараха иааисит.

Улымҳа аламҵ ҭалар, излаҭгатәуи?

Асовет аамҭақәа раан ауп, Ҭхьынатәи аколнхара ахантәаҩыс аус иуан Кәыркәнаа Шьалодиа. Ақыҭантәи адәқьан аҿы дхәаахәҭуан Бигәаа Фрикан. Шьалодиа Фрикан иԥарақәа имиԥсаххьан, ауал иқәын. Усҟангьы уажәеиԥш ачарақәа рацәан, аира маҷуп умҳәозар… Шьалодиа Фрикан иҿы днеит, ишиеиҳәашаз ӡбаны. «Фрикан, аламҵ улымҳа иҭалар, излаҭугои?», – ҳәа диазҵааит. Шьалодиа изцны иҟаз хаҵан, уи аҟынтә «Кьампыҿ» ҳәа иеиҳәон дихлафны.
– Аа, «Кьампыҿ», уи иҳақәшәира илымҳа иҭалааит. Уи саргьы сақәшәахьеит, цәгьала ухьаанагоит, ухы еилагарашәа уҟанаҵоит. Ҷкәынцәақәак ираҳәан ирласны аҽы аҵыхәа ахәыц аалхны, даҽа ламҵк аакны, аҽҵыхәала иҿаҳәаны, улымҳа иҭарҵароуп. нас дара-дара еихьынҳалоит, илаханы иааҭыргоит, – иҳәеит Фрикан, иаҳаз ажәабжь игәы иалырсны.
Шьалодиа ус аҭак ҟаиҵеит:
– Аԥарақәа исықәу анаҩс еиҭа исуҭар, нас еидҳәалан иусҭоит, – иҳәеит.
– Ааит, Анцәа цәгьара уқәимҵааит, аԥарақәа усҭап, аха сгәы урхьааит, – иҳәан, Фрикангьы, иаҵахоз иакәызма, шаҟа иҭахыз рахәыцла иҿаҳәаны инаииркит.








Ахырқьиара рықәымҿиеит

Ауаҩы дызқәымшәо егьыҟам рҳәон ажәытәан. Узықәшәо ухы анураалароуп ҳәагьы рҳәалоит аԥсуаа ажәаԥҟаны. Ҩыџьа аиҩызцәа, Шьалодиа Аџьынџьали Шьаликәа Камкиеи изықәшәаз аҭагылазаашьа рхы шандраалаз атәоуп сызлацәажәарц исҭаху. Арҭ аиҩызцәа, 1960-тәи ашықәсқәа раан, агазеҭ «Аԥсны ҟаԥшь» аредакциаҿы аус еицыруан. Қәрала Шьаликәа деиҳабын, Шьалодиа иаасҭа. Ишырҳәо еиԥш, рыҷкәынра аҭәымҭа ианҭагылазтәи  аамҭақәа раан ауп. Шьалодиа ҿыц аҭаацәара далалан, иабхәараа Ҳагааи иареи цқьа иааигәаны еибадыраанӡа, ԥҳәыск дыԥсын, аԥсрахьы ацара иқәшәеит. Шьаликәа иԥшра исахьа, аныха чаԥа иаҩызаз, ацәгьеи абзиеи рҿы еиҿкааны ацәажәара злаз, Аӡҩыбжьа ақыҭа иааӡази иареи еицны аԥсрахьы ицеит. Шьаликәа амҩан аҿыц маҳә ихы шымҩаԥигаша дилабжьеит. Абжьыуаа рҟынтәи амаҳә ҿыц иҵәуашьа ҳәа иушьклаԥшуа иалагоит, ҳаумырԥхашьароуп ҳәа еиҳәеит. Аԥсра ахьыҟаз Афон акәын. Ҽаҩраҭагалан ааихьан. Ауаа џьара ицо, амаҭәа ԥхақәа рышәҵара иалагахьан. Шьаликәа аплашь ишәын, ишьапы анаӡара аҟынӡа инаӡо. Усҟантәи аамҭаз «Макентош» ҳәа изышьҭаз.
Аԥсра ахьыҟаз аҩнаҭа ҽеишәагьы ирыздыруамызт, аҵәуара иааз аҷкәынцәа. Амҩа ианыланы ишнеиуаз, аԥсра ахьыҟаз агәашә инадгылеит. Ашҭаҿ игылаз астол, аҵәуаҩцәа рхылԥақәа ахьықәырҵо, Шьаликәа ишлиапа ҟьаҟьа ду ихаз нықәиҵан, рхы иаасуа индәықәелит. Аԥсы дахьыкҿаз ӷәтәы ҩнызаарын, метрак аҟара иҩышьҭыхны, аӷәтәы мардуан аҿаҵан. Амардуан иаҿаланы ишхалоз, Шьалодиа ишиҳәо ала, Шьаликәа имакентош анаӡара данаӷрагыла, аттаҳәа аҳәынҵәра  ҟьаҟьа дуқәа иааҿышәшәан, амардуан аҵаҟа иныҵаԥсеит. Амардуан ааигәара игылаз ахәыҷы днышьҭасны иааиҟәшәан, дыҩны дцеит. Аԥҳәыс лҵәуара ихалаз, аԥсы ианылхагыла, иԥаҵақәа харшаланы хаҵак дыкҿан. Иҵәуаны, изықәшәаз аҭагылазаашьа рхы амариашаны, аԥсра зыхьыз аирманцәа инарыдышшыланы, рхы рқьианы ицарц рыӡбеит. Шьаликәа хәҷыкгьы агәала иман, иҳәынҵәрақәа рхәыҷы ишьҭыҟәшәааны дыҩны дахьцаз азы. Аха игәала инмырԥшӡакәа, ашәшьыраҿ игылаз урысшәала ус даарацәажәеит: – Дзеиԥшра хаҵа бзиааз, ихараҭ бзиахааит, дчеиџьыка уаҩын, ирацәаны ачеиџьыка еицеинаҳкылахьан, –  ҳәа. Издышшылаз руаӡәк ус аҭак ҟеиҵеит: – Шәара шәҩашьазар ҟалап. Иԥсны икҿоу,  ишәҵәуаз, саб иашьа рыцҳа, 40 шықәса ҵуеит ишьапқәа аҩбагьы агангрена рыхьын, ихырҵәан, аиарҭа даман. Ачеиџьыка злашәыцеифарыз? – ҳәа. Егьи аԥсра ахьыҟаз, уа иахьнеиз анаҩсҟа акәзаарын. Шьалодиа еиликаан, уахь рҿынархеит.
Аԥсыжра ашьҭахь, игьежьны ианаауаз, ана, аԥхьа иахьымҩахыҵыз аирманцәа рыҩны анҭыҵ, Шьаликәа иҳәынҵәрақәа шашәак икылданы, ахәыҷы ихәда иахеиҵан, ҟәарҟәарҵас еинҟьо, дыҩуа агәарабжьара дыбжьан, дгәырӷьаҵәа.





























Агәԥҳәы хшы иааннакылаз ашьаура

Аԥсуаа ҳжәытә ҭоурых аҿы иҟалахьоу ахынҭа-ҩынҭарақәа, ауаа рхымҩаԥгашьақәа иахҟьаны ианҭуҵаауа, уажәтәи аԥсуаа уамашәа ирбоит. Арыцҳара ахьыҟалоз арӷьашьа, ахәшәтәышьа иақәшәон. 1914 ш. Ӡаԥшьиԥа Адамыр иҩнаҭаҿы диит ахәбатәи аӡӷаб, хьӡысгьы илырҭеит Бабу. Адамыр, быжьҩык аишьцәа ахьыҟаз, зегьы иреиҵбыз иакәын. Аишьцәа арҳәреи, ақәылареи рзы уаҩы дрыхәомызт.
Усҟантәи аамҭазы урҭқәа зламыз дхаҵоуп ҳәа дрыԥхьаӡомызт. Аишьцәа ргәыбжьанытә, Наҳарбеи зыхьӡыз, уаҩ хлымӡаахк иакәын. Аӷьычра иазҟазаз ҩыџьа иазыҟаҵаны аҽӷьычра ишьҭит, Кәтол ақыҭан инхоз, анхаҩы замана Ҟалӷьы Кәана иҿы. Кәана абжьыуаарҿы еицырдыруаз аҽыҩ бзиақәа ныҟәигон. Уахык зны, Кәана даныҟамыз иақәыршәаны, иҽҭра аҽқәа ахьҭакыз иныҩналан аҽы ааҭыргон еиԥш, Кәана иԥшәма Ламиаԥҳа Гьагьашьа, ахаҵамԥҳәыс ззырҳәоз, лхаҵа иабџьар иахьыкнаҳаз иаакныхны аҽы аҭгара иаҿыз агәараҳәа диаихсны аҽҭрашә днылалыжьит. Аламиаԥҳа ауаҩшьра иҟалҵаз, ахыԥша ӷәӷәахеит. Ахәыҷы ԥшқа агара дзызгараз аԥҳәыс, ауаҩшьра иҟалҵаз лыхьӡ арымҭеит. Дызшьыз сара соуп ҳәа ихахьы игеит Лашәриа Нарықь. Нарықь Кәана ианшьа иакәын. Ари ауаҩшьра иҟалаз ихы иақәиҵеит Ӡаԥшь-иԥа Наҳарбеи. Ашьра ҟазҵаз рхы ааиларкын, аиӷара  иҟалаз еиҭах ашьа каҭәара ҟамларц азы, ажәытә аахыс аԥсуаа аҵас иныҟәыргоз, ааӡара аус аԥшьыргеит. Ӡаԥшьаа аишьцәа нхыҵи-аахыҵи ззеиԥшыз, иршьыз анышә дарҭаанӡа ишьа шыруаз рдыруан ашьра ҟазҵаз. Убри аҟнытә, Ӡаԥшьаа ирыцкарыз хәыҷык дӷьычны дааганы драаӡар акәын Ҟалӷьаа. Аҽакала аус ӡбашьа амамкәа иҟалеит. Убри аамҭазы ирӷьычраны иҟаз Наҳарбеи иашьа аиҵбы иӡӷаб агара игараз Бабу лакәхеит. Уи аԥшқа лӷьычра ҟалар акәын иршьыз анышә дамардаанӡа. Ари аус анагӡара даараӡа иус хьанҭан. Дыԥшаатәын ахәыҷы лӷьычра зылшоз ауаҩы, ҩаха хаха иалыршаны. Ус еиԥш иҟаз аӷьычра зылшоз Ҭхьына дынхон Бигәаа Мыса-иԥа Нагә. Ашьра ҟазҵаз лхаҭарнакцәа аҵх лашьца рҽалакны иҭааит Нагә. Аԥсуаа ражәаԥҟа иалами «ацгәы аԥа ацәызӷьычуа» ҳәа, убас иҟаз дреиуан Нагә. Иҭааз ауаа Ҭхьына ишыҟоу, ахәыҷы дӷьычны дриҭар акәын. Нагә Ӡаԥшьаа рла цәгьақәа ирымаз дыркӡомызт, ирлас ирласны рыҩны днеиуан, ааӡара рыбжьан. Адамыр Нагә иаб Мыса диааӡахьан. Нагә ажьҭаага ашаха аашьҭихын, ашарԥазы реиҳа ауаҩы ицәа аныхаау, аҩны ашьҭахьҟала, ахьатә кәасқьа ду, ахыб ала днықәлан, ашаха азхык ауаџьаҟ ахы анаӡараҿ инадиҳәалан, ашаха дахьынҳаланы ауаџьаҟ аҩныҵҟала даалбаан, ила ахьҭо умбо арацәа даганы, ахәыҷы лангьы ларгьы ахьыцәаз дааҩналт. Ахәыҷы лан Маанԥҳа Чыч хазына, ахәыц еиҟәзыршәоз лыцәа аԥсымҭа дақәшәеит. Ахәыҷы лырҵысразы, агара ацахала иҿаҳәаны лнапы иадҳәаланы илыман, ахәыҷы дааԥшыр, лнапы ахыза ихәыҵымгаӡакәа агара лырҵысларц. Уи ацаха ԥшьаала иаахиҵәан, ахәыҷы ичабра аалҿаиршәын, аҩны ашә аҩныҵҟала иаатуан, уи уажәы ибазма, алеи-ԥси рыбжьара агара дышгараз диман дцеит. Ашьыжь ианааԥш, ахәыҷы данырымба, ҳәҳәарахеит, ҵәуарахеит. Ахәыҷы дахьагаз, дызгаз анеилкааха, Наҳарбеи иашьа иахь агәнхара ҟаиҵо далагеит. Уабраа роуп ҳхәыҷы дызӷьычыз, шәыбз еивҵазар акәхап ҳәа иашьа дизгәааит. Аӡаԥшьԥҳа хәыҷы дахьнаргаз лара илықәлаз Баграт агара дгаран, Гьагьашьа аҩыџьагьы  лгәыԥҳәыхш рҿалҵон. Аԥсуараҿ агәыԥҳәыхш зыбжьаз еиҳаз ыҟамызт аиуараҿы. Бабу илфаз агәыԥҳәыхш, еиқәнархеит аԥхьаҟа икаҭәараны иҟаз ашьа.
Абра имҳәакәа сзавсуам ԥсыуа ҵасла иҟаиҵаз, аԥҳәыс, ахәыҷы ԥшқа дызмаз лыпату ахьчара зылзыршаз, ахара зхахьы изгаз, аԥсуа хаҵа Лашәриа Нарықь. Ахәыҷы дырзымӷьычызҭгьы Ӡаԥшьаа ус деибганы даанрыжьуамызт. Аԥсуаа ҳмилаҭ ҵасқәа иҳамаз акәамаҵамарақәа, ауаа еиқәнархон, иааӡон. Егьырҭ амилаҭқәа рҿы уи аҩыза абаҟахыз. Бабу Ҟалӷьаа рыҩнаҭаҿы акыкахш зыбжьаз лашьа Багратгьы ларгьы 16 шықәса еицрызаҳит. Аԥсуа иԥсҭазаараҿ ажәытәгьы, аҿатәгьы ааӡара еиҳау мчы ыҟаӡам. Бабу хәы-шықәса анылхыҵ, лабаӡеи Кәана иҽыхәда дықәыртәаны лҭаацәа рахь дааигалон. Дара аибабара бзиа рыбжьан. Бабу лаҳәшьцәа рҿы дааганы данаанрыжьуаз, лабаӡе данцоз иҽышькыл дахьынҳалон сааныжьны умцан ҳәа. Ааӡара ҟазымҵац издырӡом, уи иацу агәбылра дуӡӡа. Дзыхшаз хазуп, дзааӡаз зынӡа ихазуп. Уи ус Анцәа иақәиҵахьеит.
Бабу, ишазгәаҳҭаз еиԥш, Ҟалӷьаа рҿы дҭыԥҳахеит, абжьаратә ҵара лоуит. Лара леиԥш аҭеиҭыԥш змаз даара имаҷын. Уамак ала дыԥшӡан, лҟазшьеи  лыуаҩышьеи лыԥшра иаҩызан. Лан дзыхшаз Маанԥҳа длеиԥшын,  ԥшралагьы ҟазшьалагьы. Сара ибзиаӡаны сырхаанны издыруан, убарҭ ауаа лыԥшаахқәа.
Бабу данҭыԥҳаха, арԥарцәа илышьҭалаз рацәаҩхеит. Аха Ӡаԥшьԥҳа, – Ҳтола имаҭа, ус ишабалак ахаҵа цара азин лнаҭомызт лхылҵшьҭра. Насыԥхәыс илоуз Шамба Никәа иоуп. Шамба Ҳасан иман ф-ҩык аԥацәа: Нестор, Никәа, Сунар, Алықьса, Иакәаба, Леуа. Леуа Петербургтәи ауниверситет далганы  аҩны дахьааиз, иаалырҟьаны иԥсҭазаара далҵит. Ԥшьҩык аԥҳацәа: Фоса, Софиа, Фыҷ, Ҭамара. Жәаҩык ахшара рыман Коӷониаԥҳа Есмеи Ҳасани, дара Гәыԥтәқәан. 1930 шықәсқәа раан Никәа Гаграҟа диасуеит ақьырмыт ӡырҭа азауад аиҳабыс. Нестор Лакоба ибзианы дидыруан Никәа Ҳасан-иԥа, пату рзеқәын. Аԥсны иаҭаауаз асасцәа дахьқәа Серго Орџьенекиӡе дназлаз, Лакоба аӡәырҩы мҩахигахьан Никәа Шамба иҭаацәа рахь. Миха Бӷажәба ихаангьы, иара убас СССР анапхгараҿ иҟаз, Гагра ԥсшьара иаауаз, аԥсуа ҭаацәарахь имҩахганы ачеиџьыка рзыҟарҵон, уи ала аԥсуа инхашьа-инҵышьа, иҟазшьа, исыс дкылашьа дирбон Шамаа рыҩнаҭаҿы.
1964 ш. Индиеи Пакисҭани аибашьра иалагеит. Аибашьра амҽхак ҭбаахеит. Аӡәырҩы аҳәынҭқаррақәа рнапхгаҩцәа рыбжьаҟазеит, аха аибашьра рзаанымкылеит. СССР анапхгаҩцәа ируаӡәкыз А.Н.  Косигин, еибашьуаз аҩҳәынҭқаррак рнапхгаҩцәа Ташкент иааганы, аибашьра ааникылеит, еинраалеит. Аџьабаа аниба ашьҭахь Аԥсныҟа ԥсшьара дааит. Миха Бӷажәба, Косигин, Никәа иҩны дааигеит, сара сқыҭа иатәу иҿы ҳаԥсы ҳшьап ҳәа. Ҽнак хәлаанӡа Шамаа дырҭан. Данцоз:
– Ииашаҵәҟьаны сыԥсы сшьеит, Ташкент схы-сыԥсы исфаз арҭ аҭаацәа ирхәышәтәит, – ҳәа ахиҳәааит рчеиџьыка.
Ииашан иҟарҵон усҟантәи Аԥсны аиҳабацәа.  Асасцәа Аԥсны иаҭаауаз, зыҟны иааз амилаҭ рҟазшьақәа реилдыркаауан, аԥсуа игәарԥ шаарту, ишыҭбаау асас изы. Ҳәарас иаҭахыузеи, зыҟны инаргоз анхара бзиа еиҿкааны измаз рҿы акәын. Урҭ реиԥш иҟаз асасцәа дуқәа рыдкылара зегьы ирылшомызт. Асас идкылара зҭахыу рацәаҩуп, аха иныҟәгара?! Ҳабацәа ражәа иаламзи «аҽқәа зегьы акәарра рҭахыуп, аха ахырҵысра иацәаашьоит» – ҳәа. Ажәак ала, Никәеи Бабуи рҭаацәара аиҿкаашьеи, ирыхшаз рааӡашьеи Аԥсны ахыи аҵыхәеи еицырдыруаз ҭаацәаран, иҭаацәароуп иахьагьы. Никәа иҭаацәараҿы ишысҳәахьоу еиԥш, хыԥхьаӡара рацәала имҩахыҵхьан ачынуаа дуқәа. Шамаа рыҩнаҭаҿы ирбоз ала, амилаҭ зегьы ахәшьара арҭон. Рыҩны дымҩахыҵхьан Моссовет ахантәаҩы Промыслов. Рыҩны иаауаз асасцәа дуқәа, Никәа иашҭа ԥшӡа анаӡараҿ, агәарԥныҳәа рзыҟаҵаны  ирышьҭуан рысасцәа. Убас еиԥш иҟаз рысасцәа иреиуаз, СССР аҩныҵҟатәи аусқәа рминистр аинрал Шьолоков дырҭааит. Ачеиџьика ирыздырхиаз пату ақәҵаны имаҩԥыргеит. Иара рысасгьы уаҩы ӷәӷәак, арыжәтә аԥсуаа реиԥш излаӡоз иакәын. Уаанӡагьы ишыҟарҵалоз еиԥш агәарԥныҳәа аԥшьыргеит аԥшәмацәа. Адәахьтәи астол ианаадгыла сасгьы-ԥшәымагьы, аԥшәма ԥҳәыс Бабу аԥаҭхь азна аҩы ҭаҭәаны иаалдыркын, асас дныҳәаны иҭаз зегьы ыжәны иаҭах ирҭәны инаидыркит. Шьолоков уамашәа ибеит аԥшәма ԥҳәыс илылшаз. Иаргьы изҭаз дныҳәаны ижәит. Абасала еиԥырҵит асасцәагьы аԥшәмацәагьы. Асасцәа дахьқәа ахьнагатәыу, абзанхацәа, ауаа хатәрақәа рахь ауп, акаҳуа жәырҭахь акәӡам…
Ишырҳәо еиԥш, аҭоурых иазымдыруа, иамычҳауа егьыҟамзаап. 20-тәи ашәышықәса алагамҭазы ашьа каҭәара ҟалараны иҟаз, агәыԥҳәыхш иааннакылеит.





























Сталин Аԥсны дшабрагьуаз

Аԥсуаа наџьнатә аахыс асас патула ихаӡгылон, цәгьарак ҟазҵахьазгьы иԥхьакшьа рдыруан, ирдыруеит иахьагьы. Уи аҟазшьа бзиа ирымаз иаҳахьазар акәхарын Џьуӷьашьвили – Сталин Иосиф Виссарион-иԥа, иҩыза Рухаӡе Андреи иареи, аԥхын 1905 ш. аӷба рҳәны, Ҭхьына Ӡаԥшь-иԥа Зорбақь иҿы рхы замардоз. Бандит ҳасабла ақәылара иҟарҵаз аҵакы зегьы аурҳәахуаз, брагьцәақәак реиԥш рхы ддырбеит, изҭааз аԥшәмацәа. Ҳәарас иаҭахыузеи, аԥшәма изҭааз Ҭхьынаа раҳ изныҟәымго дыҟахызма, мышқәак иҟанаҵы ҳмилаҭ етикет ишаҵанакуала иныҟәыргеит.
Нас иҵагь аполициа иахьацәыхараз Арасаӡыхьҟа ирышьҭит. Избанзар, уантәи шьхала Қырҭтәылаҟа ацара иаҳа имариан. Зорбақь иԥшәма Инал-ԥҳа Катиа, урыс бызшәала хар лымамкәа ицәажәоз, ирзеиҭалҳәеит, аҵыхәтәантәи Аԥнсы аҳ Ҳамыҭбеи Чачба рыҩны дшыҟаз ажандармериа дышдырбаандаҩыртәыз, уи ахҭыс ираҳаз ргәы еиҭанарԥазаргьы ҟалап… Ҭхьынантәи Арасаӡыхьҟа Қапаа аишьцәа рахь ицеит, имҩаԥызгоз Кап Еқәԥ иԥа агәбжьанытә Сиԥана иакәын. Қапаа рхәаҿы уқәгыланы уԥшыр агаҟа, амш аныбзиоу, идырҳәыз аӷба амшынаҿ иахьныҟәо убарҭан. Қапаа аишьцәа Ӡаԥшьаа ишныҟәыргаз еицәамкәа иныҟәыргеит. Зыуаҩреи зчеиџьыкеи ҳаракыз ашьнаҟма нхацәа дуқәа ззырҳәоз ракәын. Қап Еқәԥ иҭаацәара ду аҿы инеигеит Сиԥана. Еқәԥ хә-ҩык аԥацәеи, ф-ҩык аԥҳацәеи иман. Қапаа рҭаацәа дуаҿ иҟан мышқәак, Сиԥана иааигаз ақәылаҩцәа. Нас, шьхала мацарала иавҵаланы, Еқәԥ иԥа агәыбжьанытә Ӡаӡи, Агырба хаҵаки Сталин Егры аӡы дырганы дрышьҭит.
Сталин иҩыза Рухаӡе Андреи Арасаӡыхь даангылеит, иԥшәмара игәамԥхакәа дыҟам. Ҭхьынатәи абырг 100 шықәса ирҭысхьаз, анкьа Арасаӡыхь инхоз Амыҷба Ҭемыри, Шамба Машьышьи ишеиҭарҳәоз ала, хаҵа ӷәӷәак, ижәҩахырқәа метрак ҭашәо, хаҵа џыџк иакәзаарын. Ара данаанха, лԥшра-лсахьа аныха чаԥа иаҩызаз Ламиа ԥҳак, хаҵа дымцаӡацкәа, заб иҩны ашә аазыртуаз, аҩнаҭа зҭахыз, иаалацәажәан дылхадыртәеит. Ҩыџьа аԥҳацәа рхылҵит. Аиҳабы, Багаҭелиа Батул иԥшәма лакәын. Рмаҭацәа иахьагьы ибзиахәха иҟоуп. Рыԥҳа аиҵбы Делбак диман, рыхшара ирымазу, ирымамзу еилкаам. Ус асовет мчра рыхьӡеит. Қапба Руслан ишиҳәо ала дихаанны дидыруан Рухаӡе Арасаӡыхь дшықәнагалаз атәы. Очамчыра араион абнақәа дырхылаԥшуан, аԥсышәалагьы дцәажәон.
Ари атиран, аԥхьаҟа ҳауаажәлар аӷьырак амилаҭ раԥхьагылаҩцәа инирҵәараны дшыҟаз рдыруазҭгьы, Ӡаԥшьааи, Қапааи рыҷкәынцәа еимгеимцарак ала иҭыԥ дықәрымҵози. Ӡаԥшь-иԥа Зорбақь иҷкәынцәа қәыԥшцәа: Таташь, Грышьа, Володиа 1930 шықәсқәа ралагамҭазы харада ахара рыдҵаны иҭаркит. Ран, Катиа Иналԥҳа, аԥхьаӡа даныбрагьуаз дыздызкылаз, ашәҟәы изылҩыз дагьахамӡгылеит. Иахьҭакыз ианыршь, ахҩык аишьцәа рыбаҩгьы лырымҭеит. Рымаҳә Гәыԥтәи аҳ Маршьан Мсоусҭ иԥа Заганбеи хазына дыкны дҭаркын, Урыстәылаҟа дахыргеит. Иԥшәма Ӡаԥшьԥҳа Гәыџ (Саша) уигьы дҭаркит. Фышықәса лыхганы абахҭа данҭыҵ, лхаҵа Заганбеи жәашықәса зықәҵаны иахгаз дыԥсит. Лхаҵа иԥсыбаҩ аагара дахьцаз, аԥсы длырымҭеит. Анышә дахьамардаз лыԥшаан, цәгьаԥсышьала, ламыс злаз ԥҳәыск дыԥшааны, аԥара лылҭеит анышәынҭра дахылаԥшларц, лара лыԥсы лыманы лхәыҷқәа рахь лыҩныҟа дгьежьит. Лабхәында, Абжьуаа раԥхьа игылаз Маршьан Дырмит, уигьы Баҭым дҭакын, уантәи нхыҵ Кавказҟа дахыргеит.
Абас рзиуит Сталин ацәгьара уны раԥхьа дызҭааз, дныҟәызгаз, насгьы аихьӡара амҩа бзиахь дықәызҵаз.
Даныҷкәыназ мацароума, дуаҩ духаны аҳәынҭқарра дуӡӡа данахагыла, хыхь ишазгәасҭахьоу еиԥш, Бериагь иаргьы миллионла ауаа иршьызи, иҭаркызи, иахыргази анузеиҭарҳәо адепартациа зхызгаз, Аԥсны инхоз абырзенцәеи, аҭырқәцәеи уцәа ухыбзаауеит. Уажәы ааигәа Зураб Гәынбеи сареи ҳусура ааигәара инхо Ҵабал ақыҭан, хаҵеи ԥҳәыси абырзенцәа Адамиди Никои, Анне ажәабжь ссирқәа ҳзеиҭарҳәеит. Сынтәа Нико ихыҵит 88 шықәса, иԥшәма 81 шықәса. Иара Ҵабал диит, Анна Азанҭатәын. 1949 шықәсанӡа ара инхон 400 ҭӡы абырзенцәа. Уатәи адгьылқәа цәгьа ибеиоуп, ибарақьаҭуп, аума аҭаҭын аарыхны аҳәынҭқарра иаларҵон. – Ҳара ҳахьынхоз Азанҭа аерманцәагьы ҳаланхон. Ҳаҩмилаҭк 19-тәи ашәышықәсқәа рзы Ҭырқәтәыла ҳахьынхоз, аҭырқәцәа ҳақәырцеит. Уи зегьы ижәдыруа хҭысуп. Ажәытәӡа аахыс Аԥсны инхоз абырзенцәа рызегь иахыргеит, Абжьаратәи Азиахь. 400 ҭӡы иахыргаз рыҩнқәа рҿы ақырҭцәа Хони, Ҷиатура, Сачхера, Они, Амбралаури араионқәа рҟынтәи мчыла иахьынхоз ихырҵәаны, абырзенцәа рыҩнқәа иҭацәыз иҩнарҵеит хәыда-ԥсада. Сара убарҭ иааргаз рҩызцәа ауаа гәамқәа сыԥсы ҭанаҵы исымбацызт, – ҳәа ҳалҳәеит Анна. – Ахчы ахчыхҟьа арҭаӡомызт, ахыза ахҟьа, азанҵиар урҭгьы ныҟәыргаӡомызт. Рымаҭәақәа ианыҟьашьлак, аӡаҿы ирбааӡаны асапын ахьшьны ахаҳәқәа ирыҵарҵон. Ас зыҟашәҵои ҳәа ҳанразҵаалак, аӡы иаӡәӡәоит ҳәа аҭак ҳарҭон. Дара рызегь ашьха қыҭақәа рҿы инхоз ракәын. Инеиуан-инашәан убарҭ реиԥш акультура змамыз сара исымбацызт. Аҭаҭын аарыхраҵәҟьа рыздыруамызт.
Абырзенцәа рыҩнқәа анҭацәы, егьырҭ амилаҭқәа иҩналаны иркыр ҳәа ишәан, Аҟәатәи арҵаҩратә институт астудентцәа ганы иҩнарҵеит, ақырҭцәа ааргаанӡа, аԥхынтәи аԥсшьаратә амзақәа раан. Убарҭ иргаз астудентцәа рхыԥхьаӡараҿ дыҟан аԥсуа поет Кәымф Ломиа (иара ииҳәаз ажәақәа рыла ауп ишеилкаахаз). Астудентцәа ганы иахьыҩнарҵаз «Верхний Келасури» ҳәа иахьашьҭаз ауп.
– Ҳара абырзенцәа хынтә ахҵәара ҳақәшәахьеит, аԥхьа аҭырқәцәа, нас Сталини Бериеи, аҵыхәтәаны – Шеварднаӡе, – лҳәеит, ари аԥҳәыс бырг. Уи  иҳалҳәаз ажәабжь исгәаланаршәеит 50-ҟа шықәса раԥхьа Аҟәантәи Гаграҟа сцарц аелектричка сахьҭалаз, аԥсуаа ҳартист ду Агрба Разынбеи хазына сышиқәшәаз.
– Уааи дад, ара усдтәал, –  иҳәан, снаиваиртәеит. Ҳара усҟантәи аҿарацәа, аԥсуа театр аҿы ицоз аспектакльқәа бжьаҳажьӡомызт, уантәи Разынбеи сидыруан, атеатр абзиабаҩк иаҳасабала. Аелектричка ахьаангылоз аҭыԥхьӡқәа ақырҭшәахь иԥсахны иҟарымҵахьази, хәыҷгьы дугьы ҳгәы иаламзи, убри иаахиҳәан, Разынбеи ацәажәара дналагеит.
– Аибашьра ду анеилга ашьҭахь акәын, 1949 шықәсазы аԥсуа театр агастрольқәа ҳәа Қырҭтәылаҟа ҳрышьҭит, Зесҭафон ақалақь ахь. Ҳзыҩназ асасааирҭа адәыӷба станциа аҿаԥхьа игылан. Шьыжыьмҭанла сгыланы Аҟәа амшын агаҿаҿ аныҟәара сашьцылахьан аҟынтә, ашьыжь шаанӡа сааԥшит. Ауаа рацәа рыбжьы еибархьыусууа ансаҳа, сналбаан, астанциаҿ снеизар, ҵҩа змам ауаа қызқызуа аперон иазымкуа игылоуп. Акәтқәа, ашәишәиқәа еидҳәалан изку дубап, аџьмақәа змақәазгьы збеит. рымаҭәақәа ҿаҳәаны, ахәыҷқәа, аҳәса, ахацәа быргцәа, ауеимада ҳәа иҵәуозгьы рацәаҩын. Дгьыл ҵысрак ҟаланы иахыргоз џьысшьан, урысшәала хәыҷык ицәажәоз хаҵак сиазҵааит, иҟалазеи, ишәыхьзеи, шәабарго, ҳәа. Акраҳдыруама, ҳқыҭақәа ҳахьиз, ҳахьааӡаз, ҳнышәынҭрақәа кажьны, ҳахганы, Аԥсныҟа ҳаргарц ҳааргеит, иҳәеит игәи илаӷырӡи еилаҵәо. Ус ԥыҭрак ашьҭахь иаакылсит адәыӷба, арахә зларго авагонқәа ацраҳәаны. Абас абрахь иқәнагалаз роуп дад, – иҳәеит Разынбеи ԥсаҭа шкәакәа. Разынбеи исеиҳәахьаз ари ажәабжь, арҭ абырзен быргцәа ианырзеиҭасҳәа: – «Ииашоуп, ииашоуп, убрахьынтәи иааргақәаз роуп саргьы зыӡбахә шәасҳәоз», –  лҳәеит Анна.
Аԥсны иааганы аԥсуа қыҭақәа рҿы иахьындырхоз, ақырҭуа хьыӡқәа арҭеит: Цагера, Ахалшени, Ахали Киндги, Ахали Соԥели, Одишьи, Октомбери, Ахалдаба, убас иҵегь ирацәаӡаны раионцыԥхьаӡа. Ахьыӡқәа ус баша ирыԥсахуамызт. Уи аҭоурыхтә ҟазшьа аман. Атопонимика аҭоурых ишашьагәыҭу рдыруан. Уи аусаҿы аҵарауаа ракәын ишьақәзырӷәӷәоз, аԥхьаҟатәи аҭоурых ҭҵааҩцәа, ақырҭцәа рыдгьыл ауп ҳәа ишьақәдыргыларц. Анцәа даҳхылаԥшны аибашьра иқәнагеит акәымзар, дареи ҳареи ҳаилыргара, ус хаала иагьалҵуамызт.
Дареи сареи ҳаицәажәара Зурабгьы ихы аалаирхәын, уигьы исмаҳацыз аацәыригеит. Зураб ҳаибашьра ҟалаанӡа, уажәы аботаникатә институт ахьыҟоу Агәӡера директорс аус иуан. Гәылрыԥшь араион егьырҭ араионқәа раасҭа иаҳа ирацәаны иҟан, агырцәеи, ақырҭцәеи хыхь ишысҳәахьоу еиԥш иааргақәаз. Убас иаақәаз иреиуан аишьцәа Давиҭаиа Оҭари Жореи. Оҭар напхгаҩыс аус иуан, русурақәа рыла еибадыруан Зураби иареи. Зураб ишиҳәо ала, ҽнак, реицәажәара аан, Оҭар диазҵааит: – Сара ишсаҳахьоу ала Аԥсныҟа мчыла иааргаз ақырҭцәеи, агырцәеи рацәаҩызаарын, уара ишԥаудыруеи, – ҳәа. – Ааи иуҳәо ииашоуп, мчыла иааргаз роуп шамахамзар зегьы. рыбжаиҳараҩык игьежьны идәықәлеит, иахьынтәиааз рыдгьылқәа рахь ицарц. Аиҳабыра абџьар ҳаркны Егры аҳәааҿы ҳганы ҳдыргылеит иаҳмышьҭырц. Ацҳала иаауаз, ҳрыҵаҟьаны, иршәаны иҳаргьежьит, аха ҩадахьҟала зыҽӡаны ицазгьы ҟалеит. – Ииашоуп иуеиҳәаз, Азанҭантәи ицақәаз ԥыҭҩык ҟалеит, – ҳәа,  илырҵабыргит Анна.
Абас ала, иӡбон аимаа ӡахҩы иԥа, ажәларқәа рлахьынҵа, амилаҭқәа рызҵаара, Ҭхьынааи, Арасаӡыхьааи еиқәдырхаз ақәылаҩ.











Ҳмилаҭ ҭицәа шаҟантә иаҳԥырхагахахьоузеи

Ҳмилаҭ знысхьоу амҩа хьанҭа иааидкылан уаназхәыцуа, аа анаџьалбеит, иахьа уажәраанӡагьы ҳаиқәханы ҳазлаанхазеи ҳаԥсадгьыл хазынаҿы ҳәа, ахәыцра узцәырымҵыр залшом. Амшыни ашьхақәеи рыбжьара ибжьаршәу, Анцәа иҳанаишьаз ҳшьам дгьылаҿ ҳашьны, ҳахганы иртәыртәырц шаҟаҩ алагахьадаз. Аԥсны есқьынгьы ампыҵахалаҩцәа ачычан.
Аҵыхәтәаны XIX ашәышықәса аҩбатәи азыбжазы, ҳмилаҭ ирыхьыз ахлымӡаахра (атрагедиа),  уи егьырҭ иҳаҩсхьоу арыцҳарақәа акы еиԥшымхеит. Аԥсуаа ражәаԥҟа иаҳәоз ауп иҳахьыз: «Аҳи аҳкәажәи ианеидысла, аҳҭынԥҳәыс дыбжьыԥсааит» ҳәа. Аурысцәеи аҭырқәцәеи реибашьра ҳмилаҭ  рыбжеиҳараҩык ихнарҵәеит, иқәнагеит, рџьынџь дгьылқәа рҟынтәи. Ҳмилаҭ ирыҵанакуаз ахгара иацәынхаз, амшын азааигәара анхара азин рырымҭеит, рашьцәа иахыӡааз рыдгьылқәарҿы.
Амрагыларахьтәи ҳгәылацәа енагь ҩгәык рыла иаҳзыҟаз агырцәеи, ақырҭцәеи, аҭаацәа еилатәаны акранырфо рла ашәхымс илатәаны ишрыхәаԥшуа еиԥш акәын ишкылԥшуаз. Ҩ-империак реибашьраҿ, Аԥсуаа  ибжьахәашар, рыԥсы қым-қымуа иазыԥшын,  иҭацәуаз аԥсуаа рыдгьылқәа ркырц. Ус иагьыҟалеит аҵыхәтәаны, ашәхымс аҟынтәи аҩныҵҟа иҩналеит. Убыс иҟаларц азакәан аинрал Мазниев (Мазниашвили) аубыхцәеи, ачерқьезцәеи рықәхразы ақырҭуа десант Шәача изыӡхигаз. Ақырҭцәа хара ицоз апланқәа рыман азоуп, уи агеноцид ицоз рхы заладырхәыз. Уимоу аибашьра ашьҭахь аинрал Одишалидзе Парижтәи жәларбжьаратәи аконференциаҿы маи 1919 ш. дықәгылан иҳәеит, Анапанӡа ақырҭцәа рыдгьыл  ауп ҳәа. Даҽа аԥсуа жәаԥҟак ахыуҳәаартә иҟоуп акырҭцәа рхымҩаԥгашьа, «Аҵарақәа зегьы ҷит, анырҳәа, аҷынҷагьы ҷит аҳәеит» ҳәа.
Зыдгьылқәа ҭоурыхла цқьа иҭҵааны измамыз, мцла рҳәаақәа ашьақәыргылара рҽазыршәеит. Азербаиџьанцәеи дареи рҳәаа инаркны  Анапанӡа дара иртәызшәа иалацәажәо иалагеит. Дара ахаангьы излаҟоу аасҭа рҽырдуны, рҽырбабаны рхы аадырԥшуан. Уи рҟазшьа ирымаз иахьа уажәраанӡагьы икамыршәӡакәа иааргоит. Дара ртәала империа хәҷык аҟаҵара ргәы иҭаркит. Уамашәа иубаша, адунеи зегьы еицырдыруа аполководец Александр Македонски, еибашьра мацарала аҳәынҭқаррақәа жәпакы иган Индианӡагь днаӡеит. Иара усҟан атәым тәылақәа иигақәаз Македониа хәыҷы адгьылқәа рома?
Шаҟантә иршахьозеи зегьзымчыз аҳәынҭқаррақәа, амилаҭ хәыҷқәа, аҳәынҭқарра маҷқәеи. Иахьа уажәраанӡагьы ашара иаҿыми. Ашаҩ-хадас уажәы иҟоу Америкаа роуп, «амилаҭқәа рлахьынҵа зыӡбо».
Ҳара ҳмилаҭ рҿы иҳаман ажәытә аахыс ҳаинтересқәа зҭиуаз, зхатә ԥсҭазааразы. Уи уажәтәи ҳаибашьраангьы иаҳнарбеит. 1918 ш. Аԥсны ишьақәгылаз Асовет мчра 40 мшы роуп иахьынӡаҟаз. Ҭауади-аамысҭеи  рҽеиҩшара, иҟалаз ахақәиҭра иҳауз хнарбгалеит, ақырҭуа  меншевикцәа ирыдгыланы руаажәлар ирабашьит. очамчыра араион ишдыру еиԥш, усҟан Кәыдрытәи аучасток ҳәа иашьҭан. Џьуӷьели инапхгарала ҳрегионаҿ инхоз ажәлар амитә рзааргеит. Саб Думаа Нестор ибзианы дахаанны иҳәон. аменшевикцәа Кәыдрытәи аучасток анырк, аҭыԥантәи анхацәа харзаман шырзааргоз, ишдырҳәуаз, ишрықәлоз. Иара ишиҳәоз ала амншевикцәа рԥара арҭмаҟк азна чахык аанагомызт. Анхацәа азакуациа рзыруит. Ауаа рыҩнқәа рҿы инеины имҵаа-имԥшаа рырахә рымхны ишьны ирфон. Ажәлар рҭагылазаашьа есааира ацәагьахара иаҿын. Аменшевикцәа ҳауаажәлар зҭадыргылаз аџьамыӷәа бааԥсы  Аԥсуаа амҳаџьырқәа рҟынӡа инаӡеит. Маршьан Таташь иашьа Џьамалбек Ҭырқәтәыла инхози иареи, амҳаџьырқәа аибашьцәа  азыҟаҵаны адесант ӡхыргеит. Џьуӷьели ир иманы Мықә ауахәамаҿ итәахьан. Таташь ир иман, нанҳәа мзазы 15 рыҽны, уахынла, ауахәама иаҵакәшаны итәеит, ашырԥазы, рыцәа аԥсымҭазы, ирықәларц. Саб ишиҳәоз ала, Џьуӷьели Мықә данааи инаркны, аԥсыуа аамысҭак, Џьал ақыҭан инхоз, есыуаха аӡы дырны дааны анард дицхәмаруазаарын. Амҳаџьыраа иакәшаны иантәаз ауыха, аӡы дырны анард хәмарра дышцоз даарылаҳаит. Уаангылароуп, узцом ҳәа рабџьарқәа аниҿарк, аа, абааԥсы сшәымшьын саԥсыуоуп, сыҩныҟа сцоит ҳәа амц аниҳәа доурышьҭит.
Ашырҳәа дышиашаз днеины Џьуӷьели ацәгьа еиҳәеит, ишәыкәшаны итәоуп ишәықәларазы ҳәа. Имилаҭ иҭиит, ачарҳәара бааԥс ҟаиҵеит. Ари еиԥш агәҽанызаара анриҭа, аменшевикцәа хыхь ахәада иқәтәаз ирзымариахеит ҵаҟа ирыҵатәаз рабашьра, аԥыжәара дара ироуит. Аибашьра ӷәӷәа ҟалеит, Таташь ир хыхьынтәи ишреихсуазгьы, аԥсуаа ӷәӷәала еибашьит. Абзырбзан хқәа Ҭхьынанӡа иааны иалаҳауан. Саб ешьас ихырааӡалаз Џьоџьа Ԥлиа шықәсык ихыҵуан. Ахәыҷгьы аӡӷабцәагьы Арасаӡыхь инхоз ҳауа Ҳаразиа Ҭагәагәа  иахь ишьҭит сабду, ахқәа ахьзымнаӡоз. Аибашьра ӷәӷәа Мықә ақыҭа иҟалаз аҟны амҳаџьырцәа аҵахеит. Таташь иқыҭа Џьгьарда Џьуӷьели ир ҩынтәны ирықәлан 20 ҭӡы рблит.
Анхацәа ршьапы рзымкуа иҟарҵеит. Ачарҳәара ыҟамызҭгьы Таташь еибашьцәа аиааира ргон ҳәа рҳәон саб идагьы Ҭхьына инхоз, иахаанны издыруаз, Ҭарашьи Машьышьи Шамаа.
Усҟантәи аамҭақәа рзы Мықәтәи ауахәамаҿы папыс дыҟан, абри ақыҭаҿы инхоз, Какалиа Бахәа. Иԥҳәыс Матусиеи иареи саб Нестор дырнаҭхьан, ауахәамаҿ еиҿкааз ашкол данҭаз. Саргьы сихаанны дызбахьан санхәыҷыз, ҳаҩны даалон. Џьалтәи  аамысҭа анард хәмарра дшаауазгьы саб иазҳәаз Бахәа иоуп.
Џьоукы рмилаҭ рҭиуан, аҽа џьоукы рхы ақәырҵон.
Таташь иԥсадгьыл абзиабара имаз иабдуцәа, урҭ рабдуцәа рҟынтәи иаауан. Маршьанаа ахаангьы аԥсадгьыл ахьчаҩцәа раԥхьа игылаз ракәын, еибашьцәа дуқәан. Далтәи Маршьан Ешсоу нхыҵ Шамил дидгылан деибашьуан, дагьеибашьҩ дун.
Маршьанаа шьҭрала Дали Ҵабали иҭыҵыз роуп. Дара зегьы хабиԥарак ирхылҵыз роуп. Абиԥарала акәын ишрыԥхьоз. Хьрыԥс иԥацәа, Таԥшь иԥацәа, Кәыџь иԥацәа. Хьрыԥс ишьҭра датәын Омар, иара иман 7-ҩык аԥацәа. рыбжьҩыкгьы иԥацәа адгьылқәа ишаны ириҭеит, Кәыдры аҩхаа анаӡараҿ. Адгьылқәа ахьишаз азы, иахьауажәраанӡагьы Омар ишара ҳәа ахьӡ аанханы иҟоуп. Хьрыԥс ишьҭра датәын Дарыҟәа. Дарыҟәа иԥа иакәын Бабышь. Бабышь идгьылқәа ракәын иахьа Бабу шара ҳәа иахьашьҭоу амшын аҟынӡа. Дара зегьы амҳаџьырра аан иахыргеит. Ишдыру еиԥш аԥсуаа арақәа ирацәаӡаны еиҭаҳан ирыман. Акакан афатәқәа алырхуан, ирхашәалоз рҭиуан. Убрахьынтәи ауп ақыҭа ахьӡқәа ахьаауа, Бабышь ира ҳәа ахьӡ ахьаауа. Арақәа рыхьӡ ахьаху ақыҭақәа иҵагь ыҟоуп. Аракьаҿы, Араду, Аранаа аҳабла Гәыԥ ақыҭа. Абжьыуаа рцентр Мықә ақыҭаҿ, ажәлар еизаны иахьцәажәоз, ара дуқәа хԥа гылан. Арақәа рымҵан акәын аизара ахьымҩаԥыргоз. Мықә ақыҭаҿгьы ҭауадцәас иҟаз Маршьанаа ракәын. Ҳауаажәлар амҳаџьырра ианықәнага, иааны иҳаланхоз атәым милаҭ, дара рмилаҭ хьыӡқәа арҭеит. Гечаа рыдгьыл агәҭаны «Пилинково» ахьӡырҵеит. Нас ақырҭцәа аалаган «Ганҭиади» ахьӡырҵеит. Анаҩс Аҵанбақәа рыдгьыл «Леселидзе». Арҭ ахьӡқәа Асовет аамҭақәа раан ауп ианахьӡырҵа. Изакәызаалак аԥсуаа ҳҭоурых иадҳәаламыз, ҳаибашьра ашьҭахь ишьақәдыргылеит, ҭоурых ҵасла рыхьӡ иашақәа, Гечрыԥшь, Ҵандрыԥшь. Араҟагьы ииагатәуп Бабышь ирахьы, мамзар ишԥаҟало иқәаҳцаз агырцәа рыхьӡ аҭаны «Бабу шьара», абду имҩа ауп иаанаго. Дабатәи абдуз уи! Уатәи абду Дарыҟәа иакәын. Кәтол аҿыцынхацәа – агырцәа ирыландырхаз Чаарқыҭ азыҳәан Чарквети ахьӡырҵеит, нас Чаарқыҭ ҳаҟәыҵны, Чарквети ҳҳәаларыма?
Ажәытә ҳаԥсадгьыл хәыҷы, абриаҟара иабашьхьаз аимпериа дуқәа, еиқәырханы ҳара ҳҟынӡа  иаазгаз, рыхьӡқәа ҳхамышҭуазароуп, ргәалашәара бзиа ҳгәаҿы иҟазароуп Маршьан Таташь иҩызцәа ахацәа ӷьеҩцәа. Ҳара ҳмилаҭ хыԥхьаӡарала ахаангьы имаҷын. Иабамаҷымхоз абриаҟара аибашьра хлымӡаахрақәа  зхызгақәахьаз. Урҭ аибашьрақәа раан Маршьанаа рнапхгарала шаҟантә ашьхақәа шаҳаҭра азырухьоузеи, ашьа икаҭәахьоу. Ҳара ҳмилаҭ рҿы ахацәа ӷәӷәақәа хшыҩлагь, хаҵаралагь ишҳалиаауаз еиԥш, ахацәа ирыцназгоз аҳәсагьы ҳалиаауан, уи уажәтәи ҳаибашьраҿ иаҳнарбеит ҳаҳәшьцәа ирылдыршаз. Ажәытәгьы иҳаман зхыи зыхшыҩи еимадаз. Убас иҟаз дреиуан Шармаҭ Саниа Иадрыс-иԥҳа. Урҭ аамҭақәа рзы неиааигас ирымаз аҽқәа ракәын. Саниа Адлеаа дырҭацан, Шьаҳан иԥшәма ԥҳәыс лакәын, Зураб Кута-иԥа Маршьан ианду. Ҽыла хара иныҟәоз Кәыдры ирны ицаны иаауаз, ус ралҳәон: нан Кәыдры аӡы шәаныруа ҽыла акькьаҳәа аӡы шәҭамлалан, ишәмырхәашьлан. Шаҟаҩ маршьанаа ирыдгылозгьы даргьы, Кәыдры ршьа агаҟа иаанагахьоузеи. Ршьа Кәыдры иалалахьоу аҳаҭыраз аӡы  шәмырхәашьлан лҳәон, аԥҳәыс ҟәыӷа.
Маршьанаа ажәытә уаа ишырҳәоз ала даара иуааџьбарақәан. Дара дара рабиԥарақәа, аҵәы рылеибахны, ргәы ааибаган абиԥарала, Ҵабал инхози, Дал инхози ихибарҵәеит. Ажәагьы иаанханы иҟоуп «Маршьанаа шхибарҵәаз» ҳәа. Урҭ уа иахьынхоз ахҵәара шрықәшәоз еиликаахьан раб ауаҩ ҟәыӷа ду. Хьрыԥс иабиԥара иатәыз аҷкәын, Ешыратәи аҭауад иԥҳа Ӡаԥшь-ԥҳа дигәаԥхеит, дигарц шиҭахыз иаб ианидырдыр, аб иҭахымхеит. Изиҭахымхаз, Ӡаԥшьаагь уамак ала иуааџьбарақәан. Уажәтәи Аҟәа араион аҳра азыруан. Аԥсны аҳ Чачба имшәаӡакәа иҿагылоз жәлан. Ас ҩжәлантәык ауааџьбарақәа ирхылҵуа ҳахькылырго аилкаара уадаҩхоит иҳәон абырг. Агенетикатә ҵарала адырра, усҟан иабаҟахыз, аха аԥсыуала дазааигәахеит.
Ӡаԥшьаа рҭоурых сабду Думаа Ҭаскала 1840 ш. ииз ибзиаӡаны идыруан, раӡәк диааӡахьан XIX ашә. анҵәамҭазы. Иара ииҳәахьаз ала ауп ишыҟоу уажәы сзыхцәажәараны иҟоу ахҭыс. Ӡаԥшьаа ажәытә Ичачбақәан, Чачаа рҭаца  дзааӡаз лабраахь уабараҳәа дцеит лцәалтәымкәа дшыҟаз. Уа ԥыҭраамҭак дшыҟаз ахьаақәа лоуашәа лхы анылба, аҩныҟа амҩа дықәлеит. Дымҩаԥызгоз ахацәагьы, аҳәсагьы лыцырҵеит лабраа. Амҩан ишааиуаз, аӡиас хәыҷы Ӡаԥшь ианааӡыхгыла ахшараура далагеит. илыцыз аҳәса ҟазацәа илыцхрааны аӡыҟы даалымырхит. Ахаҵарԥыс илыхшазгьы ларгьы аҩны ианаарга, лабхәа амҩан иҟалақәаз анизеиҭарҳәа, аҵеи дахьизгьы дамеигәырӷьаӡакәа дырзаӷьит. Иԥхеишьеит иҭаца амҩа дшықәыз ахшара дахьлоуз, ихьымӡӷишьеит. Ахшара дахьлоуз аҭыԥ анеиликаа ижәла Ӡаԥшь-иԥа ҳәа иҟаҳҵоит иҳәеит. Абас ауп аҭауад жәла ҿыц аԥсуаа ҳҿы ишыҟалаз. Аԥсуа ихьымӡӷ ажәла ҿыц ахылиааит. Ӡаԥшьаа Ешырантәи уажәтәи Гәылрыԥшь араионахь ииасит. Убысҟан ауп Дарыҟәа иԥа Бабышь Гәылрыԥшь араионахь ианылбаа. Ӡаԥшьаа уаантәи Очамчыра араион Ҭхьына ақыҭан иҟан ҭауадцәаны Асовет мчра 1921 шықәсанӡа. Иахьа иаанханы иҟоу Ҭхьына ҭӡык ауп.
Маршьанаа Ӡаԥшьԥҳа данаарга ачара бзиа лзыруит. Амҳарахьы ауыха шьҭалара ианца, аб иԥҳацәа даарыԥхьан ус реиҳәеит: – Уаҵәы шьыжьымҭан ҳҭаца аӡкаҭәара данцо  шәылхылаԥшны аӡы ахькалҭәаз аҭыԥ мырҩашьакәан, аҵәы ашәырс, – ҳәа ирыдиҵеит раб. Изыҟаҳҵозеи, изаҭахузеи ҳәа азҵаара раб иҿы азин рымаӡамызт. Иреиҳәаз ҟарҵар акәын. Рҭаца ашьыжь шаанӡа дгыланы дахьцаз, ланхәԥҳацәа имырҩашьакәан аҵәы ахарсны иааит. Ашьыжь раб дангыла: – Ишәасҳәаз ҟашәҵазар исшәырба, – ҳәа реиҳәеит. Инеины ианидырба, аҵәы ахьадырсыз аҳаскьын хыблааны иҟан. – Ари ҳҭаца даара лшьа џьбароуп, илхылҵуа ҳзықәдыршәараны иҟоу Анцәа идыруеит, – иҳәан, аҳаскьын ихблааны иҟаз днаԥырҵны дцеит. Ӡаԥшьԥҳа быжьҩык аԥацәа лоуит. Дара убырҭ роуп еилымшәо иҟаз Маршьанаа рыешьара ду еилазықшаз. Абысҟаҟ анхамҩаҿгьы, Аԥсадгьыл ахьчараҿгьы зхәы змырӡуаз ажәла ду ашьхантә илбааны инхеит, уажәтәи Гәылрыԥшьи, Очамчыреи рраионқәа рҿы. Хыхь зыӡбахә ҳамаз, Аԥсны аиқәырхаразы Ҭырқәтәылантәи  ҳџьынџь уаа аибашьцәа ҳзаазгаз, Таташь, Тапшь иԥацәа дреиуан. Аменшевикцәа ихы римҭеит, зыԥсы ҭаны инхаз, ашьхарахь иманы дцеит. Иара Асовет мчра ашьақәыргылара дахаанхеит, 1924 ш. иԥсҭазаара далҵит. Анышә дамадоуп иқыҭа гәакьаҿ Џьгьарда.
Дали Ҵабали адгьылқәа ибарақьаҭуп. Ҩ-империак реибашьра ихнарҵәеит, абраатәи аԥсабара ԥшӡа шәышықәсала иаланхоз, еиқәырхангьы иаазгоз ауааԥсыра.  Уа уажәы инхо атәым милаҭ сразҵааит. Абра ажәытә инхоз рыӡбахә шәаҳахьоума ҳәа. Маршьанаа шынхоз аӡәгьы изымҳәеит. Ҵабал срықәшәеит Сириантәи, Ҭырқәтәылантәи иааны иҟаз Маршьанаа. Акраамҭатәи ҳаицәажәараҿ еилыскааз, рыхьӡ зҳәо акы ыҟазарц шырҭахыз збеит. Ииашахоит Далҟа ицо амҩа Маршьанаа рыхьӡ ахҵазар, рыцҳарыла иахыӡааз ажәла ду.

Апечкаҟаҵаҩ ддиректорзаарын

Сталини Бериеи рхаан, аԥсуа школқәа аркны, ақырҭуа школқәа анаадыртызтәи ашықәсқәа саргьы сахьӡеит, аиҵбыратә классқәа рҟынӡа. Аԥсуа қыҭақәа, аиҳараӡак, ихарҭәаамыз школқәан ирымаз. Арҵаҩцәас аԥсуа қыҭақәарахь иаарышьҭуаз агырцәан. Жәыргьыҭи Гали рҿы инхақәоз ракәын. Жәа-класск иалгахьаз агырцәа, хымзтәи арҵаҩратә курсқәа ирылырганы, аԥсуа қыҭақәа рахь иаарышьҭуан рҵаҩцәақәас. Иддырҵарыз «абас аҵара ду иалгахьаз арҵаҩцәа», усҟантәи абиԥара иаҵанакуаз аԥсуаа рҵеицәа.
Ҳара ҳқыҭа Ҭхьына иаарышьҭит Жәыргьыҭ инхоз Хубулава Амеран иԥҳәыс Жениеи иареи рҵаҩцәақәас. Амеран ашкол директорс дҟарҵеит. Иԥҳәыс Жениа, ԥҳәыс еилаҩак, леишәацәгьак лакәын. Дара ҳгәылара, Ӡаԥшьаа рҿы иҩнан. Ирлас, ирласны ҳара ҳахь аҩныҟа иааилон. Ус ишааиуаз, Сталин дыԥсит. Шьыжьымҭанк ашколаҿ ҳааизар, ҳарҵаҩцәа «хазынақәа» амамиқәара рхышьшьы, рылаӷырӡ рыкәаашо ҳаарыдгылт. Ахәыҷқәа шәҵәуароуп ҳәа иааҳадгылт, ишҳарҳәогьы қырҭбызшәалоуп.
Аҵәуара иалагазгьы ҟалеит ахәыҷқәа. Сара сымҵәуеит, уи гәеиҭазаап агыруа. Арҵаҩы алаба иикыз ала схы аҟыгә аахиргеит. Схәыҷын аха убри ахҭыс гмыг уажәыгь исгәалашәоит.
60-тәи ашықәсқәа рынҵәамҭазы акәын. Ҭхьынатәи ашкол адиректор Амеран Хубулава дшыԥсыз раҳаит иҵаҩцәа: Шьалодиа Кәркәнаа, Иракли Хораа, Лале Дочиа, Уанка Қәҭарба. Инықәланы ицеит аԥсрахьы. Иҵаа-ԥшаауа, ирулак ирыԥшааит аԥсра ахьыҟаз. Иҵәуаны иаақәҵын, иҭынхацәа ирыдышшылан иааикәагылт. Аԥсраҿы амаҵ зуаз, ишаԥсацәаз еилкааны даарыдгылан, шәааины ҵәыцак нхышәҭәалароуп ҳәа ашьаԥахь иныҵеигалеит. Аишәа ианахатәа, аԥсы игәылацәа ҩыџьаҟа аарыдтәалеит. Арҭ рыдагь ԥсуак ҵәуара дымнеиӡацызт аҟнытә, аҵәцақәа шааныркылоз, игәыла ахаҵа дразҵааит:  – Амеран ԥсаҭа шкәакәа шәара Ҭхьынаа дабажәдыруаз? – ҳәа.
– Ари ҳара ҳдиректор школ иакәын, – иҳәеит Шьалодиа. Амеран  игәыла дгачамкны ус ҿааиҭит:
– Ари дышԥарҵаҩыз, ҳара даадырижьҭеи дпечникын, – иҳәеит.
Ҭхьынаа амҩан иахьаауаз иреибарҳәомызт, иҳалҵызгьы злаҳалҵызеи анаџьалбеит, ҳәа.


«Акәты ашьыга, ашьаԥхыц иҵнахит»

1989 шықәсазы, ԥхынран, Обкомаҿы ақыҭанхамҩа иадҳәалаз азҵаарақәа ахьырыӡбоз, аколнхарақәеи асовнхарақәеи реиҳабацәа ҳалахәын. Мықәтәи асовнхара адиректор Бигәаа Едик Роман-иԥеи сареи аизарахь ҳаицааит. Аизара акыраамҭа ицон. Амш шьыбжьышьҭахьхахьан еиԥш, ҳаадәылҵын, амашьына ҳнақәтәан, очамчыраҟа ҳхы рханы ҳашцоз, Маҷара ацҳа аладахьы иҟаз акрыфарҭаҿ ҳаангылеит. Афатә бзианы ишыҟарҵоз ҳдыруан. Шьыжьымҭан аахыс аизараҿ итәаз, амлагь ҳакуан. Аофициантка ҳхәы аалган, акрыфара ҳнапы ааҳаркуан еиԥш: Гәаԥхачара шәауааит, – иҳәан, Гәылрыԥшьтәи анагӡком аиҳабы Давид Гуаӡабиа араион апрокурор дицны дааҳадгылеит. – Ҳшәыдтәалар ҟалома? – иҳәан, аҭак ҟаҳҵаанӡа, ҳастол иаахатәеит. Арыжәтә ажәра ҳгәы иҭамызт, аха Давид имукәан, арыжәтәгьы дааиргеит. Давиди сареи ибзианы ҳаибадыруан, обкомаҿ инструкторс аус аниуаз аахыс. Усҟан дыбзиаз џьаҳшьон, аха араион еиҳабыс даныҟала, Гәылрыԥшьтәи аекстремистцәа данрыцнагала, дара дзыцнагалаз рҟазшьа ааихәахьазаарын. Акык-ҩбак аҵәцақәа аанаҳкылахьан еиԥш, ус даацәажәеит: – Владислав Григори-иԥа ҳмилаҭ ирхаҭарнакцәоу адепутатцәа ишакәым драцәажәеит, – иҳәеит.
– Ииҳәазеи иакәымс, – сҵааит сара?
– «Вы нормально себя ведите, а то мы вас порвем, как Тузик тряпку» – ҳәа реиҳәеит. Ақырҭуа депутатцәа ажәа иреиҳәаз рхы иақәырҵеит, – нас еиҭа ус нациҵеит: – Ишԥыкәу ҳара миллионла иҟоу амилаҭ, хылԥак азна иҟоу, акьантыжә еиԥш  ҳашԥақәшәҵо! – ҳәа ҳаиҳәеит, игәы нырханы.
Сара ус аҭак исҭеит: – Шәааины шәанҳадтәала, ҩызарыла, гәыблыла шәааиз џьаҳшьеит. Угәала уҳәарц аума, ара шәааины  шәызҳадтәалаз? Иусырдырырц сҭахуп, Арӡынба аҭоурых анукақәа дырдокторуп, дыпрофессоруп. Шәара шәмилаҭ иатәу, ақыҭаԥҳәыс, асессиаҿы Владислав ажәа ималкит, аҭоурых зҵаараҿы. Диҿагыланы игәы анԥылҵәа, иара ус леиҳәеит: – Бара бколнхаҩы ԥҳәысуп, сара сыпрофессоруп, ҳаиҳа аҭоурых здыруада? – ҳәа данлазҵаа, ԥшьаала лҽааиқәылкит. Ари иуасҳәо телехәаԥшрала иаҳбеит, шәара ишыәмбаӡеи?
– Даҽакгьы уасҳәоит Давид, шәара шәмилаҭ рацәа рхыԥхьаӡара ала ҳара ҳаузыршәаӡом. Ахаҵара хыԥхьаӡарала игәарҭаӡом, – сҳәан,  снеины ҳафатә ахә аасшәан, ҳандәылҵны ҳцеит.
Гәаӡабиа ихала иоума, егьырҭгьы апартиа аноменклатура аусуцәа, Қарҭынтәи иаарышьҭыз агент, обком аиҿкааратә ҟәша аиҳабы Бериӡе дкылԥш-кылӡырҩуа, есҽны Қарҭҟа ицҳауан, аԥсуаа рнапхгаҩцәа ирҳәаз-ируз ҳәа. Б.В. Адлеиба ииулакгьы Бериӡе даԥырганы П. Кәачахиа, Очамчыра араикоми, анагӡкоми рҿы 9  шықәса аус зухьаз, Аԥснытәуп ҳәа обком ахь дииаигеит. Аусураҿ ҳаизааигәан, пату ҳзеилан. Ҳаҩны ирацәаны ачеџьыка идикылахьан, аха аиҿагылара ҳанақәшәа, декстремиступ ҳәа сзиҳәеит. Рмилаҭ, ала маӡала ицҳауа иаҩызоуп. Сара хаҭала, аибашьра иалагаанӡа, жәибжь шықәса Аԥснытәи актив салахәын, избози исаҳауази рацәан. Акадртә политикеи, аекономикатә зҵаарақәеи дара рнапаҿы акәын иахьыҟаз, изыӡбозгьы дара ракәын. Қарҭ ЦК аҿы ақәҵара џьбара рыдыркылеит. Амшын аԥшаҳәаҿы 3 км. анхареи, аҩныргылареи зинӡам ҳәа. Аха уи ақәҵара Аԥсуаа ҳзын акәын изыҟаз. Дара Қарҭынтәи иааны, аҩнқәа акатеджқәа дыргылон. Аԥҳал ҟазҵо иахьиҭаху амаа аимҭо…
Ш.Д. Инал-иԥа иҭижьыз ишәҟәы хаҳәырҵәиа иаҿагылеит ақырҭцәа. Шәҟәык аашьҭыхны иамыԥхьацгьы ахцәажәара иалагеит, ииҩыз иашам ҳәа. Ақырҭуа ҵарауаа ирҳәоз адгылаҩцәа рҭахымзи. Урҭқәа реиԥш иҟаз азҵаарақәа еиҿызкаауаз, ирадикалтәыз ахеидкыларақәа ирымаз рнапхгаҩцәа ракәын. Убри аҟынӡа рыуаажәлар дыршит, аполитика иаламцәажәозгьы рҽырҟасаны иалацәажәо, ажәа ҳамаркуа иалагеит.
Ҽнак, сусура азҵаарақәа ирызкны, 1978  ш. нанҳәа мзазы Очамчыратәи анагӡком маӡаныҟәгаҩс аус зуаз Папаа Григори Гуџ-иԥа иҿы снеин, исҭахыз иасҳәан, аицәажәара ҳаналга, Ш. Инал-иԥа ишәҟәы акритика азиуа иҿааихеит. Сара сиазҵааит: – Акритика ззууа ашәҟәы уаԥхьахьоума? – ҳәа. Иара дшамыԥхьац иҳәеит. – Нас уамаԥхьацкәа, гәныхәыҵсҭала узахцәажәозеи? – ҳәа ианааиҿасырхь, аполитика  зҽалазымгалалоз Григори ус ҿааиҭит: – Аԥсуаа рҭоурых сҩуеит ҳәа даҿуп, иара даԥсыуоушәа!
Сара сиазҵааит, нас даԥсуамакәан дызусҭада ҳәа? – Даҭырқәуоуп, Ианал-Оглы, – иҳәеит. Ас анаасеиҳәа, слакыҵақәа амцабз аахәыҵҟьан, ус аҭак наисҭеит: – Иналаа ҭауадцәан. Шәара агырцәа, аҳратәра аныҟаз рашәара иааргақәаз шәоуп. Џьал ақыҭан инхо агырцәа рабдуцәа Маршьанааи, Ӡаԥшьааи иааргаз роуп. Адгьыл ақәаарыхразы арендала ирырҭан ишыҟаз, Асовет мчра рыхьӡан, дара иртәхеит. Уи ахҭыс иахааныз абыргцәа дуқәа рыла исаҳахьан. Ҳаибашьра аан, абџьар шьҭыхны ианҳадымгыла, аизараҿ ирасҳәеит рабдуцәа ара адгьылқәа шроуз. Григори ажәа уаара имҭаӡакәа иҵагь аҭоурых жәабжьқәа изеиҭасҳәеит. Агыруа апапцәа ауахәамаҿ аусура ианалага XIX ашәышықәсазы: Инал-иԥа, Иналишвили ҳәа ашәҟәы иҭарҩит, Манааа – Марганиа, Думаа – Думава, Атәмаа – Атумава, Агәмаа – Агумава. Еиқәыԥхьаӡаны абарҭ аҵабырг жәабжьқәа аниасҳәа, иҿы аартны даанхеит.
Дара ахаангьы гәыцқьарак рыламызт ҳмилаҭ рзы, дара ирҭахын ҳхы ларҟәны рҿаԥхьа ҳгылазаарц. Абриаҟара ҵуан ҳаиванхоижьҭеи, дара ирзеилымкааит, аԥсуаа ахыларҟәреи, ашьамхарсреи рхы ишақәнадмырго.
Уааигәара инхо угәыла, уцәгьеи убзиеи рҿы иуцу, уҿаҿы акы ҳәаны, ушьҭахь даҽакы зҳәо, уи дзеиԥшрада? Агәыла изы анышә зжыз, ахаангьы иара дҭаҳауан. Убриҵәҟьа рзеилымкааит, ҳгәылацәа хәашабгақәа! Иаарыхьыз зегьы рхы иавырбалароуп. Владислав иреиҳәаз ауп ирыхьыз, баша изгәааны ицәажәон. Қырҭтәыла ахьӡ азыргоз Асовет аамҭақәа раан Аԥсны акәын. Иахьа Қырҭтәыла амҵәышә аҵа змам ауп изеиԥшроу. Аԥсуаа ражәаԥҟа иаҳәоз ауп ирыхьыз, – «акәты ашьыга, ашьаԥхыц иҵнахуеит» ҳәа.


















Иссиру ахҭыс

Сентиабр 30 рзы 21 шықәса ҵит, аибашьраҿ аиааира ҳгеижьҭеи. Иахьа иҳамоу ахақәиҭреи, ахьыԥшымреи ус баша иаҳмоуӡеит. Жәашықәсала аԥсуа патриотцәа рықәԥара ауп, ари аԥсҭазаара лаша ҳазҭаз.
1917 ш. азы ареволиуционерцәа Петербургтәи Аӡынтә хан (Зимний дворец) ргеит. 50 шықәса ааҵхьан ауп аԥсуаа 1967 ш. Аԥхынтә театр (афилармониа) анаҳгаз. Апрель 5 инаркны 12-нӡа, аҩныҵҟагьы адәахьгьы зықьҩыла иакәшан итәан ҳауаажәлар. Еиҳараӡак аҿар ракәын, усҟантәи астудентцәа ҳаилазаара ӷәӷәан. Ақыҭауаа, ақалақь аҿы инхоз аԥсуаа, аинетллигенциа зҭыԥқәа ирцәымшәоз, зегьы  аӡәк еиԥш ҳгылан. Мчылатәи ақәԥарахь ҳхы кыдмызт, аха иамуӡаргьы ҳхы ҳаигӡомызт. Аԥсуаа ақәԥара ианадамха, рхәы ахаангьы идырӡуамызт. Аамшы иаанкыланы иҳамаз аханаҿ, ахәыцрақәа рацәан. Ажәалагалақәа, аиҳарак зҵаара хадарақәаны иҟаз – ақырҭцәеи ҳареи ҳаизыҟазаашьа, атопонимика, аекономика, акадыртә политика уҳәа ракәын. 1967 ш. ахҭыс ашәҟәыҩҩ Џьума Аҳәба ишәҟәаҿы инарҭбааӡаны иануп. иара убас аҵарауаҩ Игор Марыхәба иусумҭақәа рҿы иааирԥшит 80-тәи ашықәсқәа раантәи ақырҭцәеи ҳареи ҳаиҿагыларақәа.
Мчыбжьык инареиҳаны ҳаилатәараҿ ирыӡбеит акомиссиа алырхырц, СССР аиҳабыра рыхьӡала ҳмилаҭ зыргәамҵуа азҵаарақәа ҩны ажәлар рҿаԥхьа ирзаԥхьарц. Акомиссиа иалырхыз ирыдырҵаз шәҟәыла иҩны, идацны, ажәлар ирзаԥхьеит, иргәаԥхеит. Ушьҭа иалхтәын ашәҟәы ирҩыз Москва аиҳабыра рҟынӡа иназгашаз. Ицоз ацҳаражәҳәаҩцәа рхыԥхьаӡараҿ иара ашәҟәы зҩыз ԥыҭҩык цар акәын. Ус иагьыҟалеит. Аделегациа алырхит: Шьаҟрыл Ҭамара, Аҳәба Џьумка, Шамба Олег, Ҟәрасқәуа Валери, Агырба Аазиз, Шларба Асҭана, Марыхәба Игор, Чамагәуа Ҳараз, Хаџьба Шамил, Шулумба Иван. Аԥснынтәи аделегациа СССР аиҳабырарахь ицараны иҟаз хьыӡҳәала дара амҩа иқәлаанӡа КГБ аиҳабыра ирдыруан. Изусҭцәоу ҳәа «аерлык» рыҭаны  изхаӡгылатәу уаам ҳәа агәаанагара роурц азы арантәи адырра ҟаҵан. Уи аҩыза аԥаршеиқәа зышьҭуаз амчратә усқәа реиҳабацәа ракәын. Усҟантәи аамҭақәа рзы урҭ амчратә усқәа реиҳабацәа зегьы қырҭцәан. Иалырхыз аделегациа излацоз, излаауаз, асасааирҭа аҿы иахьаангылоз ахарџьқәа зегьы ажәлар еилаԥсаны амҩа иқәырҵеит. Афилармониаҿтәи аицәажәарақәа ицоз алашәарыцақәа реиԥш икылԥш-кылӡырҩуа иҳашьҭан ақырҭцәа. Аҟәа адәыӷба иақәтәар шәарҭоуп рҳәан, Адлерынӡа иаҳгарц ҳаӡбеит. 5 машьынак рыла ҳдәықәлеит. Амҩан изыхьчоз аҷкәынцәа саргьы срылан. Амҩан ҳаишьҭагылан ҳашцоз, иссирыз хҭыск ҳақәшәеит. Усҟан Калдахәара ашкол-интернат ахьгылоу ала акәын ажәытә мҩа злаҟаз. Ҭамара лакәын аделегациа еиҳабыс иҟаз, дызҭаз амашьына аԥхьа игылан ицон. Ашкол аԥхьа амҩаду аҿы, аԥхьа ицоз амашьына ааныркылеит х-ҩык аҳәса. Амашьынақәа  зегьы ҳаишьҭагыланы ҳаангылеит. Аҳәса, амашьынақәа аанызкылаз, иааҳакәшан, ишәыхьша ҳара иҳахьааит рҳәан, аԥхьа игылаз аԥҳәыс лчабра лыцнапык азна анышә илаԥсаны илкызаарын, инаганы Ҭамара иналлыркит, шәахьцо шәахьчоит, шәарманшәалоит, лҳәан амҩа инаныҵит. Иара абыржәы абриаҟара шықәса шҵхьоугьы схәысжьы қақаӡа игылоит абарҭ аԥсуа ҳәса ссирқәа иҟарҵаз анысгәалашәо.
Адлер инаганы адәыӷба иақәҳартәеит ахәылбыҽха. Иахьцоз амҩан адәыӷба аҩныҵҟа, иара Москва иҟанаҵ ирхылаԥшуаз далаҳххьан. Афилармониаҿ ицоз  акциақәа ирылахәыз апатриот, ақәԥаҩ – аԥелуан Митиа Багаҭелиа дрыццеит, ҳанеиԥырҵуаз ажәагь ҳаиҭеит, авагонаҿ иакәым рзызуа аӡәыр дҟалар, авагон аҟынтәи дыширшәуа.
Москва ианнеи, арантәи ицаз ҳделегациа ԥсуа ҵарауаҩык дырԥылан саргьы сшәыцнеиуеит ҳәа реиҳәеит. Аделегациа алахәылацәа дыргәамԥхеит ара ирԥылаз ахҭыгәлаҩ, аха иҽырԥимшьыр имуит, Аԥснынтәи адҵа иҭаны дыҟазар акәхарын. Ҳара ҳҭоурыхаҿ есқьынагь апатриотцәа шыҟаз еиԥш, ҳмилаҭ ринтересқәа зҭиуазгьы «Комитет спасениа» иалахәыз рҩызцәагь ҳаман. Абна ссирқәа рҿы ашәарах ԥшӡақәа ахьамоу агыгшәыгқәагьы амами! СССР анапхгара ахьтәаз ус иаармарианы анеира ҟаломызт, насгьы ашәҟәы, дара раԥхьа инеихьаз,Қырҭәыла аиҳабыра  аҳәынҭқарра амилаҭ политика еилазго роуп ҳәа аҳәон. Ажәак ала,  ачынуаа дуқәа рахь инармышьҭит. ЦК аҟәша аусзуҩы Василев идикылеит асасааирҭаҿы акрыфара ҳәа. Иҩналаны акрышырфоз, ҳделегациа ирышьклаԥшуаз ақырҭцәа уаҟагь иҟазаарын, рааигәара итәаны апровокациа рылырхырц иалагеит. Митиа дҩагылан руаӡәк ихы агәҭа кны ихы абаҩ анирӷәӷәа, аҷҷаҳәа ақырҭуа ихы абжьы агара ианалага, ԥшьшьала иҩагылан ицеит.
Урҭгьы егьырҭгьы иахьа иабаҟоу… Дара ирызгәаҭомызт акәымзар аҩысҭаа дырхыччозаарын. Ҳатәазымбақәоз џьоукы, егьи амилаҭ Аԥсны аҳра зуаз, ирыхәҭаз иақәшәеит. Ари ҳшьам дгьыл Анцәа ишҳанеишьахьаз, урҭ ахәашақәа еилкааны ирзымдыруазаарын. Нарҭаа дуқәа рыдгьыл шаҟаҩ ачычахьадаз, иабашьхьадаз, аха еснагь зқьышықәсала еиқәырханы иааргон урҭ рхылҵшьҭрақәа.
Ажәытәан ҳабдуцәа ирҳәоз ажәаԥҟа ала рхы аадырԥшит ҳаԥсадгьыл аиқәырхацәа Владислав дзаԥхьагылаз. «Амра уеимаа анаклак, уеимаа ушьапы акуеит», рҳәон. Ҳшьапқәа ҳаимаақәа иркуа аҟынӡа ҳкылыргеит ацәгьа хәыццәа, уи иаҳагьы еиднакылеит ҳауаажәлар аиааирагь ҳнаргеит.





























Ахаҵараҿы  ахацәа иреиӷьхаз аԥҳәыс

Ани аби рҟәыӷара рыхшара ианрылааӡахалак, ҳәарада ирнымԥшыр залшом раԥхьаҟатәи рыԥсҭазаареи, рыԥсадгьыл абзиабареи рҿы. Убри аҩыза ааӡара иаша иоуит ҩыџьа арҵаҩцәа ирхылҵыз Владислав Григори-иԥа Арӡынба. Владислав иан Иазычба-Арӡынба Надежда Шьаабан-иԥҳа лычҳареи лхаҵамԥҳәысреи сазааҭгыларц ауп исҭахыу, абри санҵамҭа хәыҷы аҟны.
Ақырҭуа фашизм ҳаԥсадгьыл ианақәла, Аԥсны азыбжак егьаагымхо ианырга, аҳҭны қалақьгьы агара аншәарҭаха, Аҳәынҭқарратә Совет Ахантәаҩы Аҟәа иҟазаара аныцәгьаха, Гәдоуҭаҟа ииасит иҩызцәагьы иаргьы. Гәдоуҭаҟа дзиасызеи Аҟәа зырмыхьчазеи ҳәа зҳәақәазгьы ҟалеит. Иргәаласыршәарц сҭахуп аҭоурых иахамышҭыц еибашьрак. Афранцызцәеи аурысқәеи реибашьраан 1812-1814 шш., аурысцәа Москва аанрыжьит, афранцызцәа Москва рыблит, аха аҵыхәтәаны афранцызцәа рыр еилаҟәыбаса иқәырҵеит. Напалеон аурысцәа рҿы ихьыз ауп Шеварднаӡегьы ихьыз аԥсуаа рҿы.
Аԥсны анапхгара Гәдоуҭаҟа ианиас, раԥхьатәи амшқәа раан, бџьарлеи уааԥсыралеи ҳаиҟарамра иацәшәан, гәыԥҩык аԥсуаа неит Владислав дахьтәаз аҩнаҿы. Узҿу закәузеи, ҳауаажәлар нурҵәома, арҭ ҳара ҳзыриааиуама, уахьааз уусурахь уца ҳәа иарҳәеит. Урҭ инеиз иназышьҭыз ҵаҳәаҩцәакгьы рымазар акәхарын. Ақырҭцәа Аԥсны ианақәла нахыс Шеварднаӡе далхны диман Владислав иҭыԥан иҟарҵоз.
Ақырҭцәа рыр иааҟәымҵӡакәа иалахысуан Ешыра. Владислав иҩны иарбаны иаарышьҭуаз аснариад дуқәа, аҩны ааигәа-сигәа икаҳауан. Иҩны ҳаибашьцәа ҩнатәан. Иани, иаби рааигәара игылаз, Урыстәыла иатәыз асанаториаҿы ргәылацәа абыргцәеи дареи аурысцәа рҿы иҟан.
Ҽнак, Надежда Шьаабан-иԥҳа диԥхьаны даалгеит Арӡныба Леонид (Лиосик) Басиаҭ-иԥа, Аԥсны афырхаҵа. Абыржәыҵәҟьа саашьҭыхны Гәдоуҭа сугоит Владислав иҟынӡа ҳәа, ирыӷәӷәаны дааиқәымчны адҵа наилҭеит Лиосик.
– Иҟалазеи, акыр ихьма, – ҳәа дҵааит Лиосик.
– Ирласны ҳдәықәҵа уа ҳнеир иуаҳап, – лҳәеит деиҭақәӷәӷәаны. Лиосик Владислав иан иара дахьтәаз ауада аԥхьа дааиган, аброуп дахьтәоу иҳәан, днаскьаны даагылеит. Гәыԥҩык ауаа иара иҿы ишыҟаз, иарҳәақәаз зегьы лаҳаны, лгәахы ԥыжәжәо, дзааз убри азын акәзаап. Аибашьцәа Лиосик дназлаз ацәажәарақәа иҟаз акгьы рыздырӡомызт, арахь рыԥсы ҭиины ахы иааҿагылаз дара ракәын. Лиосик инапы аанылкылан, – «Уаргьы усыцыҩналоит уашьа иами, иасҳәо уаҳап», – лҳәан, ашә аартны ианааҩнала, Лиосик ишиҳәо ала Владислав иҩнапык рыла ихы кны астол дықәԥшуа дтәан, ишыҩналазгьы изгәамҭазаап.
–  Иухьзеи, ухы кны узтәозеи, ҳшыҩналазгьы узгәамҭеит!? – лҳәан, дааиаӷьызаап. Иара ианиба, ашырҳәа даархаҵгылан, ус иҳәеит:
– Шәаазгазеи, аӡәыр дҭахама, иҟоузеи, шәышԥаҟоу? – ҳәа дразҵаауа далагеит. Лара днаиԥыҩлан ус ҿаалҭит:
– Уара адунеи зегьы ирбо, ираҳауа Москва уқәгыланы уцәажәеит, ақырҭцәа ҳмилаҭ ирзырухьаз, уи ҳара ишаҳбоз еиԥш миллионла иҟоу рмилаҭ зегьы ахәаԥшуан, рыззегьы ӷас ушьҭыхны урымоуп. Нас ҳаӷацәа ирҭаху аҿы ҳхы ақәҳаршәар аума? Шәыргәындацәак акы уарҳәазаргьы, ухы шьҭыхны угәра згаз ууаажәлар, раԥхьа угылазароуп. Амилаҭ рхақәиҭра ус баша ироуӡом, ҳәара аҭахума аԥсыҭбарагьы ацуп, – лҳәеит.
Илҳәаз иашоуп аԥҳәыс, ахацәа иреиӷьхаз ахаҵараҿ. 1941-1945 шш. ҳтәыла ҳәа иаҳԥхьаӡоз ԥшьынтә раасҭа еиҳаны ҳауаажәлар рхы ақәырҵеит СССР аиқәырхаразы. Адунеиаҿ иҟоуп, аҳәынҭқаррақәа ахақәиҭразы иқәԥоз зегьы, ҳара ҳҵеицәа реиԥш рхы ахҭынҵаны ауп ахақәиҭреи ахьыԥшымреи шроуз. Зыԥсадгьыл зхы ақәызҵаз уи дыԥсӡом, ҳмилаҭ ыҟанаҵ даргьы ҳмилаҭ ирыцзаауеит, – лҳәеит Надежда Шьаабан-иԥҳа. Лажәа данаалга, Владислав истол дызхатәаз дахыҵын, иан дааигәдиҳәҳәалан ус леиҳәеит:
– Мама, бгәы кабмыжьын, иббахьоу быҷкәын соуп. Сышьҭахьҟа схьаҵраны сыҟаӡам сыԥсы ҭанаҵы, аибашьцәеи сареи ҳагәра еибагоит, аӡәк еиԥш ҳаҟоуп. Егьырҭ џьоукы ирҳәо схахьгьы иаазгом, –  иҳәеит Владислав. Ларгьы лнапқәа ааикәлыршан дгәыдкыланы иааиԥырҵит. Амҩан иахьаауаз Лиосик ус иалҳәеит:
– Уаха сгәы раҳаҭны сыцәоит, – ҳәа.
Владислав ԥшралагь ҟазшьалагь иан лакәын дзеиԥшыз. Иан илҳәоз хеиҵон, дахыԥомызт.
Аибашьра цәгьала амаӡақәа ацуп, иара аибашьра азҵаарақәа ирҷыдангьы. Шаҟа гәыԥжәара дақәшәахьааз, иичҳахьааз, изымҳәаӡакәа шаҟа нырцәыҟа игазеи… Лиосик исзеиҭеиҳәеит, ақырҭцәа реиҳабыра Аԥсны иҟаз, Жьиули Шарҭава еиҳабыс дызмаз, аиҳабыра рыҩны еихагыла ду аҿы изытҟәаз рхыԥхьаӡараҿы иаргьы дышрылаз. Ианылбаарга, санрылаԥш, издыруаз Гурам Габискириа заҵәык иакәын, иаргьы сидыруан аҟынтә дшааргоз, ҳшәымшьын, Арӡынба иасҳәаша иаԥсоу жәабжьк сымоуп, – ҳәа сеиҳәеит. Иара иахь ауп шәахьырго ҳәа аниасҳәа, иԥсы ааҭалеит. Уи аҩыза ажәа Шарҭавагьы иҳәахьазаарын. Арҭ атҟәара ианақәшәа, Ельцин Владислав иахь аҭел дасит. Иркыз рыԥсҭазаара еиқәдырхарц диҳәеит. Иара дзеиԥшразаалак ҳәынҭқарра дуӡӡак анапхгаҩы, ибзиоуп, еибга-изҩыда изтәу ираҳҭоит ҳәа ажәа ииҭеит. Гәдоуҭанӡа инаганы Владислави дареи  еиқәмыршәаӡакәа, шьҭахьҟа иааганы Ааԥсҭа аӡиас аҿы иршьит. Ирҳәарц ирҭахыз рымаӡақәа рыманы нарцәыҟа ицеит.
Иан  илимырдырӡеит игәаҵаҟа иҭаз, иааины иарҳәаз ажәа хьанҭа. Иара ихала итәызма Аԥсны? Убас иҟаз ажәа ҟьала, урҭ рыдагьы изҳәоз маҷӡамызт, иахьа зажәақәа ҳамыхәо. Аҟьала жәабжь зҳәоз даарызхәыцны дцазҭгьы, иахьа знапаҿы ҳҟалодаз? Убарҭқәа реиԥш иҟақәаз агәыԥжәара дуқәа, аурыс ҳәынҭқар ииҭаз ажәа, иҵагылаз џьоукы ирхараны иахьынимыгӡаз мацара игәабзеира шаҟа иаԥырхагахазеи. Владислав иангьы иаргьы рҟәыӷара, рычҳара ҳмилаҭ еиқәнархеит. Аа, нан, уршьаанӡа уаԥырҵ лҳәазҭгьы… Ажәакала, ар ирнымиаз дхаҵаӷәӷәоуп.
Амаӡа мышкы зны имааԥшыр ҟалом. Аԥсуаа ражәаԥҟа иалами: «Аҵыс иамҳәаргьы, аҳәыҳә иаҳәоит», ҳәа...


















Аиашьа иашьа ила дыӷәӷәоуп

Асовет аамҭақәа раан алозунгқәа кыдын «Аиашьа иашьа ила дыӷәӷәоуп», ҳәа . Асовет ҳәынҭқарра аилажьраҿ иаҳнарбеит, иӷыӷибагон акәымзар, ешьара ӷәӷәарас ирылаз егьшыҟамыз. Уи алозунг иаҳәоз ииашацқьаны иныҟәызгоз, аринахысгьы иныҟәызгараны иҟоу Аԥсуааи Адыгахылҵшьҭреи ҳауп. Аибашьра ҟалаанӡа Адыгаа рыҿгьы, Ҟабардаа рыҿгьы, аиашьаратә еиҭанаиааирақәа ҳабжьан. Хҩык аколнхарақәа рнапхгаҩцәас иҟаз Гургулиа Игори, Пилиа Вовеи, сареи акырынтә дара рреспубликақәа рахь ҳцахьан. Даргьы ҳара ҳахь иаауан. Аиашьаратә еизыҟазаашьа ҳаманы, иааҳрыхуаз ақыҭанхамҩатә аалыҵқәа еҭнаҳԥсахуан.
 Адыга республикаҿ дыҟан,  Кашиҳабл араион аекономист хадас аус зуаз, ҳҩыза гәакьа Султан Киков. Ԥсаҭа шкәакәа, аибашьра ашьҭахь дыԥсит. Султан Аԥсуаа ҳзыҳәа гәык-ԥсыкала иҟаз уаҩын. Аҭаацәара хазына еиҿкааны иман, ԥшьҩык аԥацәа драбын. Иԥшәма  Мира лашьцәа реиԥш акәын ҳашлыдылкылоз. Рхәыҷқәагьы даргьы рылаԥхьара акыр иаԥсан. Рыҷкәын аиҵыбӡа хышықәса ихыҵуан, Ҳазарҭби ихьӡын. Игоргьы саргьы уа ҳаҟанаҵы, ҳара ҳҿакәын дахьышьҭалоз.
Зны, Сулҭан ус иасҳәеит: – Уԥшәма Мира, ҳара ҳҭаца, уара ууаҩра иақәнаго лоуп, алахьынҵа бзиа уман, Анцәа иџьшьаны, – анысҳәа, дара хаҵеи ԥҳәыси еизыгәдууны, алаф рылеибахуа иалагеит. Лара дыстоматологын. 
– Уара, ари бзиа дбаны даазгаз џьышәшьома, слызгәааны ауп дшаазгаз. Схаԥыц сыхьуа иалаган, лара аус ахьылуаз снеит. Аҳақьымцәа аӡәгьы дсыздырӡомызт, схаԥыцгьы убысҟан адагь исмыхьцызт. Дқәыԥшны данызба, исмырхьӡакәа иҵылхып сгәахәын, лара лҿы снатәеит. Иуыхьуа иарбан хаԥыцу ҳәа дансазҵаа, исыхьуаз сҿы аартны илсырбеит. Арыҭәа аашьҭыхны схаԥыцқәа днарылалан, исыхьуаз акәӡамкәа, исмыхьуаз, сшыҳәҳәоз иааҵылхит. Убриала ҳаибадырын ҳаинасыԥхеит, – иҳәеит. Лара ус аҭак ҟалҵеит: – Ихаԥыц ихьуаз ыҵысхызҭгьы, иахьа ара даҽаԥҳәыск дҟалон. Ихаԥыц ҿыӡгас иҟаҵаны дцо-даауа ҭаха аасимҭеит, – лҳәеит. 
Дара рааигәара аӡиас Лаба ииасуеит. Ҽнак, ҳашьцәа Аԥсуаа ааны исҭоп, ҳҽыкәабарҭаҿ шәнеи ҳәа реиҳәан, гәыԥҩык иҩызцәа, ахацәа заманақәа ааит, афатә-ажәтә рыла рҽеиқәыршәаны. Аҽыкәабарҭа амшын аԥшаҳәа еиԥш, ԥслымӡла ихҟьаны иҟоуп. Аӡы имыццакӡакәа, ишҵаулоу удырыртә, ԥшьаала ицоит. Акраҳфон арыжәтәгьы имыррацәакәан иаҳжәуан, ашора ҳанаклак, аӡы ҳанҭало, қьафура ҳаҿын. Игор дразҵааит, аӡы аҵаулара шаҟа метра ҟалари ҳәа. Хәба, фба раҟара иҟалоит иҳәеит руаӡәк. – Аполлон, уааи уаҵәы амашьына аԥсҟы акра ықәҵаны ҳаисап, – иҳәеит, (иаашар Ҟабардаҟа амҩа ҳақәлон). Амашьына аԥсҟы акра ҳацәаашьон. – Аӡы аҵан аҟнытә ахаҳә ззаамгаз аԥсҟы икуеит, – иҳәеит. Аӡсаразы сыбзиан, саныхәыҷыз аахыс. Мықә аԥшаҳәаҿы исызҳаит. Дӷамшь аҽыкәабарҭа змам аӡиас ааигәара инхо сышԥаизымиааиуеи аасгәахәын, ҳаисеит. Егьи, Игор аҩысҭаара ӡбаны имазаарын, аӡы аҵауларагьы дзазҵаазгьы убри азын акәзаарын. Аӡы  ҳааҭалан, агәҭахь даннеи, ихы ҵаарҟәрыланы аӡы аҵахь дцазшәа ааҟаиҵан, даахәыҵҵын ахаҳә иршәны аӡы иалаижьит. Аӡы данҭалоз ахаҳә итрусик иавҵаҵаны имазаарын, сара сыда зегьы ирдыруазаарын. Хӡааҟәрыла ҟаҵаны сцеит, сцеит аха аҵанӡа сызнеиуам, слымҳақәа рыбжьы го ианалага схәыҵыҵит. Аӡы ахықәаҿ санааи, зегьы аччара иаҿын. – Аӡәгьы шәзымиааиӡеит. Уаҵәы аԥсҟы сара искуеит, –  иҳәеит Султан. Ҳҽахьаҳкәабоз, плиажс ирымаз, зегьы  еиқәшаҳаҭны «Мыс Аполлона» ахьӡырҵеит, иахьагьы ус иаанханы иҟоуп.
Абарҭқәа зегьы ҟазҵо аизааигәара, агәеизыбылра ауп. Адырҩаҽны Ҟабардаҟа амҩа ҳақәлеит. Сулҭан амашьына аԥсҟы икит. Хаха-хымш ҳаанкыланы ҳрыман  ҳаурышьҭуамызт Баксантәи араион Куба ақыҭаҿ. Шықәсык аԥхьа абжьаратә школ аҵаҩцәа Кәтол ақыҭан рырҵаҩцәа рыцны рыԥсы ршьон. Игор, аколнхара ахарџь ала, Аԥсны иахьабалак иакәыршаны идирбахьан. Уи ргәаларшәаны ҳаимакны акәын ҳшырбоз. Ҽнак, хәыԥшӡарак аҟны  ҳхагаланы, ауасашьтәа шьны,  ҿык-бзык иамҳәо пату ҳақәырҵеит. Ахәы аԥшӡара шыҟаз ала ацуныҳәара ахьыҟауҵаша ҭыԥын. Ари ахәы ахьӡгьы сазҵааит. «Куаба таба» ахьӡуп рҳәеит. – Шәареи ҳареи ҳшеишьцәоу, абри  аҭыԥхьӡ алагьы уаҩы идыруеит. Асеиԥш иҟоу аҭыԥ аԥсыуала «ҟәаԥа ҿаԥароуп» ҳәа анрасҳәа, џьашьахәыс иркит. Уа  ҳаҟанаҵы есҽны ауасашьтәақәа ҳзыршьуан. Аҩныҟа ҳандәықәла, аколнхара аиҳабы Николаи Озови, ашкол аҵара аҟәша аиҳаби Абдулқьырыми Нальчикнӡа шәнаскьаҳамгар ҟалом рҳәан, иреиӷьыз аресторан аҿы ҳнаган пату ҳақәырҵеит.
Астол ҳшахатәаз Озов, саахәмаршәа ус иасҳәеит: – Ҳарҭ, аԥсуаа, аҩы еиҳа еиӷьаҳшьоит, ҳааижьҭеи ауатка жәра ҳаҿуп. Ауасажьы ҳәарада пату ҳзақәуп, аха аџьмажьы еиҳа еиӷьаҳшьоит, – анысҳәа, иара ус аҭак ҟаиҵеит: – Ҳара ҳҿы аџьма шьны аҩы аныржәуа хаҵеи ԥҳәыси анеилыҵуа ауп, – иҳәеит. Абас алафқәа ҳалеибыхын, гәаартыла ҳаицәажәаны ҳаиԥырҵит.
Амҩан ҳанаауаз, Маиҟәаԥ амашьына абылтәы ҭаҳҭәарц ҳахьаадгылаз,  иахылаԥшуаз, ҳмашьына абак азна иҳазҭеиҭәан, ҳшаԥсуааз анеиликаа, аԥсуаа аԥара рымаҳхӡом иҳәан, аԥсраказгьы аԥара имгеит. Уаҳагьы ҳаибамбаӡакәа аибашьра хлымӡаахра ҳналадыргылеит ақырҭуа фашистцәа.
Ақырҭцәа 60-тәи ашықәсқәа рзы, абри аҩыза ажәақәа злаз ашәа аԥырҵеит: «Аԥхази, Оси, Қарҭвели да Аҷарели ӡмеибварҭ», ҳәа ишәаҳәон асцена иқәгыланы. Ашәа ирҳәоз иаанагоз: Аԥсуаа, Ауаԥсаа, Ақырҭцәа, Аҷоуаа – ҳаишьцәоуп ҳәа акәын. Аиашьа иабџьар шьҭыхны иашьа дишьуама? Ҳхы ршьышьны, ашәа ҳанҵаны, ҳгәы ырԥшааны, ирҭахыз ҳаларыгӡаларц акәын ирҭахыз. Ус ианалымҵ ауп ианҳабашь.
Ҳабацәа хылҵшьҭрала ирзааигәаз пату рықәырҵон. Ажьра-цәара ахала ахы унардыруеит рҳәон. Ҳмилаҭ арыцҳара ианақәшәа, дара роуп раԥхьаӡа шьапыла ашьхақәа ирхыҵны, Аԥсны аиқәырхаразы иаҳзааз. Сара хаҭала ргәыбылра ду сымоуп. Аибашьра аан Лакәыт Гудоуҭантәи Тҟәарчалҟа санигоз, Аԥсны афырхаҵа Гена Карданов, игәыԥ иманы Лакәыт ибаталионахь иааигон. Ақалақьаҿ ҳахьеизыргоз ҳаибадырит Генои сареи. Ҟабарда аҩызцәа бзиақәа шҳамоу, аешьара ҳшеибарго атәы изеиҭасҳәан игәы иахәеит. Гена уаҩылахҿыхк иакәны дызбеит, иҟазшьа бзиан. Ашәа ҳәаны, ицеибашьуаз ргәы ирҿыхон. Уа ҳаштәаз, аҳаиртә баӷуазахь ҳдәықәлаанӡа, Гена адыгаа рашәа «Синана» аҳәара даналага, уи ашәа ибзианы исҳәон, «Ерцахәаа» ҳрепертуар иалан, ианрыцысҳәа, уамак ала игәалаҟазаара шьҭнахит. Гәдоуҭантәи Тҟәарчал ҳаанӡа ашәа шиҳәоз ҳааит. Аибашьра хламӡаах ишцац ицон. Гена дыхәны Тҟәарчал ахәшәтәырҭаҿ дышьҭан. Ашықәс ҿыц азы ирхәыз рацәахан, Игоргьы саргьы ихәны ишьҭаз рбара ҳцеит. Ачымазҩцәа ахьышьҭаз, апалатақәа ҳашрыҩназ аҳақьым хада Гәынба дааҳадгылан: – Аума ҳақәшәеит, ҟабардатәык дыхәны даарган, ишьҭахь итәарҭа абаҩ аҟынӡа дхуп. Иаҳӡахын аибашьра сцароуп ҳәа ҭаха ҳаиҭом, арахәыцқәа алаҳхаанӡа  даангылароуп,  шәҳәатәы иаҳауазар  шәҳазиацәажәа, – ҳәа дҳаҳәеит. Ҟабардатәык аниҳәа, аҳаҷаҳәа Гена сгәы дҭашәеит, иара дшыуаҩыццакыз збахьан, дахьышьҭаз саныҩнала, дҩагылан сааигәыдиҳәҳәалеит. Судырма анысҳәа, «Синан» сыцызҳәоз уами иҳәеит. Нас издыруазала сиҳәеит, арахәыцқәа алырхаанӡа уаангылароуп ҳәа. Иара аббы ихга мап икит. – Сышьҭахь стәарҭа «царапинак» аиоуит ҳәа ара сышԥаангыло, арахәыцқәа рхала иалышәшәоит, иамуӡозар, сҩызцәа иалырхуеит, – ҳәа симырцәажәеит. – Уара ҳара Аҟабардақәа ԥшьышә нызықь ҳаҟоуп, шәара ҳашьцәа Аԥсуаа, шәнызқь шәыҟоуп. Ҳара Аҟабардақәа аԥхьа ҳцалароуп. Шәара шәахьмаҷу азы, ҳашьҭахь шәгылазароуп, – ҳәа саҳәаны сгәы ааирԥшааит.
Ԥыҭрак ашьҭахь (амза сгәалашәом), Ҷлоу аштаб аҟынтә, аҩныҟа сшаауаз, Ҭхьына аҳаирпланқәа ахьтәоз сахьаакылсыз, Гена дахьгылаз сааидгылеит. Ицеибашьуаз 16 шықәса зхыҵуаз ҷкәына қәыԥшк дицны. Аҳаирплан аара ԥыҭк бжьан, издыруан, аҩныҟа шәаалароуп, 300 метра роуп ибжьоу аҩнынӡа ҳәа иасҳәан, дақәшаҳаҭхан, аҩны исыманы сааит. Абыргцәеи дареи еибасырдырит. Сан рыцҳа, ари дхәыҷыми дзеибашьуама лҳәеит. Саб уаанӡа ҳҩызцәа Ҟабардаа ҳаҩны имбахьази, иҳацеибашьырц  иааит ҳәа аниасҳәа, даара игәы иахәаны даарықәныҳәеит. – Сара ԥыхьа уҩызцәа аҟабардақәа аныҟазгьы ирасҳәахьан, дареи ҳареи ҳшьа иҳалоу акоуп. Арҭ рхымҩаԥгашьа санахәаԥшуа, ажәытә саб ихаан аламыс иныҟәыргоз сыла иаахгылоит. Атәым милаҭ, иацы иааны иҳаланхаз рҟазшьақәа шьҭышәхит. Нас иаахьаҳәын адгьыл ҳара иаҳтәуп ҳәа иҳабашьит. Ажәытә уаа ражәаԥҟа: «атәым рбаӷь ааины, аҩнытә рбаӷь дәылнацеит», абри ауп аԥсуаа иҳахьны иҟоу. Аибашьцәа Анцәа дышәхылаԥшааит. Аиааира шәара ижәгоит, Анцәаду суҳәоит. – Иааиҳәаз зегьы еиҭаганы ирасҳәеит. Даара дигәаԥхеит абырг. Саб ахацәа рацәажәара игәы азгәышьуа дыҟан, иажәақәа данаарылга, аԥацхахь исыманы ҳаҩналеит. Аԥацхаҿ акамбашь жьы ҵааны икнаҳан. Сҩыза Ардаш Аведиан, Лабраа рколнхара аиҳабы, ақырҭцәа ихдырҵәан сара сҿы дыҟан. Ихы рацәеишьазар акәхап, иқыҭаҿ дцан, ҳәадук ааиган иҵааны икнаҳан. Жәаҩык ихдырҵәаз саҳәшьа лҭаацәа аҩны иҳаман. Арҭ ҳасасцәа аҳәажьы шырымфо сымдыруази, ашьамаҟа ажьы кнаҳауп, армарахь аҳәажьы. Ишәфарц иарбан кәацу иалҳхра ҳәа сразҵааит. «Ты знаешь, Аполлон, для нас все равно, они рядом висят» иҳәеит. Ҳааибарччан, акамбашь ажьы ҳзырӡын, крыфа-крыжә, аҳаирпланқәа ахьтәоз ахь ҳалбааит. Ауха иԥырны ицеит, адгьыл дуахь. Гәдоуҭа – адгьыл ду ҳәа ҳҳәон рациала ианеицәажәоз, аӷацәа ирзеилымкаарц азы. Гено Гәмысҭатәи афронт аҿы дахьеибашьуаз, иахьтәаз аснариад рылаҳан, ааҩык ашьит. Иԥсыбаҩ амадоуп иабацәа рыдгьылаҿ. 
Хашҭра рықәымзааит зхы ҳақәызҵаз зегьы!
 




Гәыԥаа рнапхгаҩцәа

Иарбан усзаалакгьы, анапхгаҩы бзиа дамазар, хымԥада ақәҿиара бзиақәа ҟалоит. Ақыҭауаа рынхамҩаҿы, ақыҭа иахагылаз акадырқәа зеиԥшраз ала акәын, ақыҭа аекономикеи, ауаа рсоциалтә ҭагылазаашьеи реизҳара шыҟаз. Ақыҭа анапхгараҿы игылоу ауаа, шаҟа рҳәоу еиқәыршәаны аус еицыруаз, рнапаҵаҟа иҟаз анхацәа арманшәалон. Ҳәарас иаҭахузеи, асовет аамҭақәа раан, ауаа хараӡа еиҳаны аус руан, уажәы аасҭа. Ауаа социалла ихьчан, амзеи-амзеи рыбжьара руалафахәы ҟамлар руамызт аиҳабыра. Адунеитә кризисқәа шаҟантә иҟалахьааз, аха уи асовет уаа ирԥырхагамызт. Уи зегь ҟазҵоз асистема акәын. Асовет аамҭақәа раан, Очамчыра араион економикала  5-тәи аҭыԥаҿы игылан  Қырҭтәыла. Араион аҿы иҿырԥшыгақәаз ақыҭақәа рацәан, убри азыҳәан акәын, араион аихьӡара бзиақәа замаз. 10-15 қыҭа ӷәӷәақәа  рыгәҭа ирылагылан Гәыԥ ақыҭа. Ари ақыҭан ақыҭсовет аиҳабыс дыҟан  Коӷониа Арзаман, амаӡаныҟәгаҩыс аус иуан Салаҟаиа Хәыхәыт, аколнхара ахантәаҩыс даман  Пилиа Владимир, апартиа аиҳабыс – Пилиа Сергеи, агроном хада иакәын  Гәарамиа Гено, аҳасаб еиларгаҩыс (бухгалтер хадас) дыҟан Гогәуа Грышьа, ашкол директорс даман Кьышьмариа Ражьикәа. Дара зегьы ҳәоуеиқәшәала аус еицыруан, аихьӡара бзиақәагь аадырԥшхьан. Араион аҿы иаарылукааша нхамҩан. Рқыҭаҿы культура хадарақәаны ирымаз ачаии ацитруси ракәын. 70-80 ашықәсқәа раан аколнхара зегь реиҳа афеида иалазгалоз арҭ аҩ-культурак ракәын.
Аколнхара аусқәа рызҵаатәы аума, ақыҭсовет аусқәа рынагӡара, ашкол апроблемақәа иамаз аума, хыхь зыхьӡ ҳәоу анапхгаҩцәа, ақыҭа актив, абыргцәа реилазаара ахантәаҩы Қапба Цақәа дналархәны ирзымыӡбоз зҵаара ыҟамызт.
Абас иҟаз ауаа хатәра дуқәа раан, ашықәсаны миллионк иацны ахашәалахәы аколнхара иаланагало иҟалеит. Гәыԥаа рҽыҩқәа, иҭаргыланы иныҟәыргоз, араиони Аԥсни аԥхьахәқәа ааргахьан. Аибашьра иалагаанӡа Гәыԥаа, егьырҭ ақыҭақәагь 20 шықәса рыла ҽаԥарак иԥеит. Шамахамзар зегьы аҩны еихачаԥақәа дыргылеит. Рхатә шәырхкқәа уҳәа Анцәа ишиҳәара, ибзианы иҟан ақыҭанхацәа. Анхаҩы дурманшәалар усс иҟаимҵо егьыҟам, убас аиҿкара бзиа злаз роуп Гәыԥаа рхадацәа.
Ус, ҳшымгәыӷӡоз, ақырҭуа фашистцәа аибашьра хлымӡаах ҳналадыргылеит. Аԥсадгьыл ахьчареи, амилаҭ аиқәырхареи рзы Гәыԥаа ирылдыршаз рацәаӡоуп. Рқыҭа анапхгара ракәзар, атил аус аҿы рџьабаа ӷәӷәоуп.
Гәыԥ ақыҭа аԥсуа традициа бзиақәа еиқәырханы ирыманы иаауеит. Рқыҭа иалҵыз иреиоуп Аԥсны жәлар рышәҟәыҩҩ Ӡ.Х. дарсалиа, А.Н. Гогәуа, аҵарауаа дуқәа, академикцәа: Хә. С. Бӷажәба, Ш.Д. Инал-иԥа, А.А. Гәарамиа, С.Л. Зыхәба, адоцентцәа О.Н. Дамениа, И.Шь. Агрба,  асахьаҭыхыҩцәа: С.М. Габелиа, Р. Чхамалиа.
Қыҭацыԥхьаӡа абас еиԥш иҟоу аҵеира аҵагылар, Аԥсынра акырӡа иԥшӡахоит, ибеиахоит. Гәыԥаа  рнапхгаҩцәа заманақәа хыхь зыхьӡ сҳәақәаз В. Ԥлиеи, Г. Гогәуеи, Г. Гәарамиеи рыда зегьы рыԥсҭазаара иалҵхьеит, аха Гәыԥаа абзиеи ацәгьеи рҿы ианцәажәо, рыԥсы ҭоушәа ауп ишрыхцәажәо. Ҳауаажәлар абзиа ҟауҵар ишырхамышҭуа еиԥш, ацәгьа ҟауҵаргьы ирхашҭӡом.























Ҵабалаа рхьаа

Ауааԥсыра рыԥсҭазаараҿ зегьы еиқәшәшәа, ирҭахқәоу иаурымаху, аиҳарак ашьха иаԥну ақыҭақәа. Ашьха қыҭақәа ианагь  напышьашәала, ақыҭанхамҩа аус аҿы, еиҳа аџьабаа рыман, Агаҟа иҟоу ақыҭанхаҩцәа раасҭа, избанзар  дгьыл мчымхарҭоуп.
Ҵабал ақыҭа аҭоурых ду змоу қыҭоуп. Ажәытәӡа аахыс, аҵарауаа дуқәа иадыԥхьалахьан. Ари ақыҭаҿ иқәынхоз аԥсуаа рыԥсадгьыл ахьчашьа, аҭоурыхҭҵааҩцәа дуқәа, абырцкал икылыхны, аԥсуаа ҳҭоурых аҿы иӷәӷәоу аҭыԥ шааннакыло ирыҩхьеит. Сара сыззааҭгыларц исҭаху 70-85 ашықәсқәеи, ақырҭуа – аԥсуааи ҳаибашьра ашьҭахьтәи ауаа ирыԥсҭазаашьоу атәы ауп.
Ҵабалтәи адгьылқәа цәгьа ибарақьаҭу дгьылқәоуп. Уа иҟало акартоши, аҟәыди акы иалаҩашьо иҟам, адгьыл аҵаҟа  ишцаҟьароугьы. Ари аҭоурых қыҭаҿ амҳаџьырра ҟалаанӡа инхоз аԥсацәан: Маршьанаа,  Кәаӡаа, Џьапуаа уҳәа ажәлантәқәа ирацәаҩны еиланхон. Амҳаџьырра ашықәсқәа раан, аԥсуаа уа инхоз зегьы, шьаҭанкыла Ҭырқәтәылаҟа иахыргеит. Иахыргаз рҭыԥан 19-тәи ашәышықәса анҵәамҭазы, Ҭырқәтәыла иқәырцаз аерманцәеи, абырзенцәеи иааганы индырхеит. Сталини, Бериеи рхаан 1949 ш. Ҵабалгьы, Азанҭагьы инхоз абырзенцәа ахганы, Қырҭтәыла араионқәа рҟынтәи мчыла ихырҵәаны, иааганы, абырзенцәа рҩнқәа ирыҩнарҵеит, хәыда-ԥсада.
Асовет аамҭақәа раан, 70-85 ш. рзы, Ҵабалтәи ақыҭсовет аҿы инхон 930 ҭаацәара. Реиҳараӡак ақырҭцәеи, агырцәеи ракәын. Иреиӷьқәаз адгьылқәа ақәаарыхра иаҳа иахьымариаз, ақырҭцәа нхон. Ацаҟьарақәа рҿы аерманцәеи абырзенцәеи нхон. Аибашьра аан рмилаҭ ирыдгыланы иҳабашьит. Џь. Иоселиани Қырҭтәылатәи апарламент аилатәараҿы, 1993 ш., ианвар мзазы адепутатцәа ирылаиҳәеит, Аԥснытәи араионқәа рҿы инхо ҳмилаҭ, зегь реиҳа хыԥхьаӡарала абџьар кны иҳацеибашьуа Гәлрыԥшь араион ауп ҳәа, иагьеибашьуеит хаҵарыла. Убарҭ ирҽхәоз аибашьцәа Ҵабалаагьы  рылан. Аибашьра ашьҭахь, 330 ҭӡы роуп иаанхаз 930 ҭӡы ахьыҟаз. Аибашьра аан ҳаҷкәынцәа иқәырцаз ақырҭцәа, атеррактқәа имҩаԥыргоз иахҟьаны 1995 ш. 221 ҭӡы рҿы ишьақәгылеит. Гелаев имаҵуарқәеи иареи ианҳабашь, «Сахарная голова» ҳәа иахьашьҭоу ашьхаҿ, 2001 ш. октиабр мзазы 65 ҭӡы аерманцәа хдырҵәеит.
1993 ш. октиабр мзазы, уаанӡа хазы қыҭақәаны иҟаз: Бариал (Октомбери), Азанҭа, Ҟада, Мытҟьал, Гиоргиевское, Ҵабал иадырҵеит. Инеизакны, ҭӡыла 370 ыҟан, уааԥсырала 1000 инарзынаԥшуан. Кәыдрытәи аҩхаа аҭарцәраан, иҭацәит зынӡа Азанҭа, Ҟада, Георгиевское ақыҭақәа. Иахьазы Ҵабал ақыҭаҿ инхо, шамахамзар зегьы тәанчаҩцәоуп. Ашколаҿ аҵара зҵо аҵаҩцәа 6-ҩык роуп иҟоу. Ақыҭаҿ 8 ҭӡык аԥсуаа рыланхоит: – Инаԥшьба, Шьынқәба, Амыҷба, Ҵәыџьба, Самсониа, Ажьиба. Ҵабал ақыҭан инхо зегьы хныҟәгагас ирымоу арахә рааӡареи, адгьыл ақәаарыхреи роуп. Аха Ҵабалаа ихьаа дуны ирзыҟалаз, рырахә ҳәырҭақәа рҿы, аруаа ахысырҭа полигон ҟарҵеит. Ҵабал ақыҭан 7 ш. раԥхьа еиҿкаан арахә ааӡарҭатә комплекс афирма АЗиД аиҿкарала. Ахысрақәа имҩаԥырго иахҟьаны, ҳарахә аҭахара иаҿуп. Ақыҭа иқәынхо ауааԥсыра акырынтә рхы еиҭарҳәахьеит, аха макьаназы аҳәарақәа иҟарҵақәахьоу ахаҵгылара амам ачын уаа рганахь ала. Ҵабал арахә рааӡара азын Аԥсны иаарылукааша ҭыԥуп. Ҵабалтәи ацха агьамеи, ахаҭабзиареи аспециалистцәа дуқәа, ахә ҳаракны иршьахьеит. Ҵабалаа тонна рацәала ацха рыԥшуеит, изаадрыхәо рымам умҳәозар… Аполигон ахьыҟарҵо ауаа ахьнымхо ами. Аԥхьанатә уа аполигон аҟаҵара анаԥшьырга нахыс, ажәлар уа инхо ирҭахымхеит, аха дара иразҵаауадаз, азин рызҭаз агха ду ҟарҵеит. Ахәшәблы иқәышәшәо, ариаҟара  иҭдырҟьо аснариад дуқәа агәабзиара иазеиӷьума? Ашәыр иҿало зеиԥшрахои? Азанҭа аганахь, ауаа ахьнымхо, адгьылқәа мазарак ахьыҟоу, дара ирҭаху аҟәаԥа-ҿаԥара уаҟара иабаҟоу. Иарбанзаалак иҿыцу акы ашьапы анукуа, ганрацәала азхәыцра аҭахуп, аекологиатә зҵаарагьы налаҵаны.
Ҵабал аҵыхәтәантәи аамҭақәа рзы ирацәаны атуристцәа аҭаауа иалагеит, иблахкыгоу аԥсабара абаразы. Ихдырҵәаз ҳауаажәлар уа иԥшьоу аҭыԥқәа рыман, иахьазы иқьаԥҭақәаны иаанханы иҟоуп. Атуристцәа уахь ихазгало, напхгара рызҭо, аҭоурых ҭыԥқәа реиҭаҳәара рылшозароуп. Дали, Ҵабали инхоз ҳажәлар рхаҵареи ргәымшәареи ирыбзоураны, шәышықәсала рыдгьылқәа еиқәырханы ишрымаз ҳәалатәуп. Аҵыхәтәаны амчеиҟарамра иахҟьаны ршьам дгьылқәа ишахыӡааз атәы иаҳҭаауа асасцәа иреилыркаалатәуп. Ус баша машьынала ихагаланы аԥсабара дырбара мацара егьаанагом.
Ҵабалҟа узго амҩа, 1880 шықәсқәа раан, аурысцәа уи арегион анрымпыҵархала ашьҭахь иҟаҵан, Асовет аамҭақәа раан акаҭран ықәҵан. Жәашықәса раахыс амҩа цәгьала иԥхасҭаны иҟан. Араион анапхгаҩы А.И. Бараҭелиа ибзоурала, амҩа ирҭбааны, абӷанҷ ықәԥсаны, аремонт ҟарҵеит. Араиони, Аԥсны ахадареи рыхшыҩ ааиларҵар, издыруада Ҵабалаа рхьаа аӡбашьа аиур.
Агәыцхәырԥхашьагацәа ҳаламызҭгьы…

Аԥсуаа, егьырҭ амилаҭқәа иҳаланхо ирҷыданы, ажәытәӡа аахыс, ауаа рыхәшәтәра рылан. Еиуеиԥшым ачымазара хкқәа рхәшәтәуан, ҿыц ииз ахәыҷқәа инадыркны адуқәа рҟынӡа. Ахәыҷқәа ииз зегьы, аӡкаҭәара зцәуадаҩхоз, аблыхәшә ҳәа иҟарҵоз ддыржәуан. Аԥшьрахәшә, аду ахәшә уҳәа иҟарҵақәоз аԥсуа хәшәқәа рхыԥхьаӡара рацәан, Ферызаа рыхәшәгьы налаҵаны. Зегьы ирыцкны ирхәшәтәуаз аԥҵәара акәын. Урҭ реиԥш иҟаз, ԥсабаралатәи ахәшәтәҩцәа, ирацәаҩӡамызт. Ашьхантә иааргон ашьхардац ҳәа изышьҭоу аҵиаа. Аԥҵәарада егьырҭ ачымазарақәа ирхәшәтәуаз, аҵиаақәа ракәын излырхуаз. Ауаа зегьы ауеиԥшыху, зылаԥш цәгьазгьы ажәытәгьы, аҿатә аамҭазгьы иҳаланхоит. Зылаԥш цәгьоу рзы, аҭәҳәа здыруаз ауаа ҳаман. Ауааԥсыра шырхәышәтәуаз еиԥш, арахәгьы рыхәшәтәышьа рдыруан, уажәтәи аветеренарцәа иреицәамкәан. «Ауҭра иҭоу» ҳәа азырҳәон «пастерилиоз» ҳәа изышьҭоу. Еимҳәоз арахә «аԥшахәшә» ҳәа иҟарҵоз адыржәуан. Уажәы иддыржәуа «альбен» аасҭагьы еӷьны иахәшәтәуан. Уи ахәшә злырхуаз аӡиасқәа рхықәан ииуан, «ауарца» ахьӡуп. Ашьхарахь аӡқәа анхыҵлак, ажәла аанагон. Убри азын акәын аӡхықәқәа рҿы изиуаз. Убарҭ ахәшәтәрақәа ирылаз ҳмилаҭ рхаҭарнакцәа, абиԥарала иаауа ҟазара дуун, иахьа маҷк ибжьаӡны иҟоуп умҳәозар.
Аԥсуаа, ажәытәӡа аахыс, ауаҩ ҟаза изы ҳажәа иалоуп,  «ауаҩы дыԥҵәазар деиԥызшьуа» ҳәа. Уи ажәа ахы ахьыҵнахуа аԥҵәара еиқәзыршәоз (костоправ) иҟынтәи ауп иахьаауа. Нас ишнеи-шнеиуаз, ажәалагьы ауаа зыхәшәтәуаз, ацәгьара зыбжьаз ензыршәозгьы рзы ирҳәо иалагеит. Ииашангьы ирыхьӡырҵеит урҭ реиԥш иҟаз ауаа хатәра дуқәа азеиԥш хьӡы.
Гәдоуҭа араион лыхны ақыҭан дынхон Ԥлиа Антон, анхаҩы замана. Антон ихазы аҟара ауаа рызгьы дразын, дхәарҭан. Усҟантәи аамҭақәа раан аӡлагарақәа маҷын. Афымца ӡлагарақәа абаҟаз. Аӡы ӡлагарақәа ракәын иҟаз. Қыҭак аҿы, акы ма ҩба ракәын ирымаз. Антон ихатәы ӡлагара изҭагылан. Иӡлагараҿ акәын зегьы рџьықәреи ахьырлагоз. Иара аҭырқәшәа ибзианы иҳәон, Ҭырқәтәылагьы дцахьан. Усҟантәи аамҭаз, ус адгьыл харақәа рахь ицаны аара мариамызт. Бзыԥынтәи Абжьуаарҿы ицаны аиауаз, уахьцаз уаалеит ҳәа иарҳәон.
Антон, иӡлагара аус инаҷыданы, дҟаза дуӡӡан. Иашәаҳәара ауаҩы дыхнахуан. Ибжьы аҟармаҵыс абжьы иаҩызан. Ашәа ахкы аниҳәоз, иашәа нымҵәандаз рҳәон азыӡырҩцәа. Уаанӡа Антон дызлаз аԥсуаа рбыргцәа рансамбль «Нарҭаа», 1974 ш. К. Ченгелиа инапхгарала Будапешт ақалақьаҿ, Адунеижәларбжьаратәи афестивальаҿ актәи аҭыԥ ахьааныркылаз азы иранашьан «Ахьтәы павлин» (Золотой павлин»). Аероплан, ансамбль «Нарҭаа» аазгоз, Аҟәа иантәа, ансамбль алахәыла Ҭемыр Ванача дразҵааит ҳабадыртәеи ҳәа. Ҳааит Аԥсны ҳәа аҭак анирҭа, Ҭемыр ус иҳәеит: – Шаҟа ирласны ҳаанагазеи, ари аероплан, ашьа цқьа злоу ҽык иаԥсоуп, - ҳәа.
Антон Ԥлиа, иашәаҳәара иаҷыданы, ауаа рыхәшәтәра илан. Гәдоуҭа ақалақьаҿ ӡӷаб хәыҷык лызшьапык ашҵа лышьҭахьҟа иԥшуа диит. Хышықәсаҟа лхыҵхьан еиԥш даниба, сара сышҟа днажәга, лшьапы ԥҵәаны егьи лшьапы еиԥш ириашан иҟасҵоит ҳәа реиҳәеит. Лани лаби игәра ргон аҟынтәи, даашьҭыхны дыргеит иара иахь. Ишиҳәахьаз еиԥш, лшьапы ԥҵәаны, егьи лшьапы иаҩызаны, иҿаҳәаны, лани лаби дриҭеит. Ахәыҷы илызҳаит, дҭыԥҳахеит, агра лмоуӡеит. Хаҵа дцеит, лхәыҷқәа лара деиҵаҩҩы дыҟоуп. Бзыԥаа рҿы ԥҵәарак зыхьуаз, рыззегьы иара иахь иааргон. Убас иԥҵәаз еиқәыршәаны, адкьац ианҵаны иҿеиҳәон. Ианӷьалак, ахаан акы имыхьызшәа даабзиахон. Шықсәык зны, Қырҭтәылатәи ССР ахәаахәҭра аминистр ихаҭыԥуаҩ лнапы ԥҵәеит, амашьынақәа ахьеиҿасыз иахҟьаны. Лнапы Қарҭ ирхәшәтәыз ихәахәаны иаанханы иҟан. Антон иҟазара ду, Аԥсны анҭыҵгьы инеиҩхьан, иӡбахә лаҳан, Лыхны, Антон иҿы дааит. Лнапы данахәаԥш, ҿыцымҭала иԥҵәаны иҿаҳәатәуп иҳәеит. Абыҩқәа шеиҿагыламыз реиҳәеит илыцызгьы ларгьы. Зынӡаск илмырхьӡакәа абаҩқәа ааиҿаргыланы иҿасҳәоит иҳәеит. Дыԥҳәысми, дымшәарц азыноуп ус зиҳәаз. Лара данақәшаҳаҭха, лнапы астол анаӡараҿы инықәҵаны ирҭрысны данақәыӷәӷәа, абаҩқәа ааимҟьеит. Илыхьит ӷәӷәала, аха ауаҩбырг дицәыԥхашьан илычҳаит. Адкьац инанҵаны, иԥахны иааҿеиҳәеит.
Мышқәак рыла бхьаа тәоит ҳәа лаҳәаны, ԥсуа ҵасла рхәы ҟаҵаны, илыцызгьы ларгьы пату рықәҵаны ишьҭит. Лнапы уаанӡа иҿеиҳәақәахьаз реиԥш ибзиахеит. Уи ала Антон «иреитинг» ҳаракхеит, Қарҭгьы дадыруа дҟалеит.
Аԥсуа бырг амедецинатә ҵара имаӡамкәа, аҳақьымцәа дуқәа дышреиӷьхаз ҳәа. Уи ачын ԥҳәыс Антон дыԥсаанӡа дылхалмыршҭит,  илыхәҭаз зегьы ҟалҵон.
Асеиԥш иҟоу ауаҩы, ауаа ирзаԥсоу, дызланхо рыззегь пату иқәырҵозароуп, ихылаԥшуазароуп лаԥшы хала. Аха ауаа реилазаараҿы иара Антон иҩызцәа абзиақәа шрылиаауа еиԥш, агәыцхәрԥхашьагақәагьы рылиаауеит.
Антон иӡлагара иаҿыҵуаз ашыла зыҩныҟа иганы зҭаацәа акрырҿазҵоз, уахык зны, зхаҭара шьақәргыламхаз аӡәы даакылсын, иӡлагара амца ацраҵаны иблит. Ари заҳаз ажәлар еизеит, ргәы иалсны. – Ҳҿаҵахәы шԥаҳҿихи, иҿаҵахәы Анцәа иимҭааит, – ҳәа, згәы иалсыз ашәира ианалага, Антон даагылан ус реиҳәеит: – Дадраа, дшәымшәин, дгәаар сыҩнгьы ибылуеит, – иҳәеит.

































Иҿырԥшыгоу аҭаацәара
(Б.А. Гәыргәлиа игәалашәара иазкны)

Гәыргәлиа Алмысхан Кьагәа-иԥа иаб ихаан аахыс бзанхаҩын. Дызланхоз иуаажәлар, иқыҭа ԥшӡа Кәтол, ҳаҭыр ду иқәын, агәрагара иман. Иқыҭа амаҵ азиухьан. 30-тәи ашықәс еиқәаҵәақәа раан, ауаа харада-барада иандырӡуаз, знапи зыламыси цқьаз иакәын. Абжьуаа рҿы унеишь-уааишь ҳәа ззырҳәоз иакәын. Иара насыԥхәыс диоуит, Џьгьарда ақыҭа, Бақьҟан аҳаблаҿ инхоз Амыҷба Сааҭқьари иԥҳа, Амыҷԥҳа Таниа. Сааҭқьари 11-ҩык ахшара иман, быжьҩык аҷкәынцәеи, ԥшьҩык аӡӷабцәеи. Таниа  иӡӷаб агәыбжьанытә лакәын.
Алмысхан ауаа мышқәа дрыланагалан, иара иҭаацәарагьы имшхеит. Алмысхани Таниеи ирыхшеит, иагьырааӡеит 8-ҩык ахшара. Амилаҭ зхыԥхьаӡара маҷӡоу, ишнеи-шнеиуа адгьыл ианыӡаар алшоит, убри азы амилаҭ рхыԥхьаӡара иазырҳалатәуп абиԥарацыԥхьаӡа. Ҳмилаҭ рхыԥхьаӡара аизырҳараҿы ҳабдуцәеи ҳабацәеи хараӡа иҳаиӷьын, уажәы иҟоу аԥсуаа ҳаасҭа. Уи иарҵабыргуеит, Сааҭқьарии Алмысхани рҭаацәарақәа.
Алмысхани Таниеи раԥхьа ирыхшаз иакәын Борис. Борис дмышьҭа бзианы диит. Иара ишьҭахь 5-ҩык аӡӷабцәеи, 2-џьа аҷкхынцәеи рхылҵит. Рызынтәык зегьы иреиҳаӡоу аҵарақәа ирылгеит. Рыуаажәлар рзы ихәарҭаны иҟалеит. Алмысхан иҭаацәара ԥшӡа иақәнагоз дара ирышьашәалаз аҭацацәеи, амаҳәцәеи рыҩнаҭа иаланагалеит. Ауаҩы ихшара рыбзиарақәа  дахаанны ианибауа, иџьабаа аниԥыло, еиӷьу иҟоузеи, ани аби, андуи абдуи рзы игәазырҳагоуп. Алмысхан иҭаацәа ԥшӡа, аҵара уаа рыҩнаҭа, ус иаақәырсны рыхцәажәара мариаӡам. Сара хаҭала ари аҭаацәара хазына, иааигәаны издыруеижьҭеи акрааҵуеит. Алмысхан иҷкәынцәа ахҩыкгьы саргьы аиашьара аҟынӡа ҳаизааигәазтәыз, аԥсуаа рхақәиҭратә мҩа ауп. Ахҩыкгьы аишьцәа аԥсуаа рҵеицәа-патриотцәа ираԥхьагылаҩцәаз иреиуоуп.
Борис Алмысхан-иԥа дҵарауаҩ дуун, иаарылукаашаз ԥсыуа поетын. Иҵарадырреи, ипоезиеи ртәы хымԥада ирыҩуеит иколлегацәа. Сара сыззааҭгыларц исҭаху, рыҩнаҭа ду, рашҭа ԥшӡа, чеиџьыкала ихҟьоу, аԥсуаа ҳмилаҭ қьабз ҷыдарақәа иныҟәырго атәоуп.
80-тәи ашықәс алагамҭаз, Очамчыра араион акультуратә ханаҿ, аизара ду мҩаԥигеит, усҟантәи араион анагӡком ахантәаҩы Т. Какучаиа. Зҵаарасгьы иқәгылаз, акоммунисттә партиа ауаа шааӡо, рҵарадырраҿы ишрыцхраауаз акәын. Убри аизара дуаҿы ҿырԥштәыс иааигеит иажәахә дуаҿы Гәыргәлиа Алмысхан иҭаацәара ду. Ирыхшази дареи жәаҩык ауааԥсыра ҩнаҭак аҿы ишыҟаз. Иара ибзиаӡаны иҭиҵааит еиуеиԥшым аҵара дуқәа ирылганы, рааҩыкгьы рзанааҭқәа рыла аус шыруа. Рҭацацәеи рымаҳәцәеи, урҭгьы аҵара дуқәа ирылганы, еиуеиԥшым аус хкқәа рнапы шрылаку. Арҭ рҭаацәара ду Очамчыра араион мацара акәымкәа, Аԥсны иқәынхо амилаҭқәа зегьы рзы  ишҿырԥшыгоу ҳәа иажәахә хиркәшеит.
Аԥсуаа итәаз зегьы ҳгәы шьҭнахит, Какучаиа иҟаиҵаз иажәахә. Ҳара ҳмилаҭ злаҟаз аӡыргара дара иаурҭахыхз, аха усҟантәи аамҭазы, дареи ҳареи ҳаизыҟазаашьазы уи ахырқьиара иатәын. Аҩны зыргыло, ауасҭа дҽеимзаргьы, амаҭәахә бзиа анимԥыхьшәалак, аҩны ԥшӡа иргылоит. Ус ауп ишиқәҿиаз, уи аҽны Какучаиагь.
Алмысхани, Таниеи рмаҭацәеи урҭ ирхышази 28-ҩык ыҟан. Анцәа ишиҳәарыз иҟаз аҩнаҭа ду, иӡыш-ӡышӡа абдуи андуи ахьтәаз, ессабша, есмҽыша рашҭа ҭырҭәааны ахәыҷқәа рыччабжь ҭыҩуан.
Ақырҭуа фашистцәа нанҳәа 14, 1992 шықәса рзы Аԥсны ианақәла, хацәнымырха афашистцәа ирҿагылаз ҳҵеицәа гәымшәақәа ирылагылан Алмысхан иҷкәынцәагьы, имаҭацәагьы.
Иҷкәын агәыбжьанытә Игор, Очамчыра араион ахадас аус зуаз, аибашьра ианалага аҽныҵәҟьа, ишааиаҳаз иусураҟынтәи Аҟәаҟа аиҳабыра рахь аҭел дасны иреиҳәеит ақырҭцәа шҳақәлаз. Иара иаразнак иҿынеихеит, аҩныҵҟатәи аполк иатәыз, ҳаҷкәынцәа ахьгылаз Охуреи ацҳахь ацхыраара риҭарц азы.
Ҵҩа змам ар еиқәных ртанкқәа дара, ҳаҷкәынцәа уа игылаз 22-ҩык егьрылмыршакәа идырбаандатәхьан еиԥш, Игор дахьаакылсыз, иаргьы игәиҽанӡамкәан дырбаандаҩтәны дыргеит. Ани аби рҭаацәа зегьы ирхыргаз аиҭаҳәара цәгьоуп, ақырҭцәа рҿы дыҟанаҵы. – Убысҟан сыбаҩ исылыԥсааз, иахьагьы аиҭаҳәара сзыцәгьоуп, – лҳәон, аибашьра ашьҭахь Таниа. – Уи иԥсы ҭаны дысзаарымгеи, егьырҭ смаҭацәа роуп, аԥсышьа цәгьа зырҭаз, ранду анышәахә, – ҳәа салҳәахьан ҽнак рыҩны ҳанеицәажәоз. Лмаҭа хьӡырҳәага, нанҳәа мза 24 рзы хаҵарыла дҭахеит Борис иҷкәын Абзагә Гәыргәлиа. Раԥхьаӡа хаҵарыла Ацҳа ҟаԥшьаҿ ирҿагылаз рымчқәа реиҟарамра иахҟьаны ԥшыхәрыла еибашьны Гәыма (Шрома) ақыҭахь иахьхалаз, уа инхоз ақырҭцәа аԥсуа еибашьцәа 8-ҩык ҳқыҭа иалалеит ҳәа ацәгьа рҳәан, Сосо Ахалаиа еибашьцәа жәларык иманы ирықәлеит. Рџьаԥҳаны ирымаз нҵәаанӡа еибашьит, рызегьы хаҵарыла иҭахеит. Абзагә Аԥснытәи аҳәынҭқарратә университет дастудентын, иреиӷьыз астудентцәа дыруаӡәкын. Леон иорден ианашьоуп. Иара дзылгаз Аҟәатәи 10-тәи ашкол, класск ихьӡ ахуп.
Борис иҷкәын Абзагә данҭаха, иԥсыбаҩ иманы иқыҭа гәакьа, иабдуцәа анышә иахьамадаз, Кәтолҟа дааигеит. Ахаангьы абацәа агәырҩа хаҵарыла ирхыргон ҳмилаҭ. Агәырҩа ду ахгара ан лзыҳәа ихьанҭан. Нелли Чычԥҳа Аҷандара ақыҭа, Александр иҩнаҭа бзиа иааӡаз, аҭаацәа хазына, ачҳареи агәаҟреи зхызгахьаз лыҷкәын ҟәмышәышә, лгәазхара илзымбацыз, зылақәа ҭыԥхаауа иҟаз, ихгара уамак ала илзыцәгьан, аха лгәы еиқәылҳәалон, иԥсадгьыл иԥсы зыҿҳәараз ихы ахьақәиҵаз азы. Нелли лыҩнаҭаҿы акыр маҟәмабарақәа рхыргахьан. Лаб Александр Сталини Бериеи ауаа андырӡуаз ддырӡит. Даргьы Гәыргәлиаа реиԥш иҭаацәара дуун. Ран Аҵышәԥҳа, аамҭа шыцәгьазгьы, акы иазрыцҳамкәа илааӡеит. Лаб 14 шықәса ихганы данаа дылзымдырӡеит. Лыҷкәнгьы, Сталини Бериеи рааӡамҭа Шеварднаӡе, имаҵуарқәеи иареи дыршьит.
Анацәагь, абацәагь рҿаԥхьа схырхәоит. Аԥсӡы анраҳҳәоз аума, аԥсцәа ҳаманы рыҩны ианнаҳгоз аума, зегьы иреибарҵаны ирҳәозшәа, ҳаҷкәын иҭахара хьаам, ҳауаажәлар аиааира ргондаз рҳәон. Убас ауп иахьа уажәраанӡагьы ишылҳәо Нелли, лыԥшәма ларӷьажәҩа длыԥханы дшыҟоугьы.
Борис дышәҟәыҩҩын, астудентцәа аҵара дирҵон, дагьқыҭанхаҩын. Иаб иҩны аҩадахьы, анхара бзиа еиҿкааны иман, аибашьра ҟалаанӡа. Иҩны аԥхьа инхоз  Хаџьба Аслан иашҭа абомба иҭаҳаз Гәыргәлиаа рыҩны ашәгьы, аԥенџьырқәагьы ҟәыбаса иқәнаҵеит. Анышә иааҭнагаз Борис иҩны ахыб иқәнажьит. Ҳаицны ҳаннеи аишьцәагьы саргьы, иаҳбаз ахлымӡаах, иџьашьаны ҳахәаԥшуан. Борис ус иҳәеит: – Ауааԥсыра егьырмыхьзааит, аҩнқәа ирыхьыз егьаурым. Ҳаҷкәынцәа иҭахаз ҳрылаӡеит, ари ҳзаламӡо ҳаҟоума, – иҳәеит хаҵаҵас.
Борис рнышәынҭрақәа рҿы иҷкәын изқәаҭыԥ анамеида нахыс, Кәтол рыҩны иаангылеит, иԥшәмагьы иаргьы. Иашьа Игор, атҟәараҟынтә дандыргьежь, Мрагыларахьтәи афронт атыл аус ахьеиҿаҳкаауаз дҳалан, ацхыраара ҳарҭон абыргцәа: Павел Аӡынба, Андреи Гәниа, Борис Гәыргәлиа. Иҭахоз аибашьцәа рҭаацәа рхаҵгылараҿ, абыргцәа ражәа акраанагон.
Павел Аӡынба иаҳәшьаԥацәа, ҩыџьа аишьцәа Коӷониаа, иашьа Ҷыка иҷкәын аиҵбы иҭахахьан. Борис иаҳәшьа, Шьаҟрылаа ирымоу лыҷкәын Алхас дҭахахьан, Аԥсны афырхаҵа ҳәа ахьӡгьы ихҵан. Абас аҷкәынцәа зыцәҭахахьаз ҳацны аԥсыҭбара ахьыҟалоз аҩнаҭақәа рҿы ҳаннеилак, ацәажәара иаҳа иаҳзымариахон. Аԥсуаа ражәаԥҟа иалами «Зԥа дымԥсыц, уԥа диумырҵәуан» ҳәа, угәаҟра уцеиҩызшо, ихаҭагьы уи аҩыза аҭагылазаашьа зхызгаз, шьамхахьы асы икажьыз, шьапыла иԥны, иҭахоз аҷкәынцәа аҵыхәтәантәи рымҩахь рынаскьагараҿ, ирылдыршаз даараӡа иӷәӷәоуп. 
Хыхь зыӡбахә ҳәоу ауаа хатәра дуқәа, рыхҩыкгьы рыԥсҭазаарақәа ирылҵхьеит. Борис данқәыԥшыз, Қарҭ ауниверситет данҭаз инаркны, иԥсадгьыли, иуаажәлари рыбзиабара илыжжуа акәын дшыҟаз. Уи азыҳәа ақырҭцәеи иареи изныкымкәа агәеизынхарақәа роухьан. Ԥыҭҩыкгьы алабахы иҵиххьан. Ииашацқьаны дпатриот дуун. Аиҩызараҿ даараӡа аԥхарра иҵан, илшоз аусаҿ иҽыԥхьеикуамызт, Бориа дукәхшоуп ҳәан акәын дышуацәажәоз. Иара ипатриотра  еиҵбацәа зегьы ирылаиааӡеит. Аишьцәа реиҵбы Аполлон (Даур) занааҭла дҳақьымуп. Аԥсны иаарылукааша хирургуп. Очамчыра араион ҳақьым хадас аус аниуаз, Очамчыратәи аҟәша афорум, иашьа Игоргьы иаргьы иҵәатәышьаҟаны иалан. Ҳаибашьра хлымӡаах аан, Мрагыларатәи афронт аҿы ихәыз аибашьцәа, шәҩыла рыԥсы еиқәирхеит. 1500 операциақәа ҟаиҵеит. Аԥсны афырхаҵа ҳәа ахьӡ ҳаракы ианашьоуп, Аԥсны жәлар реизара, апарламент  дадепутатуп.
Бориси Неллии ирыман хҩык ахшара. Ҩыџьа аҷкәынцәеи ӡӷабки. Иҭахаз рыҷкәын Абзагә дҭаацәарамызт. Егьырҭ рыбзиарақәа  дахаанны ибахьан Борис. Борис иԥшәмеи иареи ирыхьхьаз рзымхозшәа, рыҷкәын аиҳабы Ахра иԥсҭазаара далҵит, аибашьра ашьҭахь. Уи ахьаа дугьы ахгара цәгьагәышьан, аха агәаҟра хьанҭа уаанӡа иаӡрыжәхьаз иаиааит. Ахра ихәыҷы хазынақәа рандуи, рабдуи рыхәрақәа дырӷьон, Борис машәырла дҭахаанӡа. Рыӡӷаб Ада Ешаа рҭаца, иара убас ҩызарыла иаҳзааигәаз, аҭаацәа нага Бирда иҷкәын Беслан иԥшәма лоуп. Урҭгьы рыхшара рыла абдуцәеи андуцәеи ргәы дуны иҟоуп.
Ажәа иалоуп, аамҭа цәгьа иалиаауа дуаҩы џьбарахоит ҳәа. Ииашазаргьы ҟалап, Борис аамҭа аныцәгьаз иалиааз иоуп. Убри азыҳәан акәхарын дзыџьбараз. Иҷкәын Ахра иҩызцәагьы иаргьы изыгәдуны «Борман» ҳәа иарҳәон. Игәы иамыхәоз уҿаҿы иуеиҳәон, џьоукы-џьоукы реиԥш ушьҭахь иҳәаӡомызт. Дара рҭаацәара дуаҿ аҳәеиқәшәара ианагь ирыман, Борис ииҳәоз зегьы рзы изакәанын. Рани, раби убыс аԥсуа ламыс рыларааӡеит, агәеизыбылра ахәҷы инаиркны аду иҟынӡа ирылоуп, аԥсуа ҭаацәара иеталонуп. Борис ижьрацәара уамакала пату ақәиҵон. Уи аԥсуа иҟазшьа, ихныҟәгараҿ иалазароуп иҳәон. Ииз зегьы мышкызны ҳаԥсуеит, ауаҩы иԥсыз ишьҭахь аҵеира аныҟоу, абиԥара змырԥхашьо, иазырҳаны иныҟәызго уи дыԥсӡом. Убыс аҵеира бзиа иҵагылоуп Борис.
Ажәакала, аҭаацәара ду иааӡо дҩашьаӡом рҳәон ажәытәуаа. Ҳабацәа анасыԥи аџьали ахаангьы агәра ргон. Иара ҳаргьы агәра ҳгозароуп. Борис убри  аҽнадагьы, иагьараан уа амашьына дақәтәахьан, дылбаахьан, аха аџьал ахырԥара цәгьазаап. Борис 78 шықәса дшырҭагылаз иԥсҭазаара ҿахҵәеит. Иара агәабзиара злаимаз ала, шәышықәса ниҵуан, убас рыцҳарыла дҭамхазҭгьы. Сара хаҭала Борис сгәаҵаҿ дыҟоуп, аринахысгьы уа даанхоит.



























Аԥсуа патриот ду 

Ашьха ашьапаҿы ишьҭоу, Аԥсны иаарылукааша аԥсуа қыҭа ԥшӡа Дәырԥшь, Асовет аамҭақәа раан, Ленин иорден анаршьахьан. Еиуеиԥшым аҳәынҭқаррақәа рхадацәа зҭаахьаз, абри ақыҭа хазынаҿы инхон, унеишь-уааишь ҳәа зарҳәоз, хҩык аишьцәа гәакьацәа, анхацәа ӷәӷәақәа: Кәаҵиа, Џьота, Зосим Арӡынаа. Ахҩык аишьцәа рыхшареи дареи Анцәа ишиҳәарыз иҟан, убас иҟоу ҩнаҭақәоуп иахьагьы. Аишьцәа ргәыбжьанытә, Џьота иҩнаҭаҿы, 1950 ш., маи 8 рзы диит аҵеи лаша, ахаҵа ԥшӡа Заур Џьота-иԥа Арӡынба. Џьота иԥшәма Конџьариа-ԥҳа Антикеи иареи ԥшьҩык ахшара рыман, ҩыџьа аҷкәынцәеи, ҩыџьа аӡӷабцәеи. Заур Џьота ихшаз дреиҳабын.
Заур Џьота-иԥа 1957 ш. дҭалоит Дәырԥшьтәи абжьаратә школ, дагьалгоит еихьӡара 1967 ш. рзы. Иара убри ашықәсаны дҭалоит Владимиртәи  аполитехникатә институт. Шьахәла далгоит 1972 шықәсазы анџьныр изанааҭ ала. Аинститут аҟынтәи аихшара иқәшәеит Вологодтәи  азауад «Россельмаш» ацех аиҳабыс. Уи азауад ду аҿы шықәсык ауп аус ахьиуз, аха алҵшәа бзиа инаҭеит нџьныр бзиак иаҳасабала.  1973-1974 ш. раан арра маҵура ихигон. Арра маҵура анихига, дгьежьуеит иԥсадгьыл гәакьахь – Аԥсныҟа. Усҟантәи аамҭақәа раан, аԥсуаа анџьныр квалификациа ҳаракы змаз маҷын. Иара изанааҭ ала нџьнырс аусура далагоит «Аҟәатәи автоколонна – 2654» ҳәа изышьҭаз, атрнаспорттә наплакаҿы. Ҩышықәса инарзынаԥшуа Гәдоуҭатәи автотехмаҵзура директорс аус иуан, ашьҭахь диаргоит Аҟәатәи автотехмаҵзура директорс, аибашьра хлымӡаах иалагаанӡа.  Аԥсуаа рҵеицәа ӷьеҩқәа 1988 шықәсазы «Аидгылара» анеиҿыркаа инаркны, Заур Џьота-иԥа активла иалахәыз дреиуан, ацхыраара риҭон, амилаҭтә хақәиҭраз иқәԥоз. 1992 шықәсазы, аӷа хәымга ҳаԥсадгьыл данақәла, Заур Џьота-иԥа, аԥхьатәи амшқәа инадыркны аԥсуаа ҳҵеицәа хацәнамырха аӷа иҿагылаз дрылан. Уи раԥхьа, абаталион акомандир ихаҭыԥуаҩс дыҟан, анаҩсан Гәымсҭатәи афронтаҿы артиллериа анеиҿкааха, аштаб еиҳабыс. Аиааира даԥылеит Игры аҳәааҿы. Аибашьраан аштаб аиҿкаареи иааирԥшыз агәымшәареи рзы ианашьан Леон иорден.
Аибашьра анеилга, аӷа иаҳниҵаз ахәрақәа рӷьатәын. Еилаҟәыбаса иҟаз ақалақьқәеи, ақыҭақәеи реиҭашьақәыргылараҿ иаҭахын ауаа ҟәыӷақәа, зквалификациа ҳараку анапхгаҩцәа. Иааҳакәыршаны амацәаз ҳҭаркт Шеварднаӡеи, Ельцини. Аԥсуаа амла иаркны иаҳзыларҟәузар ҳәа иаԥшьыргаз аполитика егьалымҵит. Уи  еиԥш аҭагылазаашьа аԥсуаа ҳҭоурых аҿы иҟалахьан, аха ршьамхы адмырсыцызт.
Еилаҟәыбаса иҟаз аинфроструктура шьақәыргылатәын. Адәыӷба мҩа аус ауамызт, аҳаиртә баӷуаза аҵкысгьы еицәартәит ҳаӷацәа. Мҩа заҵәык акәын иаҳзынханы иҳамаз – мшынла аныҟәара. Убысҟантәи аамҭа хьанҭақәа раан, Аԥсны раԥхьатәи ахада Владислав Григори-иԥа  Заур Џьота-иԥа идиҵоит Аҟәатәи амшын баӷуаза напхгара азиурц. Инеиуан-инашәан амшын баӷуаза аус злаушаз акы аанырмыжьит. Амаругақәа абаӷуаза иамаз, ианцоз ирҳәны ицеит. Иара ишиҳәоз ала абаӷуаза цәырҳәны ианиба, Владислав иҿы днеины еиҳәеит аҭагылазаашьа уамакала ишыцәгьоу, аус злаууша акгьы шыҟам. Владислав ԥыҭк иаарџьбараны еиҳәазаап: – Уара «утранспортникми», уи атәами узанааҭ. Ишьақәыргыланы, Ҭырқәтәыла инхо ҳдиаспора уцырхырааны, ҳауаажәлар ахьҭеи амлеи иамкыртә иҟаҵатәуп, – ҳәа иаҳәаны дишьҭит.
Заур аҳәынҭқарра Ахада иҟынтәи адҵа иоуз анагӡара даараӡа иуадаҩын, аха  ус иагьа иҟазаргьы, мызқәак рыла илиршеит абылтәи, ахьшьтәи, афатә раалыҵқәеи раагара. 10-шықәса инарзынаԥшуа, амацәаз ҳанҭакыз,  абри ауаҩ ихигаз аиҭаҳәара цәгьоуп. Ҳауаажәлар  рыфатә, рыжәтә аазгоз, акрырҿазҵоз Заур Џьота-иԥа иакәын.
Ишааиуаз, аҳәынҭқарратә структурақәа раԥҵара ианалага, «Аԥсны амшынӷбарныҟәара» аԥырҵеит. Аҳәынҭқарратә комитет анеиҿкааха, ишьақәиргылеит аӷбақәа аремонт рзыҟаҵарҭа. Иааиртит ацехқәа, аихамаҭәахәқәа аус зладырулоз, астанок лыԥшаахқәа ааганы, зквалификациа ҳаракыз ауаа ԥшааны ацехқәа аусура иалаиргеит. Абаӷуазаҿы еиҿикааит, амашьынақәа ргараж. Аӷба дуқәа аидара иақәызхуа акранқәа еиқәыршәаны ҩџьара ишьақәиргылеит. Абаӷуазаҿы 500-ҩык инарзынаԥшуа ауаа аус руеит. Заур Џьота-иԥа алеишәа иҩны ишимоу еиԥш,  иколлектив аҿгьы иман. Аамҭақәа аныцәгьазгьы, иахьа уажәраанӡагьы аус ицызуаз ауалафахәы азы 20 шықәса раахыс, ҽнакгьы еиҵимырхацызт. Аҟазшьа бзиа имаз азы зегьы ҳаҭыр иқәырҵон, бзиа дырбон. Аԥсны аҩызцәа бзиақәа шимаз еиԥш, Ҭырқәтәылангьы иман абизнес ду знапалаку. Дареи иареи агәреибагара рыбжьан. Дара арахь иааигахьан, иаргьы дара рахь дцахьан. Ажәакала Ҭырқәтәылеи, Аԥсыни ацҳа ҳзыбжьазҵаз, аҿыц ҳәынҭқарра ашьапы анаҳк,  Заур Џьота-иԥа иоуп.
Заур аҳәынҭқрарратә хәыцра злаз, зыуаажәлар рҿаԥхьа зҭакԥхықәра ҳаракны иныҟәызгоз напхгаҩын. Азҵаара ирҭоз абӷьыжә ҳәа аҭак ҟаиҵомызт, даара дазымхәыцкәа. Дуаҩ хатәра дуун, дпатриотын.
Уи иуаажәлар рышҟа аԥхарра ду илан, убри азыноуп ацхыраара рыҭара дзазҿлымҳаз. Аибашьра аан иҭахаз аҷкәынцәа рҭаацәарақәа рзы, ақыҭақәа рҿы, иҭахаз рыхьӡ ахамыршҭразы абаҟақәа рыргылараҿы  афинанстә цхыраара  акырынтә иҟаиҵахьан. Иара убас акультуреи, аспорти, ашәҟәыҩҩцәеи иааԥсара иӷәӷәаны ирыдуп. Иара уамакала агәыҳалалра илан. Имышьҭа бзиан, ацхыраара  зиҭоз аиааирақәа ганы иаауан. 20 ш. рыла 100 мил. мааҭ иуаажәлар ирирхәеит. Очамчыра араион аибашьра ихнарҵәақәаз 8 қыҭак ыҟан. Ихыԥсааны, ихырҵәаны иҟоу араион азы иаасылшо зегьы ҟасҵоит ҳәа ҳаиҳәеит, араион аҿы днеины. Очамчыратәи амшын баӷуаза, Аҟәатәи иафилиланы иҟаҵаны, ауаа аусурҭақәа риҭеит. Аӷбақәа асқьала изадымгыло алыкь аԥыраҳаны иҟан. Изрыцқьоз атехника ду ааганы мызкы инацны арыцқьара иаҿын. Аӷба дуқәа аднакыло иҟаиҵеит. 10 шықәса инарзынаԥшуа абылтәи ахьшьтәи азын ацхыраара ҳаиҭон, иара убас афинанс цхыраарагь ҟаиҵон. Очамчыра араион аҿы еиҿикааит, азауад маҷ – аԥсыӡ-ахамса лаганы ахархәарахь ирҭиуа. Нҵамҭак ала иузҳәома ари ауаҩ ду иааԥсара иԥсадгьыл иадиҵахьоу.
Заур Џьота-иԥа дҭаацәаран, - иԥшәма ԥҳәыс Светлана Иура-иԥҳа Никитина ауаҩраҿы иара ицназгоз ԥҳәысуп,  лысасдкылара,  лчеиџьыка зегь рыла деибыҭоуп. Дара ирхылҵит ԥшьҩык ахшара. Хҩык аԥҳацәеи  рԥазаҵәи. Урҭ  зегьы аҭаацәарақәа аԥырҵахьеит. Заур быжьыҩк амаҭацәа драбдухахьан. Заур Џьота-иԥа,  ишаҳбо ала адемографиатә зҵаараҿгьы дыбзиан. Дызҭахыз зегьы ҳгәы иалоуп апрель 15 рзы иаалырҟьаны иԥсҭазаара дахьалҵыз 65 ш. ихыҵразы 23 мшы игын. Аԥсуа иқәра абжоуп иниҵыз Заур лаша. Макьанагьы  иуаажәлар рзыҳәа шаҟа лагала бзиа ҟаиҵараны дыҟааз иара. Уи иҩызцәа гәакьацәа ҳгәаҵаҿ наунагӡа даанхоит лашарбагак даҩызаны.







Думаа ҳабиԥарақәа рҭоурых

Аԥсуаа аҵеи данилак акәын ианхысуаз, уи иаанагоз аҩнаҭа ыӡуам, абиԥарала аизҳара иатәуп акәын, ус ирыԥхьаӡоит иахьагьы. Аб иаасҭа аԥа деиӷьхароуп, уи иаасҭа амаҭа данеиӷьхалак,  абиԥара зырԥшӡо, еихазҳауа убри ауп. Аӡӷаб атәым жәла шьҭылхуеит, аиашьа длымамзар, аҩнаҭа ашә акуеит. Ҳара Адумаақәа, амҳаџьырра иагазгьы налаҵаны, ҳахьынхозаалакгьы, шьҭрала ҳаҭхьынатәқәоуп. Ажәытәӡа, хышәҟа шықәса раԥхьа, Гәма ҳәа иахьашьҭазынтәи Гәыԥ иааит ҳабацәа, уажәы Аграа ахьынхо. Иахьынхоз, Гәыԥ ақыҭан, раҳәшьаԥацәа Агырбақәа ирыҭаны Ҭхьынаҟа ииасуеит нхара. Гәмантәи иааз Адумаа Гумардел ихьӡын, иԥшәма ԥҳәыс Хәарааԥҳан. Убри ихылҵшьҭроуп иахьа Аԥсынгьы Ҭырқәтәыла Стампыл ақалақь аҿы инхо Елқьыр Думаа иабшьҭрагьы.
Думаа аҵеира змауз аҩнаҭақәа, зышәқәа акыз ыҟоуп. Думаа Мажә Шьханыҟәа-иԥа иаҳәшьаԥа диааӡеит Инаԥшьба Қьаазымбеи, ижәла имԥсахӡеит. Думаа Кыҷ Кәаҵәа-иԥа ԥшьҩык аӡӷабцәа иман – Дусиа, Гәлышьа, Гәышька, Зина. Уигьы аҷкәын диааӡеит, 1941-1945 шш. раан аибашьраҿ дҭахеит; Думаа Слеуан Чхәына-иԥа иман ҩыџьа аӡӷабцәа: Клара, Надира; Думаа Иасон Ламшьаҵә-иԥа ахшара имоуӡеит, ииааӡаз машәырла дҭахеит; Думаа Баџь ӡӷаб заҵәык диман – Маҷкәыкә; Думаа Леуарсан аҵеи диман, Борис ихьӡын, дсахьаҭыхҩын. Ахшара иоуаанӡа бзиа дызбоз аурыс ԥҳәызба рыцҳарыла дылшьит. Абасала амҳаџьырра ицаз налаҵаны быжь-ҭӡык рышә акхьеит.
Убри азы, Думаа ҳҵеира сшәыҳәоит, ибзианы шәазхәыцырц, шәыҩнаҭақәа аԥхьаҟа реизырҳара атәы.
Ажәлантәқәа зегьы рҿы ишыҟоу еиԥш, ҳара Думаагьы абиԥарала еиҿыҵыз абас ауп ишыҟоу:
– Думаа Шьханыҟәа, Думаа Хәҷы – Нестор иабду, Думаа Баӷыр – Маҳмуҭ иаб, Ҭырқәтәыла инхо Думаа Ельқьар иабду.
– Думаа Ӡӷьыра – Ламшьаҵә иаб, Думаа Баџьгәала  – Леуарсан иабду.
– Думаа Баџи Кьеӷьриеи еишьцәагәакьақәан: Кьаӷьриа имаҭа иакәын Ипполит, Думаа Кәаҵәа иԥацәа: Чхәына, Кыҷ, Махаз.
Ажәак ала, х-ҩык аишьцәа ирхылҵыз ҳауп иахьа Аԥсны инхо Думаа зегьы. Ҳара ҳажәлантәқәа Думановаа – Ҟабарда инхоит, хыԥхьаӡарала ҳара ҳаасҭа еиҳаны. Дара изласарҳәаз ала, ажәытә Думаа ҳәа акәын ишырыҩуаз. Ҟабарда абазақәа рқыҭаҿ инхоз Жамбек Думаев – Думаа, 1785 ш. аамысҭцәа дуқәа рхыԥхьаӡарахь ашәҟәы дҭагалан, ҳәа иҩуеит Ҟабардатәи аҭоурыхҭҵааҩ, ажурналист С.Н. Беитуганов. Ҟабарада, Баксантәи араион, Куба ақыҭа аҿы инхоит сара хаҭала избахьоу ҳашьцәа. Убарҭ дырхылҵшьҭроуп Ҭырқәтәылантәи Гәылрыԥшь иааны инхо Думаа Сааџьаҭ. Думановааи ҳареи ҳшеишьцәоу аҳәоит ашәҟәы «Абхазоведение» (Аԥсуаҭҵаара) иагәылоу Дасаниа Д.М. истатиа «Из истории изучения Абхазских фамилий 60-80-х гг. ХХ века» аҿы. Аԥсны инхо Думаа 17 ҭӡы (ҭаацәара) ҳаҟоуп. 1992-1993 шш. рзы иҟаз ҳаибашьра иалахәын жәаҩаҩык Думаа, ҩыџьа ҭахеит.
Ажәытә ҳара Думаа ҳхатә дамыӷеи, Ҟабарда инхо ҳашьцәа Адумаақәа рдамыӷеи еиԥшуп.

(рисунок)


Аԥсуа жәлақәа зегьы ирымаӡамызт адамыӷа. Адамыӷа змаз арахә рацәаны иныҟәызгоз ҭауади-аамысҭеи, анхацәа ӷәӷәақәеи ракәын.


















Ауаҩԥсы иеиҳау мал ыҟам

Аԥхын, 1998 шықәсазы, Москва инхо ҳџьынџьуаҩ, Амԥар Арнольд Анатоли-иԥа, Урыстәылатәи ашәаҳәаратә академиаҿ (Российская Академия Хорового искусства) аус зуаз, уажәы иара убри академиаҿ проректорс иҟоу, иидыруаз, Германиатәи атележурналисти иҭызхуаз аоператори иманы Аԥсныҟа иааит, иеилаҟәыбаса иҟаз ҳақалақьқәеи ҳқыҭақәеи ҭыхны, мраҭашәаратәи Европа аҳәынҭқаррақәа идирбарц. Ҳәара аҭахума, ақырҭцәа ҳаԥсадгьыл ианырҵаз ашәахсҭақәа ирзымбатәбараханы ирбон.
Хьрыԥс Џьапуа, иабхәында иааигаз асасцәа ирзеиҭеиҳәеит ақырҭцәа иҟарҵоз агыгшәыграқәа. Уи анаҩсан идирдырит анхамҩа уси, аҭаацәаратә ԥсҭазаареи, ҳауаажәлар гәкажьрак ҟамҵакәа, зықьҩыла рҵеира шҭахазгьы, Аԥсны Ахада Владислав Арӡынба инапхгарала  иҿыцу адемократиатә ҳәынҭқарра аргылара ишаҿу.
Хьрыԥс аԥсуара аӡыргара, ахаҵгылара еснагь дазҿлымҳауп. «– Агәкажьга мацара дырбаны иаҳзышьҭуам. Шәара шәҿы иганы абыргцәа, иӡыш-ӡышӡа аҩны итәоу, шаҟа рхыҵуа, шаҟаҩ шәыҟоу рыхшара дҳарбап, уи уамашәа ишырбо агәра усыргоит», – иҳәеит Хьрыԥс. Сақәшаҳаҭхан, Ҭхьынаҟа иҳаманы ҳцеит. Ҳаб убри аамҭазы ихыҵуан 103 шықәса, ҳан – 88 шықәса. Арҭ реиԥш иҟаз асасцәа дахьқәа цәҟатак рзышьны, аԥсуа ҵасла ҳарԥылеит. Даргьы даара пату ақәырҵеит. Ҳаб иҩызцәа ансамбль «Нарҭаа», Бабахь Агрба раԥхьа дыргыланы, Кәасҭа Ченгелиа иманы иааит. Арҭ рышәаҳәара, рыкәашара збаз анемеццәа ирзеиҭамҳәо ишанханы иаанхеит. Абри аҟара ақәра змоу, аԥсреи абзареи зхызгаз, ргәы камыжьӡакәа иахьыҟоу џьеишьон анемец журналист. Иара даара ибзианы урысшәала дцәажәон.
Ҳаб иҩызцәа ааиаанӡа, ҳашҭа агәҭа игылоу, ҳазҵаныҳәо аҵла дуӡӡа амҵаны, ҳаби ҳани еидыртәалан азҵаарақәа риҭаларц шиҭаху ҳаиҳәеит. Ҳаб ус аҭак ҟаиҵеит:
– Уара, асас, уаҳаҭыр аҟынтә акгьы сҳәом, сҭакәажә слыдтәаланы ацәажәара асасцәа рҿаԥхьа ҳара ҳмилаҭ иатәым, – иҳәеит. Уигьы еиҭаганы иасҳәеит.
– Нан, Аполлон, ҵаара ԥхашьарам, абарҭ ҳасасцәа иабатәиқәоу? – ҳәа дсазҵааит сан.
– Арҭ немеццәоуп, Германиантәи иааит, – сҳәеит.
– Ааит, сашьцәа ахҩыкгьы зфахьаз ҳашҭа ишԥаҭажәгалеи?! – лҳәан, лылақәа аарцәгьаны даасҿаԥшит. Анемец иаразнак игәеиҭеит ҳан акы дшаргәааз.
– Иҟалазеи, уан акы даргәамҵызшәа збоит? – иҳәеит.
– Дзыргәамҵыз, уи ауп, х-ҩык лашьцәа аибашьра иҭахеит, лара раҳәшьа заҵәы лоуп. Лашьцәа ахьжугьы лыздыруам, дбыргуп, улзымгәаан, – сҳәеит сара.
– Уан исызлаҳәа, Гитлер шәара дышшәаӷаз еиԥш, ҳара анемеццәагьы дҳаӷан, миллионла ҳауаажәлар ҭаирхеит.
– Ииҳәазеи, Аполлон, нан? – дҵааит лара, ииҳәаз аҭак анласҳәа. – Иара итәқәа ишьызар, иара иеиԥш ихәыцуаз ракәын, урҭ дара зегьы еиԥшын, ҳара ҳтәқәа зыхдырҟьооз? – ҳәа инацылҵеит.
Ҳан лгәеилашыра еиқәиртәарц азы ус иҳәеит ҳасас:
– Лгәы иалымсуазар, лхаҵа изыҳәан имаӡоу зҵаарак лысҭар сҭахуп.
– Изакәытә зҵаароузеи? – лҳәеит лара.
– Бхаҵа иҵегь даныҷкәыназ «адонжуанра» бзиа ибозма? Адәахьы атәым ҳәсақәа рахь дыԥшуазма?
– Уара ари анемец аҩысҭаак иакәзаап. Уаб илахь ианыз апыҟҟаҳәа дышԥаԥхьеи, Анцәа сикәыхшоуп, – лҳәеит лара. Илҳәаз аниасҳәа, акыраамҭа дыччон иара. Илҳәаз дшарыччаз анылба, ларгьы аччара далагеит. Уи ала иагьеинаалеит.
– Сара амҩан исарҳәахьеит 10-ҩык ахшара шышәхылҵыз, ишышәааӡаз, ицәгьазма рааӡара?
– Ицәгьан нан, ҳәарас иаҭахузеи, аиҳабацәа андуха исыцхраауан. Ауаҩԥсы иеиҳау мал ыҟам.
–Жә-ҩык ахшара шыҟоу сарҳәахьеит, урҭ рыхшара, рмаҭацәа шаҟаҩ ыҟада?
– Аполлон, нан, усыцхраа, ҳхәыҷқәа зегьы рхыԥхьаӡара сцәеилагеит.
– Ҳхәыҷқәагьы, ҳмаҭацәагьы 71-ҩык ҳаҟоуп, аҭацацәагьы, амаҳәцәагьы 104-ҩык ҳаҟоуп, ҳәа ласҳәеит. Иааџьашьаны дҳақәныҳәеит анемец журналист.
– Араион аиҳабы иҭабуп, ҳәа иаҳҳәоит, абри аҩыза агәалаҟара бзиа ахьҳаиҭаз, – иҳәеит аҵыхәтәаны.
Ари иҭырхыз адокументалтә фильм Германиа ирышьҭит, иахәаԥшуаз иҳарҳәеит.

Иулымшо ухы иадумҵан

Мҽышак аҽны, сашьцәа аиҳабацәа Аҟәа инхо, уа аус зуаз, аԥсшьара мшқәа рзы аҩныҟа иааны иҟан. Ашьыбжьон ҳхәы ҟарҵан, астол ахатәара ҳгәы ишҭаз, машьынак ҳгәашә иаадгылеит. Изусҭцәоу збап ҳәа агәашә санаадгыла, Чагәаа Едики Хәнӡиа Бондои амашьына иааҭыҵит, рқьафқәа ҟаҵаны ишыҟоу удырыртә. – Уа бзиала шәаабеит, арахь ашҭа шәҭал, – сҳәан агәашә аасыртын, ашҭа ианааҭала, ҳнапқәа ааимаҳхит. Сашьцәагьы, сабгьы иаҳзааз зусҭцәада ҳәа идәылҵны иаҳзыԥшуан. – Шәааи аҩныҟа, шәанхәацәа рыԥсы ҭазаап, ҳхәы анҵаны иқәгылоуп, – анысҳәа. – Уахь ҳнеирц азами ҳзааиз, – иҳәан Бондо, аҩныҟа ҳнеит.
Сашьеи дареи еибадыруан. Саб исырдырит иааиз. Едик Очамчыратәи араиком аиҿкааратә ҟәша деиҳабын. Бондо Тамшь аефирхәша ахьаадырхуаз асовенхара деиҳабын. Дареи сареи пату ҳзеилан, ҳаиҩызцәан, ҳастол усгьы ихианы игылан. Рнапқәа аадҳарӡәӡәан астол ҳнахатәеит. Афатәи арыжәтәи азы ахаангьы ҳаиқәшәан. – Дадраа, шәнапы ашәыркы, – иҳәан саб,  акрыфара ҳналагеит. Ҳасасцәа акрыфара уамак ишырҭахымз  гәеиҭан, Анцәа улыԥха ҳаҭ ҳәа аҵәыцак ааникылеит. Ҳаргьы иаанкыланы иаҳжәит. Ԥыҭк ааҵхьанеиԥш Бондо дҩагылан: – Диадиа Нестор, иҟалозар, азин сышәҭозар аҵәыцақәак сара иааныскылалоит, – иҳәеит. Абырг уамашәа  ибеит, аха дахьысасыз азын дақәшаҳаҭхан: – Дад, иахьадагьы ҳаҩны усмыбац, усасуп, аха аԥшәмара уҽаназук, уҳагымхааит, сыҷкәыни уареи раионкаҿ аус еицыжәуеит, – иҳәан дныҳәаны ижәит. Шәаргьы ижәжәы ҳәа иҳадиҵан иаҳжәит. Хәба-фба ҵәыца аанаҳкылахьан еиԥш, Бондо саб аҽыхәмар бзиақәа шныҟәигоз идыруан азы, аҽы бзиа имаз уажәыгьы имоу еиликааит. – Ааи, исымоуп дад, уи ауп шьамхыс исыҵоу, – иҳәеит абырг. Бондо аҩсҭаа, абырг игәы ҟаиҵарц, дааҽхәаны, уҷкәын уҽы ақьар азааиго ҳәа деиҭаиазҵааит. – Ԥыхьа иааигалон, уажәы даҟәыҵны дыҟоуп иҳәеит. – Амашьына  наишьҭааит, азна ақьар сара иузаасышьҭуеит, – ҳәа дааҽхәеит. Машьынак азна  ҳколнхара иарҭаӡомызт, арахә рхәы  лаҵараҿы. Бондо имцқәа иреиҳаз рыла саб ижьара даҿын. Ииҳәақәоз шизынамгӡо здыруан, аха ҳаҩны дыҟоуп, насгьы саб иҿаԥхьа дысмыргамеит. – Дад, уара избо еиҿкааҩдук уакәзаап. Ииашангьы талбошьс уҳамоуп, Анцәа духылаԥшааит, – ҳәа дааирҽхәеит саб, амашьына азна ақьар ақәхны астол ҳахатәоу џьушьап.
Анаҩстәи азҵаара  ииҭаз абаиҭахыз, аха аԥхьа ииҳәаз, саб ишигәаԥхаз аниба, амҵәыжәҩақәа инаҭан, ажәлантәқәа рбиографиа аҳәара далагеит.
– Диадиа Нестор, Гарцкиаа, Касланӡиаа, Хәарцкиаа, Хәнӡиаа ҳажәлақәа анҵәамҭақәа еихаршалоуп, – иҳәеит. – Урҭ ажәлақәа еиқәуԥхьаӡаз, уара ужәла уа иаҭахызу? – ҳәа, Едик иниҿаирхь,  дааизгәаан ажәлақәа Чагәааи, Хәнӡиеи иреиӷьуи ҳәа саб диазҵааит. – Дад Хәнӡиаа ртәы сызуаҳәом, иахьадагьы исмаҳац, Чагәаа рыжәла бзиоуп, – ҳәа ахиҳәааит. Бондо уи нахыс заҟа дымцәажәарыз. Едик ус еиҳәеит, – Анцәа цәгьара уқәиҵахьеит акәымзар, ажәлақәа еиқәыԥхьаӡо, иреиӷьу иреицәоу ҳәа уаланагалан иухәҭаз уаҳаит. – Уи нахыс астолаҿ уамак ҳаидымхалеит, ҳасасцәа цеит.
Есымчыбжьа араионаҿ ҳҟаҵарбақәа аихшьаала ҟарҵон. Аизарахь ҳаҩналаанӡа араиком аԥхьа ҳгыланы егьырҭ ақыҭақәа рнапхгаҩцәа ҳшеицәажәоз, уа мшыбзиа  ҳәа Бондо дааҳадгылеит. Аԥсшәа анеибаҳҳәа, аҩызцәа зегьы ишраҳауаз, саб дызқәыргәыӷыз ақьар анбасзааиҭиуеи ҳәа узааицҳауеит, анысҳәа, Едик дахьтәаз ахь инапы  ирххан, «ана иҩнатәоу изишьҭааит», иҳәеит. Ас сызиазҵааз аҷкәынцәа ианрасҳәа еибарччеит.
Заур Киут ус иҳәеит: –  Анцәа цәгьара уқәиҵахьеит акәымзар, иулымшоз ухы изадуҵоз?

















Ахныҟәгашьа иазку ажәабжьк

Аԥсуа ихныҟәгашьа, итәашьа, игылашьа, ихы ҳаҭыр ақәҵашьа, даныхәыҷыз ианркны иларааӡон. Адәахьгьы, аҩны аҩныҵҟагьы ахымҩаԥгашьа ԥшӡа дақәшәо драаӡон, даҽа милаҭкаҿ иҟам ацәаҩала. Аԥсуара аныҟәгара иџьабаауп, ҳәара аҭахума. Иаашьо, аԥсуара изныҟәгом рҳәон ҳабацәа. Аԥсуара ҩадароуп, иаԥсыуамра лаӷьароуп, рҳәон даҽазныхгьы. Убри  зырҵабыргуа хҭыск салацәажәарц ауп исҭаху.
Ханҩажәижәабатәи ашықәсқәа раан акәын. Ҳгәыла ҷкәын иабхәараа иԥхьон. Иаб дааины дсыҳәеит, ачарахь сыҷкәын иҩызцәагьы иаргьы раԥхьа угыланы усызрыцца ҳәа. Ачара ахьыҟоу иабыкәу ҳәа саниазҵаа, Тҟәарчал ауп иҳәеит. Ҳҽааибаҳҭан, ачара аҽны, инықәыршәны ачара ахьыҟаз аҩнаҭаҿы ҳнеит. Ачара зуаз аҩнаҭа аҭацагьы дааргеит. Ажәак ала, ари ачара ду, сасцәаны ирымаз аҭаца лҩызцәеи ҳареи ҳакәын. Егьырҭ ауа-аҭынха, аҩызцәа, агәылацәа ракәын. Шәааи, шәнапы аӡы ақәшәҭәа рҳәан, сасгьы ԥшәымагьы  ҳаибарԥшны, ҳнапы ааӡәӡәаны, ашьаԥа ҳныҵалеит. Ҳаннеи нахысгьы сылаԥш иқәшәахьан бырг ԥшӡак, аԥсыуа маҭәала еилаҳәаз. – Шәаала, дад, шәара амаҳә иҩызцәа, –  иҳәан, атәарҭа дныбжьалан иҿынеихеит. – Аиҳабы уара уакәзар, усышьҭаланы уаала, дад, – иҳәеит. Ари еиԥш абырг ду идтәалара аԥсыуала иԥхашьароуп сгәахәын, ҳамҭак сҽааныскылеит. Иара игәеиҭан: – Дад, уззаангылаз еилыскааит, аха иахьа уара унапы иану, уаазышьҭыз рганахьала усыдтәалеит ҳәа егьамаӡам, – иҳәеит. Ажәак ала, сыстатус исымоу идтәалара азин сынаҭеит. Уи адагьы, абыргцәа рыдтәаланы рацәажәара бзиа избоит ианакәызаалакгьы. Иуҳәар алшоит, аҽны исықәҿиеит ҳәа. Зегьы  ҳанеидтәала, шәнапы ашәыркы дадраа иҳәан, акрыфара ҳналагеит. Анцәа улыԥха ҳаҭ ҳәа дныҳәа-ныԥхьан, сара даасазҵааит,  иужәлоузеи ҳәа. 
– Сдумаауп, –  сҳәеит. 
– Нестор уизааигәоума, дад?
– Иҷкәын соуп, – ҳәа, аҭак наисҭеит.
Дҩагылан, саргьы сҩагылеит. – Ухы саргәӡи, дад,– иҳәан, схы даагәӡын, –ушьҭа утәа, – иҳәан, сааиваиртәеит.
Саби иареи шеиҩызцәаз, есышықәса ашьха ишеиқәшәоз, иԥҳа, ҳара ҳауа Ӷәарзалиа Елизбар дышимоу, азаарыгӡа ажәабжьқәа сеиҳәонаҵы, ҳҿаԥхьа, аҿаҭәарҭаҿы, уаа ҩажәаҩык раҟара иааганы аҿарацәа ааҳҿадыртәеит. Сааҭкгьы цқьа итәамызт. Аҟанҷ амжәабаӷь анрыларыԥсалак ишырфо еиԥш,  аанҿасрак ҟамҵаӡакәа, ажәжәаҳәа краарфан, иҩагылан ицеит. – Цқьа уацәажәаха аасырымҭеит, арҭ ауаа млагақәа иабакылыргеи Анцәа цәгьара рықәимҵааит, – иҳәан, аилыргаҩ илабашьа кны ибжьагылаз дааиԥхьан, – дад, ҳаԥхьа аҿатәарҭа иамоу, адәахьы идәылганы ига. Сара иуазҳәо сҭынхоуп, Гемуа Ҭемыр соуп, ҳасасцәагьы рхәы ҿыцымҭала иаажәга, – ҳәа идиҵеит. Иажәа ҩбамтәкәа, аҿатәарҭа идәылган иргеит, афатәгьы ааганы иҳамҵадыргылеит. Ихьӡи, ижәлеи аниҳәа сгәы иаахәеит. Иӡбахә саҳахьан, аха дсымбацызт. Иааины астол иқәыз ицәырҳәны ицаз ирхиҳәаан, ацәажәара дналагеит. – Аҟәа сыҟан, ақалақьаҿ автобус ааныркылан, Тҟәарчалҟа иаауаз сынҭалеит. Автобус азна ауаа ҭатәан. Атәарҭа смоузт, атәарҭа амаақәа кны саагылеит. Сахьгылаз аԥсыуа маҭәала деилаҳәаны хаҵак дтәан. Ивараҿ, аԥенџьыр аганахь, ӡӷаб қәыԥшк дидтәалан. Уааи сҭыԥаҿ усыртәоит иҳәан, сахьихәаԥшуаз, сара саасҭа деиҳабны дызбан исымуит. Иареи, сареи ҳаицәажәара итәаз зегьы ираҳауан, аха сыдмыртәеит. Сзыртәарц зҭахыз идтәалаз, есқьынагьы адәахьы дыԥшуан. Аӡәгьы симыртәошәа аниба, идтәалаз аӡӷаб ус леиҳәеит: – Хәыҷык бҩагылар, ҳзықәтәоу атәарҭа ҳаахан дҳартәап, – иҳәан, аҩыџьагь анаагыла, атәарҭа хәыҷык иааскьаҳган, ҳахҩыкгьы  ҳаидтәалеит. Иареи сареи ҳаибадырит. Дажьибан, Гәдоуҭатәын, иҷкәын ашахтаҿ аус иуан, рбара дцон. Сара усҟан 83 шықәса схыҵуан, иара ҩышықәса рыла дсеиҵбызаарын. Автобус ықәҳа ицон, иареи среи, автобус иҭаз аҿарацәа рхымҩаԥгашьа ҳзымбатәбарахан ҳаицәажәон. Ҳаицәажәарагьы раҳауан, аха лкаак ҟарымҵеит. Сара ус иасҳәеит: – Ҳара ҳанҿарацәаз, аламыси аихаҵгылареи, апату еиқәҵареи иҳамаз аԥхасҭахара иаҿушәа збоит, – ҳәа. – Ииашоуп иуҳәо, ҳара ламысла ҳхы зныҟәаҳго, ҳанацәа ргәыҳәԥы хшыла ҳрааӡон. Ҳанацәа рыламыс ҳалалеит. Уажәтәи аҿар ранацәа ргәыҳәԥы хшы рҿамҵаӡакәа, ажә ахшала ирааӡан, ажә ламыс шьҭырхит, – ҳәа сеиҳәеит, убри ахаҵа. Ииҳәаз иашамзар, ара ҳаԥхьа итәаз рыкрыфашьа умбеи. Аԥсуа ас крифаӡом. Чароума, ԥсхәроума сахьыҟазаалак, аҩны саннеилак акрысфоит. Аԥсыуа ҵасла, асас амла дшакуа аԥшәмацәа идирбаӡом, ихәы ирҭогьы зегьы ифаӡом, – ҳәа сеиҳәеит абырг лаша.





Иҭбаау ажьрацәара

Ҳабду Џьапуа Џьагә Ҳанашә-иԥа 90 ш. ихыҵны иԥсҭазаара далҵит 1949 ш. рзы. Иара иман хҩык аԥацәа: Кәаӷьына, Самсон, Баграт; иԥҳазаҵә – Гәлиза.
Џьагә иԥацәа ахҩыкгьы 1941-1945 шш. рзы аибашьраҿ иҭахеит. Кәаӷьына ҩыџьа аԥацәа иман – Акаки Ӡикеи; ҩыџьа аԥҳацәа – Мамычкеи Зинеи. Самсон аԥҳәыс аагара дахьымӡеит, Думаа Кыҷ диааӡон ԥас. Баграт иԥҳазаҵә Света лыхьӡуп. Гәлиза Ҭхьына инхоз Думаа Нестор иԥшәма лакәын. Дара жәа-ҩык ахшара рхылҵит, ԥшьҩык аҷкәынцәеи, ф-ҩык аӡӷабцәеи, саргьы убра сналаҵаны.
Ҳанашә иман ҩыџьа аишьцәа: Османи, Кьантыгәи.
Осман иман ҩыџьа аԥацәа: Кәцеи, Шьаҳани; хҩык аԥҳацәа: Ҟаимыҭхан, Асҭанда, Дасԥина. Ҟаимыҭхан Мықә инхоз Ҭарба Сеидыҟ диман, дара ирыман ԥшьҩык аԥацәа: Кәат, Мыта, Мышьа, Ҭандел; хҩык аԥҳацәа: Хьыкәыр Џьгьарда Бадиа Едыгьа диман, рыҷкәын Буџьга ихьӡын, Таразиа Гагра Чепи-оглы Мамед диман, рыҷкәын Қьамал ихьӡын, Графина Аҟәа инхоз Амқәаб Каманда иԥшәма лакәын. Асҭанда Ԥақәашь инхоз Ԥачлиа Ҳазараҭ диман. Асҭанда хә-ҩык аԥацәеи ҩыџьа аԥҳацәеи лыман: Фафа, Дигәа, Миха Иуана, Ҷаҷа. Дигәа иԥа иакәын Володиа Ԥачлиа, аибашьра аан 1941-1945 шш. Матросов иҟаиҵаз афырхаҵара аҩыза ҟазҵаз. Дасԥина Ҷлоу инхоз Ашьхаруа Жьагә иԥшәма лакәын, ԥаки ԥҳаки лыман, рыҷкәын Қәашьшьа ихьӡын.
Кәцеи, Шьаҳани ахшара рымаӡамызт, раџьал аан иԥсит, ақәра  дуқәагь нырҵит.
Ҳанашәи Османи рашьа аиҵбы Кьантыгә иакәын Лагә дызԥаз. Лагә иԥа Елызбар иакәын, уи иԥацәа Иасони Уанкеи роуп.
Арҭ ахҩык аишьцәа раб Софыџь ихьӡын. Софыџь иаб Гадәыра ихьӡын. Урҭ Аимарантәи Отаԥҟа ииасит нхара.
Дара ажәытә иахьынхоз Отаԥ ақыҭан акән, аишьцәа аиҳабацәа Ҳанашәи, Османи Ҷлоуҟа ииасуеит нхара. Дара аишьцәа аӡиас Отаԥ ахықәан еидынхалон. Уатәи рынхарҭақәа рҿы дынхоит рмаҭа Ӡика Џьапуа.





Ажьира алыԥха зауша сыуаажәлар!

Аԥсуаа Анцәа иашьапкра хымԥадараны ирԥхьаӡон есқьынгьы, еиуеиԥшым аныҳәарақәа иахьа уажәраанӡагьы ирымоуп, аринахысгьы иныҟәыргалароуп. «Аныҳәара ауаҩы дааӡоит, ашәира дыхнарҵәоит», – рҳәон ҳабацәа. Аныҳәарақәа зегьы иреиӷьны исыԥхьаӡоит ажьырныҳәа. Ашықәс ҳанҭало раԥхьаӡатәи аныҳәа ауп. Аҭаацәеи ажьрацәареи еиҿызкаауа, еибазырбо ныҳәоуп. Сара хаҭала ашықәсан имҩаԥааго аныҳәарақәа зегьы иреиӷьысшьоит. Даараӡагьы акрааҵуеит ажьырныҳәа мҩаԥаагоижьҭеи ҳҭаацәараҿы. Саб данԥсы ажьира амаа сара исдыркит, иара ишҳабжьигахьаз ала. Ажьырныҳәа азы есышықәса аҳаԥшьа иаҳзыҵо аҩыцқьа ҭаҳҭәоит, абшьтәа адыргыланы ҳныҳәоит. Саҳәшьцәа афҩыкгьы арбаӷьқәа ааргоит, ажьираҿы инаганы, ацәашьы рыхганы, саб ишыҟаиҵалоз еиԥш, исныҳәоит.
Саб ихаан, жьырныҳәа хәымбыҽхак азы, хынҭа-ҩынҭарақәак ҳақәшәеит, 60 шықәса раԥхьа иуморк аҳасабала иҟалеит. Саб ааҩык аиҳәшьцәа иман, иара рашьазаҵә иакәын. Рыззегьы рыхшара, дара Анцәа ишиҳәара иҟан. Дара зегьы раб ижьираҿ инаган иныҳәон рашьа. Иаҳәшьцәа руаӡәк, Џьал ақыҭан хаҵа ирымаз, арбаӷь дук, ашәишәи иаҟараз, амҵәыжәҩақәа ҿаҳәаны, арҭмаҟ ду иҭартәаны ашҭаҿ данааи, ахәыҷқәагьы адуқәагьы  ҳанылԥыла, ҳашгәыдылкылоз, ларбаӷь, алышькьантыр иагаша ҳла, арҭмаҟ иахьҭатәаз иааршәан, амҵәыжәҩақәа иӷәӷәаны иҿалымҳәазаарын, инҭыԥраан, аандагь иахыԥраан арасраҿ аҽаҵәахит. Акыраамҭа ҳашьҭан ахәыҷқәа зегьы. Лара агәамҵра далагеит: – Ишԥасыԥсыхәо, сымныҳәаӡакәан саанхар сахыԥсаауеит, ари акы иазҳәоуп… Ариабжьарак сыԥхыӡқәагь ҽеиӡамызт, – ҳәа, ашҭа дықәгыланы дшыгәжәажәоз, арасраҿ аҽӡаны иахьылатәаз иаҳбан, саҳәшьагьы саргьы ҳҽақәыжьны иаҳкын, иааганы илаҳҭеит. – Ааи сгәы аҵәымаӷ иалалаз шԥалышәхи, шәаҳәшьа ду дшәыкәыхшааит, – лҳәан, дааҳақәныҳәеит.
Ҳауаажәлар, есымша ишәыдынҳәалазааит илашоу, ибарақьаҭу ажьырныҳәа! Ажьира алԥха шәоулааит! Есышықәса ҿыц шәыззыԥшу  агәыӷрақәа шәыла иабааит, аихьӡарақәа шәзаанагааит, аҿиара рацәахааит, Анцәа ду, суҳәоит!




Аԥсуеи аԥсуареи

Ажәытә аахыс аԥсуаа ражәа иалоуп «аԥсуеи аԥсуареи агеи ашьхеи рыбжьоуп» ҳәа. Уи зхырҳәааз, иаԥсуаны аԥсуара зызыныҟәымго, иацәаашьо рзоуп. Аԥсуаа ҳқьабз иамоу аҷыдарахадарақәа иреиуоуп: Аԥсадгьыл абзиабара; аиаша ахаҵгылара; ахы пату  ақәҵара; ажьрацәара патула ахаҵгылара; ахьӡи ахьымӡӷи аилкаара; ианаҭаху, иахьаҭаху ахаҵара; ачеиџьыка пату ақәҵара; аҳалалра; еиҳабы-еиҵбыла апату рықәибаҵара, реихаҵгылара; ацәгьеи абзиеи реиҿыбаара. Убарҭқәа ныҟәызго, зцәа-зжьы иалоу иоуп аԥсуа иаша. Аԥсышәала ацәажәара мацара, егьырҭ хыхь еиқәыԥхьаӡоу ацымзар, акгьы аанагаӡом. Аԥсышәала ацәажәара здыруа атәым милаҭгьы ыҟоуп. Нас урҭгьы аԥсацәоума?..
Аԥсуа ихдырра есқьынагьы иҳаракын, иламыс цқьан. Убри азыноуп ажәытәан изырҳәоз: «Аԥсуа иламыс агәыжь иазгом, имал арбаӷь иагоит» – ҳәа. Аԥсабараҿы имажәуа, имхо акгьы ыҟам, аихалыхгьы налаҵаны. Ҳабдуцәа ражәа ишалаз еиԥш, ауаҩы дажәуа даналагалак, иқәра анааилак, зегьы раԥхьа ицәа, ижьы кыҷуа иалагоит, ихы ацәа џьаџьахоит, аха ибз имырџьаџьароуп. Дызлоу иҭаацәагьы, иааигәара иҟоу ауааԥсырагьы, макьана Анцәа даҳцәумшьын рҳәаратәы ихы мҩаԥигалароуп. Убас еиԥш зхы мҩаԥызгоз абыргцәа,  жәынҭа шкәакәала дымҩасит рҳәон. Ииашацқьаны, арҭ реиԥш иҟоу ажәа лыԥшаахқәа, абас еиԥш иҟоу ахәыцреи, ацәажәареи ҳара ҳмилаҭ рҿада, даҽа милаҭк рҿы иҟамзар ҟалап.
Хыхь ишазгәаҳҭаз еиԥш, аԥсуара иара ахатә шәагазагақәа амоуп. Убри  ныҟәызго рзы, агеи ашьхеи ирыбжьоу аҟара рзыбжьахаӡом… Ҳара зыуаҩбжара акыр  инахысхьоу, ҳабацәа иаҳдырбаз, иҳаларааӡаз аҟынтәи ацәхьаҵра ҳалагахьеит, адунеиаҿ имҩаԥысуа аглобалтә цәырҵрақәа ирыхҟьаны. Ҳашьҭахь иҳаҵагылараны иҟоу аҵеира шԥаҟало?.. Ҳара ҳаиԥш иҟоу амилаҭ хәыҷқәа, иҳамбаӡакәа аамҭа кьаҿк иалагӡаны ҳнарылаӡҩа ҳцоит. Убри азы, ахыхьчара бзиа ҳамазароуп, ҳмилаҭ рқьабз хазынақәа реиқәырхараҿы. Егьырҭ амилаҭқәа рҵасқәеи, рхымҩаԥгашьеи, ҳара ҳзы итәымуп. Ҳара ҳмилаҭ ажәытә аахыс егьырҭ амилаҭқәеи, урҭ рнапхгаҩцәеи ҳзыргәаԥхоз, аԥсуа инхашьа, исасдкылашьа, ихымҩаԥгашьа, рчыс рхиашьа азаарыгӡа ирбоз ихнахуан, ирымбацыз акы гәныркылон.
Ианакәызаалак аԥсуа ишабалак дларҟәны уиацәажәар иуӡомызт, ихьымӡӷишьон, аҭакгьы уиҭон. Аҽыуаҩ дҽыжәланы дышнеиуа, даҽа ҽыуаҩык диԥылар, данааивало, иҽы дзықәтәоу иҟамчы ахиҟьар, иԥылаз дисызшәа аанагон, уи хьмыӡӷын. Асас аԥшәма диҭааны дшыҟоу, аԥшәмацәа рхәыҷқәа ираӷьуа иалагар, ирыпҟар, асас пату иқәимҵеит ҳәа аԥхьаӡоит. Асасцәа уҭаанӡа ухәыҷқәа бжьаны иумазароуп…
Аԥсуаа ҳқьабз аҿы зегь реиҳа ихьымӡӷны ирыԥхьаӡоз, ажьрацәара аилагара акәын. Ус зхы иаҭәазшьаз амаҳагьа ҳәа дрыԥхьаӡон. Ижәлантәгьы дахьынхоз ақыҭагьы, лахьы ӷәӷәа иҭаны ақыҭа далырцон. Уи аҩыза аус идыԥхьаӡалара, ааӡаратә ҟазшьагьы аман, уаҳа убас еиԥш иҟоу ахымҩаԥгашьа ҟамлац азы. Ахшара имазар дамыӷаны ирзаанижьуан, амаҳагьа ихшара ҳәа. Иаҭа ихьмыӡӷны ҳмилаҭ ирыԥхьаӡоз – ахатәара. Аԥсуа хаҵа уахык еиҳаны иабхәараа дырҭааӡомызт, харантә даазар ҩаха. Уи еиҳаны аангылара ԥхашьаран, иабхәараа дырҭатәеит ҳәа ирыԥхьаӡон. Забхәараа рҿы иаангыло мызла, шықәсыла, уи дхатәаҩуп. Ус иҟаз ауаа ҳабацәа, ҳабдуцәа, аизарахь дааиргьы ажәа ирҭаӡомызт, хаҵа дцеит ҳәа.
Рхы шԥамҩаԥыргоз ацәгьеи, абзиарақәеи рҿы, аишәа ианаахатәалак ҳабацәа?! Рнапы рыӡәӡәон еиҳабы еиҵбыла, асаси аԥшәмацәеи еибарԥшны. Аишәа ианахатәалак, хыма-ԥсыма акрыфара иалагаӡомызт, уажәы ишыҟарҵо еиԥш. Аԥшәма аиҳабы дааины шәнапы ашәыркы дадраа, имҳәакәа рнапы адыркуамызт. Досу иахьтәашаз асасцәагьы, аԥшәмацәагьы аилыргаҩ идирбон. Уажәы еижәыланы досу иахьиҭахыу итәаны ажәжәаҳәа акрыфара иалагоит. Аԥсуа сасра дахьнеиуаз, ихәы ирҭоз зегьы ифаӡомызт, дымлагома ҳәа изырымҳәарц.
Аԥсуа ихныҟәгашьа зықьҩыла адунеи аҿы иқәынхо амилаҭқәа рҿы, акы иалаҩашьо иҟаӡам. Уи зыбзоуроу, ҳазхылҵыз адуқәа роуп. 
Аԥсуа ихныҟәгараҿы ианагь аҽраԥшра  илан, иабиԥара ишақәнагоз ала ихы мҩаԥигон. Абырг «икульт» ӷәӷәан, иҳаракын. Аԥсҭазаараҿ иҟалоз ауадаҩрақәа ҳмилаҭраҿы абыргцәа дуқәа ракәын изыӡбоз, ауаа хатәрақәа, урҭ ирҳәоз зегьы рзы изакәанын. Абырггьы иқәра иаҵанакуаз ала ихы мҩаԥигон. Ҳазҭагылоу аамҭазы даара ҳхьысҳахеит, убас еиԥш иҟаз ауаа хатәра дуқәа рыла. Қыҭа цыԥхьаӡа иҳамамзи убас иҟаз ауаа хазынақәа. Ҳашнеи-шнеиуа аџьма гыды еиԥш ҳҟалар ҳәа ашәара сымоуп, ҳаӷеимшхара. Уажәы, ааигәа ҳмилаҭ рҿы аиҿагыларақәа ицоз, иахьагьы иҳамоу, зегь раԥхьа иргыланы абыргцәа руси, рызҵаареи ауп. Абыргцәа русӡбараҿы ашьаус ахьыбжьаз саныҷкәыназ аахыс акырџьара саладырхәхьан. Убрантәи иалыскааз: зус рыӡбоз аҩганкгьы ирзеиԥшны иазнеиуан. Аӡәгьы идгыломызт, ирзеиԥшыз ақәнага рзырыӡбон. Убри аԥҟара ирзырыӡбоз аҩганкгьы иқәныҟәар акәын. Убрахьтәи аус ӡбашьахь ҳхы ҳмырхар, аԥхьаҟа иҵагь ҳус уашәшәырахоит. Абырг иахьа ауаажәлар ҳаилазаараҿ патула ихаӡгылара ихьысҳахеит. Абырг иахьа «дмодамхазшәа» збоит, анкьа ишыҟаз аасҭа, абыргцәа рыхшыҩ ақәныҟәара, ҳара аԥсуаа ишҳамаз еиԥш, ҳашьцәа адыгаагьы ирымоуп иахьагьы, ажәытәан ишыҟаз еиԥш. Убри азоуп амилаҭ ҳәоу еиқәшәара зрымоу. Мшәан, «абырг дызмам, Анцәа димам» ҳәа, ажәытәӡан аԥсуаа иаԥырҵаз ажәаԥҟа ами иахьагьы ҳажәа иалоу. Абырг нцәахәык еиԥш ихәаԥшуан ҳара ҳазхылҵыз ажәлар.
Еиқәыԥхьаӡоу азҵаарақәа зегьы, ааӡара аус иадҳәалоуп. Ауаҩԥсы дшыуааӡо еиԥш дҟалоит. Ҳәара аҭахыума, ааӡаҩ ихаҭа дааӡазароуп… 
Ажәак ала иуҳәозар – аҳәоуеиқәшәара зегьы ирыцкуп. Аԥсадгьыл абзиабара, аԥсуаа ахаангьы ирылан. Убри азоуп зқьышықәсала ҳаԥсадгьыл еиқәырханы изаарго аԥсуаа рҵеицәа ӷьеҩқәа. Аԥсуа ахаангьы иара ихы иадикылоз, иԥсадгьылгьы иадикылон. Уи зырҵабыргуа хҭыск аԥхьаҩ иҟынӡа иназгарц сҭахуп. Асовет аамҭа ҟалаанӡа акәын, Арасаӡыхь ақыҭан инхоз ахаҵа ԥшӡа, иоура, иҭбаара акала дысзыҟандаз ззырҳәоз иакәын Қап Еқәԥ-иԥа Сиԥана. Сиԥана ииашьара иазааигәаз раҳәшьа Қап-ԥҳа Назифа, Баҭым инхоз аԥсуа хаҵа замана Чырыкба Хәарашьыҭ иԥшәма лакәын. Сиԥана иаҳәшьеи имаҳәи рбара Баҭым дцеит, икәымжәы, икаба, иразын ҟама иҟәнҵаны ахаҵа ԥшӡа. Ҽнак зны, Хәарашьыҭ иҩыза аҭырқәа уаҷар дахьыхәаахәҭуаз днеигеит Сиԥана. Аҭырқәа Хәарашьыҭ диазҵааит, ари ахаҵа ԥшӡа иуцу дызусҭада ҳәа, Сиԥана иԥшреи, исахьеи игәаԥханы. Ари даԥсуоуп, ҳәа аниҳәа, аҭырқәа иџьашьаны ҭырқәбызшәала, ари иҩыза ахаҵа ԥшӡа, абнараҿ инхо аԥсуаа дрызҭада, ааиҳәахьан еиԥш, Сиԥана ҭырқәшәала ибзианы ицәажәоз, аԥсуаа иларҟәны дахьрыхцәажәаз азы, ишьхәа даақәҵәиаан аҭырқәа данис, идәқьан ашә днылаҳаит.
Ари ахҭыс сзалацәажәаз, ухы аҟара уԥсадгьыл бзиа иубозар ауп. Убасҟан  аимак-аиҿак иаҳа имаҷхоит. Ухатә ус аасҭа ууаажәлар рус аԥхьа иургылароуп. Убыс иҟоу роуп ииашаны аԥсуа патриотцәа ҳәа ззырҳәо.





Ҳдемографиатә ҭагылазаашьа ӡбашьас иамозеи?

Аԥсуа жәаԥҟа иалоп, ауаҩы дызлабеиоу ауаҩы илоп ҳәа. Ахылҵшьҭра ҳмилаҭ ианагь пату рзақәын, убри азын ахылаԥшра бзиа арҭон. Аҭаацәара шаҟа еиҵыҵуа аҟара аҳәынҭқаррагь иахәоит, аԥсадгьыл ахьчаҩцәа аԥхьа иргылан. Адемографиа, аҵарауаа рбызшәала иаанаго, ауааԥсыра рхыԥхьаӡара аҭагылазаашьа аҭҵаароуп. Астатистика излаҳәо ала, ани аби ҩџьа иреиҳаны ахшара зауз роуп амилаҭ рхыԥхьаӡара аизырҳарахь ицо. Ҩџьа ахшара рҿы иаангылаз, урҭ рхылҵ ани аби рҭыԥ ауп иааныркыло. Амилаҭ рхыԥхьаӡара аизырҳараҿ егьрылымшеит ауп иаанаго.
Ишԥаҟаз адемографиатә ҭагылазаашьа ажәытәан, ишԥаҟоу иахьа? Еиҿысрыԥшыр сҭахуп Асовет мчра ҟалаанӡа XIX ашә. аҩбатәи азыбжа инаркны 1921 шықәсанӡа сқыҭа  Ҭхьына ахшара рацәа змаз аҭаацәарақәа шаҟа ыҟаз, изусҭцәаз урҭ:
1. Бигуаа Иақәыԥ ааҩык ахшара иман: 4 аҷкәынцәеи 4 аӡӷабцәеи; 
2. Бигуаа Сиԥана  иман 4 аҷкәынцәеи ӡӷабки; 
3. Бигуаа Сид – хәҩык ахшара: 4 аҷкәынцәеи ӡӷабки; 
4. Бераиа Рашьыҭ – фҩык ахшара: ԥшьҩык аҷкәынцәа, ҩыџьа аӡӷабцәа; 
5. Дачиа Шьыгә – ааҩык ахшара: ԥшьҩык аҷкәынцәа, ԥшьҩык аӡӷабцәа; 
6. Думаа Ҭасқала – жәҩык ахшара: ааҩык аӡӷабцәа, иԥазаҵә; 
7. Ӡаԥшь-иԥа Ҳҭола – быжьҩык аԥацәа; 
8. Ӡаԥшь-иԥа Зорбақь – фҩык ахшара: ԥшьҩык аҷкәынцәа, ҩыџьа аӡӷабцәа; 
9. Ӡаԥшь-иԥа Адамыр – быжьҩык ахшара: хәҩык аӡӷабцәа, ҩыџьа аҷкәынцәа;
10. Ӷуарзалиа Ҭыҟәа – жәҩык ахшара: хәҩык аԥацәа, ԥшьҩык аԥҳацәа;
11. Тарчуа Ҭахуц – хәҩык ахшара: ԥшьҩык аԥацәеи, ӡӷабки;
Асовет аамҭазтәи апериод иаҵанакуа ашықәсқәа раан ԥшьҩык ахшара иреҳаны изоуқәаз иреиуоуп:
 1. Шьынқәба Кьепача – жәҩык ахшара: 7аҷқәынцәа 2 аӡӷабцәа;
2. Џьелиа Дауҭ – ааҩык ахшара: 6 аҷкәынцәеи 2 аӡӷабцәеи;
3. Шьынқәба Естат – ааҩык ахшара: 4 аҷкәынцәеи 4 аӡӷабцәеи;
4. Думаа Нистор – жәаҩык ахшара: 4 аҷкәынцәеи 6 аӡӷабцәеи;
5. Амыҷба Ҭемыр – жәаҩык ахшара: 3 аҷкәынцәеи 7 аӡӷабцәеи;
6. Бераиа Ламшьаҵә – быжьҩык ахшара: 4 аҷкәынцәеи 3 аӡӷабцәеи;
7. Бераиа Илиа – бжьҩык ахшар: 2 аҷкәынцәеи 5 аӡӷабцәеи;
8. Бақаҭалиа Зақҭа – жәҩык ахшара: 4 аҷкәынцәа, 5 аӡӷабцәа;
9. Бақаталиа Ҭандел – фҩык ахшара: 3 аҷкәынцәеи 3 аӡӷабцәеи; 
10. Дочиа Џьоџьа – жәиԥшьҩык ахшара: 8 аҷкәынцәеи 6 аӡӷабцәеи;
11. Шьынықәба  Сирбе – ааҩык ахшара: 6 аҷкәынцәеи 2 аӡӷабцәеи;
12. Бигәаа Урҭан – бжьҩык ахшара: 3 аҷкәынцәеи 4 аӡӷабцәеи;
13. Бигәаа Ваниа – бжьҩык ахшара: 7 аԥацәа;
14. Воуба Иура – ааҩык ахшара: 2 аҷкәынцәеи 6 аӡӷабцәеи;
15. Џьопуа Уанчка – ааҩык ахшара: 5 аҷкәынцәеи 3 аӡӷабцәеи;
16. Думаа Назбеи – быжьҩык ахшара: 3 аҷкәынцәеи 4 аӡӷабцәеи;
17. Думаа Иликуа – быжьҩык ахшара: 5 аҷкәынцәеи 2 аӡӷабцәеи;
18. Думаа Владимир – хуҩык ахшара: 4 аҷкәынцәеи ԥҳаки;
19. Џьопуа Ваниа – хуҩык ахшара: 3 аҷкәынцәеи 2 аӡӷабцәеи;
20. Ӷәарзалиа  Шьаҭа – хуҩык ахшара: 2 аҷкәынцәа, 3 аԥҳацәа;
21. Џьалиа Сиуарна – фҩфк ахшара: 4 аҷкәынцәеи 2 аԥҳацәеи;
22. Торчуа Шьалуа – хуҩык ахшара: 3 аҷкәынцәа, 2 аӡӷабцәа;
23. Ҷокуа Даҭикәа – хәҩык ахшара: 2 аҷкәынцәа, 3 аӡӷабцәа;
24 Шамба Арсент – хәҩык ахшара: 3 аҷкәынцәеи 2 аԥҳацәеи;
25. Шамба Кәҷыр – хәҩык ахшара: 3 аҷкәынцәеи 2 аԥҳацәеи;
26. Бигәаа Валери Барнаба-иԥа – хәҩык ахшара: 4 аԥацәеи ԥҳаки;
27. Какәбаа Бесик асиаҿы иану зегьы иреиҵбу, 40 ш. ирҭагылоу  –  быжьҩык ахшара драбуп:  4 акәынцәеи 3 аӡӷабцәеи;
28. Ӷәарзалиа Елизбар – хәҩык ахшара:  3 аҷкәынцәеи, 2 аӡӷабцәеи;
29. Кәыркәнаа Кәца – ааҩык ахшара: 2 ачкәынцәеи 6 аӡӷабцәеи;
30.Кәыркәнаа Саҭбеи – быжьҩык ахшара: 4 аҷкәынцәеи 3 аӡӷабцәеи;
31.Кәыркәынаа Џьумбер – хәҩык ахшара: 4 аҷкәынцәеи  ӡӷабки;
32. Қьебуриа Шьоҭа – ааҩык ахшара: 2 аҷкәынцәеи 6 аӡӷабцәеи;
33. Қаџьаиа Радион – быжьҩык ахшара: 3 аҷкәынцәеи 4 аӡӷабцәеи;
34. Дачиа Ҭемыр – быжьҩык ахшара: 2 аҷкәынцәеи 5 аӡӷабцәеи;
35. Торчуа Алешьа – ааҩык ахшара: 4 аҷкәынцәеи 4 аӡӷабцәеи;
36. Шьынқәба Шьалодиа – фҩык ахшара: 2 аҷкәынцәеи 4 аӡӷабцәеи;
37. Шьынқәба Вахтанг – фҩык ахшара: 2 аҷкәынцәеи 4 аӡӷабцәеи;
38. Бигәаа Ҭарашь – хәҩык ахшара: 2 аҷкәынцәеи 3 аӡӷабцәеи;
39. Бигәаа Кәаӷьина – ааҩык ахшара: 3 аҷкәынцәеи 5 аӡӷабцәеи;
40. Зингишвили Алиошьа – ааҩык ахшара: ҷкәынаки 7 аӡӷабцәеи; 
Ииз ахшара рҟынтәи, ишаҳбо ала, аӡӷабцәа еиҳауп аҷкәынцәа раасҭа. 
Асовет аамҭа ҟалаанӡа 11 ҭаацәара иааидкыланы 75 ҩык ахшара рыман. Бжьаратәла иаҳгозар, ҭаацәарак 6-ҩык ирыцны ахшара рыман. Асовет аамҭақәа раан иҵегь ирызҳаит ахшара рацәа змаз аҭаацәарақәа. 40 ҭаацәара ирхылҵыз 289-ҩык ыҟан. Бжьаратәла игәаҳҭозар 7-ҩык инареиҳаны. Ас изаҳаз, асоциалтә ҭагылазаашьа иаҳа иахьеиӷьыз азоуп. Ахшара рацәа зауаз анацәа ауаа рахь икылганы, ҳаҭырқәҵараны аорденқәа рырҭон. I аҩаӡаар  лоуан 10-ҩык ахшара змаз, II аҩаӡара – 7-ҩык змаз, III аҩаӡара – 6-ҩык змаз. («мать героиня»)  ахьӡын  аорден ирырҭоз. СССР иреиҳаӡоу апрезидиум амаӡаныҟәгаҩ инапы анын. Убас иҳаракны ирыхәаԥшуан анацәа ӷьеҩцәа СССР ауааԥсыра реизырҳара азыҳәа.
Ари аҿырԥштәы, ишазгәасҭахьоу еиԥш, ибжьаратәу Ҭхьына ақыҭантә иаагоуп. Егьырҭ ақыҭа дуқәа рҿгьы убас еиҳаны акәын ишыҟаз. 1980 ашықәсқәа раан Ҭхьынатәи абжьаратә школаҿ аҵара рҵон 200-ҩык инарзынаԥшуа аҵаҩцәа, «А» «Б» ҳәа аклассқәа еихшан. иҳаҩсыз 2013-14 аҵара шықәсазы 90 рҟынӡа акәын аҵаҩцәа рхыԥхьаӡара ахьынӡаҟаз. Ақыҭа школқәа аконтингент ахьмаҷхаз азы ашколқәа ашә адыркуеит ҳәа ацәажәарақәа ыҟоп. Ақыҭа, ашкол ахьыҟам, аԥхьаҟа ԥеиԥш змам қыҭахоит. Аҩны иагьа иԥшӡазаргьы, ашҭаҿ ахәҷқәа ҭамзар, аԥшӡара ацәыӡуеит, шықәсқәак рыла ашыцламшә ықәиаауеит. Ажәытә ҳабацәа ирҳәоз ажәаԥҟа ауп иаҳахьны иҟоу. «аӡы иаго аҳәҳәабжь иаҳаӡом» ҳәа. Аԥсуара еиҿкааны измоу макьаназ ақыҭа уаа роуп. Аҿар ахьыҟам, ақыҭа ашә акит ауп иаанаго, ҳаӷеимышхара. Аҭаацәарақәа, ахшара аӡәы ма ҩџьа змоу, ҷкәынак-ҷкәынак рыдамзаргьы ирааӡар, Аԥсны шаҟа уааԥсыра ацларыз.
Ҭхьынаа ҳгәылацәагьы аԥсуаа реизырҳараҿы иҳаҵахо иҟаӡамызт. Арасаӡыхь ақыҭан инхоз Шамба Ҳасан 10-ҩык ахшара иман; Шамба Кәач – 5-ҩык аԥацәа; Қап Еқәыԥ – 11-ҩык ахшара иман; Капба Дадын – 5-ҩык аԥацәа. Акәасқьа ақыҭан инхоз Ԥлиа Арсана 9 ахшара иман, убыс шаҟа ҭаацәара дуқәа ыҟааз қыҭацыԥхьаӡа.
Џьоукы уанрацәажәо, ахшара рира иахьмаҷхаз азы, ус аҭак ҟарҵоит: – аамҭа цәгьоуп, ахәыҷқәа рааӡара цәгьахеит, – ҳәа. Ари аҩыза иадгылатәым. Хыхь еиқәыԥхьаӡоу ашәышықәсақәа раан иаҳа имариазма ахшара рацәа рааӡара?
Ҳара ҳҭаацәараҿы 10-ҩык ахшара ҳахьыҟаз, сара а-7-тәи сакәын. Сан, – исыхшаз зегь реиҳа уара умшьҭа бзиоуп, аибашьра анцоз, 1942 шықәсазы уара уани, «аԥаҵа ду» аԥара сыҭара далагеит, аибашьра хлымӡаахра шцозгьы» – ҳәа салҳәахьан.
Аҵеизаҵә иуара ҟәныршьон ҳара ҳазхылҵыз. «Ҵәҩанк ахала абыца узахаҵоума?» рҳәон, рыӡӷаб дызгарц зҭахыз изы. «Ибаргәузеи, дуаҩызаҵәуап акәымзар», рҳәон аҽа џьоукгьы. Ахшара рацәара ажәахыр ҭбаароп иаанаго. Зжәахыр ҭбаау аҭаацәара рымчхарагь ӷәӷәахоит. Ахашара рацәара зҭахым хаҵеи ԥҳәыси, иаашьо роп. Иаашьо аԥсуара рызныҟәгаӡом.
Ахылаԥшыдара иахҟьогьы рацәоп ачынуаа рганахьала. Асовет аамҭақәа раан, ахшара рацәа змаз ахшыҩзышьҭра бзиа рырҭон. Аргыларатә маҭәахәқәа роума, изызнеилак зегьы рзы, ирхаӡгылон, мап рцәыркуамызт. Усҟан амаҵурақәа змаз ирдыруан, ауаҩԥсы еиҳау мал шыҟам. Иахьа ахшара рацәа змоу, зынӡа имаҷхеит. Ачынуаа рҟынтәи анкьа ишыҟаз еиԥш ахылаԥшра рымаӡам. Убри ауп изыхҟьо ҳмилаҭ маҷра. Хшара гәарҭак рхылҵын,  урҭ зегьы ирыхәода зҳәақәогьы напхгаҩцәақәак ҳамоп. Иара иҩны идәылган ириҭо џьушьап. Зегь раԥхьа иргыланы ачынуаа ахшараиурҭақәа ирхылаԥшлароуп, ахшара зауа аԥара рымрымхырцаз. Аҳақьымцәа рҭыԥқәа реиҭныԥсахра мацарала алеишәа аҟаҵара ауӡом. Ԥҳәыск лыҷкәын Цәыхь ихьӡылҵазаарын, агәыла ҳәсақәа ихьӡ ԥшӡам, ихьӡ ихыхны аҽа хьӡык иҭ ҳәа анырҳәа, ан даалаган Цәыхь ацынхәрас Цәымхьит ихьӡылҵазаап. Аԥсуаа абас еиԥш ахшыҩҵакқәа зырхәыцаз, ауаа арҟәышларц, ақәнамга ҟармҵаларц азын акәын. Ус баша акгьы аԥырҵаӡомызт. Убри ауп иҳахьны иҟоу, џьоукы ԥсахны аҽа џьоукы ахьнаргақәахьоу напхгаҩцәақәак. Ахшара рацәа иахьрызҳауа аҩнаҭақәа рҿы, акрыура хадараны ирыԥхьаӡоит, пату аиқәибаҵара, арыцҳаибашьара, аҳалалра рылааӡахоит. Уи ҳара ҳҭаацәала издыруеит. Аҩнаҭаҿы аӡәы ихала изызҳауа ахәыҷы маҷк иадамхаргьы (дигаистхоит) ихы мыцхәы бзиа ибацәо дҟалоит. Уи аԥсҭазаараҿ иаҳнарбахьеит.
Урҭқәа зегьы ҳанрылацәажәа, аҳәсаамгацәагьы ртәы ҳҳәарами, – ирыԥсыхәои? Аҷкәын 22 шықәса данырҭыс  аҭаацәара далалароуп. Еиҳау аҵарагьы далгоит 22 шықәса анихыҵуа. Ҳабацәа ашықәсынҵра ирымаз, ҳара иҳауам, ҳхәыҷқәагьы ус иҟалозар акәхап. Убри азы, заанаҵ аҭаацәарақәа еиҿыркаароуп. Аҭаацәара аԥҵаны анхара иалагаз, убри иоуп зыԥсадгьыл аиқәырхара иашьҭоу. Аҭаацәара иаламлац, иалалараны изыхәҭоу хәҩык-фҩык раҟара ҿырԥшыгас иаазгаз сқыҭаҿгьы иҟоп. Қыҭацыԥхьаӡа убас иҟоу, зхы ада зыԥсадгьыл иазымхәыцуа шаҟаҩ ыҟада. Убарҭгьы амилаҭ реизырҳара иаԥырхагоу уаауп.
Ҳәара аҭахума, аҳәынҭқарра имҩаԥнаго ҳџьынџьуаа рыԥсадгьыл ахь рыргьежьра уи ус шьахәуп.
Игьежьыроуп рабацәа рыԥсадгьыл ахь, аха ара аҭыԥантәи аҿар зхы еидызкылаз, имаҷзаргьы убарҭ роуп ахылаԥшра зҭаху. Зыԥсы мҭәыз џьоукы, 3-4 ҩни уадеи аанкыланы измақәоу иаарымхны, аҿыц ҭаацәарақәа иалалаз ирыҭатәуп.
Аԥсадгьыл ахақәиҭраз зхы ақәызҵаз раасҭа 20 ш. рыҩнуҵҟала амашәырқәа ирыхҟьаны аԥсҭбарақәа рацәаӡахеит. Аԥсуаа цәаҩала ҳара ҳуааццакцәоп, ҳуаа џьбарақәоп. Зхы «цәгьоу» аҳәаанырцәтәи амашьына ласқәа арыжәтә  ыжәны ианрықәтәалак, рыхгьы ршьуеит, даҽа џьоукгьы рыԥсҭазаара иалырхуеит. Џьоукгьы анаркотиктә маҭәашьарқәа рыдкыланы иақәтәоит. Урҭгьы шаҟаҩ ҭадырхахьада? анаркотикқәа анаҳҳәа, аҿарацәа ишакәым рҽадыԥхьаланы  иҟоуп. Аӡәи аӡәи еибаршьцылан, ашәарҭа ду ҳааҭагылеит. Азинхьчаратә аусбарҭақәа анаркотикқәа иахьынтәаауа хырҩа азыруеит. Убри азоуп ари аҿкы бааԥс ҳҿар ирылачны изыҟоу. Шамахамзар амашәырқәа рҿы иҭахо аԥсуаа ҳҿар роп. Анацәеи абацәеи рхылаԥшра ахьагу азоуп, абри аҩыза аҭагылазаашьа ҟазҵаз.
Ажәакала, ҳдимографиатә ҭагылазаашьа уаҩҵас ахшыҩзышьҭра азуны ҳанахыламԥш, зқьышықәсала еиқәырханы аԥсуаа иаарго ҳаԥсадгьыл ԥшӡаҿы, ҳамҿиареи аурбанизациа иадҳәалоу азҵаарақәеи ирыхҟьаны ҳаныӡаауеит.
Иарбанзаалак аҳәынҭқарра зыхьӡ ахыу амилаҭ егьырҭ ирыланхо амилаҭқәа раасҭа акырџьара ианреиҵаха, инарылаӡ ицоит, аҭоурыхтә аамҭа кьаҿла. Ҳара ҳаиԥш иҟоу амилаҭ хәыҷы «цәи-мҵи» реиԥш ҳаизыҵҟьо акәымкәа, ҳмилаҭ злеикәҳархаша азҵаарақәа ҳаӡбалароуп, зегьы ирыцкны хыхь ишазгәаҳҭаз еиԥш адемографиатә зҵаара. Убри ауп хеиқәырхагас иҳамоу, мамзар, ҳаҩны ҳшыҟоу ҳашьцәа аублаақәа ирыхьыз ҳахьуеит. иҳацәнымхоушәа иҳашьҭогьы уи иазыԥшызаргьы ауеит. 


 





АԤсуаа аԤсыжраҚәа шеиҾыркаауаз

Аԥсы еиқәкра шымҩаԥыргоз

Аԥсуаа ианагь ражәа иалан, «аԥсышьа бзиа Анцәа исиҭааит» ҳәа. Уи иаанагоз, иҭаацәа мыргәаҟӡакәа аԥсра акәын. Ҭхьына ақыҭан инхоз абыргцәа заманақәа Шамба Машьышьи Абыхәба Џьафари аныԥсуазтәи ахҭыс сыла иабаз ала салагар сҭахыуп. Зыхьӡ сҳәаз абыргцәеи ҳареи ҳаигәылацәан. Ари ахҭыс ҟалеит 1962 шықәсазы. Машьышь дгәаҟуеит, дыԥсуеит ҳәа ҳаҳан, сан слыцны ҳалбааит ачымазаҩ иҭаацәа рахь. Ҳахьнеиз, ачымазаҩ аԥсхыхра даҿын. Абырг бзиа данԥсуа, ихала аҽеиқәкра илшозаап. Раԥхьаӡа акәны сыԥсҭазаараҿ убри ауха избаз сгәаҿы иаанхеит наунагӡа. Иҽырҭынчны ишьапқәа ааиҵихын, инапқәа игәы инықәиҵан, илацәақәа ааиқәиԥсеит. Дыԥсызшәа анырба, сан лыдагь аҳәсақәа иҟаз, ақьыпшәыпра, аҵәуара иалагеит. Иԥсуаз абырг илақәа еергьҳәа иааиртын, сан лыхьӡ иҳәан: – Дад, ара быҟазар, абанҭ аҳәсақәа адәахьы идәылца, – ҳәа лыдиҵеит. Сан лыбжьы ныҵакны: – Аԥсыха ишәҭарауазеи, – лҳәан, днарыҵаҟьан, иаадәылылцеит, сабгьы иҽырхианы уа дихатәан еиқәкраз. Саб уамак еиқәкраз аџьабаа иимырбеит. Аҳәсақәа андәылылца, минуҭқәак рыла иԥсы ааихыҵит. Сан ирхианы илымаз ацәашьы саб инаилыркын, иара инапқәа игәы иахьықәыз иркны, ацәашьы ихырблааит. Уаанӡа аҳәҳәара, аҵәуара азин рырымҭаӡеит. Аҩны ҳаннеи, сани саби сразҵааит, аҳәса адәахьы издәылыбцеи ҳәа. Саб ус аҭак сиҭеит:
– Иԥсуа ачымазаҩ, иԥсы анеизиго аҭынчра иҭахыуп, ихәҭоуп. Иԥсы ҭынчны уаҩ дихгәамымҵуа нарцәы дцароуп. Аҵәуара заанаҵы иалагар иԥсы ықәхоит, иԥсуа ихыццакра аҭахӡам, – иҳәеит. Егьи ахҭысгьы убасҵәҟьа ауп  ишыҟалаз. Аԥсуаа ажәытәӡа аахыс иаарго қьабзуп, ачымазаҩ дзауз аҭаацәа, агәылацәа рыдҵаалара, рхылаԥшра. Аҭаацәеи ачымазаҩи рхала еицынрыжьӡом. Џьафар дхаҵа ӷәӷәан, иҷкәынраан имаз агәаӷьра, данажәгьы иман. Убысҟантәи ашықәсқәа раан агәы изҭаз иажәымҭахь иааигеит, даныԥсуазгьы ихы иаирхәеит.
Џьафар дышьҭан, иқәрагьы акыр ыҟан. Даныҷкәыназ, аҭакреи-аҭыжьреи ихигақәахьаз, иқәрахь данааи, иныԥшуа иалаган – дышьҭанаҵеит. Џьафар деиҭашәеит, дыԥсуеит ҳәа иаҳан, Ҭхьына инхо абырг замана Шамба Ҭарашь дхалт Абыхәаа рахь чымазаҩ бара. Ҭарашь дахьнеиз, Џьафар ихчы иҵырххьан, иԥсы аизгара дшаҿыз дақәшәан, ԥшьаала днеины дааихатәеит. Ачымазҩы дшыԥсуаз анырба, иԥҳацәеи иаҳәшьцәеи аҵәуара иалагеит. Уи аамҭазы зылацәақәа еиқәыԥсаны аԥсра зҽазызкхьаз, илақәа аахитит. Уи ихатәаз Ҭарашь иангәеиҭа, ус иҳәеит:
– Џьафар, умшәазааит? 
Џьафар ус аҭак ҟаиҵеит:
– Сара иԥсуа сшәаӡомеи, анҭ иҵәуо зыцәшәои? – иҳәан, илақәа еиҭа иааиқәиԥсеит. Ҭарашь дҩагылан, аҳәса зегьы адәахьы идәылицеит, аԥсыха ишәҭ ҳәа раҳәаны данаагьежь –дааиқәикит.
Арҭ ахҭысқәа рыла сзалагаз, аԥсра амҩа иқәлаз ачымазаҩ ишизныҟәоз, дырҭынчны, нырцәыҟа ишьҭра уигьы аҵакы ду иамаз, аԥсы имҩа иқәҵараҿы аарԥшраз ауп. Даҽа милаҭк ирымамзар ҟалап абас еиԥш иԥсуа имҩаԥгара.
Аԥсеиқәкра зегьы ирылшаӡом, ирҭахӡам. Аибашьра аан аӡәырҩы еиқәыскхьан, санқәыԥшыз избахьаз схы иархәаны. Сан даныԥсуазгьы деиқәызкыз сара соуп, илыхшаз зегьы ҳшыҟаз. Ачымазаҩ данԥсуа, иҭаацәа аҵыхәтәантәи жәақәак реиҳәар рҭахуп, уасиаҭк ҳасабла. Сан лыԥсы аизгара даналага, ажәақәак лсырҳәарц азы, быҷкәын Аполлон соуп, ажәак сабҳәарауеи сҳәан, слымҳа лқьышә инадыскылеит. Еергьҳәа исаҳартә «уан дукәыхшоуп» лҳәеит. Абас игәыҭшьаагоуп иузааигәо данԥсуа еиқәкра. Аҭаацәа дреиуамкәа аԥсы деиқәызкуаз, аԥсы иҭаацәа ирхамышҭӡакәа ианагь пату иқәырҵон. 1951 ш. ҳашьа дышқәыԥшыз, машәырла амашьына дашьит. Амашәыр иҟалаз иақәшәаз Ашәба Колика ҳашьа деиқәикит, ашьа имҟәыҵатата. Ҳаб ианеиликаа, иҷкәын деиқәызкыз иԥа ицынхәрас дҟаиҵеит. Ҳауацәа раԥхьа дыргылан даҳбон, иаргьы аиашьара ҳзиуан дыԥсаанӡа. Уигьы иҵас бзианы ҳауаажәлар ирыман.

Аԥсы шаҟа мшы дыкҿарҵоз

Ауаҩы даныԥслак хымш иреиҳаны дыкҿарҵомызт. Аиныхра ыҟаӡамызт, ирыздырӡомызт, ҳарҭ ҳмилаҭ иртәӡам. Алыԥсаа дзауз рхәы агәылацәа рыҩны иҟаҵаны иааргон, аԥлакь мгьалқәа ӡны, ачгьахьа цыфа ацҵаны. Аҭаацәа ахәлбыҽха акрынырҿарҵоз, акыррыцызфаз ауыха дҷаԥшьар акәын. Акрыфан аҩныҟа дцаӡомызт. Агәылацәа аҭаацәа шьҭаҵаны рыԥсы ддыршьон. Апату еиқәҵара дуӡӡа рыбжьан аигәылацәа. Убрахьынтәи ауп иахьаауа, ажәытәтәи аԥсуа жәаԥҟа, «агәыла агәы даҩызоуп» ҳәа иахьа уажәраанӡагьы иаҳҳәо.

Ашәаџьҳәара шымҩаԥыргоз

Ауаҩы даныԥслак, аҳабла дызланхоз адруҳәа иаауан, аҭынхацәеи дареи аԥсы даныржуа амш алырхуан. Убри аухаҵәҟьа ашәаџьҳәацәа алырхуан. Ашәаџьҳәаҩцәа ҽыла ицон. Амаӷра кьаҿ ишәҵаны дцар ԥхашьаран, ахылԥа ихазар акәын. Ашәаџьҳәара ахьыҟаиҵоз аҩнаҭаҿы даннеилак, мшыбзиа иҳәаӡомызт. Сшәаџьҳәаҩуп ҳәа ааҳәаны, иԥсыз ихьӡи ижәлеи реиҳәон. Даныржуаз амш раҳәаны даагьежьуан. Уҽыжәҵ ҳәа иарҳәон зыҟны днеиз, аха шамахамзар дҽыжәҵны афатә идикыломызт. Хара иныҟәаз шәаџьҳәаҩызар, аишәа дахатәаргьы ахаатә ифаӡомызт. Зыҟны  дшәаџьҳәаз, данцоз: «Ари нахыс абзиара уҳәалааит, абзиа ус уацныҟәааит», – ҳәа аҭак ажәа иарҳәон. Ашәаџьҳәара идыз зегь ҳәаны даналгалак, аԥсраҿы дааины, иишәаџьҳәаз дҵәуаны иҩныҟа дцон.

Аԥсы дшыкҿарҵоз, ихы ахьдырхәоз

Аԥсуа наџьнатә аахыс, аԥсы дҵәуаны даниԥырҵуа иармарахь ала дгьыжьуеит. Аҵәуаҩ дызлагьежьуа ахь аԥсы ихы дырхоит. Уи еилкааны, игәаҭаны аԥсы дыкҿарҵоирт азал аҿы, иҭаацәеи амаҵ азызуеи. Аԥсуа хаҵа аԥсы дҵәуаны ишьапахьала игьежьуа уи даԥсыуам. Ус ҟазҵо агырцәа роуп.

Аџьабараҿы агылара зыхәҭоу

Аџьабараҿы агылара зыхәҭаз аҭынхацәа гәакьацәа, ашәы зшәызҵоз ракәын. Аџьабара иалагылоз, илахҿыхыз ацәамаҭәа рышәҵаны агылара, ахацәагьы аҳәсагьы рзы ԥхашьаран. Аԥсы пату иқәрымҵеит, ҳәа зегьы еицгәарҭон. Аҳәса аџьабара иалагылоз, рыхцәқәа ԥыртланы, ирықәԥсаны игылон. Аԥсуа ԥҳәызба, аџьабара иатәымкәа, зыхцәы зқәыԥсаз, леиҳабацәа авба лырҭон. Егьырҭ амилаҭ ирҿыԥшны, зыхцәы зқәызыԥсоз, «ибџьабода, быхцәы бықәԥсаны» ҳәа илазҵаауан. Аԥсуа ԥҳәызба лыхцәы ԥаны илықәзар акәын.

Аԥсрахьы ицоз рцәамаҭәа зеиԥшраз, аԥсы дшырҵәуоз
Ахацәагьы аҳәсагьы аԥсрахьы ицоз амаҭәа еиқәара ршәырҵон. Амаӷра кьаҿ рышәҵаны анеира ҟаломызт. Иҟазҵаз аӡәы дҟалар, даара иԥхашьаран, зегьы деибадырбон. Ахацәа ахылԥа рхазар акәын. Абџьар ныҟәызгоз, рхылԥа рхыхны астол иахьықәырҵоз рабџьар иаварҵон. Абџьар шиҟәныз аҵәуара ҟаломызт. Ахацәа рхы иасуа иҵәуон, зынӡа игәакьаз – игәы дҭасны диҵәуон.
Аԥсуаа ажәытәан аахыс аԥсҵәуаҩ дуқәа ҳаман. Амыткәма инеимда-ааимдо иҳәаны аԥсы данырҵәуоз, угәы ааҭнашьаауан. Ус иҟаз аԥсҵәуацәа дуқәа рыбжьы аццон, уи ҟазара (талант) дуун ҳәарада. Операк аҿы уҟоушәа ухы убон. Исгәалашәоит Владислав Григори-иԥа Арӡынба иԥсыжра аҽны, афилармониаҿ ианихцәажәоз, Гәыгәыца Џьыкырԥҳа лықәгылара, лажәа еиҿартәышьа, лыбжьы ҵыры-ҵыруа ауаа игылаз зегьы  ҳанлырҵәуоз. Затулин асценаҿ дахьгылаз, уажәы-уажәы ичабрала илаӷырӡқәа ирбон. Илҳәоз лажәақәа еилукаауазма, узырҵәуоз ҳәа ианиазҵаа, лыбжьы илхылҵуаз акәын сзырҵәуоз, иҳәеит. иабаҟоу иахьа убарҭ реиԥш иҟаз ҳаԥсҵәуаҩцәа дуқәа. Аҵыхәтәантәи аамҭазы аҳәса аҵәуара иаҟәыҵит. Аҳәса ракәымзи, ахацәа ргәы ырԥшааны изырҵәуоз.
Аҵеи дахьыҟам аҩнаҭа ашә акуеит. Аҩнаҭа ашә ахьакуаз акәын ауоу ахьырҳәоз. Уигьы зегьы ирызҳәомызт. Зыбжьы бзиаз, зыбжьы еиқәшәаны изҳәоз алхны ирыман. Аԥсраҿы аби аԥеи еицҵәуаӡомызт, аԥхьа аб дҵәуон, нас аԥа.
Ахаҵа иԥҳәыс диҵәуаӡом, аԥҳәысгьы лхаҵа дылҵәуаӡом. Ахшара зҵәуо, ан лоуп. Аб иԥшәма лҿгьы, ихшаз рыҿгьы илаӷырӡ  наишьҭӡомызт.

Аԥсыжра аҽны аԥсы дшԥымҩаԥыргоз

Аԥсыжра аҽны, аҩны аҩныҵҟа иалшартә иҟамзар, аԥсы адәахьы ддәылыргон, аԥсҵәуараҭа ҟарҵон. Аилыргара зыуаҩбжара иҭагылаз, илабашьа кны, аԥсра амаҵ азиуан. Аҳәса рахьгьы акры збахьаз, қәрала имаҷмыз амаҵ азылуан. Аԥсы деилаҳәаны, иԥсы анҭаз имаҭәақәа иреиӷьишьоз ишәҵаны аҭоубыҭ (акәба) дҭарҵон. Аԥсы дахьыкҿаз дахганы ашьыбжьышьҭахьра аныҟалалак, ихцәажәараз ашҭа агәҭахьы дааганы деиҭакҿарҵоит, уаанӡа дшыкҿаз еиԥш. Иагханы  ҵәуаҩцәақәак ааир, дырҵәуартә аҭагылазаашьа роурц азы. Аԥсы аҵыхәтәантәи имҩахь данынаскьарго ихцәажәоит, ҩыџьа-хҩык раҟара, ражәақәа уамак  имроуцәакәан. Аԥсы ихцәажәо ишьапахьы дгылоит, аԥсы диҿаԥшуа, диацәажәошәа аанарго, дышьҭыхны аԥсыжрахь дандәықәыргало ишьапқәа аԥхьаҟа ирханы дыргоит. Ашҭа дҭыргаанӡа хынтә адгьыл аҿы дышьҭарсны ашҭа дҭыргоит. Уи иаанаго шьапымшыла уашҭа уҭыҵааит, ушьҭахьҟа ухьамԥшааит ауп.

Аԥсы анышә дшамардо

Ахаҵа иԥшәма ԥҳәыси иареи еиваржуеит, рхы амраҭашәарахь идырхоит, ахаҵа иармарахь ала диваржуеит иԥҳәыс. Аԥҳәыс иаҳа иҵауланы дыржуеит ахаҵа иаасҭа, аԥҳәыс лыпату ақәҵара иадҳәалоуп, лыхьымӡӷ аума иҳаракны иахәаԥшуан. Ала бзиа аԥҳәыс илеишуам рҳәоит, ажәытә аахыс. Уи инаҷыданы, ахьымаҭәа лыцҭарҵон. Ахаҵа даныржуаз уахь ицҭарҵон иԥсы анҭаз иныҟәигоз акы-ҩба маҭәарқәак. Аԥсы анышә данамардоз, аӷәаасақәа аца ҵла иалхны икыдыԥсаланы, аца амахә ссақәа ицҭаҵаны анышә ҭарыԥсон.

Аԥсыжра ашьҭахьтәи ауснагӡатәқәа

Аԥсы даныржлак, азал аҿы аншьан кҿарҵоит, даныԥсы аҽны инаркны шықәсык. Ахаатә рфоит 9 мшы рыҽны. 40 мшынӡа аҭаацәа рхәы ананырҵо, есҽны иара аԥсы ихәгьы анырҵоит. Уи нахыс ес сабша аишәа дыргылоит. Аԥсы даныржлак ахымш рыҽны анышәынҭрахь инеиуеит аҩнаҭа иатәу аҳәса.
Ашықәс анҵлак, аԥсхәы руеит иҭаацәа, иҭынха гәакьацәа аԥсаҭатәқәа ааргоит, аишәа дыргылоит, асыкәмал хырҵоит. Аишәамаҭәа  шьҭырхуеит, имаҭәақәа изааигәаз ауаа ирырҭоит.
Аԥсыбаҩ аиҭагара аԥсуаа ҳзыҳәа даара иусхьанҭоуп, ҿыцтәи аԥсра иаҳзаҩызоуп. «Уԥсцәа еиҭаугааит», ҳәа ицәҳаз, дара иажәахьанҭаны ирыԥхьаӡоит.
Аишәа ргылара ианамшқәо:
Нанҳәа – август мзазы
Чачхадыл – апрель мзазы.
Аԥсуаа аԥсра иахлафуазгьы ҳаман. Абжьыуаа Самырзаҟанааи еицырдыруаз алафҳәаҩ Зарақәуа Сиԥана ус иҳәахьан:
– Саныԥслак, нарцәы бзиарак ыҟазар шәысзыԥшыз, сааны ишәасҳәоит. Схабар анышәымба, бзиара ыҟам иҳәон…

Ҭырқәтәыла инхо аԥсуаа ражәаԥҟақәа

1. Амра уеимаа акуеит, уеимаа ушьапы акуеит.
2.Амшә амла ианакуа икәашаӡом.
3.Аҽада ҳара ҳҽада ауп, иақәу акьахь ҳара иаҳтәӡам.
4.Аџьма зӷьысуа, иахьҵәахуа идыруеит.
5.Имҵәуо ахәыҷы агәыҳәԥы идыкрӡом.

Аафер Хәаҷаа иҳәамҭоуп (Адаԥазар дынхоит), ианиҵеит Аполлон Думаа.


























Ахқәа

Қапба Р. Аԥсуара иазышәаҳәо ашәҟәы
Алаф жәабжь агәалаҟара бзиа унаҭоит
Чагәи Тачиеи еибырҳәаз
Апатуеиқәҵара  ҳмилаҭ ирҟазшьан
Ҭарасхан аныхахь дымцеит
Зегьы ирдыруаз џьызшьоз
Ҭарасхан ицәымӷу закәыз
Аҟыз ашәа азҳәараҳа…
Абга аҟәҟәа ззахамҵаз
Иуеицәоу иоуп иухыччо
Амш зеиԥшрахо еилызкааз
Антон икшашьа
 Ан илеиԥшхаз аԥҳа
Зынӡа иӡхар алшоит
Ҭемыр илаф жәабжьқәа
Аԥсы иҵәуара, уигьы  ҽраԥшроуп
Ачара дахатәаз џьызшьаз
Зчеиџьыка мап ацәикуаз
Улымҳа аламҵ ҭалар, излаҭгатәуи?
Ахырқьиара рықәымҿиеит
Агәԥҳәы хшы иааннакылаз ашьаура
Сталин Аԥсны дшабрагьуаз
Ҳмилаҭ ҭицәа шаҟантә иаҳԥырхагахахьоузеи
Апечкаҟаҵаҩ ддиректорзаарын
 «Акәты ашьыга, ашьаԥхыц иҵнахуеит»
Иссиру ахҭыс
Ахаҵараҿы  ахацәа иреиӷьхаз аԥҳәыс
Аиашьа иашьа ила дыӷәӷәоуп
Гәыԥаа рнапхгаҩцәа
Ҵабалаа рхьаа
Агәыцхәырԥхашьагақәа ҳаламызҭгьы…
Иҿырԥшыгоу аҭаацәара
Аԥсуа патриот ду
Думаа ҳабиԥарақәа рҭоурых
Ауаҩԥсы иеиҳау мал ыҟам
Иулымшо ухы иадумҵан
Ахныҟәгашьа иазку ажәабжьк
Иҭбаау ажьрацәара
Ажьира алыԥха зауша сыуаажәлар!
Аԥсуеи аԥсуареи
Ҳдемографиатә ҭагылазаашьа ӡбашьас иамозеи?
Аԥсуаа аԥсыжрақәа шеиҿыркаауаз
Ҭырқәтәыла инхо  аԥсуаа ражәаԥҟақәа































Аполлон Нестор-иԥа Думаа


Аԥсуеи аԥсуареи
Алафжәабыжьқәа, астатиақәа, аетнографиатә нҵамҭақәа





Аполлон Несторович Думаа

Абхаз и абхазский менталитет
Юмористические рассказы, статьи, этнографические заметки

Аредактор 
В. Касланӡиа
Асахьаҭыхҩы
Р. Габлиа
Атехредактор
????????
Компиутерла иеиқәлыршәеит
Л. Чамагәуаԥҳа





______________________________________
Аформат 70 х 100 1/32 
