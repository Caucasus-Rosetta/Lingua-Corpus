«Алашара» – имыцәо акәиц

Уажәааигәа изҩит ажәабжь кьаҿ хәыҷык.
Абар иара: «Сыԥхыӡгьы иаламшәацызт ауаҩытәыҩса ишьа зынӡаск даҽакала мчык шалаз зхырҳәаауа, «ашьа баауам, иԥсуам».
Исгәалашәоит, исхыҵуан жәохә-жәаф шықәса. Ҳанхара-нҵыраҿы ауасҭацәа идыргылеит аказарма.
Ишихьыз сыздыруам, уасҭак, аиха ҵарыла иуаҭәа иӷәӷәаны ихәит, ибаҩ аҟынӡа иԥҟаны.
Аҽырҳәа аҿаанахеит ашьа.
– «Абааԥс, џьар акы аага!» – аниҳәа ауасҭа, сыҩны сцан, исыманы сааит ампахьшьы. Иуаҭәа иакәиршеит, иҿеиҳәеит, аха, ампахьшьы иалыхьхьаны икаҭәон ашьа, иаргьы, ихьаа бааԥс чҳауа, иԥсы маҷхо даналага, иара игәаҟра – ихьаа, илҵуаз ашьа, сара сшьа акәызшәа, убасҟак сгәы иасит, азнык азыҳәан, сыԥсы сыхәлахо салаган, сыхлахаҵ лагьежьын, сышьҭахь игылаз аҵла, усыцхраа сҳәазшәа азныказ снапқәа накәсыршеит, аха сымч аасылышәшәан, сҽааиҵыхны скаҳаит. 
Сгәазҭақәаз, аӡы сҿаҭәо, сыхдырраҿы санаарга, уаҳа исымбарц ашьа, сылақәа хҩаны сҽысҵәахит, аха, зегьакоуп, сыбла ихгылан аҟаԥшь, иҟаԥшьшьӡа икаҭәаз ауаҩытәыҩса ишьа.
Абас адәы сықәын мызкы ичҳаны.
Иҵит акыр шықәса. Сарԥысра снархысит, сышьҭахьҟа иаанхеит ауаҩы ирыцҳашьара. Аԥсаатә, аԥсаса уҳәа снапала икасҭәақәеит ршьа, сара сшьа амч аламызт азыҳәан, аха, зегьакоуп, ауаҩытәыҩса ишьа сыбла ианаахгылалак, сгәы ишасыц иасуа иаанханы иҟан, уажәааигәа, амыждараз, иҟалаз аибашьраанӡа.
Ацҳа уҵаԥҵәаны аӡы уалаҳар еиԥш, ауаҩытәыҩса, арԥарцәа, аҭыԥҳацәа ршьа, ирҩашха иахькаҭәаз, снапқәа ашьа иахьтатаз, излаӡәӡәаша аӡы анырмоулак, схарԥ ала инарыцқьаны, ихәны ишьҭаз аибашьҩы сызқәа дықәҵаны амедицинатә пункт ашҟа дызгон, ихьыкәкәа икаҭәоз ишьа аԥхӡы ишьҭаха. Ҳаиԥырҵит иара ауаҩытәыҩса ишьеи сареи, схаҭагьы машәырла, џьара сжьы ԥысҟар, ачабра нахьысшьуеит, цәыкәбарк аӡы сықәҭәазшәа.
Мышқәак раԥхьа амҩаду саныланы сышнеиуаз, саԥхьаҟа инеиуаз ԥҳәыск амҩа аахылҵәарц шьаҿак аныҟалҵа, ирласӡаны иааиуаз амашьына лас нлысын, лшьапқәа дзықәымгылазт, агәараҳәа дкаҳаит, ашьа лӡамҩа иахьыкәкәа. Лхы аашьҭыхны иааегәыдсыҳәҳәалан, счабра ала, арыцқьара салагеит лшьа.
Иаарласны «Ацхыраара» амашьына ааин, дақәҵаны дрыманы ицеит, илыхьыз сгәаҵа иамысӡакәа. Ихьанҭоу аԥсҭазаара ашьҭыхра азыҳәан, иԥсыҽхоу сымч иацнаҵеит, иаҳа иӷәӷәаз махәҭак сахьынҳалазшәа.
Аԥсҭазаара иснарбеит, аԥсрагьы абзарагьы ишалоу суаҩытәыҩса ишьа.
Изхысҳәаауа, Дырмит Гәлиа ду иакәмызҭгьы, иҳауӡомызт ажурнал «Алашара». Аҭыҵра ианалага 1955 шықәса, ахԥатәи аномер ианылоит ԥшь-цәаҳәа заҵәык иҟоуп сара сажәеинраала:
                    Ерцахә
Ерцахә, иудыруаз убжара 
                           инаухьысуа,
Ашьха ссақәа иуҵагылоу 
                          ушьаҳаны, 
Ишрыбзоуроу, уҽышьҭых 
                         ажәҩан уаҵакьысуа, 
Ашьхақәа ураҳха 
                         уахьгылоу рханы!

Сгәаҵа иҭашәеит сыԥсы ҭанаҵы мыцәо акәиц, уи акәиц ҭазыршәыз зҭәымҭа иҭагылоу ажурнал «Алашара».

Џьума Аҳәба
22.08.2015 ш.

     



Ажурнал «Алашара» 60 шықәса ахыҵра иазкны

1955 шықәсазы алитература-сахьаркыратә журнал ҿыц аҭыжьра хацыркра аԥсуа милаҭтә культура аҿиара аус аҿы хҭыс духеит. Аԥсуа жәлар 1930-тәи ашықәсқәа инадыркны Салин иаамҭа ииасаанӡаирхыргаз ахьанҭарақәа рышьҭахь, аамҭа ҿыц аира иабзоураны, Д. И. Гәлиа иаԥшьгара Аԥсны аиҳабыра амаҵ азызуаз рымацара рзы акәымкәа ҳажәлар зегьы рзы ҳамҭа духеит «Алашара» аҭыҵра иахьалагаз. Ҳәарада, арии иабзоурахеит КПСС Ацентр Комитет Апрезидиум иаднакылаз ақәҵара (10.07.1956) «Қырҭтәылатәи Акомпартиа Ацентр Комитет аусураҿы иҟаз агхақәа рзы». Уи ала хәыҷы-хәыҷла аԥсуа жәлар рзинқәа рзыхынҳәуа иалагеит. Рмилаҭтә культурагьы ҩаԥхьа аҿиара амҩа ианылеит, еиҳаракгьы 1954 ш. нахыс.
«Алашара» ауасхыр азышьҭазҵаз, аиҿкаараҿы зааԥсарақәагьы шьардоу Д. Гәлиа инаивагылеит Б. Шьынқәба, И. Папасқьыр, А. Џьонуа, Ш. Инал-иԥа уҳәа егьырҭгьы. Ажурнал раԥхьаӡа редактор хадас иамаз М. Аҳашба инаиркны, ирылдыршаз маҷӡам егьырҭ ашықәсқәа раан уи напхгара азызуаз: А. Џьонуа, Ҷ. Џьонуа, А. Џьениа, Гь. Гублиа, Н. Кәыҵниа, иара убас 2004 ш. раахыс редактор хадас иамоу А. Лагәлаа, урҭ ирывагыланы рымаҵ азызуаз зегьы.
Ажурнал «Алашара» иабзоуроу рацәоуп аԥсуа милаҭтә сахьаркыратә литература ажанрқәа зегьы рӡыргараҿы, рыларҵәараҿы. Арахьоуп апоетцәеи апрозаикцәеи аԥхьаӡа рҩымҭақәа рыманы иахьымҩахыҵуа, ажурнал адаҟьақәа рҟноуп иахьыркьыԥхьуагьы. Ари атрадициа бзианы иҟоуп, аханатә еиԥш, иахьауажәраанӡагьы.
Ажурнал аҭыԥ ҷыда ааннакылоит ашәҟәыҩҩцәа ҿарацәа рабиԥара ҿыцқәа рцәыргараҿы, рхатәы мҩа ранылараҿы, рӡыргараҿы, реиҵааӡара аус аҟны. Актәи аномер инаркны иаԥшьгаз арубрика «Аҿар рыбжьы» ҿыц алитературахь зшьаҿа еихызго аҿар рҩымҭақәа еиднакылоит, иахьагьы ус ауп.
Ҳәарас иаҭахузеи, ажурнал «Алашара» ашьақәгылареи аредакциа аусура ҭышәынтәалареи ашықәсқәа ирныԥшуан аԥсуа жәлар зҭагылаз, ирхыргоз апроцессқәа, XX ашәышықәса алагамҭеи ирыҵанакуа ашықәсқәа раан ҳажәлар аҟазаареи аҟамзаареи ианҭагылаз аамҭа хлымӡаах убрахь иналаҵаны. Хымԥада, ари зегьы рнымԥшыр ауамызт алитература ....... хырхарҭақәа. Ҵабыргны, алитература аханатә еиԥш, аԥсуа жәлар рдоуҳатә ҿиара иалахәын, еиҵагыло абиԥарақәа аԥсуаҵас реиҵаараӡараҿы, рмилаҭтә хдырра ашьҭыхраҿы, иаԥсаны реизҳараҿы, рышьақәгылараҿы анырра алнаршон.
Аԥхьаӡа иргыланы, ажурнал «Алашара» адаҟьақәа рҟны аԥхьаҩцәа ирбон алитератураажанрқәа рыҿиашьа, есааирагьы рмҽхак шдырҭбаауаз. Урҭ иаадырԥшуан аԥсҭазаара аганқәа зегьы, ажәытәи аҿатәи.  Апоезиеи апрозеи ржанрқәа ирыланагалон зымҽхак ҭбаау асоциал-бзазаратә, асоциал-ԥсихологиатә ҵакы змоу, иара убас аҭоурыхтә, афилософиатә уҳәа аҩымҭа шьахәқәа. Мҩашьарада урҭ ишьақәдырӷәӷәон аԥсуа сахьаркыратә литература иамоу алшарақәа, иааиԥмырҟьаӡакәагьы аҿиара амҩа ишану. 
Традициа бзианы ишышьақәгылахьоу еиԥш, ажурнал еснагь ианылоит алитература ажанрқәа зегьы. Иазгәамҭакәа узавсуам лассы-лассы ишазхьаԥшуа алитература уасхырс иамоу жәлар рҿаԥыцтә ҳәамҭақәагьы.
Ишдыру еиԥш, амилаҭтә литература аҿиара апроцесс иузаҟәымҭхо иадҳәалоуп егьырҭ абызшәақәа рҟнытә иреиӷьу ашәҟәыҩҩцәа рҩымҭақәа реиҭагара, рҭыжьра. Ажурнал аҟны ауп раԥхьаӡа иахьыркьыԥхьуа аурыси егьырҭ аҳәаанырцәтәи аклассикцәа рҩымҭақәа реиҭагақәа. ари аус аҟны рлагала маҷымкәа иҟоуп аԥсуа поетцәеи апрозаикцәеи. Инаҵшьны иазгәаҭатәуп Нхыҵ Кавказ ҳаиашьаратә ашьхаруа жәларқәа рлитературақәеи аԥсуа литературеи реигәнеҩреи реимадарақәеи рырҿиараҿы ажурнал иахьауажәраанӡа иахнагахьоу маҷымкәа ишыҟоу, аиҭагара аус ахырхарҭала. Уи иабзоураны аԥсуа шәҟәыҩҩцәа рҩыҭақәа еиҭаргоит егьырҭ абызшәақәа рахь, иркьыԥхьуеит, аԥсшәахь аиҭагара аусгьы гәыгәҭажьны иҟамлац.  
Ажурнал, абжьааԥнеиԥш, иазхьаԥшуеит алитературеи алитератураҭҵаареи, уи аҟәшақәа рҟны аԥхьаҩцәа иднардыруеит алитература аҭагылазаашьа, аҿиара апроцесс. Иазхьаԥшуеит иара убас аҭоурыхтә, аетнографиатә зҵаарақәа, аҟазара уҳәа амаӡақәа.
 Абарҭқәа зегьы иаҳдырбоит алитература-сахьаркыратә журнал «Алашара», мшаҽнеиԥш, аԥсуа жәлар рдоуҳатә ԥсҭазаара ишахәҭаку, аханатә инанагӡо аус бзиа ала ҳдоуҳатә культура аҿиара ишацхраауа, рыгәҭа ишгылоу, алшарақәагьы ишрыцнаҵо. Ажурнал шьақәгылеижьҭеи 60 шықәса аҵра гәык-ԥсыкала ишәыдаҳныҳәалоит уи анапхгареи амаҵ азызуа зегьы. Иԥшьоу аус азааԥсара ахьанҭара ацуп, аха иагьынасыԥуп. Еиҳау ақәҿиарақәа шәзыԥшызааит! 

Аԥсны ашәҟәыҩҩцәа Реидгыла
    

























Алитература агәеисыбжь зныҩуа

Дырмит Гәлиа ду зшьапы икыз ҳаԥсуа сахьаркыратә литература иины адәы ианнықәла инаркны иахьауажәраанӡа изхысхьоу амҩа ҭагәҭасрак, ԥырхагак амаӡамкәа, ишшапаӡа, еснагь ииашахәҵәаӡа иауаауахуаз! Иҟан ари ашҭаҿ аманшәарақәа, аихьӡарақәа реиԥш, имаҷымкәа аԥынгылақәагьы, ааха дуқәагьы. Еиҳараӡакгьы ус еиԥш иҟаз ауадаҩрақәа аҭыԥ анрымаз иаҳхысыз ашәышықәса 30-тәи ашықәсқәа рҽанааиҩырша инаркны 50-тәи ашықәсқәа рҽеиҩшамҭа аҟынӡа акәын, изыдҳәалазгьы усҟан Аԥсны имҩаԥысуаз амилаҭтә политика аргамаду аилахәара акәын: жәларык шеибгоу рбызшәа, рҭоурых, ртрадициатә культура арымхныдара рылаӡҩара, аҽакала иаҳҳәозар, ассимилиациа рзура акәын.
Аха уи ус иагьымариамызт: аԥсуа литература ҭоурыхтә фактк аҳасабала Аԥсны мацара акәым, адунеи иқәынхоз ажәларқәа избарц зҭахыз ирбо, ираҳауа иҟалахьан. Убри аҟнытә рҽазыркуеит уи ҩнуҵҟала аҵшәаара, амилаҭтә цәаҩа аиҭакра: ари алитература даҽа милаҭтә литературак иахәҭакзаап, излаҩу абызшәагьы уи абызшәа иадиалектзаа. Убриазоуп усҟантәи апериодикатә кьыԥхь аҿы шьаҿацыԥхьаӡа уашьаҳауа изааушьклаҳауаз ахааназ аԥсуа бызшәа иатәымыз ажәақәа: аколмеурнеба, аҭавмџьдомаре, амдиван уҳәа убас егьырҭгьы.) Ари апроцесс зынӡаск ааҽанарӷәӷәаз аџьынџьтәылатә еибашьра ду ашьҭахьтәи ашықәсқәа раан ауп.
Аха ирымҳәои аԥсуаа ажәаԥҟаны: «Уара иушьа анцәа дишьуам» ҳәа. Аамҭақәа рҽырыԥсахит. Сталин дыԥсит, Бериа дықәыргеит. Хланҵы атышахь изыгәҭасуаз аԥсуа литературагьы ҩаԥхьа аизҳара амҩа ианылеит. Еиҵагылеит аҿар, ара ирымамызт акьыԥхьырҭа. Иаҭахын уаанӡа иқәыргахьаз акьыԥхь органқәа реиҭашьақәыргылара, мамзаргьы аҿыцқәа раԥҵара (ишдыру еиԥш, усҟан инханы иҟаз агазеҭ «Аԥсны ҟаԥшь» амацара акәын, иара уигьы, хыхь ишаҳҳәаз еиԥш, ибжамҽамны, ахаҿра еицакны).
Аԥсуа школқәа еиҭашьақәыргылан, аҵара аԥсшәеи аурысшәеи рахь ииаган, Аҟәатәи арҵаҩратә институт аҿы аԥсуа бызшәеи алитературеи рфакультет аартын. Урҭ зегьы, ҳәарада, идырманшәалон, иацхраауан аԥсуа сахьаркыратә литература аизҳара, аӷьацара.
Абарҭ ашықәсқәа раан ауп хаҭала саргьы алитературатә критика ажанр аҿы аинтересқәа сызцәырҵуа сахьалагаз. Усҟан сыстпдентын. 1952 шықәсазы Аҟәатәи арҵаҩратә ҵараиурҭа (педучилишьче) салганы, сҭалеит Аҟәатәи арҵаҩратә аинституи афилологиатә факультет (аурыс сектор, аԥсуа сектор усҟан иҟамлацызт, уи анаатыз 1954 шықәсазоуп). Усҟан аинститут аҿы аҵара рҵон ашьҭахь еицырдыруа иҟалаз ҳашәҟәыҩҩцәа Алықьса Гогәуа, Анатоли Аџьынџьал, Шоҭа Ҷкадуа, Борис Ҭыжәба уҳәа убас егьырҭгьы. Аԥсуа сектор аатаанӡагьы, ҳара еиҿкааны иҳаман аԥсуа литературатә кружок, еилҳаргон аиҳабацәа реиԥш, аҿар рҩымҭақәагьы, иҭҳажьуан алитературатә ҭӡыгазеҭ, (ҵоуп, уи лассы-лассы икыдҳәаны иԥырыжәжәон «ҳашьцәа хазынақәа», аха ҳаргьы ҳгәы камыжькәа еиҭакыдаҳҵон).
Абри зегьы зхысҳәаауа, ҳастудентцәа алиткружок аҿы сзыԥхьаз ажәахәқәа рылоуп раԥхьаӡатәи сшьаҿақәа злеихызгаәз алитературатә критикаҿы: актәи срецензиа азкын Алықьса Лашәриа раԥхьатәи апоезиатә еизга «Аҿара ашәақәа» (икьыԥхьын 1954 шықәсазы агазеҭ «Аԥсны ҟаԥшь» аҿы), аҩбатәи Кәымф Ломиа раҿԥхьатәи иеизга «Адгьыл аҿтәи аеҵәақәа». Уи разҟыс иаиуит убасҟан ҿыц иаԥырҵаз, 1955 шықәсазы аҭыҵра иалагаз ҳжурнал «алашара» раԥхьаӡатәи аномер аҿы акьыԥхьра. Абри сыстуденттә рецензиа хәыҷы изхыҽхәаша ҳәа акы ишалаҟам сацәымҩашьо ишыздыруагьы, иахьа уажәраанӡагьы сгәы азыбылуеит, акы, раԥхьаӡатәи сырҿиаратә шьаҿақәа иахьыруаку азы, ҩбагьы, аԥсуа литература аихьӡара хадақәа зегьы зыхьӡ иадҳәалоу ҳжурнал хада актәи аномер аҿы икьыԥхьхарц лахьынҵас иахьаиуз азы.
Сара срецензиа хәыҷы акәым аус злоу. Араҟа (актәи аномер аҿы) икьыԥхьын иахьа уажәраанӡаӡьы зсахьаркыратәи зидеиатәи ҵакы еицамкыц Дырмит Длиа иҭоурых-символтә поема «Сара схәышҭаара», Баграт Шьынқәба иажәеинраала «Абас ианбанӡа?!» ҳашәҟәыҩҩцәа еиҳабацәа: Иван Папасқьыр, Шьалуа Ҵәыџьба, Иван Ҭарба, Алықьсеи Ҷыҷыкәеи Џьонуаа, Кьыршьал Чачхалиа, урҭ ирышьҭанеиуаз Алықьса Лашәриа, Кәымф Ломиа, Гьаргь Гублиа, ҿыц алитература иааҵагылаз аҿар Анатоли Аџьынџьал, Алықьса Џьениа, Шамил Ԥлиа, Владимир Анқәаб, Нелли Ҭарԥҳа, Кәасҭа Герхьелиа, рпрозатәи рпоезиатәи рҿиамҭақәа, аԥсуа проза аҿиарамҩа иазку Шьалуа Инал-иԥа инеиҵыху иочерк, раԥхьаӡатәи аԥсуа археолог Михаил Ҭраԥшь иҭҵаамҭа «Аҟәа ажәытәӡатәи аҭоурых аҟнытә» уҳәа уб. егь.
Ажурнал «Алашара» аҭыҵра ианалага аԥхьаӡатәи ашықәс инаркны иахьауажәраанӡагьы ҳлитература рҿиартә ԥсҭазаара иагәыцәны иалагылоуп. Абри ажурнал адаҟьақәа рҿы икьыԥхьын (ишеибгоу, мамзаргьы иаазыркьаҿны) ҳлитература ажанрқәа зегьы рҟны иаԥҵаз асахьаркыратә рҿиамҭа хатәрақәа. Убрҭ араҟа реиқәыԥхьаӡара салагом (аҭыԥ рацәа рҭаххоит): ароманқәа, аповестқәа, ажәеинраалақәа, адраматургиатәи акритикатәи ԥҵамҭақәа уҳәа уб. егь. Ҷыдала хшыҩзышьҭра рызнауеит арҿиаратә усурахь ҿыц зшьапы еихызго аҿар. Ари атрадициа ԥсахрак амамкәа иааиуеит иахьауажәраанӡагьы. 
Ҳжурнал аиубилеи рыдаҳныҳәалапаԥхьаӡа инаргыланы иара аредакциа аусзуҩцәа, убасгьы ҳашәҟәыҩҩцәа, ҳаԥхьаҩцәа, ҳажәлар зегьы.

Шоҭа Салаҟаиа.
      



















Ҳжурнал – зда ҳамам ҳлитература наҳага

Асахьаркыратә литература ашьақәгыларазы, аҿиаразы иара аԥызҵо, изыҩуа рнаҩсгьы, иаҭаху рацәоуп. Убарҭ, еиҳа иаҭахқәоу, иреиуоуоп алитература ауаа, аԥхьаҩцәа рызнагара, «ишԥха-ԥхо» ирхьызыгӡо. Абас, ус иузҳәозар, асахьаркыратә литература анаҳагақәа раԥхьа игылоуп ажурнал. (Асеиԥш иҟоу аҭыжьымҭа цәырҵижьҭеи уеизгьы-уеизгьы рацәакгьы ҵуам, ажәибжьтәи ашәышықәса аҽеиҩшамҭаз ауп (1665), мшынҵак аҳасабала иҭыҵит Франциа («Журнал де Сован»).
Аԥсуа литература ахы анакы инаркны иаман акы-ҩба литературатә журнал, аха ҵакылагьы, нҵралагьы, ҳәарада, аԥсуа литературатә журналқәа ирыцкуп ажурнал «Алашара». Уи сынтәа 60 шықәса ахыҵуеит. Ари, ҳәараҭахым, акрызҵазкуа хҭысуп ҳмилаҭ-сахьаркыратә литература аҿиараҿы мацара акәымкәа, ҳдоуҳатә культура зегьы азы. Убасеиԥш ахә шьатәуп, иагьазгәаҭатәуп. Иара аԥсуа сахьаркыратә литература ҿыц иахьашьагәыҭу аҟнытә, уи иаҵанакуа зегьы ацклаԥшра ҷыда рықәнагоит.
Ажурнал «Алашара» рыциит аԥсуа жәлар, аԥсуа милаҭ ԥсҭазаараҿы, рықәԥараҿы даара акрызҵазкыз аҩажәатәи ашәышықәса аҽеиҩшамҭазҵәҟьа, Асовет Еидгылаҿы иҟалаз ахаҭаратә культ аҿаԥҽра иабзоураны имҩаԥысуаз аиҭакрақәа, аԥсеивгарақәа. Ҳлитература иазырхынҳәын 34 шықәса иамхны иҟаз ахатәы журнал.
Зегь раԥхьа иҳәатәу, абри аиԥш, ҳдоуҳатә культура зегьы азы, усҟан даара зҭагылазаашьа уадаҩыз, икәкәыцыкәуа иҟаз ҳлитература аҿиаразы, аиҭеиныларазы зда ԥсыхәа ыҟамыз аус аиҵыхраҿы еидгылеит, аус еицыруит аԥсуа доуҳатә интеллигенциа аԥхьагылаҩқәеи, усҟан апартиеи аиҳабыреи рыҩныҵҟа аус зуаз, аԥсуа милаҭ иаиуаз аиусзуҩцәеи. Ари, хымԥара, аҭоурых иарбатәуп. (Изааӡарызеи, ирӷәаԥсахьоу ҳҭоурых, иахьа, ҳара ҳамч ахьынӡақәхогьы, уаҩҵас ариашашьа ҳақәшәом. Иара ааигәаӡа имҩаԥысуаз, ҳажәлар рԥеиԥш зҵазкуаз аҭоурыхтә хҭысқәагьы, иахаану ҳала ишабо зны-зынла иркшаԥаны ианадырбо ыҟоуп. Аҭоурыхҭҵаараҿы, апрессаҿы, ателехәаԥшраҿы уи аиԥшқәа аҭыԥ шрымоу аиԥш, дара алитераторцәагьы зны-зынла иааларыԥсалоит, ихьаршшаны, исахьаркшәа иузыҟаҵар амц ҵабыргхошәа.
Аҭоурых – ажәлар ирпаспортуп. Уи змам, ма иумоу гхала иҭәу, измаӡам диеԥшуп.
Ажурнал «Алашара» аҭыҵра ианалага инаркны (1975) аԥсуа литература аҿиара, уи жанрс иаҵанакуа зегьы амҩа рнаҭеит. Иҟоуп ажурнал «Алашара» адаҟьақәа рҿы инагӡаны ишьақәгылаз, иӷәӷәахаз ажанрқәа. Иаҳҳәап, апрозаҿы ихадаӡоу ажанрқәа иреиуоу, ажәабжь. Аԥсуа жәабжь акраамҭа аԥсҭазаара, ауаҩы иҟазшьа, иԥсихологиа уҳәа еиҳараӡак афабула-сиужеттә маҭәахәқәа рыла раарԥшра, рцәыргараҿы, инхозҭгьы, иахьа урҭ раарԥшышьа хкқәа, афабула-сиужеттә, асахьаркыра-метафоратә система аҽарҭбааит, аԥсихологиатә, афилософиатә ган ҵаулахеит. Иахьа, иацклаԥшны, еилыԥшаан, аԥсуа жәабжьқәа рантологиа ҟаҵаны, егьырҭ абызшәақәа рахь еиҭаган иҭыжьзар, адунеизегьтәи иахьатәи асахьаркыратә ҩаӡара аҟынтә аԥсуа литература зегьы ахьынӡаҿиахьоу атәы аҳәартә иҟоуп.
Иара убас, ажурнал акыр алнаршеит егьырҭ алитературатә жанрқәа – ароман ҿыц, алитературатә публицистика, алитератураҭҵаара, алитературатә критика уҳәа – рырҿиара, ԥхьаҟа ргараҿы.
Насгьы, иаргьы, журналк, ҭыжьымҭак аҳасабалагьы, акыр ԥхаҟа ицеит, аҷыдарақәа рыԥҟаррақәа арыӷәӷәеит. Иаҳҳәап, ажурналқәа еснагь ирцәеилаго альманахи ажурнали рҳәаақәа зны-зынла иацәеилаԥсома уҳәо аҟынӡа ианетлалақәоз ираҩсит, ириааит. Ашәҟәыҩҩцәа Реидгыла, иара ажурнал аусзуҩцәа, дара ашәҟәыҩҩцәа, ажурнал авторцәа рыбзоурала, иахьатәи аамҭа иацназго ажурналтә хаҿра еиӷьтәуа иааргоит. 
Абасала, иахьа, ажурнал «Алашара» ҳдоуҳатә культура зегьы азы ацентр хадақәа иреиуан иҟалеит. Аԥсуа литература, аԥсуа кьыԥхь, аԥсуа шәҟәҩыра, иахьа уи аредакциа иахагылоу, иалахәу – ажурнал аусура иубартә еиԥш еиӷьызтәыз – зегьы ирыдаҳныҳәалоит иара хынҩажәа шықәса ахыҵра. Ари, аиашаз, ҳдоуҳатә культура зегьы ианыҳәоуп. Иазеиӷьаҳшьоит иреиӷьӡоу ақәҿиарақәа, ҳлитература иахаԥхаларц, иахылҵуа алашарагьы еснагь ааигәантәгьы, харантәгьы, харанӡатәгьы, илаша-лашо иубартә иҟазарц!
 
Алықьса Гогәуа.      


Аԥсуа ҳдоуҳатә культура иаҵәышьаҟоу 
ҳжурнал «Алашара» адныҳәалара

1954 шықәса, раԥхьаӡакәны иаадыртыз аԥсуа филологиатә факультет Аҟәатәи арҵаҩратә институт аҿы аԥсуаа рҿар 50-ҩык ҳаднакылт. Уи хҭыс дуун аԥсуа жәлар ркультура аҿиара, аизҳара аганахь ала. Усҟан Хрушьчов ихаантәи аԥсасира аамҭа ахы анакыз акәын. Ишьақәыргылан аԥсуа школқәа, аԥсуа интеллигенциа рхаҭарнакцәа ихьышәшәа-ԥышәшәа Аҟәа рҽеидкылара иалагахьан, аха урҭ рхыԥхьаӡара даара имаҷын. Аинститут ҳаԥхьа иҭалахьаз, ҳаҵкыс еиҳабацәаз: Ш. Ҷкадуа, Ал. Гогәуа, А. Аџьынџьал, Б. Ҭыжәба убас даҽа аӡәык-ҩыџьак ҳарҭ аиҵбацәа нцәахәқәак реиԥш ҳрыхәаԥшуан. Урҭ аинститут ианҭалаз аԥсуаа шамахамзар уахь рнеира даара ихьанҭан аҟнытә, арҭ ахьанҭарақәа ириааиз, ҵарадыррала еибыҭоу аҟыбаҩ ду злоу шьоук роуп ҳәа иҳаԥхьаӡон. Ражәа ҳара ҳзы краҵанакуан, рааигәа аҟазаара, рҩызара насыԥ дуун аиҵбацәа ҳзы. Ашьҭахь Б. Ҭыжәба иинициативала еиҿкаан, сымҩашьозар, аԥсуа литература акружок. Уаҟа еилҳаргон ҷыдала еиҳарак алитератор ҿарацәа: Ан. Аџьынџьал, Ш. Ҷкадуа, Ал. Гогәуа, Б. Ҭыжьба, Ан. Возба уҳәа убас егьырҭгьы рҩымҭақәа. иҭҳажьуан анапылаҩыратә журнал. Аха арҭ ҳусқәа зегьы ирецын ауадаҩрақәа, исгәалашәоит, аԥсуа литкружок иахагылаз Б. Ҭыжәба акаридор аҿы иҟаз алаҳәарақәа знырҵоз аӷәаҿы икыдиҵеит аԥсышәала иҩны, аԥсуа литкружок аилатәара шыҟалоз атәы зҳәоз ақьаад. Аҽныҵәҟьа шьоук неин, икыдҳәаны, ирҟәыҷны икарыжьит. Еиҭакыдиҵеит, ԥыҭрак ашьҭахь уигьы ус азыруит. Ашьҭахь, афакультет адекан иҿы ԥыҭҩык астудентцәа, Борис дназлаз, ҳнеин иаҳҳәеит, ари аус ҽеи шалымҵуаз. Уинахыс ԥсышәала икыдаҳҵоз алаҳәарақәа ирылакьысуамызт. Ас еиԥш иҟаз ахәымгара ҟазҵоз ақырҭуа студентцәа ракәын. 
Усҟантәи аапҭазы хыԥхьаӡарала иаҳхыҵәаны иҟаз «ҳашьцәа бзиахәқәа» иаркы-ирцә ҳәа аҟәа иалаз, ԥшәымацәас зхы зыԥхьаӡоз, рыхныҟәгашьа учҳауа иҟамызт. Аха ҩынтә-хынтә раҟара аԥсуаа рахьтә рықәнага ианақәдыршәа (аҭаҷкәымҟьара аҟынӡа ианнеибага), иҭынчӡа рҽаанырымкылар амуит.
Ус ишыҟаз, 1955 шықәсазы иааҳалаҩит аԥсуа журнал «Алашара» аҭыҵра иалагоит ҳәа. Уи гәырӷьаҿҳәаша дуун аԥсуа жәлар зегьы рзы.
Дук мырҵыкәа иаргьы ҭыҵит. Уи ныҳәа духеит зегьы ҳзы. Иҳауит аԥсуаа рҿахәы ахьырҳәашаз, ҳаԥсуа шәҟәыҩҩцәа рҩымҭақәа ахьыркьыԥхьшаз ажурнал. Исгәлашәоит, ажурнал анҭыҵ зегьы еимырҟьо, акыха ҳаибамҭо ҳанаԥхьоз.
Ажурнал «Алашара» ????? хәы амаӡам аԥсуа литература аизҳазыӷьараҿы. Уи еиднакылеит ҳашәҟәыҩҩцәа хатәрақәеи ҿыц аҩра иалагаз аҿари. Ироуит рҩымҭақәа ахьыркьыԥхьшаз аорган. Ргәы шьҭнахит, рстимул иазнарҳаит, ашәҟәыҩҩцәеи аԥхьаҩцәеи ацҳа рыбжьанаҵеит. Ари аԥсуаа рдоуҳатә культура аизҳазыӷьаразы хҭыс духеит, ҳәарада.
Ҳжурнал «Алашара» актәи аномер анҭыҵ инаркны иахьауажәраанӡа ианысит ахьӡ ду зырҳаз амҩа шьахә. Литературатә журналк аҳасабала уи ианылаз аҩымҭақәеи иара аусзуҩцәеи рҟазара ҽаԥара иԥеит, еинҭәылеит. Уи агәахәара ду ҳнаҭоит аԥсуа литератураабзиабаҩцәа зегьы.
Абраҟа имҳәакәа сзавсуам иахьазы иӡбатәу, извыстәым зҵаарак. Асовет аамҭазы аидиологиа иабзоураны, шәҟәума, журналума, газеҭума, аԥхьаҩ иҟынӡа инеиуан. Урҭ ҳаҭыр ду рықәын. Аԥхьатә аԥхьаҩ иҿынӡа иназгоз аҭагылазаашьа аԥҵан, аԥхьаҩцәагьы рхыԥхьаӡара даара ирацәан. Иахьа, иҳаҩсыз аамҭа асистема анеилаҳа, уи ацымхәра ҳамамкәа ҳаанхеит. Ҳазҭагылоу аамҭаҿы аус зуа раԥхьаӡатәи амалеидкылара ҳәа изышьҭоу асистемаҿы ауаҩы иинтересқәа рҽырыԥсахит. Доуҳала дхьысҳахо далагеит. Иахьа ауаҩы дзызхәыцуа еиҳарак амал арҳароуп. Ари ауаҩытәыҩса иҩныҵҟатәи идоуҳатә дунеи ҵнашәаауеит. Абри цәцашьас иамоу ахьыԥшаатәу аԥсуаа рыхныҟәгашьеи рҟазшьеи рҿы ауп. Аԥсуа мыцхәы амалрҳара пату изақәӡамызт, уи азоуп изырҳәогьы иахьагьы, амал қамса уамеилаҳан, ууаҩра хьча ҳәа. Ари зҵаара дуун, сҽаласхалар сҭахым.
Амала исҳәарц исҭаху, асовет аамҭазы аиҳабыра рыбзоурала аԥхьаҩи акьыԥхьлыҵи реимадараҿы иҟаз аԥышәа ҳхы иаҳархәар ауеит. Усҟан шәҟәума, газеҭума, журналума, аԥхьаҩ иҟынӡа иназгоз аусҳәарқәа ыҟан. Иахьазы изамуазеи аԥхьаҩ иҟынӡа, еиҳаракгьы аԥсуа қыҭақәа рахь, акьыԥхьлыҵ назгаша усҳәарҭак аԥҵара. Абри аус абри аҟара баҩ алоума. Уи ҟазҵаша Аԥсны аиҳабыра роуп, ирылшартәгьы иҟоуп, иахьатәи ҳҭагылазаашьа злаҟоу ала. Ибжьаҵатуп иахьагьы аԥхьаҩи акьыԥхьи еимаздо ацҳа. Мап анакәха, иаҳцәыӡуеит иахьазы инханы иҟоу аԥхьаҩцәагьы.
Аҵыхәтәаны, ишьахәу аинҭәылара амҩа иану, ҳзызгәдуу ҳжурнал «Алашара» аусзуҩцәагьы, авторцәагьы, аԥхьаҩцәагьы ирыдысныҳәалоит ныҳәак иаҳзаҩызоу ажурнал 60 шықәса ахыҵра амш. 60 шықәса зхыҵыз ауаҩы изы ирҳәоит уи ауаҩра бзиа дҭагылоуп ҳәа.
Ус анакәха, «Алашара» ауаҩра бзиа иҭагылоуп. Ааишьагьы, аизҳазыӷьарала, аинҭәыларала, аҟазарала ишьахәуп. Ҳаԥхьаҟагьы игәнаалоу, ихатәроу аҩымҭақәа рыла ҳшақәгәырӷьо агәра ҳгоит. Умҩа хирзааит наунагӡа ҳжурнал «Алашара».
В. Агрба.  
   
