			Ламысла аҟазаараз
Аԥсадгьыл, амилаҭ сахьаркыратә литература, абызшәа, аҭоурых иреиԥшқәо ауаатәыҩса зда ихәарҭам адоуҳатә мазара – афилософиатә категориа иаҵанакуа сыхшыҩ рызҵо, бзиа избосаналага нахыс, издыруан, сеилкаараҿы иҟан Кавказ-каҷҷа иашьагәыҭу, ижәытәӡатәу аерман жҽлар ашәышықәсақәа иргәылсны рсахьаркыратә литература шаауа - рҭоурых аҵаулара аазырԥшуа- адунеи иадыруа афырхаҵаратә епосқәа акы ашьҭахь ишгылам «Дауҭ Сасунтәи» (апоет Қьаазым Агәмаа иеитҭеигеит, аха ацыԥҵәаха ауп акьыԥхь збаз, егьи иахьа уажәраанӡагьы ибжьаӡуп), аԥсуааи дареи аҭоурыхтә-культуратә еимадарақәа шрымаз, есымшаҵәҟьа акәымзаргьы, еимабзиаз гәылацәан, рҳәынҭқарратә ҳәаақәа анеизааигәахоз шыҟаз. Аҭоурых адаҟьақәа иргәылҵуа агәҭахәыцрақәа еиҳагьы рыҽдырҵаулон рдацԥашә дырҭбаауан, аинститут аҿы сҵара хықәшангьы аԥсуа литература ҿыц иланагалоз аҩымҭақәа игәцаракны, доуҳатә малк еиԥш иԥхьаӡаны срыԥхьо, иҭысҵаауа саналага, даҽакала иуҳәозар, аԥсуа шәҟәи аԥсуа литературеи сыԥсҭазаара исзаҟәымҭхо иара иатәны ианыҟала нахыс. Араҟа иԥсабаратәым ҳәа акгьы ҳәам, избан акәхар, ауаҩы ихатәы (иԥсадгьыл, иҭоурых, ибызшәа) ибзианы инаӡа-ааӡаны идырц, насгьы изыԥсоу ахә ҳаракны ишьарц азын еилкаараҿы иҟазароуп адунеи ажәларқәа идырҿиаз  ацивилизациа ахи-аҵыхәеи ахьеиларсу, еилазаашьас иамоу, иахьынтәаауа, ахы ахьцо зҳәаз еиԥш иҟоу афеноменқәа. Усҟан ауп уи ихдырраҿы инагӡаны ианнеиуа, аҭакԥҭықәра аниныруа идгьылтә ԥсҭазаараҿ егьырҭ амилаҭқәа рыхшыҩ иарҿиаз акультура ду (анаукатә-техникатә прогрессгьы убрахь иналаҵаны) закәу аилкаа иаша аниоуа, насгьы ихадароу ари адгьыл аҿы милаҭк ахала аҭыҳәҭеи аҿҭацаланы аҟазаара шалымшо, ажәларқәа (тәылак, ԥсадгьылк аҿы еиланхо рнаҩсангьы) рхы-рыхшыҩ иарҿиаз ацивилизациа ала еимадазаароуп, еилазароуп, досу дара рхаҿра зныԥшуа рхатә доуҳатә культура арҿиара ԥхьаҟа агараҿы ацхыраара ӷәӷәа анаҭартә еиԥш.
 Ауааҩытәыҩса иахьа уажәраанӡа изнысхьоу аҭоурых ҵалашәы адаҟьақәа уырнаԥшылар имҩашьо ибоит уи ус шакәу. Ажәларқәа реибашьрақәа (иахьагьы зҵыхәа ԥҵәам, ана-ара ихәыҵҟьо) ари аус ԥшьа - доуҳалеи анаукатә-техникатә прогресси рыла аҿиара – ӷәӷәалаӡа аԥхсҭа анаҭоит, ажәакала, иҵнашәауеит, иҵнажаауеит амилаҭқәа рматериалтә  мышхәыбзазара, иахылҿиаауеит бзанҵы рҽеишьа змам аԥсыҭбаарақәа. Атәым тәылақәа рымпыҵахаларазы иҟалауа агрессиатә аибашьрақәа жәынгьы-ҿангьы иақәыӡбоит ипрогрессивтәу ауаатәыҩса  зегьы, избанзар, ирдыруеит уи заҟа рыцҳара ахылҵуа. Аха атәылаԥсадгьыл,     аӷа  данақәла уи ахақәиҭреи, ахьчареи, ахьыԥшымреи рзы аибашьра ари иҳақу, зда ԥсыхәа ыҟам акоуп ахеиқәырхаразы иагьа ԥсыҭбаареи рхәашареи ацзаргьы, ахылҿиааргьы.
Ҵабаргыуп, ажәларқәа рыҩнуҵҟа еиуеиԥшым аполитикатә, асоцилтә, аекономикатә мзызқәа ирыхҟьаны иҟалауа аибашьрақәа (аревалиуциақәагьы убрахь инархыԥхьаӡаланы)  иԥсабаратәу цәырҵроуп ҳәа иахәаԥшуа ареакционерцәагьы (амч еиқәаҵәақәа, еиҳарак абуржуазиатә дунеи иатәу) иахьагьы иҟоуп. Урҭ, ҳәарада, адунеи иқәу ауаажәлара рхыԥхьаӡара рацәазшьоз, англыз ҵарауаҩ, аекономист Роберт Мальтус иҵаҵгәыдаз, иантинаукатәыз (ихаҭа ишьаҭаиркыз) аконцепциа «абсолютного избытка людей» иазааигәо, ихазҵо роуп. Урҭ иреакциатәу рфилософиа ала уахәаԥшуазар, аибашьра «профилактикак иаҩызоуп ауаатәыҩса рзы. Марксизм - лененизм аклассикцәа Мальтус иконцепциа иақәыӡбахьан,  ишиашамыз  аадырԥшхьан.
Сыззанӡа, ауаатәыҩса адгьыл иқәижьҭеи  ажәларқәеи атәылақәеи рыбжьара иҟалахьоу аибашьрақәа ухаҿы иааугозар, иумҳәарц залшом, анаџьалбеит   заҟа рыхәлачга хьоузеи, заҟа тәыла дырхәашахьоузеи ҳәа. Урҭ аибашьрақәа ирҿыҵахәхахьоу ауааԥсыра рыхшыҩи иақәдырӡхьоу амали нахьхьиӡа аахыс ауаатәыҩса рыбзазара аиӷьтәра иазкызҭгьы иахьа, ҳаԥсҭазаара кашырран, акәтаӷь былгьо иҟазаарын. Аха, рыцҳарас иҟоу, ауаҩытәыҩса рыдгьылтә ԥсҭазаараҿ ақәра дууӡеи аԥышәеи шрымоугьы, изҟәышымхац, еиҳа ииашаны иуҳозар, ажәытәӡатәи ргыгшәыгра инагӡаны изалымҵыц уи  иднарҟаҵоу арыцҳарақәа кыр ыҟоуп. Ииашоуп, агагшәыгтә ҟазшьақәа  ириааирц азын ауаатәыҩса шәышықәсала ақәԥара иаҿуп… Аԥсҭазаара адиалектика излаҳәо ала, иҵоуроу ахшыҩҵак змоу ақәԥара ибзиоу лаҵшәада иаанхом. 
Абриаҟара салаланы исзырҳәаз, исгәалазыршәаз аерман жәлар рҭоурыхтә лахьынҵа ауп. Урҭ иуадаӡаз, аамҭа бааԥсқәа рзеибафара иагәылганы иааргеит рхатә хаҿра знубаало, изныԥшуа рмилаҭ культура ду. Ишдыру еиԥш, ԥасатәи Асовет Еидгыла иқәынхо ажәлақәа ашәҟәыҩҩра змоу рахьтә аерманцәа рсахьаркыратә литература зегьы реиҳа ижәытәӡатәиуп. «Алитературатә енциклопедиатә жәлар» аҿы ҳаԥхьоит: «Армянское письменное слово начинается с клинописных надписей (нач. 1-го тыс. до н.э.), дошедших до нас от урартов: арм. и иностр. источники свидетельсвуют о том, что в 1 в до н. э., в период расцвета на терр. сов. Армении антич. культуры, существовали развитая лит-ра летописей, книги молитв. В нек-рых городах Армении действовали театры, где ставились произведения греческих и армянских  авторов, в частности трагедии арм. царя Артавазда 2 (56-34 до н.э.). Памятники языч. культуры не сохранились, т.к. подверглись уничтожению с утверждением в Армении христианства (301). Создание в 405-406 ученым Месропом Маштоцем армянской письменности способствовало развитию ориг. многожанровой лит-ры: житийной и историч. (Корюн, Агатангехос, Павстос Бузанд, Егише, Мовсес Хоренаци, Лазар Барбеци)». («Литературный энциклопедический словарь». Москва, 1987, ад.36)
Ишдыроу еиԥш, аерман жәлар рҭоурыхтә ԥсҭазаараҿы иагьа амыҟәбарақәеи, арыцҳарақәеи, азалымдарақәеи адунеи ирықәшәазаргьы атәылақәа жәпакы иԥсаҟьаны рлахьынҵа иаланаԥсазаргьы (уаҟагьы урҭ рдин ҳаҭыр ақәҵаны, рмилаҭ хаҿра мырӡакәа иааргоит),   зегьы ириааины рыԥсадгьыл аҿы иԥшәыманы, рмилаҭ сахьаркыратә литературеи, рыҭҵаарадырреи, рҟазареи рҿиауа, адунеитә цивилизациа рҽалахәны, аԥеиԥшхә бзиа змоу жәларык раҳасабала ԥхьаҟа ицоит. Аерман жәлар ирхылҵит адунеи зыхьӡ адыруа ашәҟәыҩҩцәа, аҵарауаа, артистцәа, аҳәынҭқарратә усзуҩцәа, арԥызацәа, академикцәа аишьцәа астрофизикцәа  А. Алиханов, А. Алиханов, академик В. Амбарцумиан, адунеиаҿ Оҭелло ироль зегьы реиҳа еиӷьны иназыгӡоз ҳәа иԥхьаӡаз, СССР жәлар рартист  В. Папазиан, ашәҟәыҩҩы, академик А. Исакиан, СССР амаршал, Асовет Еидгыла Афырхаҵа, И. Баграмиан, Асовет Еидгыла Афырхаҵа, Афлот адмирал И. Исаков уҳәа убас заҟаҩы! Урҭ зегьы аерман жәлар рмилаҭ иагәадурақәаны ахааназгьы иаанхоит.
 Аҩада ишазгәаҭоу еиԥш, аерманцәа рҭоурыхтә лахьынҵа адунеи иԥсаҟьаны иаланаԥсеит аамҭа аӡыблара иаҵанарӡырц аҭахызшәаҵәҟьа. Убас Ҭырқәтәыла инхоз аерманцәеи аҭырқәцәеи рнибарҵәара ашьҭахь (1915 шықәсазы иҟалаз) хеиқәырхара ҳәа (еиҳарак Амшени уи акәша-мықәша иаԥнызи) еихеит Аԥсныҟа. 1877-1878 шықәсазы массала иҟалаз амҳаџьырра акырӡа ишеилнашьаазгьы, рыбӷа ашшара шыԥнаҵәазгьы, рекономика еилаҳаны ишыҟазгьы, агәаҟра иақәшәаз,рхы еиқәдырхарц Аԥсны иааз аԥсуаа ирыдыркылт, ирыцхрааит, анхарҭа-анҵырҭа рырҭеит. Ари акырӡа аҵанакуеит игәыҭҟьа-ԥсыҭҟьаха ахеиқәрхаразы иааз рзын. Ҳәарада, Қарҭаа иргәаԥхомызт ари арманцәа арахь раара - избанзар, ҳчашә дгьылқәа - амҳаџьырра иҭанырцәыз – ирхыбаауан, рхазы ирҭахын. Усҟантәи аҭоурых адаҟьақәа еихҳаршәшәар ицәажәоит абас: Аԥсны аҵыхәтәантәи амҳаџьырра ҳажәлар жәанызқьҩыла рџьынџьдгьыл ныжьны имцар амуа аҭагылазаашьа ҟанаҵеит. Иқьаԥҭахаз аҭыԥқәа, рахь хыма-ԥсыма еихеит атәымуаа, еиҳарак агырцәа, ақырҭцәа, ҳҵарауаҩ Симон Басариа аколонизаторцәа ҳәа дзышьҭаз. Урҭ ҳанакьаҭа ҟалеит наныкьара ҳәа ҳадгьылқәа ирхылаз атәымуаа, иџьоушьаша, зқьышықәсала иныҟәыргоз ргеографиатә ҭыԥхьаӡақәа ажәытәӡатәи абырзенцәа «топонимика язык земли» ҳәа изышьҭаз ахыхны дара аколонизаторцәа иртәыз ахьӡ ҿыцқәа рхырҵон. Абри азҵаара игәы инархьуа ҳҵарауаҩ ду Симон Басариа истатиак аҿы иҳәон: Аԥсны аҷыҷмасса еиԥш иқәҳаз аколонизаторцәа реиԥш рхы иаҭәарымшьеит аерманцәа. Урҭ ахьахылаз аҭыԥқәа рҿы ажәытәӡатәи ргеографиатә хьыӡқәа акызаҵәык рмыԥсахит, ишыҟаз иаанрыжьит. Егьырҭ - уанӡа амҳаџьырра иашьҭагыланы иааз ҳҭоурых агәхьаа мыӡакәа дара рҿаҿы иааиуаз рхатәы хьыӡқәа рхырҵон. Ҵабаргыуп, Асовет Мчра анышьақәгыла, Ленин даныԥсы шьарҵәырала еибаркыз Сталини  Бериеи рдиктатура аҳра-аҽанырӷәӷәа Аԥсны ахаҿра узымдыруа аҟынӡа агеографиатә хьӡқәа рыԥсахит, иахьынӡа рылшоз ала ақыруацәа ахарԥара иаҿын. Сталини Бериеи адунеи иананыӡаа ашьҭахьгьы кыршықәса ҳтопонимқәа аилахәара апроцесс аԥсы ҭан. Иааит Аԥсны аҵеи ду Владислав Григори-иԥа иаамҭа. Уи иаҳзаанагеит ахақәиҭра, ахьыԥшымра, уи иахылҵит азхаҵарагьы. Иара убас уи  шашәаӡ, гәырыӡ ашьҭамҭа арӡит ҳадгьыл абызшәа зырхәанчоз аилахәарақәа. Ииашоуп, макьана атәым хьӡақәа ана-ара инханы иҟоуп, аха уи ҳара ҳазхьымӡази Аԥсадгьыл атопонимика иамоу аҭоурыхтә ҵаки шьоукы-шьоукы инагӡаны ҳхаҿы иахьаҳзаамгоуи роуп изыхҟьо. Абраҟа иаазгоит фактк. 1915 шықәсазы Ҭырқәтәылантә Аԥсныҟа иааз ерманык иԥа иҿала ииҳәоны исаҳаз. Абар ахаҭагьы. Саҳәшьа Шура Ҭхьына ақыҭан аӷьараҳәа инхоз, зчеиџьыка ыҟаз анхаҩы Кәаӷьына Бигәаа иԥшәма лакәын. Иԥсаҭа шкәакәахааит, иара идунеи иԥсаххьеит, лара иахьагьы дыҟоуп, иаҳхаагаз аибашьра ҳлымӡаах хәҩык ауааԥсыра (лԥа, ҩыџьа лмоҭацәа, лымаҳәцәа ҩыџьа) лцәалаӡит, аха ҳажәлар иргаз аиааира лгәы аҟажоит …
Ҭхьынеи Арасаӡыхьеи еицәыхарам «еидтәалоу» қыҭақуоуп. Сашьа Котики сареи Ҳанхәыҷқәаз – 10-11 шықәса ҳанырҭаз инаркны ҳаҳәшьа Шура даныгәхьааҳгалак лбара ҳцон. Изхысҳәаауа, Кәаӷьына аԥсаса изанын, чнырс диман Сергеи Саркисиан ҳәа ерманык. Абыржәгьы дызбо џьысшьоит аукы, еиқәакы, ԥшӡакы, аԥсшәа идыруан, данцәажәоз ибжьы ԥшқаны акәын ишуаҳауаз, аха гхада ицқьаны иҳәон, 18-19 шықәса ихыҵуазар ҟаларын. Ҽнак сашьеи сареи ҳнеит «сасра». Ҳнеира еигәырӷьон аԥшәмацәа, ҳаргьы уахь ласы-лассы анеира бзиа иаабон. Сара ҽнак Сергеи сицгәарҵит, Кәаӷьына дахьынхоз – акәара нырцәҟьа - ахәы ҳарак абна бзиа аман арахә, аџьмақәа ахьҳәышаз. Аҽнынтәарак ҳахьеицаз исеиҳәеит иҭоурых: Ҭырқәтәылантәи ааӡабла иалҵны иааз аерманцәа дышреиуаз иаб, аҵара шимаз иара ара Аҭара дышиз, аԥсуа хәыҷқәа шракәз ҩызцәас имоу, аԥсшәагьы дара ишидырҵаз. Иани иабеи ида хшара дышрымамыз, ҩбаҟа шықәса тҵеуеит даргьы рыԥсҭазаара иалҵеижьҭеи. Убасҟан исееиҳәеит иаб Аик уасиаҭк еиԥш изынижьыз абарҭ ажәақәагьы: «Сыҷкәын, схала сакәым жәларык – аҭырқәцәеи ҳареи ҳнирбарҵәара иалҵны иааз – аерманцәа аԥсуаа ҳрыдыркылеит, ҳрыцҳаршьеит, ҳаиқәдырхеит. Ари дарбан ерманызаалак – уахьынтәи иааз аӡәгьы ихамышҭроуп. Ермантәылаҟа ицаз ртәы зынӡа аҽакуп, урҭ рҭоурыхтә дгьыл ахь ицеит рашьцәа роуп, аха ара ҳара ҳахьааз, иагьа умҳәан, ажәытә аахыс аԥсуааи ҳареи ҭоурыхла ҳаимадарақәаи, ҳаилсырақәеи шыҟазгьы, еиҳаракгьы Аԥсуа ҳәыннҭқарра Кавказ Нхыҵ-аахыҵи иамҽхакны ианыҟазгьы, хылҵшьҭрала ҳаизааигәам, тәымуаауп насгьы, аамҭабааԥсха ҳгәхьаа рымкыргьы ауан, аха аԥсуаа ижәитәӡатәиу жәлароуп, ацәгьагьы абзиагьы рбахьеит, ааскьоуп даргьы агәаҟра ду -  амаҳаџьырра анырзыҟала, ианырхырга.
Абриаҟара сзырҳәо, сыҷкәын, шәахьықәнагалаз шәыздызкылаз адгьыли уи зџьынџьуажәлари ҳаҭыр шәызрықәыз, адгьыл зцәажәом аха аҳақ дууп, ишәмырԥхашьан зҭоурых ҵаулу шәыжәларгьы.
	Абарҭ саб Аик иажәақәа ласы-лассы ииҳәалоз сара сахьцалак исыцуп, исхасыршҭуам. Аԥсуаа бзиа избоит, рбызшәагьы сҵеит. Араҟа сахьыҟоузгьы избоит аԥсуаа ақьабз бзиа змоу шыжәлару, рыламыс, реихаҵгылара заҟа адац-ԥашә ҵаулоу, ауаҩы ҳаҭыр иқәырҵо».
Ари ауаҩ хышықәса дычныруан, иџьаԥса иман данца ашьҭахьгьы Кәаӷьынараа рҿы ҭахык еиԥш даауан, ибон. Ашьҭахь ԥҳәыс дааиган Урыстәылаҟа нхара дцеит…
Аԥхьаҩ гәыраз, маҷк саҭоумҵан, аҭоурых ахь схьаҵзаргьы, избан акәзар, аерман жәлар, рбызшәа рсахьаркыратә литература, рҭоурых роуп изхьысуа стемагьы. Ус анакәха, уи акәша-мыкәша ицо ацәажәарагьы иара иатәышьҭроуп ҳәа сахәаԥшуеит.
Сара ԥхьаҩык, критикк иаҳасабала кыр ҵуеит аерман шәҟәыҩҩцәа рҩымҭақәа бзиа ибаны срыԥхьоижьҭеи. Раԥхьаӡа урҭ ргьама снаркит аерман литература аклассик Ованес Ҭуманиан иажәабжь «Гиқор». Уи анын 6 акласс аԥсуа хрестоматиа, 1939 шықәсазы иҭыҵыз. Ԥасатәи ҳаԥсадгьыл зхы ақәызҵаз  В. Какалиа еиҭагамҭан. Ажәабжь афырхаҵа Гиқор хәыҷы ақалақь ахь иаб дигеит, аамҭала ҭуџьарк иҿы қьаранџьыс дынижьит, нас ҵарак сызирҵозар ҳәа игәы иҭакны. Аха изаламҵит, уи дычмазыҩхан дыԥсит. Аб гәаҟ иԥа имаҭәахәыҷқәа еилаҳәаны даауеит аҩныҟа. Егьырҭ аҩны иҟаз иашьцәа хәыҷқәа раб харантә данырба, рашьагьы дицаз џьшьа, игәырӷьаҵәа ҿырҭуеит: «Гиқор, уласы! Гиқор, уласы!»- ҳәа. Абри атекст асахьагьы ацуп. Ажәабжь санаԥхьа сылаӷырӡ маар амуит зашьа дыгәхьааганы иԥшыз ахәыҷқәа рыцҳасшьеит. Ҳарҵаҩы Владимир Наҳар-иԥа Бганба цәаҩас иман зҩымҭақәа ҳҵоз ашәҟәыҩцәа рбиографиақәа, ҳарҵага шәҟәы ианымзаргьы, иааркьаҿны иаҳзеиҭеиҳәон. «Гиқор» зҩыз ҳара дабаадыруаз, иӡбахә ҳазҳәахьадаз. Иара иааркьаҿӡаны иҳаиҳәеит ажәабжь автор Ованес Ҭуманиан аерман литература аклассикцәа дышреиуаз, аерман жәлар аҭоурых ду шрымоу, рсахьаркыратә литература шжәытәӡатәиу, раҳҭны қалақ Ереван шахьӡу уҳәа убас иҵегьы.
	Ҳарҵаҩы ас еиԥш аҵара апроцесс аан адырраҭарақәа иҟаиҵоз, ҳәарас иаҭахузеи, аҵаҩцәа ҳзы кыр аҵанакуан, ҳарҿыхон, ҳмаҭәар бзиа иаҳнарбон, ҳанаԥш-ааԥш аҽарҭбаауан.
	Даҽа фактгьы – аерманцәа ирыдҳәалоу – атәы сҳәарц сҭахуп абраҟа. Ари 1970 шықәсазы ианвар мзазы акәын. Ермантәыла аҳҭнықалақь Ереван имҩаԥысуан арҿиаратә усзуҩцәа Зегьеидгылоутәи рсимиозиум. Уи иалахәын  Москва, Ленинград, Минск, Киев, Бақәа, Алмата, Нальчик, Новосибирск уҳәа убас егьырҭ қалақьқәа рҟынытә  ашәҟәыҩцәа алитератураҭҵааҩцәа, акритикцәа, аиҭагаҩцәа. Аԥснытә сара аӡәк сақәшәеит, агазеҭ «Аԥсны ҟаԥшь» акультуреи абзазареи рыҟәшаҿы аус зуаз аӡәы иаҳасабала. Аҟәа сақәтәеит адәыӷба ласы «Москва-Ереван». Ереван зҭоурых ҵаулоу, мыҟәмабарас иҟаз зегьы зхызгьахьоу, иахьа ихьыҵәцараха, амилаҭ архитектура иаҵаҽырбо игылоу аерман жәлар раҳҭны-қалақь сымбацызт. Сызҭатәаз авагон апасаџьырцәа рымҩаԥгаҩ 22-ҟа шықәса дреиҳамызт, амыцхә доуцәамкәа, еиналаак, аччаԥшь-гәыкы зҵаз аӡәы иакәын. Лассы ҳаибанардырит истол хәыч иқәыз аерман поет, аҵарауаҩ Геворг Емин ишәҟәы «Семь песен об Армении» ҳәа захьӡыз, 1970 шықәсазы урысшәала Ереван иҭыҵыз. Сара ари ашәҟәы здыруан, Хәыхәыт Бгажба уаԥхьар бзиоуп ҳәа исиҭахьан абасшәа нацҵаны: ари зҩыз дпоетуп, аха аҭоурыхгьы идыруеит. Ашәҟәы иаԥхьалак ихаҿы инымхарц залшом еилыхха иаирԥшыз аерманцәа рҭоурых, избанзар автор аҳәашьа аформа дақәшәеит, исахьаркны апоезиа агәылжжуа, аромантикатә жәа ахаиҵеит.
Сызааиуа, сшаԥхьахьоу, ишысгәаԥхаз, насгьы сахьцо аниасҳәа, игәы иахәеит, имилаҭ рҭоурых иазкны ашәҟәы ианымыз заҟа иҳәазеи, еиҳарак рлитература аҟнытә. Ашьҭахь ҳанеиԥырҵуаз исеиҳәеит жәеиза класс дышрылгахьоу, макьана ҩбаҟа шықәса аус иур шиҭаху, нас Анцәа дирманшәалозар, МГУ аҭоурыхтә факультет дҭаларц игәы ишҭоу, аҽазыҟаҵара дшаҿу…
 Сара алмҩанык абри арԥыс сизхәыцуан. Авагон аҿы аԥасаџьырцәа рымаҵ зуа амҩаԥгаҩ, насгьы Москва - Ереванӡа зоура ыҟоу ареис авагон заҟаҩ ҭалода, иҭыҵуада. Аха аамҭа аниоулак истол гьежь днахатәоит иԥсадгьыл аҭоурыхи адоуҳатә культуреи ҵауа. Абри акәзаргьы ҟалап апотриатизмра захьӡу! Уи сара схала сакәӡамызт ас изеиҳәоаз, иԥасџьирцәа рзы екскурсиамҩаԥгаҩык диҩызан. Ирзеиҭеиҳәон Ермантәыла ажәытә, аҿатә. Ари, ҳәарас иаҭахәзеи, амилаҭ ахаҭашьатә ҟазшьа ҷыдақәа ируакуп. Ус иҟамзаҭгьы, Ҭырқәтәыла инхо амилаҭқәа зегьы ԥсылманцәоуп, ҭырқәцәоуп ҳәа иԥхьаӡоуп, рмилаҭ хаҿра аазырԥшуа ажәлагьы, ахьӡгьы, апаспортгьы рымам. Ҭырқәтәыла инхо аерманцәа ирыман, ирымоуп рхаҭә милаҭ школа, ркьыԥхь. Индиатәыла зџьынџьым амилаҭ (урҭ рацәоуп) рхатә кьыԥхь рымаӡам. Аерманцәа Дели ақалақь аҿы иҭрыжьуеит ерманы бызшәала агазеҭ. Ус заҟа!.. 
Ари афакт иаҳәоит аерманцәа рдоуҳа заҟа аԥсымчхара ӷәӷәоу, адунеитә цивилизациа ишалахәу рдоуҳәатә культура рҿиауа.
	Абас иҟаз ахшыҩзцарақәа сышрылаз, аерман ҷкәын сшизхәыцуаз ашьыжь ианвар хәба асааҭ 10 рзы ҳазҭаз адәыӷба «Москва – Ереван» аихамҩатә баӷәаза инадгылт. Иҭаз зегьы аӡәаӡәала иҭибаҳәаны ацара иаҿын. Амашьына ззыԥшыз дубарын, атакси иашьҭалаз дубап. Сара таксик ааныскылан сынҭалеит, асасаирҭа «Ани» (уи иаанагоит  ажәытәӡатәи Ермантәыла) сугароуп ҳәа наиаҳәан. Жәохәҟа минуҭ рыла сыҟан асимпозиум иалахәыз зегьы здызклараны иҟаз асасаирҭаҿ. Адырҩаҽны акәын ҳаизара ианалагоз, хымш ицон иара. Уи атәы сара инарҭбааны агазеҭ «Аԥсны ҟаԥшь» ианысҵеит ианвартәи аномерқәа руак аҿы. Уажәы араҟа сышьҭрақәлом. Амала иахьатәи аԥхьаҩ изы исгәаласыршәар сҭахуп акык-ҩбак. Зегьы раԥхьаӡагьы ибзианы ҳрыдыркылт, асасаирҭа  «Ани» иреиӷьӡаз аномерқәа ҳрыҩнарҵеит, ҳафатә, ҳажәтә акы ҳагмызт, ҽнак хынтә аресторан аҿы ҳдырчон. Сара Аԥснынтә сышнеиз, сшаԥсуаз анырдыр, ҷыдала напы сыдыркылт, номерк схала сыҩнан, схолодильник акәзар ипахәӡа иҭәын фатәыла-рыжәтла. «Цқьа уаҳзымбар, анапы ҳацәугхар, уаҟа ишәыланхо ҳашьцәа гәыбӷангьы ҳарҭап» - ҳәа иахлафуа. Араҟа иҟан  асовет тәылаҿы зыхьӡ, зыԥша хара инеиҩхьаз ашәҟәыҩцәа, аҵарауаа, аиҭагаҩцәа. Урҭ рықәгыларақәа рызкын рызкын асахьаркыратә литератуаҭҵаиреи акритике, алитературеи, аиҭагареи, аҟазадырреи ирыҵаркуаз азҵаарақәеи апроблемақәеи, асовет идеалогиа науартәаны, иақәҿнаҭуа, даҽакала иуҳәозар, нахьхьи Рктиабартәи ареволиуциа ҟалаз аахыс ҳзеиҽырбоз акоммунизм ақәцә еиҩаӡауа.
Хымш ицон арҿиаҩцәа Зегьеидгылоутәи рсимпозиум. Уи ашьҭахь аԥшьбатәи амш азкын ақалақь аҭоурых ҭыԥқәа рахь аныҟәара. Иҳарҳәеит рықалақь аҭоурых ахьӡ ахьынтәаауа, архетиктура иамоу аҷыдарақәа, асовет аамҭазы заҟа ахаҿра аԥсахыз уҳәа убас ирацәаны. Убарҭ рахьтә акык-ҩбак: Ереван  ҳара ҳера ҟалаанӡа 782 шықәса раахыс урарттәи абаа Ереуни аҭоурых иадыруан. 1828 шықәса инаркны Эривань ҳәа официально иахьӡын 1936 шақәсаанӡа – нас иахьатәи ахьӡ – Ереван. Иахьа араҟа амузеи мацарақәа 15 ыҟоуп. Месроп Маштоц ихьӡ зху ажәытәӡатәи анапылаҩырақәа ринститут «Матенадаран», Ечмиадзинктәи амонастыр вҿы иҟоу – адунеиаҿ иуарлашәараӡоу ируакуп. Ари аерманцәа ахьыҟазаалакгьы ргәаҵәахы иадҳәалоу, рмилаҭ хдырра змырӡуа, еснагь изырлахҿыхуа, рыԥсадгьыл ахь ихьазырԥшуа, агәыблра дзыркуа ныхуп, феноменуп. Уи амцахара  аԥхара амилаҭ гәадура аманы иааӡоит амшени акәша-мыкәшантәи арахь арыцҳара иахьҟьаны иқәнагалаз ирхылҵышьҭроу, Аԥсны ауеибаҳәа инхо аерманцәа рҟынӡагьы.
Ус шакәу дырҵабыргуеит алада иаазго афактқәагьы. Ара ииз, иааӡаз аерманцәа аҩбатәи рыԥсадгьылс ирыԥхьаӡоит, уи анхамҩатәи, культуратәи, аекономикатәи, аполитикатәи аԥсҭазаара активла иалахәуп. Ус шакәу хара ҳамцаӡакәа иаҳгәалаҳаршәар ауеит  Аԥсны жәлар рџьынџьтәылатә еибашьра (1992-1993шш) аан Альберт Гаспар-иԥа Тополиан еиҿикааз Аерманцәа рбаталион ақырҭуа фашистцәа ирҿагыланы ақәԥараҿы иаадырԥшыз афырхаҵара. Урҭ Ҳаисҭан еиԥш Аԥсны рыхьчон, рхы ақәырҵон. Иара Альберт Тополиан аибашьра ашьҭахьгьы акраамҭа аҭакԥхықәра змаз амаҵурақәа ибеит, уи иаҳҳәап, Аԥсны Иреиҳаӡоу Асовет ахантәаҩы Владислав Григори-иԥа Арӡынба ихаҭыԥуаҩыс дыҟан. Аԥсны Афырхаҵа ҳәа ахьӡ рыхҵоуп Галуст Трапизониан, Сергеи Матосиан.
Асахьаркыратә литератураҿгьы Аԥсны иахшаз, иааӡаз аерман поетцәа, апрозаицәа маҷӡам, Аԥсны анҭыҵгьы ирдыруеит, насгьы инахараны ихәыцуа аԥхьаҩ ибоит урҭ ижәытәӡатәу милаҭ литературак адаракәац ишеиуоу, аха убас шакәугьы, дара изыхшааз, изааӡаз атәыла ссир Аԥсны атематика иаԥырҵо рсахьаркыратә аамҭақәа рҿы аҭыԥ аанакылоит адоуҳатә ԥсымчхара аманы.
Абар даргьы: Артавазд Сарециан диит Аҟәа, еиҳау аҵара иоуит Аԥснытәи аҳәынҭқарратә университет аҿы. Акыр шықәса раахыс Аԥснытәи аҵара аминистрраҿы аерман бызшәеи алитературеи дрыспециалист хаданы дыҟоуп. Убри ахыхь апоет, ажурналист Артавазд Сарециан  редакторс дызмоу агазеҭ «Амшен», 1991 шықәса аахыс иҭыҵуеит. Ари агазеҭ аерманцәеи аԥсуааи ркультуратә, ҭоурыхтә, литературатә еимадарақәа рзы цҳара зуа акы акәны иҟоуп. Уи адаҟьақәа рҿы акьыԥхь рбахьеит аԥсуа шәҟәыҩҩцәа рҩымҭақәа:Џь. Аҳәба, А. Лагәлаа, В. Зантариа рҩымҭақәа. Ари нахысгьы аԥсуа-ерман культура-литературатә еимадарақәа - рҳәаақәа еиҳагьы рырҭбаара иаҿуп.
Агазеҭ «Амшен» аредактор Артавазд Сарециан саниҿцәажәоз абар ииҳәаз: «Сара аԥсуа поет ду Шалуа Ҵәыџьба иажәеинраала «Егиш Чаренц» аерман бызшәахьы еиҭаганы Ереван иҭыҵуаз ажурнал «Гарун» ианысҵеит. Уи аԥсуа поетцәа рахьтә раԥхьаӡатәи сеиҭага акәын. Шалуа Ҵәыџьба абри сеиҭага ажәеинраала исҭеит, дара деигәырӷьеит, насгьы исеиҳәеит хаҭала еибадыруаз, ҳаҭыр ишеқәырҵоз, рлвхьанҵақәагьы еизааигәан уи аҩымҭаҿгьы иубоит - ҳарада ахара рыдҵаны идырӡыз ракәын. Насыԥны Шалуа Ҵәыџьба аҟымҟыра дҭыҵны дааит, Егиш Чаренц дзынхнымҳәит, Сибратәи аҵааршәараҿ иуахҭа нҵәеит».
Артавазд Сарециан, ишаабо еиԥш аԥсуа апоетцәа рҩымҭақәа агьама ҳарак змоу аерман ԥхьаҩцәа дырдырра Шалуа Ҵәыџьба иажәиенраала «Егиш Чаренц» ала ихациркит. 
Аерман ԥхьаҩцәа ибзианы ирдыруа поетуп Артавазд Сарециан. Уи апоезиатә еизгақәа ԥшьба («Добрая встреча»1981ш., «Солнечный ветер»(1989), «Чтоб чистым быть» 2001ш., «Пацха»-2009. Аерман бызшәахьы еиҭеигеит апрофессор Олег Шамба еиқәиршәаз «Аԥсуа жәаԥҟақәа» 2004ш) дравторуп, урҭ ҭыҵит Ереван, Аҟәа. 
Иахьагьы Артавазд Сарециан аерман-аԥсуа культуратә еимадарақәа зырӷәӷәо, иҭызҵаауа апрблемақәа дрызҿлымҳауп ирҿиараҿгьы ижурналистикатә усураҿгьы. Ус шакәу  аҳәоит инапхгарала иҭыҵуа агазеҭ «Амшен».
Изаамҭанымкәа зыԥсҭазаара иалҵыз, апоет, алитератураҭҵааҩы Ованес Таросиан итәы ҳҳәозар, уи аԥсатә-ермантә культуратә-литературатә еимадарақәа рдац-ԥашә ҭызҵаауаз ҵарауаҩын. Уи идиссертациатә усумҭа аҩада зызбахә сҳәаз атема иазкын. Ихьчахьан. Амала акьыԥхь амбац. Сгәы иаанагоит абри аусумҭа шәҟәны аҭыжьра аԥсуа-ермантә культуратә еимадарақәа русхк аҿы адаҟьа ҿыц аазыртуа  акоуп ҳәа.
Ованес Таросиан поетк иаҳасабалагьы абаҩхатәра иман. Ереван иҭижьхьан ерманы бызшәала апоезиатә еизгақәа ҩба: «Голубы не летают», «Зов».
	Аԥсны инхоз аерман шәҟәыҩцәа, апоетцәа абиԥара еиҳабацәа дырхаҭаранкын СССР ашәҟәыҩҩцәа Реидгыла алахәыла Аршавир Саркис-иԥа Джидариан. Уи иаҳхысыз 20-тәи ашәышықәса 30-тәи ашықәсқәа рзы Аҟәа ԥшьбызшәак рыла иҭыҵуаз алитературатә газеҭ «Советский писатель Абхазии»  аредақциаҿы аус иуан. Ермантәылагьы ирдыруаз, зҩымҭақәа ҭрыжьхьаз поетын. Аԥсуа поетцәа ражәеинраалақәа жәпакы аерманы бызшәахь еиҭаганы иҭижьхьан. Иара убас иара иҩымҭақәагьы маҷымкәа аԥсшәахь еиҭаргахьеит ҳпоетцәа.
	Ашьха қыҭа Ҵабал диит абаҩхатәра змаз апоет, апрозаик,СССР ашәҟәыҩцәа Реидгыла алахәыла Акоп Торос-иԥа Гурумиан. Уи апоезиатә, апрозатә шәҟәқәа 20 рҟынӡа дравтаруп. Аԥсуа тематика иазку ажәеинраалақәа  рнаҩсангьы имоуп аԥсуа аепос иалху аповест «Абраскьыл», ерманы бызшәала Ереван иҭыҵит.
	Ибзиан аԥсуа ԥхьаҩ идыруаздгьы, иеиҭаганы имазҭгьы. Иара убас Акоп Гурумиан еизигон, ашәҟәы ианиҵон Аԥсны инхо аерманцәа (арахь иқәнагалиежьҭеи иаԥырҵахьоу) рфольклор, рҿаԥыцтә ҳәамҭақәа, насгьы иазгәеиҭон урҭ аҳәамҭақәа аҷыдарақәа ирымоу. Ермантәыла иаԥҵахаз аҿыԥыцтә ҳәамҭақәа излареиԥшым, «излиааз»,  иахьаԥҵахаз аԥсабара аҷыдарақәа шырныԥшуа.
	Андраник Багариан Аԥсны анҭыҵгьы аерман ԥхьаҩцәа ирдыруа, ҳаҭыр зқәу поетуп, прозаикуп. Уи иҩымҭақәа аԥсшәахьгьы еиҭагоуп. Абраҟа иӡбахә мҳәкәа узавсуам Аҟәа ииз, иааӡаз Сергеи Иосиф-иԥа Саркисиан. Уи ибзиаӡаны далгеит Аҟәатәи абжьаратәи аурыс школ №2, нас дҭалоит М. Горки ихьӡ зху Аҟәатәи аҳәынҭқарратә рҵаҩратә Институт аҭоурыхтә-филологиатә факультет, дагьалгоит 1963 шықәсазы. Убри инаркны иааиԥмырҟьаӡа аус иуеит агазеҭ «Советская Абхазия», уажәы «Республика Абхазия» аредактор хада ихаҭыԥуаҩыс.
	Сергеи Саркисиан зинтелект ҳараку, аԥышәа ду змоу, збаҩхатәра ыҟоу публициступ, Урыстәылеи, Аԥсни ажәрналистцәа Реидгылақәа дырлахәылоуп. Уи ифелотопқәа,истатиақәа, иочеркқәа, илитературатә статиақәа аԥхьаҩцәа гәахәарыла ирыԥхьоит, избанзар, уаҟа иааирԥшуп ҳажәлар рыԥсҭазаара (асовет аамҭазгьы иара иахьагьы) аҵабыргхаҭа, иҳагу, иҳабзоу, уҳәа убас иҵегьы.
Имоуп маҷакгьы сара иахьынӡаздыруа, ицәыригом макьана акәымзар, ажәеинралақәагьы иҩуеит. Иҩызцәа изумкьыԥхьуеи ҳәа аниарҳәалак, дахлафуа иҳәоит: - Урҭ акыр иаԥсазар, мышкы зны адунеи рбар ауеит ҳәа.
Аԥсны аерман шәҟәҩҩцәеи, ажурналистцәеи, аҵарауааи рымацара ракәӡам иалцхьоу, иқәнаргылахьоу. Ара иҟоуп аҳәынҭқарратә-уаажәларратә усзуҩцә, аҳақьымцәа, арҵаҩцәа, анџьнырцәа, аспортсменцәа. Урҭ зегьы арҟа узрыхцәажәом, избанзар, аԥсуа-ермантә культуратә-литературатә еимадарақәа ирыҵаркуа, насгьы изызхьаԥштәу проблемоуп,ус унадыххыланы ҟры-ҵәрыла умч зықәхо иреиуам иаҭахуп ихатәроу аусумҭеи ҷыдала уи атема иазыҟаҵоу аҭҵааҩи. Сара уи еиԥш иҟоу аҭакԥхықәра схы исзадҵом. Сыстатиа мацара атема иахьынӡахьысуаз сахәапшны, сналас-ҩаласны, ҭоурыхтә екскурск аҳасабала, аԥхьаҩ, игәаласыршәеит Аԥсны  ииз аерман шәҟәыҩҩшәа зҿызи, нас урҭ рҭоурыхтә ԥсадгьыл заҟа иаларсуи уи агәадура ирнаҭоу аԥсымчхара шырныруи ртәы.
Аҩада зыӡбахә сҳәаз аерман шәҟәыҩҩцәа ртрадициа-аԥсуа ерман жәлар ркультуратә-литературатә еимадарақәа рӡыргара - иқәныҟәо, ԥхьаҟа изго дреиуоуп Георги Акоп-иԥа Кесиан. Уи диит Аԥсны Очамчыра араион, Лабра ақыҭан ԥхынҷкәын 1934 шықәсазы адгьылықәаарыхҩы иҭаацәараҿы. 1954 шықәсазы уи далгоит Очамчыратәи 2-тәи аурыс бжьаратә школ, дҭалоит Харковтәи ахәаахәҭратә институт, дагьалгоит 1958 шықәсазы. Убри ашықәс инаркны 1995 шықәсанӡа аус иуан Сухумпромторг агәаҭаратә-ревизиатә ҟәшаҿы ревизорс. Иара  убри аамҭазы, еилагӡауа математик рҵаҩыс аус иуан Аҟәатәи аерман бжьаратә школ аҿы.
Агәырҵҟәыл змаз ақыҭа ҷкәын ақалақьқәа рҿы иоуз аҵардырра бзиа иабзоураны иааԥшит арҿиараҿы илаз абаҩхатәрагьы. Геоги Кесиан раԥхьа, ашәҟәыҩҩцәа аӡәырҩы реиԥш, ажәеинраалақәа рыла ақәреи атрадициеи дууи змоу аерман литературахь дымҩахыҵит дыԥхашьа-ԥхаҵо, нас апрозахь диасит, ласы-лассы акәымзаргьы, иҩуан, икьыԥхьуан ажәабжьқәа, ановеллақәа, аповестқәа. Апоезиа аҟны еиԥш, абраҟагьы абаҩхатәра шимаз аԥхьаҩ ибеит. Георги Акоп-иԥа, ихатәы бызшәалагьы аҩра заманала ишилшогьы, уи исахьаркыратә ҩымҭақәа раԥиҵара далагеит урысбызшәала, ибзиангьы идыруеит ихгьы иаирхәоит уи. «Иаурысам изын Пушкини, Толстои, Белински… рбызшәала асахьаркыратә ҩымҭақәа раԥҵара шымариам, ишгәаӷьуацәоу здыруеит. Аха, акы, арҿиаратә гәаҳәара исымоуи, сдырреи уахь исыхоит, схы анԥысшәа, сымч ақәхошәа анызба урысшәала аҩра салагеит. Ҩбагьы, Аԥсны ииз, иааӡаз аерманы урысшәала иҽеиу ҩымҭак сзаԥҵар, аԥсуаагьы егьырҭгьы ирбарҭахоит. Насгьы ихԥахаз сҩымҭақәа рыбжеиҳарак хыҵхырҭас ирымоуп аԥсуа ԥсҭазаара аҵабыргхаҭа, уи ауп изгәылҩаау», - ҳәа сеиҳәеит уи саниҿцәажәоз.
Иҵабыргыцәҟьаны, Георги Кесиан ишәҟәы «Аривезор игәҭыхаҳәахьа» 2010 шықәсазы Новосибирсктәи ашәҟәҭыжьырҭа «Прометеи» аҟны иҭыҵыз, санаԥхьа апоет иажәақәа шҵабыргыз ааԥшит, уи ирҿиаратә тематикаҿы Аԥсны аԥсабареи аԥсуаа рыԥсҭазаареи, иалкаау аҭыԥ шрымоу. Агха сыхьуам исҳәар, егьырҭ  Аԥсны инхо, (зыԥсҭазаара иалҵхьоугьы иалаҵаны) аерман шәҟәыҩҩцәа раасҭа еиҳа изааигәаны  ишиныруа аԥсуа тематика. Абри сыхшыҩзцара арҵабыргуеит Аԥсны жәларрпоет, академик Баграт Шьынқәба ашәҟәи «Аревизор игәҭыхаҳәхьа» «Автори уи ишәҟәы» ҳәа иацҵаз аԥхьажәагьы: «Детство  и школьные годы Георгия Кесяна прошли в небольшом абхазском городке Очамчире расположенном на самом берегу восточной части Черноморского побережья Абхазии. Сохранив самые чудесные воспоминания о своем юношеском мире, он литературным образом воссоздает его, будучи уже довольно зрелым человеком. Вот как он пишет о земле, вскормившей его, в одном из своих стихотворений:

	О, небом сотворенная, ты в сердце у меня,
	Цветы благословенная абхазская земля!
	Тобою очарован я, тобою я живу.
Всегда со мною, милая, во сне и наяву.

	Согласитесь, так проникновенно сказать может только по-настоящему влюбленный в родную землю человек. Обращаясь к Родине, просто невозможно обойтись без возвышенных  слов» - иҩуеит Баграт Шьынқәба.
	Ашәҟәы «Аривезор игәҭыхаҳәахьа» еиднакылоит ажәеинраалақәа, апоемақәаановеллақәа, аповест. Уажәнатәгьы исҳәоит автор апрозаҿгьы, апоезиаҿгьы игәҭакы – аҩымҭа иаирҳәарц ииҭаху исахьаркны аарԥшра шилшо, еиҳаракгьы уи аиԥш иҟоу аҷыдара аԥхьаҩ ибарҭоуп изанааҭдырра иадҳәалоу атематика иазку аҩымҭаҿы, лымкаала ҿырԥштәыс иугозар иповест «Аривезор игәҭыхаҳәахьа». Ари афактгьы ҵаҵӷәыда иауҟаху уи ирҿиамҭаҿы. Георги Кесиан ахәаахәҭра асфераҿы 35 шықәса инареиҳаны ревизорс аус иухьеит, даҽаӡәгьы илаԥш иҵамшәо уи акылҳара-акылҷарақәа рымаӡа ибзианы идыруеит, адырра мацара акәымкәа, ҟазарыла илшоит литературатә хаҿсахьаны аԥҵара. Араҟа уи аԥхьаҩ далахихырц азын ирмыцхәны еилаԥоу асиужетқәа дрышьҭам, аԥсҭазаара афактқәа – иусура аԥышәа инаҭаз – ааигоит ишыҟаз, амала, асахьаркыратә литература апринцип дықәныҟәаны.
	 Раԥхьатәи ашәҟәы аҭыжьра имариам, иуадаҩуп (араҟа  зыӡбахә сымоу афинанстә  зҵаара акәым, уи аганахь ала иахьа иҟоу аҭагылазаашьа еилкаауп, алацәажәара аҭахӡам) избанзар, уи иацу ашәазызареи аҭакԥхықәреи дууп, избанзар иаӡбар алшоит автор қәыԥш ирҿиаратә лахьынҵа. Аерман  шәҟәыҩҩы Георги Кесиан итәы ҳҳәозар, дманшәалахеит ишәҟәы аԥхьаҩцәа иоуит. Уи ауп ашәҟәыҩҩы изы ихадароу, игәырҭынчгоу. «Аревизор игәҭыхаҳәхьа» еиднакылоит автор ипоезиатә, ипрозатә ҩымҭақәа. Аригь уи иамоу аҷыдарақәа ируакуп, жанрла уахәаԥшуазар, ҩ-шәҟәыкны ишьақәгылоу, насгьы, дара апрозатә ҩымҭақәа Баграт Шьынқәба ишазгәеиҭаз еиԥш « в его новеллах и поэзии чувствуется свой голос». Аҩжанрак рыла иаԥҵоу Георги Кесиан иҩымҭақәа уанрыԥхьо имҩашьо иубоит даҽа ҷыдаракгьы. Уи апоезиагьы апрозаҿгьы аԥсҭазаара шьақәзырӷәӷәо иҵауроу абзиахә ахь ухьазырԥшуа игәышьҭыхго аромантика рыҵоуп, насгьы аԥсҭазаара нага ауадаҩрақәа ацзаргьы, аҟыба-ӡыба ахылҵуазаргьы, ауаҩы ибзиабара мазгәыҭк еиԥш иагәылыҳәҳәоит, уи азышәаҳәара ауп мотив хадасгьы ирымоу иҩымҭақәа.
	Ҷыдала аԥхьаҩ имбарц залшом апоет дахьиз, дахьааӡаз, ԥсадгьалс ииԥхьаӡоу Аԥсны иазку илирикатә-патриоттә жәеинраалақәа заҟа цәанырра ҵаулеи бзиабаралеи иаԥҵоу. Урҭ рҿы иаарԥшуп автор дызқә атәыла - Аԥсынтәыла дшазыҟоу, иаарҳәны иуҳәозаргьы, иара ахаҭагьы ишизыҟоу, насгьы наҟ-ааҟәтәи реизыҟазаашьа бзиабарала ишҩычоу, ишырӷәӷәоу. Ус шакәу амҳәаӡои ажәеинраала «Пою о родине» амацарагьы. Аԥхьаҩ аҩада исҳәаз ахшыҩзцара арҵабыргразы иаазгоит ажәеинраала шеибгоу излаҩу абызшәала нбанҵакыла еиҭамгақәа:
	Я армянин, в стране Души рожденный,
	Познавши дух земли из сказачной весны
	И Божим даром лирой упоенный
	Пою о  Родине – чарующей Апсны!

	Пою восторженно, и петь я не устану,
	Пока во мне течет земли родимой кровь,
	Пока живу и прахом я не стану
	Я буду петь тебе, Апсны, все вновь и вновь.

	Блаженный край, мои отчий дом родимый,
	Как не любить тебя, святую из святых!
	Надежды луч и свет неугасимый,
	Волшебный ключ крылатых грез моих!

	Я верю, нет в подлунном мире краше
	Лазурных берегов, вершин чудесных гор
	И нет мечты другой радужее и слаще.
	Чем быть всегда с тобой ласкающая взор.

	О, небом сотворенная, ты в сердце у меня
	Цветы благословенная абхазская земля.
	Тобою очарован я, тобою я живу,
	Всегда со мною милая во сне и наяву.

Ари ажәеинраала лентмотивк иаҩызоуп Георги Кесиан Аԥсны иазикыз илирикатә ԥҵамҭақәа зегьы рзын. Апоет цәала дцәажәом, Аԥсны дшазыҟоу, насгьы иара изы уи закәу гәаартәыла апоезиа цәа аҟәнышьшьы иааирԥшуеит иҩнуҵҟатәи иԥсҭазаара иаҵабыргхаҭаны. Убри азоуп иҩымҭа аемоциатә ныррагьы зыҵаулоу, амилаҭқәа, еиҳарак ркультура-ҭоурыхтә ахаҳара (ахәарҭара) аидеиа арахәыц ҟаԥшь еиԥш иаразнак изубарҭо. Абарҭқәа зегьы хыҵхырҭас, ҵаҵгәыс, уасхырс ирымоуп ажәасахьарк аԥсымчхара.
	Ажәеинраала «Аҟәа» аҟынгьы автор уи ашҟа абзиабара исахьаԥсараха иааирԥшуеит иԥсабаратәны, еиҳа  ниашаны иуҳәозар, агәаҵа иҭыҵуа ада ибашҳакӡа иҟоу ажәак адгаламқәа ирԥсҭазааратәны. Апоет иблақәа дыргәырӷьоит, агәалаҟара бзиа ирҭоит адунеи ажәытәӡатәи ақалақьқәа ирықәло аԥсуаа раҳҭны-қалақь Аҟәа аԥсабара ианаҭаз иссиру аԥшӡара. Абар уи асахьа шҭихуа: 
* * *
	Люблю твои предутренние краски, 
	Цветами радуги залитый небосклон
	И песен дрозда, как будто бы из сказки,
	Сухум, Ты явь моя, Ты мой волшебный сон.

Апоет Аҟәа бзиа изибо аԥшӡареи: аҳауа зҩыдареи, амшыни рзы мацараз   ауакәху! (Ҳәарада, урҭгьы ипоезиазы хадара зуа афакторқәа ируакуп).  Уи бзиа ибоит дазыгәдзуеит азқьышықәсақәа иргәылаҵәахны иамоу аҭоурых азгьы. Еилкаауп, зҭоурых адац-ԥашә ҵаулоу ажәлар шракәу аҭоурых ҳаҭыр ззақәу. Абри афеномен ауп абарҭ ацәаҳәақәагьы зхылҵуа:

	Воистину свободой озаренный
	Страницу славную истории вписал.
	Невзгодами навеки закаленный,
	Ты вечной юностью любовь к себе снискал!

	Апоет аԥсуаа раҳҭны-қалақь Аҟәа аҭоурых иалибаауеит, дагьаргәырӷьоит иахьатәи (абриаҟара амыҟәмабарақәа шахнагахьоугьы) ахаҿрагьы иаазырԥшуа аиҭаҿиара амҩа ишану. Ҳзыхцәажәо ажәеинраала хзыркәшо акуплетгьы иаҳнарабоит апоет ипоезиатә субиективтә дунеибаркыра алаԥшҳәаҿ Аҟәа ахаҿсахьа шагәылыҷҷаауа:

	Сухум! Сухум! Весны моей цветенье,
	Любви чарующей нетленный огонек.
	Воистину земное упоенье 
	Душа Абхазии, души моей цветок!

	Аԥсабара аԥшӡара дарбанзаалакгьы иныруеит даргәытәуеит, агәалаҟара бзиа инаҭоит, уимоу, игәабзиара арыӷәӷәоит, дызҩыданатәуеит. Машәыршақә акәӡам ажәытәӡа аахыс аԥсшьарҭа ҭыԥқәеи асанаториақәеи ахьдыргылоу (амшыни, аӡҵәыҵәқәеи,  аӡырԥхақәеи, рнаҩсангьы) аԥсабара мыцхәы иахьыблахкыгоу аҭыԥқәа рҿы шакәу. Агха сыхьуам ҳәа сгәы иаанагоит аԥсабара аԥшӡара ашәҟәыҩҩы еиҳа ибарҭоуп,  иныруеит сҳәар. Избанзар, ажәа сахьарк азҟазеи аԥсабара аԥшӡареи субект-аобектны еилахәуп, еицхыраауеит. Убри азы акәзаргьы ҟалап аԥсабара иаҵаҵәахны иамоу аԥшӡара егьырҭ абжьааԥнытәиқәа раасҭа арҿиаҩы изибарҭу, насгьы ажәала, қыцәла аԥсы ахаҵаны аарԥшра, аҭыхра зылшо.
	Абас иҟоу ахшыҩзцарақәа узнарҵысуеит, иузцәырнагоит ҳзыхцәажәо ашәҟәы иану ажәеинраала «Родимый край» уанаԥхьалак. Апоет иҭахуп дызхылҵыз, дзааӡаз атәыла ссир аԥшӡареи, абеиареи, агәыҭбаареи аазырԥшуа исахьарку ажәала ашәа азиҳәарц, ажәакала, ипоезиатә хаҿсахьаны иҟаиҵарц. Ари алирикатә ҩымҭа азныказы ԥхьаҩык игәы иаанагаргьы ауеит зеиԥшлашәа – аконкреттә поетикатә мыругақәа адымгылақәа- еиҿыбаушәа. Аха инарҵауланы иазхәыцуа имбарц залшом автор ипоезиатә цәаҳәақәа ирыҵоу алирикатә ԥхареи агәаартреи, ашәа ззиҳәо атәыла хаҭала ишыныруа.
	Аԥхьаҩ исҭахуп маҷк идуцәазаргьы, ажәеинраала «Родимый край» шеибгоу иаазгарц:
	Для сердца милее
	Нет края на свете.
	Не зря ведь ты назван
	Станой Души
	Мой вечно любимый,
	Один на планете
	Букетом цветущая
	гордость, Апсны!

	Где в горных объятиях 
	Красавица Рица
	Блистает на солнце
	И чудно искрится,
	Из вод изумрудных волшебницы юга
	Жемчужными каплями
	Брызжет фелюга.	
	Где радуют душу
	Морские просторы
	И горвеличавость
	И высь голубая,
	Где сердце поет
	И счастливые взоры
	Цветениемобласканы
	Милого края.

	О, как ты прекрасен
	 Мой край незабвенный,
	Воспетый сыновней
	Любовью в стихах,
	Ведь ты из алмазов
	Алмаз несравненный,
	Ты лира, поющая
	В наших сердцах!

Апоет ишәҟәы иану егьырҭ иажәеинраалақәа рҿы аԥхьаҩ ибоит агәахәара изҭо апоезиатә хаҿсахьақәа. Урҭ иаадырԥшуеит аԥсабара аԥшӡара, абеиара, ауаҩра, аџьа аԥсҭазаараҿы зегьы ишрыҵку, ауаҩы аамысҭашәара илазааӡо, дҳаразкуа абзиабара.
Аурыс шәҟәыҩҩы ду Мақсим Горки 1907 шықәсазы истатиак («Кружение личности») аҟны иҩуан: «На Кавказе еще недавно существовали «джегәако» (черкесское слово), бездомные народные певцы. Вот как один из них определил свою цель и свою силу. «Я одним словом своим,-сказал джеигәако, делаю из труса храбреца, защитника своего народа, вора превращаю в честного человека, на мои глаза не имеет показаться мошеиник, Я противник всякого бесчестного».
Хыхь иаазгаз ацитата аҟны ишаабо еиԥш, М. Горки ажәлар рҿаԥыцтә ҳәамҭагьы апоезиагьы рыхә ҳаракны ишьон, рыгәрагьы игон, ҷыдала, абзиабаратә лирика доуҳала ауаҩы дызхәышәтәуаз ашәаргәында дфырхаҵуазтәаз, аԥсыҽ дзырӷәӷәоз, моральла дызрыцқьоз феноменс дахәапшуан.
Сыззааиуа, абас иҟоу алеитмотивқәа ацқьараҿгьы, абзиабараҿгьы, аџьаус аҿгьы, абзазараҿы ахымҩаԥгашьаҿгьы – ҳара иаабоит ашәҟәы «Аривезор игәҭыхаҳәхьа» иагәылоу ажәеинраалақәа рҿы: «Славься Апсны», «Подруге жизни», «Лабра, боль и любовь моя», «Море», «Натали», «Ты в памяти зарницею осталось», «Жизнь слаще рая», «Жестокая судьба», «Чайки над морем» …уҳәа убас иҵегьы.
	Георги Кесиан ихаҭа еиԥш, иҩымҭақәагьы шамахазак акәымзар ԥсадгьылс ирымоу Аԥсны ауп, араҟа ауп, апоет, академик Мушьни Лашәриа еиҭарсны ишиҳәоз еиԥш, иажәа сахьарк ахьгарҵыз. Уи раԥхьатәи ипоезиатә еизгагьы «Игарҵыз ажәа» ахьӡиҵеит.
	Ашәҟәы алирика аҟәшаҿы иагәылоу аҩымҭақәа ацә тәыҩеиԥш ирылыҳәҳәоит апоема «Агыгшәыгқәа». Уи Аԥсны жәлар рџьынџьтәылатә еибашьра (1992-1993шш) атема иазкуп. Иаҳхаагаз аибашьра хлымӡаах ахаҿра аиаша аазырԥшуа ажәеинраалақәа апоет имоуп. Урҭ рахьтә иаҳгәараҳаршәап аибашьра анцоз ииҩыз ажәеинраала «Лабра, сара схьааи сыбзиабареи». Апоет абри аҩымҭа хәыҷ аҿгьы угәы ҭнашьаартә, ухәы-ужьы қақаӡа иаргылартә асахьа ҭихит ақырҭцәа афашистцәа апоет иқыҭа гәакьа Лабра иазаарцаз, изҭадыргылаз агәаҟра ду атәы. Жәаҳәарада, ари аҩыза арыцҳара апоет изын ихьаан, игәырҩан. Аха абри ахьааи агәырҩеи уи дыриааитә амч изҭоз иреиуан, акы, аккупанҭцәа ирблыз, иқыҭа гәакьа Лабра ашҟа имыцәо ицраз абзиабареи, ҩбагьы, аӷацәа хыцәнмырха ирҿагылан иқәԥоз Аԥсны аҵеицәа урҭ рыцхырааҩцәеи иаадырԥшуаз афырхаҵареи, ихԥахаз аԥсҭазаараҿы аҳақдара ушахьнархәуа. Апоет Аԥсны иақәлаз  амԥыҵхалаҩцәа шықәырцоз, агәрагара иман иҩуан: 
	Прибодрись, моя светая,
	Ведь, в счастливые года.
	Сохрани в душе родная,
Честь отваги навсегда.

Апоема «Агыгшәыгқәа» рҿы акәзар, араҟа еиҳа инарҭбааны, инагәылаланы ицәыргоуп ҳақәызхырц иҳақәлаз ҳгәылацәа «хазынақәа» ргыгшәыг хаҿсахьа ҿаасҭақәа. Урҭ ахаан ҳзымбац, даҽа планетак аҟнытә иааз шьоукы ракәызшәа акәын рнапаҿы иааргаз ҳқыҭақәеи ҳуаапсыреи ишрызныҟәоз, ишдыргәаҟуаз, ишыршауаз, ишдырҳәуаз. Абарҭ агыгшәыгқәа рхы мҩаԥгашьа поезиатә хаҿсахьақәаны раарԥшраҿы апоет обиект хадас игоит иқыҭа гәакьа Лабра. Аха уаҟа иаарԥшу аибашьратә хҭысқәа Аԥсны зегьы аҵанакыртә азеиԥш ҭыԥра аманы иҟаҵоуп, Аԥсадгьыл ахақәиҭреи ахьыԥшымреи ридеиа пафос ҳаракыла ианыԥшуа.
	Апоет иаахтны иҳәоит Аԥсны знапаҿы иаазгарц зҭаху ргыгшәыгра поемак аҿы аарԥшышьа шам, избанзар, убриаҟара ашьаарҵәыра каршны аибашьра иаҿуп. Абар автор ииҳәо:
	Трудно в поеме одной описать
	Варваров алчных деяний.
	Трудно словами всю боль передать
	Чудовищность их злодеяний!
Апоет ипоемаҿы ӷәӷәала дрықәыӡбоит ҳдемократцәоуп ҳәа зхы зыԥхьаӡо, арахь ақырҭуа фашисҭцәа Аԥсны иҟарҵо арыцҳара ду – ауаҩра амԥахь зынӡа иҟам,-ирымбазшәа рыла хҩны, рҽырдагәаны иавсуа мраҭашәаратәи атәыла нагақәа аполитика ԥаршеи иныҟәазго «адемократцәа». Аха ари адунеиаҿ аиашаҵабырг макьаназ иԥсым, иҟоуп. Убри ихаҿы иааган автор иҩуеит:
	Но меч справедливости верю, нагрянет
	Всей мощью над ордами грозно взойдет.
	Пить горькую чашу народ перестанет,
	Возмездия час непременно пробьет.
		          
	Тогда бесполезно ужом извиваться
	И сладкие песни планете всей петь.
	Несчастной овечкой пред миром казаться,
	Ничто не поможет! Позор не стереть.

Аԥсны жәлар рџьынџьтәылатә еибашьра атема иазку Георги Кесиан иажәеинралақәа рхаҭабзиара ҳаразкуа афакторқәа ируакуп – ажәа асахьаркреи, армариареи апоетикатҽ мыругақәа иацклаԥшны ахархәара, есымшаҵәҟьа акәымзаргьы, иахьрымоу анаҩсангьы иалаҟоуп излалукааша даҽа ҷыдарақәак. Акы, урҭ автор иаԥиҵеит (ианиҩыз ашықәс рыҵагылазар ибзиан) аибашьра анцоз. Ус шакәу дырҵабыргуеит ажәеинраалақәа рсиужетқәа, атекст иаҳәо афактқәа. Аҩымҭақәа аибашьра иалиааит, аибашьра иаҿагылан иқәԥон. Ари кыр аҵанакуеит асахьаркыратә ҩымҭазы. Ҩбагьы, урҭ ажәеинраалақәа рҿы нацәақәкыла аибашьра иалахәыз, ма иҭахаз аӡәгьы ихьӡ иҳәом. Уаҟа фырхацәа хадақәаны, персонажқәаны иубоит: Аԥсадгьыл, Ахақәиҭра, Ажәлар. Абарҭ ахфеномианк иргәылбаауеит Аԥсны ахақәиҭразы зхы-зыԥсы иамеигӡо аибашьцәа гәымшәақәа рхаҿсахьақәа. Абригь, сгәанала, ҟазароуп, аоет иқәҿиара атәы зҳәо акоуп.
	Георги Кесиан абзиабара иазку иажәеинраалақәагьы иҟәнушьо иҟаӡам, иахьатәуи ҳаамҭазтәи иҵоуроу аҿар (аҿара ақәра иҭысхьоугьы абзиабара иалыхәданы иазҟаху!) рыбзиабара иазышәаҳәоит, ажәакала, иԥхаӡа, ицқьаӡа иҭихуеит аинтимтә цәалашәара иаргәаҭеиуа аҿар рхаҿсахьақәа.
	Апоет даҽаӡәы диеиԥшымкәа ибарҭоуп аԥсҭазаара ӡыхь зырхәашьуа – зыԥси, знаԥхи, зкалҭи ирзымиааиуа моралла ииқьам ауаа ԥаршеиқәа. Урҭ дрықәыӡбоит, иҿаԥиҽуеит иажәа сахьарк амчала. Уи азы иҟоуп зеиӷьаҭам абџьар: асатира, аиумоуар, зны-зынла алафгьы ахархәара анамоу ыҟоуп агха-ԥхақәа рҿаԥҽраҿы. Нацәақәкыла Георги Кесиан ипоезиатә ҩымҭақәа атәы ҳҳәозар, ҳзыхцәажәо ашәҟәы аҟны иуԥылоит зыламыс иаӷрагылоу ауаа 	лаҟәқәа ирықәыӡбауа рсахьа ҭызхуа акымкәа-ҩбамкәа асатиреи аиумори рцәа зхубаауа ажәеинраалақәа.
	Апоет ари ҳзыхцәажәо азҵаараҿы ажәеинраалақәа рҿы мацара дмаагылт, иазимырхеит, иҵегьы днаскьеит, даҽакала иуҳәозар, иаԥиҵеит ауаа паршенқәа рыԥсҭазааратә сфераҿы ганрацәала рхаҿсахьа аазырԥшуа апоема «Вампиры» ҳәа хьӡыс измоу. Ажәа «вампир» ахаҭагьы ацәҟьара изықәку агәҭаҵәҟьа ҭнаҵҟьаауеит. Уи ииашаны аилкааразы ҳхы иаҳархәап «Асовет енциклопедиатә жәар» (1980). Уаҟа иаҳәоит: «Вампир (упырь, вурдалак), сказочный оборотень, мертвец, выходящий из могилы, чтобы сосать кровь живых людей. Перен. – кровопица, жестокий человек» (ад.194).
	Апоет абри ажәа ипоемаҿы метафорак аҳасабала ихы иаирхәоит зсахьа ҭихуа, иаҳирбо аперсонажқәа рхаҿсахьа зеиԥшроу еиҳа инарҭбааны иааирбарц, рхы рҵыхәа еилаҳкаарц. Ҳәарас иаҭахәзеи, урҭ ухы-угәы ҟазҵо, бзиа иубаша уаакм, аха ауаҩы иԥсҭазаара убас еибаркуп дидыруазароуп ацәгьа ҟазҵоугьы, абзиа ҟазҵоугьы. Усҟан ауп ацәгьа ҟазҵо даниқәыӡбо, данахьирхәуа. Иара убасҵәҟьа абзиа ҟазҵо, уи иашьҭо дарӷьажәҳахан данидгылоу.
	Георги Кесиан ипоема «Вампиры» афилософиатә ҵакы еилкаауп. Уи иџьбароу, сахьаркыратә ажәала – зны-зынла асатирахьгьы ихьаԥшуа, аиуморгьы угәаланаршәо ицәиригоит аԥсҭазаараҿы зхазы мацара идәы иқәу, ауаҩы нахьхьнӡа аахыс ицәа-ижьы иалаханы иаауа игыгшәыгра аӷәра аҽакны иаанызкыло аламыс зыцәмаҷӡоу ауаа ԥаршеиқәа рхаҿсахьақәа ихәымгаушьартә еиԥш. Урҭ рацәаҩуп, еиҳарак иаҳхаҳгаз аибашьра ашьҭахьтәи ҳаԥсҭазаара уадаҩ, «асценахь» иханагалт. Иџьоушашьа дара зыхшаз убри аамҭа уадаҩ ирнаҭеит, аҿыԥхҭи аҿыԥхҭи еибабӷуеит ҳәа амчгьы. Араҟа автор милаҭла еилихуам иҵаурам афырхацәа, урҭ ҳреспублика Аԥсны иаланхо роуп, насгьы зҳәаш-гаш цәгьоу рдунеихәашь еиднакылоит, уерманрагьы уаԥсуарагьы рацәак ихьаарго иҟам,  ирзеиӷьу акы анырба, аӡыршы иалаԥалоит рмилаҭра наҟ инагәҭасны.
	Амали амышхәыбзазареи рзы аԥсымтәцәа ҿаԥызҽуа афилософиатә хшыҩзцарақәа (иҵоурам афырхацәа рхаҿсахьақәеи автортә хьаҵрақәеи рыла) апоемаҿы инаҵшьны, насгьы иахьатәи ҳалабҿабатә уаажәларатә ԥсҭазаара иауаршәны жәпакы цәыргоуп. Аха урҭ зегьы леитмотивны ирылыҳәоит. Ауаҩы идгьылтә ԥсҭазаараҿы ламысла, хатә џьабаала аҟазаара зегьы ишрыцку, ишнасыԥ дуу. 
	Абри ахшыҩзцара апоема «Вампиры» аҟны инарҵауланы ҳазхәыцыртә, иаҳхҭынхьаауа ацәгьеи абзиеи еиҿҳарԥшыртә иаарԥшуп.
	Ашәҟәы «Аревизор игәҭыхаҳәахьа» иану апрозатә ҩымҭақәа (ановеллақәа, аповест) ртәы ҳҳәозар, абраҟагьы автор ипоезиатә рҿиамҭақәа рыҟны еиԥш игәы дырхыҭхыҭуеит ауаатәыҩса зда ихәарҭам, еснагь ргәаҽанызаараҿы иҟазарц зыхәҭоу азҵаара аԥсҭазаара аҿаԥхьа аҭакԥхықәра ҳаракы амазаареи ари иуаароу адунеиаҿ ламысла аҟазаареи. Урҭ уажәы араҟа реилыргара салагом, избанзар, аҩада ипоезиатә рҿиамҭақәа рзы иҟасҵаз алкаақәа азсырхоит тематикала иахьеқәҿырҭуа аҟнытә, мацара исҳәо убри ауп: аповест «Аревизор игәҭаҳәахьа» иаҳнарбоит асовет аамҭазтәи ахәаахәҭра асистемаҿы иҟаз анегативтә цәырҵрақәеи, урҭ ныҟәызгози ирҿагылан ажәа сахьарк шықәԥоз, ишҿаԥнаҽуаз. Абри ақәԥараҿы аҩымҭа автор ихаҭа персонаж хаданы даҳбоит. Уи, аҩада ишасгәасҭахьоу еиԥш, занааҭла иазыҟаҵоу, ахәаахәҭра институт иалагахьоу злаиакәу ала идыруеит уи аԥҟара еилазго, иӷьычуа иқәычуа ауааԥаршеиқәа рмаӡа, рыԥсы ахьҭоу. Убри аҟнытә урҭ рымаӡақәа злааиртыша, аԥхьаҩцәа (усҟан асовет уаа ҳәа изышьҭаз) рцәымӷра зларкыша, рбыҩаражә аазырԥшыша асахьаркыратә мыругақәа ҟазарыла ихы иаирхәоит. Иара убасқәҟьа ицирхыраауеит еиуеиԥшым – иҵоурам жәлар рмал иацәӷьычуа – ахаҿсахьақәа рҿаԥҽраҿы автобиографиатә елементқәагьы. Зынӡа диашоуп астатиа «Талант жизнелюбия – дар души» автор С. Тванба абас аниҩуа: «Книга в определенной мере автобиографична  и нетолько в фактическом плане, читатель невольно соприкасается с такими гранями созданного Георгием Кесяном душевного микромира, хотя он и тщательно обрегается им-как самое дорогое, не отражаемое ни в каких автобиографиах и анкетных данных» (газета «Республика Абхазия» №131, 10.2010г)
	Георги Кесиан ишәҟәы «Аривизор игәҭыхаҳәахьа» иану, ановеллақәа рҟны иҟоуп иҵегьы зхуҳәааша, узырхәцша иахьа 21-тәи ашәышықәсазтәи ҳаԥсҭазаара уадаҩ ицәырнагаз ахаҿқәа рбзазара иатәу афилософиатә зҵаарақәа, иаҳҳәап аԥсра, абзара, абзиабара, аҩызара, ауаа реизыҟазаашьа, ауаажәларатә ԥсҭазаараҿы ламысла аҟазара уҳәа убас жәпакы. Арҭ азҵаарақәа рцәыргареи исахьаркны раарԥшреи рҿы автор ашәҟәыҩҩык иаҳасабала, илиршаз маҷӡам, иҳаамҭанытәу иҵауроу ауаҩы игыу-ибзоу, дызмырҭынчуа, дзызхәыцуа, иҵоурам иперсонаж иакәзар-дыҿҟьаса дзышьҭоу, иԥсы змырҭәуа, идунеи хәаԥшышьа шәагас, загас иамоу, уҳәа ирыԥсҭазааратәны иарԥшит.
	Убас шакугьы, Георги Кесиан ипрозатә ҩымҭақәа рҿы иперсонажқәа, ифырхацәа (ҷыдала ахәаахәҭра асфераҿы иҟоу, зыԥсы цқьам) иҵегьы рхы-рҿы гәылтәаазар, даҽакала иуҳәозар, «раҩысҭаарақәа» аарԥшызар ауан, џьара-џьара ихцәышаацәоуп асахьаркыратә ԥсҭазаара шрыгу удырыртә еиԥш. Насгьы автобиографиатә елементқәеи ифырхацәеи, иперсонажцәеи рҳәаақәа уаҩҵас еилыхха иаарԥшым, иузеҩымдыраауа еидыӷәӷәалацәоит иаку хаҿқәак ракәушәа. Сара автор иаҩымҭақәа рҿы автобиографиатә елементқәа иааԥшуа мыцхәуп ҳәа сҳәом, урҭ аҭахуп, ҳәарада, аха автори афырхацәеи ахьгылоу рҭыԥқәа еиламҩашьо, досу дара рхаҭақәа еҩудыраауа иҟазароуп. Избанзар ари мемуартә ҩымҭам, сахьаркыратә ҩымҭоуп.
	Абри акритериа автор аринахыстәи ирҿиараҿы дазхәыцуазар ауп, ихаҿы иааигароуп ижәытәӡатәиу аерман литература  ду данаха арнакха.
	Георги Кесиан ипоезиазгьы аҩада исҳәаз иаҷыдан зеиԥш згәаҭак ҟасҵар сҭахуп. Аурыс литература анцәахәқәа Пушкин, Лермонтов, Толстои …убас егьырҭгьы рсахьаркыратә  ҩымҭақәа злаԥырҵоз абызшәа лаҩра гәаӷьуацәоуп, аха уаҟа насыԥны аԥышәара цәгьамкәа ишикыз иажәеинраалақәеи ипоемеи идырҵабыргит. Аха аԥышәара иага ицәгьамкәа икызаргьы, аурыс поезиа аҿаԥхьа аҟазара ду аарԥшра уадаҩуп ианымԥшырц залшом ажәеинраалақәа ахьуашәшәыроу аҭыԥқәа, еиҳарак ажәеинраала аиҿартәышьа (ашәага-азага аҭартәараҿы) асистемаҿы. Ҵабаргуп, уи ихы иаирхәоит еицырдыруа аклассикатә форма. Уи аерман поезиаҿгьы нахьхьиӡа аахыс ахархәара бзиа амоуп, даҽакала иуҳәозар, абиԥара-ҿа ицәырырго амода ҿыцқәа ирыҵамӡуа. Апоезиатә ҩымҭа, ишдыру еиԥш, ацәанырра ҵаула аҵазароуп, ҩнуҵҟала аԥсы лазга-ҩазго доуҳатә ԥсымчхарак еибаркны иамазароуп. Убри акритериа ацәаҩа ахьагхо, инагӡаны иахьзымааԥшуа ажәеинраала емоциала ихьысҳамхарц ауам, уазырԥхом, ус баша афактқәеи ахҭысқәеи еиқәызыԥхьаӡо цәажәараны иҟалар алшоит. Убарҭ рҩызцәа аҭыԥқәа аԥхьаҩ ибоит ҳзыхцәажәо апоет ипоезиатә рҿиамҭақәа рҿы. Ажәеинраала жәеинралазтәу сахьаркылара аиҿартәра ауп. Уи азы иаҭахуп ацәанырра ҵаулеи аԥсҭазаара аҵабыргхаҭеи  рнаҩсангьы аҩымҭа гәылзыршәо, аидеиа зырӷәӷәо, еилыхха иҟазҵо апоетикатә мыругақәа, иаҳҳәап, аепитетқәа, асимволқәа, аиҿырԥрақәа, аметафороқәа уҳәа иреԥшқәоу. Араҟа еиқәысыԥхьаӡаз амаҭәахәқәа-апоезиатә ҩымҭа зыргылоу Георги Кесиан ишәҟәаҿы иҟам, сҳәом, аха имаҷуп, насгьы ахархәара рымоуп иԥсыҽны, иҵегьы еиӷьзар игәылҭәаазар ауан …
	Уаҳа салалом акритикатә згәаҭақәа ртәы. Агәра згоит Георги Кесиан урысшәала асахьаркыратә ҩымҭақәа раԥҵара изаҳамҳәари, игәыӷьызар, урҭ аҩада зыӡбахә сҳәаз агха-ԥхақәагьы риааира заманала  илшоит уи иӷәӷәамҭа дҭагылоуп. Аԥсуа дгьыл иахшаз, иааӡаз, насгьы гәыкала изҭаху аерман поет, апрозаик ибжьы урысшәалагьы игалааит ҳажәларқәа реиҩызара реимабзиара зырӷәӷәо символны, иашьананы.
	Аҵыхәтәан исҳәоит иарбан милаҭзаалакгьы ирдыруазароуп дара рзын абзиа зҳәаз, изуз, иара убасҵәҟьа ацәгьа-мыцәгьа рзызҳәаз, ирзыҟазҵаз дырхамышҭыроуп. Избанзар, акы, уи иацхраауеит ҭорыхтәла ухәыцра, ҩбагьы, агәаҽанызаара унаҭоит, узҭахугьы дкахаа дунарбоит, ииашоу амҩагьы уқәнаҵоит. Ари иаанагоит доуҳала аибарбеиара.
	Сыззааиуа, ҳара иҳаланхо аерманцәа рахьтә иҟан, иҟоуп рмилаҭ адоуҳатә культура арҿиара иалахәыз ауаа. Урҭ рырҿиаратә тематикаҿы аҭыԥ рымоуп Аԥсны аԥсуа жәлари. Ус шакәу рҳәоит Георги Кесиани иҩымҭақәагьы. Амала, ҳара иҳагуп ҳәа  исыԥхьаӡоит убарҭ Аԥсны инхо аерманқәа (егьырҭ амилаҭқәагьы убрахь инарылаҵаны) Аԥсни аԥсуааи ирызкны иаԥырҵахьоу асхьаркыратә, апублистикатә ҩымҭақәа иҭҵааны иахьҳамам, иахьаҳзымдыруа. Ус аҟаҵара еиҳагьы ҳаибанардыруеит, ҳаизааигәанатәуеит, доуҳалагьы ҳаибарбеиауеит.
 Руслан Қапба.
