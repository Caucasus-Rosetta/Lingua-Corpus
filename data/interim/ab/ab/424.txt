Платон Бебиа
Аиҭага ҿыцқәа
Сергеи Есенин
Аџьамтә мотивқәа

                          *  *  * 
Аҽеиқәнакит сара сгәахәра ԥшьала,
Арыжәтә гәжәажәа уа анапы хәаҽуп.
Тегерантәи ашәҭ ԥшӡақәа рымчала
Ачаиханаҿы аҽыхәшәтәра саҿуп.

Ачаинаҳаҩ уа ижәҩахырқәа џыхӡа,
Аурыс дитҟәарц ачаихана афҩы,
Убас чеик ҳәа ааигауеит лдахҿыхӡа,
Ихгьы иҭамкәа ауатка џьбара, аҩы…

Ишааугара нас, аԥшәма имырмыцхәыкәа,
Уара убаҳчаҿ ашәҭ ссирқәа рацәоуп.
Баша исалацәҟәуамызт сыбла хыркуа,
Акасы рхыршәа – уи мыцхәы еиқәаҵәоуп.

Урыстәыла ааԥын ӡӷабцәа реиԥш иԥшӡада,
Алақәа реиԥш урҭ рҳамам иҩнакны.
Ҳара агәӡышьа дҳарбоит хәыда-ԥсада;
Еиқәԥарада, еисрада – аҟама кны.

Уажәы, иссиру ари аԥҳәызба қәыԥшӡа,
Зхы-зҿы қәырҵо шьыжь шәаԥшь ахьынҳал,
Иланасшьеит Хороссантәи акасы ԥшӡа,
Иланасшьеит Ширазтәи ауарҳал.

Арыжәтә мап, уаах ачеи амца зҿықәу,
Сара сажәа шыҩбасымтәуа убап.
Сара сзыноуп – са аҭак зсыԥхықәу,
Уара узыҳәан аҭакԥхықәра – мап.

Лассы-ласс ишьҭумхлан ашәахь ԥшырҭас,
Абаҳчаҿ агәашә ҿазаргь уа иҭшәаны…
Баша гәыӡрам уи лыблақәа исырҭаз,
Акасы еиқәаҵәа илхаз налхыршәаны.
1924





















                    *  *  *
Аԥараԥсахҩы слазҵааит сара стәала,
Уи ҭуманбжаказын мааҭк лгоит,
Аԥшӡа Лала лзыҳәан, џьам бызшәала,
Ишԥасҳәари «са бзиа бызбоит»?

Аԥараԥсахҩы слазҵааит сара стәала,
Ашьшьыҳәаӡа Вантәи аӡы шцара,
Аԥшӡа Лала лзыҳәан, џьам бызшәала,
Ишԥаҟалои ажәа хаа «агәыӡра»?

Иахьагьы сеиҭалазҵааит са стәала,
Сгәы ҵысҵысуа шәаӡыӡала иҭәуп,
Аԥшӡа Лала лзыҳәан, џьам бызшәала,
Ишԥасҳәари «бара са быстәуп»?

Лажәа кьаҿуп уа аԥара зыԥсахуа:
Изҳәада абзиабара жәамцхә аҭахуп,
Дқәыԥсычҳауеит ҿымҭӡо уи иаргәаҟуа,
Насгьы дбылуа иблақәа амца рхуп.

Агәыӡра хьӡамаӡам, аҽеиԥш иулсуеит,
Агәы?ра  ҽыран иузаҭом анышә,
Агәыӡра ашәҭ ҟаԥшь иаҩызан игәылҵуеит,
Ахышәҭ еиԥш инықәбауеит қьышә.

Абзиабараҿы ахәдықәҵара харами,
Уи гәырҩа ацуп, рыцҳарагь хазы…
«Са быстәуп» зҳәаша анапқәа рами,
Илыхзыршәо лыбла аазымырԥшуа акасы.
1924
                  *  *  *
Шагане, бара са с-Шагане!
Иҟалап сахьҩадатәуаҩыз акәзар,
Аӡбахә збасҳәо аҳаҭыр ақәҵан,
Ачарҭа шыхәмаруа амза аназнеи.
Шагане, бара са с-Шагане!

Иҟалап сахьҩадатәуаз акәзар,
Амза ҳара ҳҿы уа шәынтә изеиҳау,
Шираз иагьа иԥшӡазаргь, ибаҳау,
Риазан акаршәрақәа изреиӷьхо акәӡам.
Иҟалап сахьҩадатәуаз акәзар.

Са ибасҳәап ачарҭаз издыруа,
Ахцәы исықәугь уи иснаҭеит, иба!
Ибҭахызар бнацәкьар рҿы иԥа –
Иҟалоума ахьаа ҳәа ак сныруа.
Са ибасҳәап ачарҭаз издыруа!

Ачарҭа шыхәмаруа амза аназнеи
Ахцәырҳә исықәу ала уи гәаҭи.
Сыхаара, быхәмари, багьлафи,
Аха схәыцрақәа бмырҿыхан, аиеи,
Ачарҭа шыхәмаруа амза аназнеи.

Шагане, бара са с-Шагане!
Уа аҩада ԥҳәызбак, ба беиԥшҵәҟьа
Дыҟоуп, уи дыҟоуп ба дбеиԥшҵәҟьан,
Иҟалап дсызхәыцуазарагьы, аиеи…
Шагане, бара са с-Шагане!
1924
                    *  *  *
Саади, бҳәеит бара ԥшьала,
Агәыҳәԥы акәымзи дзыгәӡуаз.
Иаасараӡа, Анцәа имчала,
Зны саргьы сҟалап убас!

«Ефраҭ анаҩыс, – баҿын ашәа, –
Аҳәса раҵкьыс ашәҭқәа ԥшӡоуп».
Смалуаҩызҭгьы – са сымгәжәажәа,
Иаԥысҵоз зынӡа ихазӡоуп.

Урҭ ашәҭқәа зегь наҟ иҿысхуан,
Са сгәыҩра хазуп, аиеи, –
Даҽаӡә дҟамларц сара схызхуа,
Илеиӷьу дҟамларц Шагане.

Бажәа ыҟам са сзы иуасиаҭны,
Ус шакәу шаҳаҭра зуеит.
Сара сизар, џьым, споетны,
Поет ҳасаблагь бсыгәӡеит.
19 декабр 1924










                           *  *  *
Сара Босфор бзанҵгьы сыҟаӡамызт,
Уи азын са бысзымҵаан бара.
Быбла ихызбаалт амшын ҵа змаӡамыз,
Имца иаҵәан иаҿу уа абылра.

Ачаландар саԥгыл сымцац Багдадгьы,
Уахь исымгац са абырфын, ақәны.
Аӡры-шәыры, амҩа шсылсыз гәаҭгьы,
Бшьамхаҟны сыԥс сарга баалаҟәны.

Мамзар ааӡаб скызаргьы инасԥылан,
Уаҳа бгәахьы имааиӡауоу џьара.
Нахьхьи ахара иҟоу Урыстәылан,
Иеицырдыруа поетуп сара.

Сгәаҵа ак ҿыхан санаргоит аныӡба,
Амза халоит, алашбыжьқәа гоит.
Мшәан бара ибҭахӡами,  аџьам ԥҳәызба,
Бала сара стәыла ԥшӡа бсырбоит.

Арахь сара сзааз агәҿыӷьразы акәым,
Быбла хаақәа сытҟәаны сааргоит.
Бнапы ԥшқақәа, о, уи хашҭрагьы ақәым,
Ҩ-мҵәыжәҩакны сытҟәаны сыргоит.

Слахьынҵаҿы сашьҭоуп сара аҭынчра,
Ицазгьы снықәуам ҭоуба наҳәаны,
Акы насабҳәар – еилазгаша ҳҿымҭуа
Бара бтәала ссирӡа инахҳәааны.

Сгәаҵа иҿыхан сазыргауа аныӡба,
Изхәаҽыша баах ахраҿ рҭәны,
Са схәыцра иалоу ҩадатәи аԥҳәызба
Сҟамларц лцәанырра сатәнатәны.

Босфор сшыҟамыз иацәыскуам мап –
Бара бзын уи аԥысҵоит сара.
Быбла ихызбалоит амшын ҵа змамгьы,
Имца иаҵәан иаҿу абылра.
21 декабр 1924





















                       *  *  *
Хәылԥ шәаԥшь зыблаҭыԥхароу атәыла,
Ашәҭқәа еиваҩуеит – рыхьӡара мариам.
Сыхаара, исызҳәа уи ашәа гәырҭәыла,
Уи ашәа абраҟа ииҳәауаз Хаиам.
Уахьԥшлак шәҭышроуп – хьӡара мариам.

Шираз зегь уаҟа амза иакаҷҷароуп,
Аеҵәақәа хьычԥаԥыршәа илацәҟәуеит.
Исгәаԥхом, аџьам-ҳәса иблаҭыџьџьароу,
Рхы-рҿқәа абас иҭаҳәҳәаны ирԥәахуеит.
Шираз зегь уаҟа амза иакаҷҷароуп.

Мамзар ашоуразын ус иаԥҵоума,
Ма иаҵәахырц иссиру рыԥштәы?
Ма иаҳа бзиа ирбаларц азоума,
Амра иарымҭарц абас былтәы,
Ма иаҵәахырц иссиру рыԥштәы?

Сыхаара, иҭабмыҳәҳәан уа бхы-бҿы,
Ари аҳәахьа бымаз бгәы иҭакны,
Ҳаԥсҭазаара усгьы икьаҿуп, базԥшы,
Ишуҭаху узеилаҭхаџьуам уразҟаҿы.
Ари аҳәахьа бымаз бгәы иҭакны.

Иԥшӡамгьы џьара уа акы анаԥеиԥшу,
Маӡа ссирк амангьы ицоит хара.
Убриазын бӡамҩақәа аҵәахаҳа иеиԥшу
Игәнаҳауп дунеи аҿаԥхьа рҵәахра,
Аԥсабара ианунаҭа абас гәаԥхара

Уахьԥшлак шәҭышроуп – хьӡара мариам,
Аха сеиԥхыӡуеит сара са стәала.
Сыхаара, са ашәа бзысҳәоит гәырҭәыла,
Ашәа зынӡагьы иимҳәацыз Хаиам…
Уахьԥшлак шәҭышроуп – хьӡара мариам.
1924

























                         *  *  *
Аҳауа ласуп, ажәҩангьы ҵәцоуп,
Сналалеит сара ашәҭ еиужьра.
Амҩасыҩ иалоу еишьылу аӡыжьра,
Изҳәада ацәҳәыраҟны умҩа наӡоуп.
Аҳауа ласуп, ажәҩангьы ҵәцоуп.

Адәыҳәыԥшгьы баҳчоушәа унықәсуеит,
Абаҳча – ара лакәшәа игәылҵуеит,
Аџьшьахәқәа иубауагь улсуеит,
Ашәҭқәа ушрыцәцара уазхәыцуеит.
Адәҳәыԥшгьы баҳчоушәа унықәсуеит.

Иқәиҭ-мит ихәыҭ-хәыҭ еицәажәоит,
Иԥшқарахуп урҭ Саади иашәеиԥш.
Ублақәа ирхубаалоит, иааиҭашәоит –
Амза ҩеижь аԥштәы-хаа аҽашәоит,
Иԥшқарахуп урҭ Саади иашәеиԥш.

Абжьы-хаа гоит ихыхәхәалагь,
Иҭынчӡа Гассан ифлеитеиԥш.
Иагәыҵаҳәҳәан иакуп ӷәӷәалагь
Шәарҭа ыҟам, цәыӡ ыҟам, гәалагь…
Иҭынчӡа Гассан ифлеитеиԥш,

Аа, нас абас разҟы шкәакәа
Уаҟа аиха иԥнашәаз рзыҳәан.
Афҩы-хаа цом угәы ҟамҵакәа
Илбааздоит уа сара сгәы азыҳәан,
Афҩы-хаа цом угәы ҟамҵакәа.
1925
                   *  *   *
Амза хьшәашәа ахьтәы шәахәақәа,
Олеандреи левкоеи рыфҩы,
Ишԥабзиоу уа аҵх агәы дҭахәхәа
Атәыла ссир данықәыз адунеи.

Нахьхьи џьара ихараӡоуп Баӷдад,
Ашәа ахьылҳәауаз уа Шахризада.
Уашьҭа акгьы лҭахым уи аҭынчрада,
Абаҳча ссир шеиқәыхьшәашәаз гәаҭ.

Анаурқәа иқәу дгьыл ҳаргьы,
Нышәынҭра ҳаскьынқәахеит дара.
Аныҟәаҩ, аԥсцәа хьасс иумкын уаргьы,
Умхырхәан уахагылан рдамра.

Иааукәыршан аԥшӡара иҟоу ба,
Агьылқәа утҟәаны ургоит, ургоит.
Уҽаумҭан нас уара аӷа ицәқәырԥа,
Усҟан урҭхаџьуа акы ушаго убоит.

Уԥсҭазара ԥшӡаз, убзиабара ԥшӡаз,
Уалаз мзакакаҷра угәырӷьаҵәа.
Аԥсцәа реихырхәара уоур ҟазшьас,
Уиала ашҳам иаумырган абзацәа.

Уи дазышәаҳәон лара Шахризадагь,
Абӷьы иаҵәарахь иароуп ирҿакыз.
Акымзарак зҭахым уаҟа абриадагь,
Аԥсҭазараҿ ирымаз иара қәкыс.
1925
                      *  *  * 
Хороссан  иҟоуп убасгьы ашәқәак ҳәа,
Иаауртаанӡа ашәҭқәа утҟәа ургап.
Уаҟа дынхоит џьам ԥҳәызба бла еиқәак ҳәа.
Хороссан иҟоуп убасгьы ашәқәак ҳәа,
Аха урҭ ашәқәа сзаамыртит, мап.

Сара снапқәа усҵәҟьа зынӡа имчыдам,
Схахәы хьыԥшҭәалагь збаз днарҭәит.
Аџьам ԥҳәызба уа лыбжьы-хаа ҷыдан.
Сара снапқәа усҵәҟьа зынӡа имчыдам,
Аха урҭ ашәқәа са исзамыртит.

Сыбзиабара иабаҭахыз хьыӡ-нага,
Иабаҭаху са сашәа аԥҵара?
Уа хыбаара лымамзар нас Шага,
Ашә аартра сылымшазарр сара,
Сыбзиабара иабаҭахыз хьыӡ-нага.

Иаамҭоуп са Уррыстәылаҟа сцара,
Џьамтәыла! Шьҭа усымбарцу бзанҵы?
Нас наӡаӡа уаансыжьуама сара
Стәыла мыцхә бзиа иахьызбауа азы?
Иаамҭоуп са Урыстәылаҟа сцара.

Абзиала, сџьам ԥҳәызба, абзиаӡа,
Исзамыртызаргьы ба бышәқәа ркәалаԥ;
Бара исыбҭеит агәхьаагара бзиаӡа,
Сыԥсадгьыл аҟны ба бзы сшәаҳәалап.
Абзиала, аџьам ԥҳәызба, абзиаӡа!́
Март 1925
                  *  *  * 
Ижәҩанԥштәылоу Фирдуси итәыла,
Иулшом гәалашәара зымаа иныжь,
Иухашҭырц гәыбзыӷ тәыла еинҭәыла,
Зыбла ҵаулқәагь еиԥшу аӡмыжь,
Ижәҩанԥштәалоу Фирдуси итәыла.

Убриазоуп, Џьамтәыла, сара издыруеит,
Ара лгьылқәа ацәашьқәа реиԥш иакуп.
Стәыла  хораз ҿаԥхьа сдыруазыруеит,
Ахы-аҿы шҿыцаҳҳароугьы рҿакуп.
Убриазоуп, Џьамтәыла, сара издыруеит.

Иахьа сара изжәуеит аҵыхәтәанӡа
Ахаафҩы уа изхымҵуа агәыҟаҵага.
Ба быбжьы-хаагь, сылашара шага,
Ари аиԥырҵраҿ – ихьанҭоу зынӡа
Иара саҳауеит аҵыхәтәанӡа.

Аха иҟалоума сара ба бысхашҭны?
Аныҟәара ҳазырра злахьынҵоу
Са исзаанагақәоу рыҟны уа сгәы бадны
Быӡбахә сҳәалап уи аамҭа ансоу –
Мап, иҟалом са ахаан бысхашҭны.

Ба брыцҳарақәа згом срыцәшәаны,
Аха сашәақәа иаԥысҵаз хәыц-хәыц
Стәыла иазку – нсыжьуеит иажәаны:
Арыжәтә банаҿыхәо са бсызхәыц,
Сыбжьгьы набықәсыргоит иашәаны…
Март 1925
                         *  *  * 
Уара  упоетуп – ус анакәха иудыруаз,
Аԥсҭазаараҿ уа аиаша ишаргатәу.
Угәы ахәрақәа шухьаацгьы иуныруаз,
Цәанырра хаала агәқәа шырԥхатәу.

Уара упоетуп – ушәаҳәа ус анакәха,
Убжьы ҿаца уа ираҳартә зегьы.
Аҟармаҵыс шәаҳәоит абжьы-хаа лакәха,
Ашәакоуп уи иаҿыҵаку есқьынгьы.

Аҵыс аншәаҳәо иара иатәым бжьык ала –
Ирыцҳауп, иагьычархәуп убра.
Адунеи иаҭахуп ашәа иҳәоу гәыкала,
Амала ихатәыбжьызааит иара.

Магомет коран иацәигеит дхәыцны
Ахаа, аџьбара чысхәым ҳәа иԥхьаӡа.
Убриоуп апоет рыжәтәџьбара даҟәыҵны
Аҩы  зижәуагь ԥышәара данцо:

Иԥҳәызба лышҟагь апоет даннеиуа,
Лара дикәаиазарр уа аҽаӡәы,
Дызқәымгәыӷуаз дшаниазгьы дгәаҭеиуа,
Лгәы иалеиҵом иаҳәызба: аҟыҵәы.

Аха амца зыцроу уа хыбаарала,
Дшәышәуа днеиуеит ибжьы нанҵаны:
«Адгьыл сықәын, џьым, сара уаарала,
Саагьагоит уи ҟьалас сҟаҵаны».

                    *  *  * 
Апҟақәа иреиԥшу бара бнапқәа –
Ихьыԥшҭәалоу схахәаҿы иӡааҟәрылоит.
Бзиабарала ихыхәхәа иҭәу агәқәа
Ари днеиаҿ уахьнеилак иуԥылоит.

Саргь иара сазшәаҳәон хара зны
Уажәгьы ҩаԥхьа уи ашәақәа азысҳәоит,
Убриазоуп уа изнеиуагьы иласны
Сажәа ԥшқарах сара сгәаҵа иҭасҳәо.

Бзиабарала агәы ҭацәыр убра,
Анышәгәал иаҩызахоит ихьлыху,
Тегерантәи мза-заҵәгьы хара
Ашәақәа азырԥхом уа илахҿыху.

Ԥсҭазара шысхызго збом сара:
Салаблырцы Шагане лгәабзыӷра,
Сажәымҭаз ма сацны гәырҩара
Ихьааго сашәа мҩасқәа рылахҿыхра?

Зегьы-зегьы еиԥшым уа ныҟәашәала:
Алымҳа агә иахәо-благьы иагәаԥхоит.
Уа аџьам дзымшәаҳәарр жәеиқәырршәала
Усҟан уи дышшаразтәым дынхоит.

Сара арҭ ашәқәа иаԥысҵаз рзыҳәан,
Ауаа инаррарҳәо агәрагьы дшәырга:
Уи хымԥада ашәа ссирқәа ҳзиҳәон,
Дҭадмырзаҭгьы анҭ апҟақәа ҩба.
Август 1925
                      *  *  * 
«Абла зҭааузеи амза акы иаӡоушәа,
Хороссантәи абаҳчақәа ирхагылан?
Урыстәыла акаршәра сықәлан сцоушәа
Изызбои анаҟә-ҳәаза мҩас инкылан?»»

Абас сразҵааит, са сыхаара Лала,
Еиқәшьшь аҵх иагәылоу акипарисқәа,
Аха жәа рҿымшәеит ргәы нхазшәа акала,
Ажәҩан ԥагьа инаҵакьысуа рызқәа.

«Абла зҭааузеи амза акы иаӡоушәа?!» –
Ашәҭқәа сразҵааит жәрпаӡа иахьеилагылаз,
Ҭакгьы сырҭеит: «Имбакәа имаӡоушәа,
Инарр лахеиқә ас ҳаикәазрыргылаз».

Агьыл бӷьыцқәа иара убра еикәаԥсахит,
Иагьсарҳәеит маӡа рхы сыдкылан:
«Уара у-Шагане, џьым, улыԥсахт,
Уара у-Шагане ҽаӡә дгәыдылкылон.

Илҳәон: «Аурыс ибарҭам ҳгәы иҭоугьы..
Агәы ашәа аҭахуп, ашәа – зегьы иҽеиқәоу…»
Убри азыноуп амза абла зҭоугьы,
Убри азыноуп амза алахь зеиқәу.

Избахьеит са сарҳәараҳәа акыррқәа,
Иазԥшыдаз, агәаҟра лабжыши нкылоуп.
…………………………………………………….
Зегь акоуп аҵх ԥшьақәа убла хыркуа
Анцәа иишаз ари адунеи иахагылоуп.
Авугст 1925.

                *  *  * 
Сгәы бзамыҟә, ус уҭра уҭымҵлан!
Ҳарҭ зегь уа ҳжьами разҟыла,
Арыцҳа иоуп иашьҭоу ҽырххыла…
Сгәы бзамыҟә, ус уҭра уҭымҵлан.

Мза шәахәа ҩеижьқәа ргәыкыра
Ахьа-ҵлақәа ихааӡа ирықәԥсеит.
Лал лыҵкы-шәҭы еибаркыра,
Сҽылаҳәо сара инассықәсҵоит.
Сгәы бзамыҟә, ус уҭра уҭымҵлан.

Ҳазегь уа ахәыҷқәа ҳарҩызоуп.
Лассы-ласс ҳҵәыуеит, ҳаччоит.
Ԥсҭазаараҿ ҳшыршазгьы убасоуп:
Ҳдыргәырӷьоит, нас ҳагьыржьоит.
Сгәы бзамыҟә, ус уҭра уҭамлан.

Избеит са тәылақәа акыргьы,
Зегьынџьара анасыԥ сашьҭан.
Аха исымбеит уи, сыццакыргьы,
Уаҳа уи сашьҭалом, сашьҭа.
Сгәы бзамыҟә, ус уҭра уҭымҵын.

Аԥсҭазара зынӡагьы ҳамжьеит.
Амч ҿыц ацәаагап лаԥшықәҵан.
Уԥсы ааиҭоукыр сгәы, уԥхамшьеит,
Сыхаара лшьамхы ухы нықәҵан.
Аԥсҭазара зынӡагьы ҳамжьеит.

Иудыруеи, ус баша имцаргьы
Аразҟы иҳавсуа уа ирцәажәан,
Ҳабзиабара аҭак ҟанаҵаргьы
Аҟармаҵыс хәыҷ иара ашәан.
Сгәы бзамыҟә, ус уҭра уҭымҵлан.
Авугст 1925


























                 *   *   * 
Атәыла ссир сыхнахит амч-алша,
Ашәа азысҳәан исҭеит сыхьӡ-сыԥша.
Амшын иху аԥша ҭынч усуаз,
Агыл иаԥхьо ҟармаҵысбжь аҳуаз!

Ибаҳауама, агьыл хырхәо иҿыхеит,
Арри ашәа угәаҵа иҭала иҭыхоит.
Амшын иху аԥша ҭынч усуаз,
Агьыл иаԥхьо ҟармаҵысбжь аҳауаз!

Бара бхәыҷуп – уи ҳәара аҭахым,
Сарагьы споетӡами, зашәа ԥкым?
Амшын иху аԥша ҭынч усуаз,
Агьыл иаԥхьо ҟармаҵысбжь  аҳуаз!

Са саҭамыз – Гелиа, бара бҿы,
Амҩан шәҭырацәа уԥылоит быԥши!
Зегь уеихырхәо илашоит рхы-рҿы,
Аха акоуп зҭыԥ ылызхуа угәаҿы.

Нас ҳаицгәырӷьап, бааи, баргьы саргьы.
Абас иҟоу атәыла ссир азгьы.
Амшын иху аԥша ҭынч усуаз,
Агьыл иаԥхьо ҟармаҵысбжь аҳуаз!

Атәыла ссир  са гәахәала сзырҭәыз,
Сыԥсҭазара зегь ашәа  азыҳәа исҭиз,
Аха Гелиа аеҵәараҿ, ба бзыс,
Агьыл агәыҵанаҳәҳәеит ҟармаҵыс.
8 апрель 1925


 





