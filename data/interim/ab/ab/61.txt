«Аԥсуа фольклор» аҩбатәи ашәҟәы еиднакылоит аҵарауаҩ-афольклорҭҵааҩ В. А. Кәаӷәаниа Аԥсны еиуеиԥшым акәакьқәа рҿы ианиҵаз аԥсуа жәлар рыпрозатә рҿиамҭақәа раӷьырак. Араҟа ицәыргоуп нарҭаа рҳәамҭақәа, амифқәеи алегендақәеи, алакәқәа, ановеллақәа. Атекстқәа паспортла еиқәыршәоуп, аҭҵаарадырратә комментариақәагь рыцуп.
Ашәҟәы рызкуп афольклорҭҵааҩцәа, афилологиатә факультет астудентцәа, иара убас аԥсуа жәлар рдоуҳатә культура иазҿлымҳау аԥхьаҩцәа зегьы.
Дыҟазаарын ашәарыцаҩ ӷәӷәа, уаҩ дызмыхәоз, Гәаҵәаблы Хазгьери захьӡыз. Абри ашәарыцара дыцо, дыцо, дыцо – дышнеиуаз, аҽа ибеит. Аҵықьҳәа деихсит. Ишьҭамхакәа аҟәада ақәырш ианындәықәла, длашьҭалан, храк аҿы агәашә анааты, наҟ ианынҭала, иаргьы дынҭалазаап. Дахьылҭалаз – зыхкы уҭаху ашәарах, ани дзеихсызгьы, аҟәада аӷрыкьасо, наҟ инрылалеит. Ацәцашқәа кәеикәеиуа данынагәыдыԥшыла, ицәымыӷхеит, аха дныҩналазаап. Бырфын шахала дықәҿаҳәан акаруаҭ аҿы дыҟазаап Ажәеиԥшьаа ихаҭа.
– Уа, бзела уаабеит, Гәаҵәаблы Хазгьери, иабахәа, уабаҳзаанагеи?! – ҳәа ус иҳәазаап.
– Бзиа убааит, сааит-егьиит!.. – иҳәеит.
– Уааи, бзела уаабеит, арахь уааи!..
Ашәарах иҟоу зегь, амаҭ иныдкылан, хаз-хазы игәарло иалагазаап.
Ажәеиԥшьаа иԥҳа днеи-ҩеиуа ара дықәгылоп.
– Хазгьери ҳа ҳҟны дааиаанӡа ихәы бырӡуамызт, ак изышәшь, иаҳа иреиӷьу, – ҳәа ус иҳәеит Ажәеиԥшьаа.
– Шәнеины шәаах, – иҳәеит, рҳәеит, Хазгьери мыжда.
Ахы кны арахь ианааха, аҟәада аӷрыкьаса – дзеихсыз. Илкарыжьын, ахәда ааԥырҟан, ацәа аахырхын, (ахьтәы лхара гылазаап), ахы абра инандыршәлеит. Рызхара анырфа ашьҭахь, – Уара уама угәаӷьит, уанаџьалбеит, ҳа ҳҟны уааит. Абри умырӡын, абри уманаҵы ҳара уаҳтәуп, – лҳәан, аџьаҟәа илыркит Ажәеиԥшьаа иԥҳа.
Аџьаҟәа длагәҭасын ажәшәаҟьа иаавҵеиҵет. (Иаргьы уамак, хԥарак иакәзаарын, умбо.) Арҭ абаҩ-мыбаҩ атәан зныз алхара инанырҵан, ҟамчык лкын, атазҳәа данынас, адықҳәа илҭыԥан, ишеибгаз еиԥш, ашырҳәа наҟ индәықәлеит.
(Абри ашәарах иршьуа рызынтәык Ажәеиԥшьаа инапы зхигахьоу роуп, уи иимфац уаҩы ииҭаӡом, абра иҿаҳәаны иумазаргь иузшьуам, шәынтәгь уеихс уҭахызар, шьышьа амаӡам; ифам, аҭира азин ыҟаӡам. Ус ауп са аилкаа шсымоу.)
Дыцо далагеит Хазгьери.
– Хазгьери, уцома? – рҳәеит.
– Сцот.
– Уца, амҩа бзиа уақәшәеит!
– Сақәиҭызар сцот, – иҳәеит.
– Иауазеи, уақәиҭымкәа, уца, – рҳәеит.
Даадәылҵын, ашырҳәа иҿааихеит. Дшааиуаз, дахьхысыз аҿы
аҽа ажәжәаҳәа ишҳәуаз данаахагыла, аҵықьҳәа деихсит, ишьны инаган икаижьит. Ииухьаз имдыруази, иааҿеирԥхьан, иман длааин, илҭеиҵеит-егьит. Ари ажәшәаҟьа данылагәылаԥш, аџьаҟәа уа иагәылоуп. Аџьаҟәа аагәылхны иҩыҵраҿы, ихарԥ аҿы, иҭаӡахны иҟаиҵет. Абри дажәабжьхеит. Ак ахьыҟаӡам днықәларгьы, ашәарах ааиҿагылон. «Абри уманаҵы ҳа уаҳтәуп, уахынаҵыслакгьы – иахыҟоу-иахыҟам акәым – ухәы узынаҳашьҭуеит» ҳәа иарҳәеит. Дахынаҵыслак ишьуа далагет. Ҭауади-аамсҭеи ҳәа гәықәхақәак ыҟан, дара иртәын аус. «Уара, абри Хазгьери абас дыҟоп, ҳиеисап», – рҳәан, днарган иеисет. Абас дахынхалаз, шьабысҭак хахаӡа ибан, ашәақь агәыдиҵан, ишьын, иман дааит. «Абри ак имоп, уаха даныцәалак дгәашәҭ», – иҳәеит руаӡәк. Абарҭ аҳәса гәықәхақәа иҟарымҵо акгьы ыҟам, ицәа ахааимырдаз, – дыԥсӡазар акәхап, иҽҳәарагьы ааизма уара идыр! – аџьаҟәа иҩыҵра иҭаӡахыз ааҵырхит. Ашьжьымҭан иҽанеибиҭоз длахәаԥшызар, иабаҟоу.
– Сажәымҭа цәгьашәтәит, – иҳәеит.
– Удәылҵ абыржәыҵәҟьа! – рҳәан, иаҳә илкыласын, наҟ дындәылырцеит, дара иркымзи аусқәа. (Амала ашьҭахь ачачанра иҟарҵоз рҵыхәтәа ықәнахит.)
Нас агьалымҵит Хазгьери иус. Абри иҟалахьеит аргама.
Ажәеиԥшьаа ӡатәс иман шәарах бзиак. Убри ашәарыцаҩ дақәшәан имхашьит. Ажәеиԥшьаа игәы иалст.
Ашәарах аҩны иааигит, ирфит, иржәит. Ашәарыцаҩ дычмазаҩхит.
– Уара иухәҭамыз шәарахк ушьын, убри уахҟьеит, – ҳа иарҳәит адырцәа.
– Нас, ԥсыхәас иамоузи? – иҳан, – Ԥсыхәас иамоу убриоуп: иушьыз ашәарах ахьушьыз адгьыл аҟны шьтәа бзиаӡак аахәаны, убра иҩаганы, иуҭаху ауаа ақәыршәаны, ишьны, агәаҵәа кны «Ажәеиԥшьаа, саҭоумҵан, исзымдырӡакәа сақәшәт!» ҳа уиҳәар, ухы ҿухот, акәымзар ушәарҭоуп, – ҳа иарҳәт.
Ашьтәа ԥшааны иман дцан, иҩызцәа аашьҭыхны, убра иршьит, агәаҵәа кны ихы ҿихт.
Намыс смоуаат, хәба иреиҳаны ашәарах сшьхьазар зныктәи аныҵыҵраҿы.
Ашьжьымҭан уаныҩагыла, – Иа, Анцәа ду, улыԥха сыҭ, иахьатәи амш унапы сануп! – ҳәа Анцәа иӡбахә ҳәаны уҩнашә удәылҵ.
Зыԥсра мааиц ашәарах уаԥхьа игылазар, иубаӡом. Ашьҭа зуҭахи, абашьа умаӡам.
«…Хаха-хымш ҵуеит акгьы сзымшьыц, агәыԥ ирасҳәари, анаассынди, агьшԥасымбеи?!» ҳәа саатәеит. «Ҳаи, анаџьалбеит, – сҳәеит, – қыжә абаак аҟара Ажәеиԥшьаа исиҭар салакылымсуази!»
– Ҳа-ҳа-ҳа-ҳаҳ! – ҳәа аччабжь ахра инаҿыҩит.
– Анцәа ду, улыԥха сыҭ, исҳәаз гәалсс иҟаумҵан, зыбжьы сықәзыргаз улыԥха соуаат, аманшәалара сыҭ! – сҳәеит.
Уаҳа аахмырҵыкәа иҟааит ашәарах. Ми, санааԥш, ахы ласықәкны аҿаанахеит аб, бжьынтә раҟара ихьахьеит. Сшәақь аԥынҵа нақәыскын, алахь аҿы «апҟаҩ» аргеит.
Ашәарыцаҩ ду Қәабзач ахра агәаҿы ашьабсҭа деихсит. Иара цо – дашьҭа, иара цо – дашьҭа мацара ҩнык аҿы инеит. Ԥҳәыск дыҩноуп, хәыҷык дылкуп. Ахәыҷы дгаралҵеит, анаҟә ԥҽыхақәа наивалҵеит.
– Иҟабҵо закәызеи? – иҳәеит.
– Ахьҭа дымԥсуеи ивасымҵар, – лҳәеит.
Ус данԥшы, лхаҵа даауеит – Ажәеиԥшьаа, аб дук шьны. Дааин
аԥсшәа еибырҳәеит.
– Уаазгазеи ара? – ҳәа даниазҵаа, – Шьабсҭак сеихсын, абра иааит, аа, иахьтәоу, – иҳәеит ашәарыцаҩ.
Ихәны иҟаз ржәын, ирфеит.
– Абри Қәабзач ихәуп, – иҳәан Ажәеиԥшьаа, ирфаз ашьабысҭа
алада илҭеиҵет дызлааз ала.
Қәабзач длашьҭалан дцеит. Дахьеихсыз аҭыԥ аҟны иштәаз ибан, аҵықьҳәа дхысын, уа ишьит.
Хаҵак дыҟан Ахы Дауеи ҳәа, занааҭс имаз шәарыцаран. Дауеи иахра ҳәа аҟан, убракәын дахьышәарыцоз. Абра абас дшыҟаз, ҽнак дцеит шәарыцара. Дахьцаз, ҩажәи жәаа бнацә еилақь иштәаз ибеит. Ашәарах аиҳабы рымоуп, убри изшьыр, иахьцо зегь цоит. Убри изыцныҟәоз ашәарах аԥача ҳәа иашьҭоуп, ашәарах рԥача.
Аԥача ҳәа ирылаз икылкаан деихсит, ихәаан ахра ианынҭала, ишшапакәу зегь абра илылҭалан, ҩажәи жәаа бнацә ҭахеит абра. Ари ашәарыцаҩ ицәымыӷхеит уашьҭа, аха иааг, ихьит.
Дхынҳәын дааит иҳаблаҿы. Аҳабла еизигеит иԥсылахь кыдырҳаны.
– Сара ушьҭа агьсзыҟаҵом, сыԥсра ааит, сшәарах-хәы зегь иахьа исшьит, – ҳәа реиҳәеит.
Арҭгьы ирцәымыӷхеит. Ажәлар ҵысын, ицан, ашәарах рцәақәа рхыхны (рыхәдақәа ԥиҟахьан иара), ишаны иргеит.
Иаргьы дыҟан ԥыҭрак аҩны, мызкы-ҩымз, аха изычҳауазма, дырҩегь шәарыцара дцеит. Дахьцаз уаҳа дыхнымҳәӡеит, дзымааӡеит.
Абас ҟалахьеит.
Чытанаа Хәыхә ҳа аӡә дыҟан, дшәарыцаҩ бааԥсын. Ашьха дымцакәа, аԥсҭа днеин дсышәарыцоз, аџьмақәа ҩба ибит. Ишьит. Илашьцеит. Ианылашьца, аныга кны, ӡӷабк дааидгылт. Дааидххылан, – Хәыхә, – лҳәит, – уара, арҭ рыда агьумбаӡоз! – лҳәит. – Ҳарахә зегьы ашьха иҳашьҭын, ҩба заҵәык, аласбақәа рылаҳааӡот ҳа абра инаҳкылан, – лҳәит, – абарҭ рыда уаҳа агьумбаӡози?! – лҳәит.
– Исзымдыркәа исшьит, – иҳәит.
– Уи акәзар, уажәыҵәҟа, уажәыҵәҟа, – лҳәан, абас иаанылкылан, аџьмақәа ҩышьҭхны илықәлыргылан, рыԥсы ҭалет. Дҩарыҵагылан иаалхьан, исышьҭаз еиԥш инышьҭалҵет.
– Уара ухаҵоп, умшәан, – лҳәит, – абарҭ исрыхәҭо исыҟауҵац иҟаҵы, уаха сузаауот, – ҳа иалҳәит.
– Ибзиоп, – иҳәит.
Дизааит Ажәеиԥшьаа иԥҳа Чыҭанаа Хәыхә. Иалухи, еинаалан-егьиин еицныҟәо, хаҵеи ԥҳәыси реиԥш рҽыҟарҵит. Ус исааиуаз, Хәыхә
данцалак шәарацара, ашьракәым, уҭахызар, иаԥацаны икылицон. Иаԥацаны иааицаратәеиԥш дманшәалахет.
Ус дсааиуаз, ани аӡӷаби иареи еишьцылаӡит. Аџьмақәа иман аҩны. Иҩны ааигәара цак гылан, иџьмақәа амни ацацҟа еикәыршаны ишшны убра иҭеикон. Иара аца дҭалон, ларгьы уа дизааон. Иашьеиҳаб иԥҳәыс ирыҵылхит. Ирыҵылхын, лхаҵа иалҳәот.
– Уара, уашьа акалашәа дыҟоп, дысгәаԥхом, иуаҩшьа-егьи, абра ак идызбалақәот ихәарҭам, – ҳа лхаҵа иалҳәит.
– Бара ибҳәо закәи! – иҳәит. – Уи еиԥш сԥаҟало?
– Ус акәым, дхәарҭам, – лҳәит, аха ихеиҵаӡомзт.
Исааиуаз, шарԥазык дҩагылан данынаԥш, амни Ажәеиԥшьаа
иԥҳа лыхцәы апол икылҳәҳәон, агәара зегь арлашон. Днеин лхаҵа дҩалыргылан, – Ари убоо, исҳәо хоуҵомзт, иҟо убома? – лҳәан, дилырбит.
Уинахыс лара дынкылашәа дцет, дрыдҵит. Уаҳагьы иаргьы деиқәымшәит, ларгьы дықәҵны дцет.
Шәарыцаҩк дыҟан. Дцон шәарыцара, уахынлагь дааӡомызт, мызкы данымаауаз ыҟан. Шәарах жьыла иҭаацәа ибон. Зны-зынла ианиқәхәлалак, ишәарахқәа аҩныҟа ианизаамгалак, аҭамҳа аҟны икнеиҳауан. Уаха дышьҭалан даныцәалак, ашьжьымҭан данааԥшлак, икәац абжа ибаӡомызт.
Ари – знык, ари – ҩынтә, ари – хынтә ихьит абас. «Абри ишԥасыхьи?» – иҳәан, хәыҷык игәнигеит.
Дцеит дырҩегьых шәарыцара. Ашәарахқәа ишьын, аҭамҳаҿы икнеиҳаит.
«Уаха абри зго еилыскаароуп» иҳәан, амца еиқәҵаны, аҵх агәахьы инеиаанӡа дтәан, аха аҵх кыр ианца, имцагь анеихсыӷь, дыцәазшәа ҟаиҵан, иоупа ихы иақәиҵан, дцәыҵыԥшуеит икәац ахь. Икәац дшахәаԥшуаз, ашьшьыҳәа адауы иҿааихан иааигәа дааит, днаԥшааԥшуа, днаԥш-ааԥшуа, – ашәарыцаҩ дыцәоуп игәахәт, ус ибеит. Даакылсын аҭамҳаҿы, даакныслан, абнацә ашьҭахьтә шьап анаакнихуаз аамҭазын, аҵықьҳәа ари ашәарыцаҩ адауы диеихсит. Иикыз акәацгьы импыҵыҩрны икаҳаит адауы, дхәаан, ддәықәлеит.
Ашәарыцаҩ даахынҳәын, иҭыԥ аҿы днышьҭалан дыцәеит дырҩегь. Анааша, ашьаркәасҭа дхылт, адауы дахьцоз еилыскаауеит ҳәа, дызгарыз ахы шиқәшәаз аҟара идырт. Аҽны ашьжьымҭан идәықәлаз, дцо-дцо, амра лҭашәарц егьагымкәан, дышнеиуаз, аҵәыуабжь иаҳауа далагеит:
– Оо, уара мыжда, уара гәаҟ, сашьа! – ҳәа лҳәоит аӡәы. Ҽаӡәы, – Схаҵа!.. – ҳәа лҳәот, аҵәыуара иаҿуп адауы иаҳәшьеи иԥҳәыси.
Дахьнеиз, дыԥсызаап адауы, арҭ ихатәаны амыткәма рҳәон.
Ахьшәҭҳәа дынкылсын, даарылагьежьын, ани аӡӷаб, адауы иаҳәшьа, дааникылеит, егьи дицәцеит. Адауы иаҳәшьа диманы иҿааихан, аҩныҟа дааигеит, ԥҳәысыс дҟаиҵет. Шықәсык, ҩышықәса, хышықәсагь диман. Абри, иагьа аалыхҭихындазгьы, ччаԥшьк лыла иҵашәомызт, дагьцәажәомызт.
Аԥшьышықәса раан абри ашәарыцаҩ ак иҳәан, «ҳа-ҳаҳ» ҳәа дамхаччеит. Данамхачча, убыс иалҳәеит, аҭаацәа зегь анынеимыҵ-ааимыҵ:
– Уара ухаҵоуп, сашьа душьит, адауы, сара ԥҳәысс суман; сара суацәажәаанӡа, сыччаанӡа шықәсышәк сыҟазар, уара узын сыҟан. Уажәшьҭа санычча, санцәажәа, уара узын сыҟаӡам, ахаҵа шьа улазар, сахьынтәааугаз адгьыл аҿы снаган соужь, – лҳәеит.
Ари «ас акәзар, илзысуазеи?» – иҳәан, диман иҿынеихан, доужьны дааит.
Ишәарыцара каимыжьит усгьы. Абри шәарыцара дахьцаз, дыӡит, дмааит.
Ишьҭалеит. Шықәсык ишьҭан, ишәақь мҩашьо абаҩышқәа аласаны ҳаԥык ишыҵаз рбеит. Ицәеижь цахьан. Абыргцәа убыс иақәырҵеит – адоуцәа изышәарыцо рҿаархан, дышьны аҳаԥы дыҵарҵеит ҳәа.
Абас ҟалахьеит.
Аҵануаа ҳәа аҟан, аҭырас иқәлан икарҿон. Урҭ ара ианықәынхоз сеидру, амбатәӡа ҵуеит, ашьха аҵангәарақәа ҟаҵаны иҩнан. Ақәа уамызт, асы уамызт, адунеи аҿы усҟан амш бзиан, арахә-ашәахә аҟан. Шәарыцара ицон Ерцахә, аб дуӡӡақәа ршьуан, иаашьҭыхны иаҵалан иааргон. (Аҭырас иқәлан иказҿоз дзаҟаро уазхәыц!)
Аҵани дауыки еиниеит. Адауы ашәарах рацәаны ишьит, рцәақәа рхихуаны аҵан дихҭыгәлеит. Аҵан даара дныҟәеит, аха дманшәаламхеит аҽны, амла дакуан, имҩаныфагь нҵәаны иҟан.
– Уабаҟаз уара рыцҳа, аччиа, ашышкамс? – иҳәеит адауы.
– Шәарыцара саан, аха агьсмоуит, сманшәаламхеит, – иҳәеит аҵан, – кәац хәыҷык суҭарауеи! – Кәац хәыҷык суҭарауеи, – аниҳәа, – Иузго га, – иҳәеит.
Ани – даара кьылак игаат, уаҳа изгот ҳәа дыҟаӡам. Аҽацәқәа иишьыз ак аашьҭыхны, даҵалан иман ддәықәлеит, адаугьы акгьы изымҳәеит.
Аҵанаа ҟәышын, ахшыҩ рыман иӷәӷәаны. Адунеи аҿы аԥша асуамызт, изакәызаалак бӷьыцк наауамызт урҭ рхаан. Аиҳабцәа, абыргцәа рыман дара. Ҽнак иштәаз, реиҳабы арахә дрылаԥшуа дыштәаз, ԥша хәыҷӡак асит, абаӷь аԥаҵа ааҵысит.
– Ҟоҳ! – иҳәеит аиҳабы.
– Иҟалазеи? – анырҳәа, – Ҳанҵәара ааит, ҳақәӡаара ааит! – иҳәеит. – Излоудырзеи? – анырҳәа, – Аԥша асит, – иҳәеит, – абаӷь аԥаҵа
ҵысит, – иҳәеит.
Абамба сы ауит, амца акын, адунеи зегьы мцахеит. Амцала иқәҵит
убырҭ аҵануаа.
Раԥхьа адунеи иқәнагалаз Акәрыжәи Аерқьани роуп. Акәрыжә днеин Аерқьан-ԥҳа ԥшьнызқь шықәса зхыҵуаз дигазаап. «Аԥшқа илкуа лыздырам, илшьҭуа лыздырам», рҳәеит. Анаҟә сы аируит злыԥха ҳаура, иаацқьахеит.
Хынтә иҟалахьеит акаамеҭ. Кәрыжәааи Ерқьанааи анарыцқьа, аԥеҳамбар дцәажәеит:
– Ҳара адунеи ажәлар рықәгара азин ҳамаӡам, анаҟә иаҵыҵуа аӡы ҳақьымхаат, ажәлар ирыхәаат! – иҳәеит.
Убри ашьҭахь аҵан ҳәа ауаа ақәлеит адгьыл. Ақәа ауамызт, асы ауамызт, адунеи кеиуан, икеиуан, икеиуан. Ишыҟаз акәымкәа, абаӷь аԥаҵа аҵысра иалагеит – аԥша асзаап.
– Аи, дад, ҳаҿҳәара ааит шьҭа, акгьы ҳзыҟаҵом, – иҳәеит абырг.
– Избан, иабахәа, иухьи? – рҳәеит егьырҭ аҵануаа.
– Аԥша асит, – иҳәеит.
Аҵыр-ҵыр арган иаадыды-мацәысит, абамба сы леиуа иалагеит.
Илеиуа, илеиуа, илеиуа – ихнарқәацәааит. Агәақьҳәа амца ҩацралт. Рыуа-ркәыкәыл уаҩ дыҟамкәа, аҵанаа уи ала ицқьахеит.
Анцәа изықәигаз – ажәҩан иқәларц иалагеит, ахаҳә еихаргыло-еиҵаргыло.
Аҵан ыҟан ашьха. Ахш андыршлак, ихаалан ахбақьыл хырхуан. Ҭаҳмада бзиак дыҟан, иԥаҵа саара ишьҭасуа: – Уара абри ҟашәымҵан, – ҳа реиҳәон.
– Уара иудыруеи, уа утәаз ахшыҩца! – ҳа иарҳәон.
Аҵан баӷь заҵәык рыман, егьырҭ шьамаҟан. Абаӷь ҩеин ахәы иқәтәан, аԥҵы ҵысуа иалагит. (Уаанӡа қәа леиуамызт, сы леиуамызт, ԥша суамызт.)
– Амни абаӷь шәахәаԥш, нас са исҳәаз мцызар жәбап, – ҳа реиҳәт. Даргьы ирцәымыӷхазаап, аха ирылшози.
Ашьҭахь абамба лаишьҭит Анцәа, амца ҩацреиҵан, иқәыццышәаа игит аҵанаа.
Абас рҳәо саҳахьет, иагьыҟалахьет ҳауп изыздыруа.
Аҵан ҳара ҳаԥхьа Аԥсны иқәнагалахьан, рҳәеит. Ҭаҳ-ҭыӷьарыла иуаассақәан, рҳәеит. Аха гәашьамхыла уаҩы ираҭәеимшьартә иӷәӷәақәан, рҳәеит, ахачҳарагь рыман. Дара ираҟараз ахаҳә шьҭырхуан, рҳәеит, рмахәҿа кьаҿ хәыҷқәа, рмахәар кьаҿқәа – иахьынӡаҟаз иӷәӷәан дара. Капанлагьы жәпакы иҟаӡамызт, имаҷын. Дара рхаангьы ақәыларақәа аҟан, ақәыҵрақәа аҟан, аӡәи-аӡәи еицәшәон. Аҵанаа есымша ахыхьчара иазҿлымҳаз уаан, иаарыкәыршан абаагәарақәа ҟарҵон, рҳәеит, аҵангәара ҳәа иашьҭан.
Хәыҷы кашәарахк драаӡеит, рҳәеит, аҵанаа. Ари ахәыҷы цәаҩа ҷыдак илан изызҳаз хәыҷын, акалашәа дыҟан: ауаҩытәыҩса диеиԥшымкәа, аԥсабара анҭыҵ иҟаз уаҩын. Абри хәыҷык данеизҳа, итәашьа-игылашьа, дахьцоз-дахьаауаз ргәамԥхо-егьиуа дыҟан, рҳәеит.
Ҽнак арахә дышрылатәаз, аџьма аԥаҵа алада-аҩада аҽаҟьо, иҵысуа иалагеит. (Аџьма аԥаҵа ҵысуа ирымбацзаарын.) Абас иҟалаз ҳәа еиҳабык ианиарҳәа (урҭ убыс иҟазаарын: аԥсабараҿ ирбоз аҽыԥсахрақәа, рыла зышьцыламкәа иаарбоз зегь реиҳабацәа ирарҳәон; аиҳабы илымҳаҿ инамгакәа ускгьы рмыӡбуазаарын), – Ее, дад сыжәлар, аҵысрақәа жәбазар, аԥсабара аҽеиҭакрақәа иртәхот, аԥсабара аҽеиҭакра амҩа иқәлар ҟалап, шәгәышәҽаныз! – ҳәа иҳәеит, рҳәеит.
Убри ашьҭахь, дук аамырҵыкәан, аԥшасра ӷәӷәа ҟалан, ашәаԥыџьаԥ хыжәжәаны иааилаҳауа аҿаанахан, ԥшала иқәҵит аҵанаа, рҳәеит.
Ԥаса ииз сыҟаз, аллаҳ идыруот, аха аҵанаа иссаны иит. Усҟан ԥша ыҟаӡамызт. Игәылацәеи иареи ҭаҳмадак дыҟан. Агәарԥаҿ иштәаз, ашьашәырҵаҿы, абаӷь аԥҵы ашыршырҳа иааршәшәет.
– Ҟоҳ, ҟоҳ! Ҳанҵәара ааит, дад, ҿышәымҭын, дос шәыҩныҟақәа шәца! – иҳит.
– Иубазеи, иуаҳази?
– Ишәымбаӡои уара, абаӷь аԥҵы ахҵысо! – иҳит. Убриала аҵанаа ықәҵит.
Аҵанаа ақәын адунеи. Ҳара ҳаԥхьа иқәын урҭ.
Адунеи аҽаԥсаххьеит акырынтә: знык аԥшала иқәнагахьеит, знык – ӡыла, знык – мцала.
Уаа ссақәан аҵанаа, аҭырас иқәлан икарҿон, ирацәаҩын насгьы – ахәымҵы-хәымза аҟан. Абамба-сы ауын, амца акын, иқәнагеит. Убырҭ рышьҭахь иқәнагалаз ҳауп иахьа адунеи иқәу ауаа.
Аӡызлан – дыӡӷабуп, лыхцәы дашьаҳауа, дышьқьыруа дыҟоуп. Сара сыжәлантә Џьынџьалқәак, ҳаешьара ҷкәынцәан мцацәақәа, абна илан, абрагьцәан. Ажәытә абрагьцәа аҟамзи, дара цәгьарак руит: Шьакаииааи дареи еимацәгьахан, ауаҩшьра рыбжьалан, абна илалеит. Урҭ жәаф шықәса абна илан. Иаалон аҩны зны-зла, ашьшьыҳәа, рыҽӡаны. Саб рыцҳа бзиа дырбон, хәылазкыша. Са саб аусҳәарҭа даҿцаауан.
– Уара абра шәмаалан, шәара инҵәаз, сара аӡә дысмыцаар ҟалом, шәмаалан, – ҳәа реиҳәон.
– Угәхьааган ҳааит, – рҳәон.
Ҽнак, – жәабжьк уаҳҳәарц ҳааит, – ҳәа иарҳәеит.
– Изакәызеи, закә жәабжьузеи исашәҳәо? (Иоса ихьӡын аиҳабы, аиҵбы Иасон ихьӡын.)
– Уара, – иҳәеит Иоса, – ҳцо, ҳцо, ҳашцоз абна ҳалаланы, бна бааԥсык
аҟны ҳнанагеит, – иҳәеит. – Хәны, шьханы иҟан. Абри ахәы ҳақәгыланы, – иҳәеит, – ҳахьыӡырҩыз, – иҳәеит, – гмыг бжьык ҳаҳаит, – иҳәеит. – Агмыг бжьы анҳаҳа, – иҳәеит, – «уара абра ҳцароуп уаха» ҳәа сҳәеит, – иҳәеит.
Асалаҟаииа дрыцын, Ақәачахьиа дрыцын – ҩ-жәлантәык.
– «Абра ҳцаны абри еилысымкаар зуам» ҳәа сҳәеит, – иҳәеит.
– Уара уанаџьалбеит, акаамеҭ абжьы гот, иҳамаукузеи уара, ҳакны
ҳазфо ак ыҟазаргьы, ҳабауго ҳәа рҳәеит сҩызцәа, – иҳәеит. – «Мамо, сара еилысымкаар зуам уи уаха» ҳәа сҳәан, – иҳәеит, – раԥхьа сҩагылан, – иҳәеит, – исышьҭагылан иааиуеит, – иҳәеит. – Ҳцо, ҳцо –
ҵаҟа ҳалбааит. Игьежьны шҭаҵас дгьыл ԥшӡак аҟны ҳкылсит, – иҳәеит. – Ҳахьынаԥш-ҩаԥшыз, – иҳәеит, – қәацә хәыҷык гылоуп, амҳара еиԥш. Абри ааигәара ҳанааи, – иҳәеит, – «Аа, анышә шәамандаз!» ҳәа ҿнаҭит. «Сишь, сишь» ҳәа ҳҳәан, – иҳәеит, – ҳааӡырҩит. «Ажәладақәа, абанҭ ажәладақәа ишәыцу шәыцмындаз ишәыхьуаз жәбарын уаха!» ҳәа сҳәеит, – иҳәеит. – Нас ҳхынҳәит, – иҳәеит.
Ажәлада дзусҭадаз? Арҭ Аџьынџьалқәа ракәын. Асалаҟаииеи Ақәачахьиеи ԥхасҭартәуан абарҭ рыцымзар.
– Арҭ зыхҟьазеи уара, излашәԥырхагамхазеи? – ҳәа дразҵааит саб.
– Ажәытә, – иҳәеит, – Џьынџьалк, – иҳәеит, – дыхьчан, арахә иман абна дылан. Дахьылаз Аӡызлан дикит. Еиқәԥеит, еиқәԥеит, еиқәԥеит – иара даиааит. Лара даиааир, дыбжьылхуан, ла дылгон.
Иара данаиааи, лхы илҭеит – аҩныҟа дицааит. Аҩнԥҳәысны дизыҩнан. Аԥсаса ду иман. Ахш хьаны қәабла илиҭон, ашә хылхуан, ахарҵәы лырҵәуан, афатә ҟалҵон. (Абри лыхцәы хиҵәан, ауасхыр дҩахан иаҵеиҵет, иҵәахит. Иахьиҵәахуаз ахәыҷы ибозаарын. Лҟәых ара иҟаны џьаргьы цашьа лымаӡамызт.)
Ҽнак арахә гәарихын, џьара дцеит. Какаҷс иҟаз, ԥшӡас иҟаз зегь еидгалан ахәыҷы илырбеит.
– Абанҭ зегь усҭот, уаб ахцәы ахьиҵәахыз сырба, – ҳәа дылкит ахәыҷы.
Аҟыԥҳәа ауасхыр дааҩахан, лҟәых ааҵылхит. Ақәаб азна ахш шуа икнаҳан. Абри ахәыҷы даашьҭылхын, убра дынҭалыжьит.
– Џьынџьал зхылаҳәоу дахьыҟазаалакгьы, – лҳәеит, – хышхарҵәы игымзаат, – лҳәеит, – ахшхарҵә азы дымгәаҟаат! – лҳәеит. – Аӡазыҳәан еснагь дгәаҟлаат! – лҳәеит. – Ҳара ҳажәла Џьынџьал иԥырхагамхаат! – лҳәеит.
Абри ҳәаны лҟәых лыманы дҩылапҟан дцеит. Убри инаркны ҳажәла, Џьынџьал, аӡызлан диԥырхагаӡам жәытәнатә аахысгьы, – жәаракьны иҳәаны ишьҭоуп. Ахшхарҵәы еиқәҭәо ирымамзаргьы, хшык, шкәакәарак рмоуны дунеихаан ҳажәла ҟамлаӡац. Аӡы уаха хә-ведрак ааганы иқәҳаргылар, уаҵә ашьжьымҭан анапырӡәӡәага ҳаццәырҵӡомызт, мара амаӡамызт аӡы.
Абас дҳақәныҳәахьан Аӡызлан. Абри Иоса мцацәа дҳалатәан иҳаиҳәахьан.
Аӡызлан ҳәа изҿу ауаҩ сахьа лымоуп, аԥс ҷыдеи абаҩ ҷыдеи лымоуп, иԥсабаратәым хылҵшьҭроуп.
Ауаҩы ила ахьхоу ишьапқәа ԥшуеит, Аӡызлан лшьапқәа ааҳәуп. Аӡыгәҭақәа рҿы ацаҟьа цырцырқәа ԥаҩс измоу аӡхыҽҽақәа рҿоуп дахьамо. Ауаҩы дааидҳалаҵәҟьар, диақәԥот, дылтәылтәуеит. Даара соуп зҳәо хаҵа нагак, гәымшәак иакәымзар – дииааиуеит, рҳәеит.
Лшьапқәа лышьҭахьҟа ихами, ианааидыслалак, иага длыгәҭасыргьы – лкажьшьа имаӡам, арахь – лнапқәа рыла дилаԥсны дылкуп.
Мшәады Ԥсардиа ҳәа Ӷәада хаҵак длықәшәеит ныҟәара дыҟан дшаауаз. Иара ныҟәаҩы цәгьан, уаҩеиҿамсын, аҭауадцәа дрыцныҟәо дыҟан. Ӷәӷәала еибарххеит, ара ҳакәша-мыкәша аӡәгьы анышә дизамырбацызт, ашәара-аӡыӡара захьӡыз издырӡомызт Мшәады. Иааи иааидыслан, ома рзааибагеит. Дылтәылтәыр лҭаххеит, хаҵас длыдылкылар лҭахын. Дылҟьаӡеит, аха иҽеимҭазт, адгьыл даирбеит, длықәырҟацан дникылт, лгәы дҩықәтәеит ҵысырҭа лымамкәа. Лара ажәытә аԥсуа ҟама ада акгьы дацәшәаӡом. Уи аҟама иҟәнын иара. Лнапқәа ааидкылан, лгәы инықәирӷәӷәан икын изнапык ала, ани иҟама ааҭыган лыхәда инаҵеикит. Лара дзыцәшәоз усгьы уи акәын.
– Аа, усиааит, усиааит! – лҳәеит. – Шьҭа уара унапаҿы сыҟоуп! – лҳәеит. – Иуҭаху сызу! – лҳәеит, лгәы иҭаз агәаанагареи агәаҳәареи цәанырран иаҵаҵа.
Арҭ ахрылагалара – ишәарҭоу усын: Аӡызлан дылҟьышьыр, уинахыс иара иҩныҟа дгьыжьуа дҟалаӡомызт. Ари иаҳахьан иара. Ихы лиҭо дыҟахызма! Лыхәда иаҵаирӷәӷәо далагеит иҟама, уажәымзаруажәы иаахиҵәарц. Зынӡак ашәарҭа данҭагыла, – Соушьҭ, – лҳәеит, – иаауҳәо зегь ҟасҵоит, – лҳәеит. Аха иара дцәажәар ҟалаӡомызт, дцәажәар – деилагон. Дымцәажәаӡакәа длақәԥон. Дшымцәажәо лбеит, дышҟәышыз лбеит. Дқәыр акәхеит лара, дахьынеихьыԥш-ааихьыԥшу диԥырхагамхароуп, Аӡызлан лҭоуба шьҭалҵароуп. Аҭоуба ишьҭалҵо абас иҟоуп: – Иашхәа, иашхәа мақьаԥсыс, ахаан сшуԥырхагам!
Даауишьҭит. Лыхабар имбо, дныҵаба дцеит.
Ирҳәоит, Мшәады Аӡызлан «Иашхәа мақьаԥсыс» лирҳәеит ҳәа.
Аӡызлан ҳәа лыӡбахә рҳәон. Аӡиас Џьмарыҩна ҳәа ыҟоуп, убра абахә даман Аӡызлан. Ашәы Шьаҳан ҳәа дыҟан, убри ихьӡ ҳәаны ҿылҭуан уахынла. Иара даныҟамыз аҩны дааны дыҩналон, афатә лгон.
Шьаҳан дыԥсит – ларгьы лыӡбахә аныҵит.
Егьи, Барчанаа рыҩны дыҩнан Аӡызлан. Ернаа ркәара ҳәа иашьҭоуп, убра аӡлагара рызҭагылоуп Барчанаа. Убра днеиуан есымша аӡызлан, ашыла лфон. Барчанк дыҟан Ԥшьҟан ҳәа, ҽнак аӡлагара дахалт. (Ԥшьҟан дуаҩы ӷәӷәан, рҳәеит, акаамеҭ.) Иҟама аашьҭихын, ашьжьымҭан днеит аӡлагараҟны. Уа дыҟан Аӡызлан аԥшәмара уа.
Ԥшьҟан днеиуашәа анылба, – Ԥшьҟан, уаама арахь? – ҳәа ҿылҭит. Иара аҭак лимҭаӡеит. Аҭак лиҭар, деилалгон.
Нас аиқәԥара иалагеит. Заҟаамҭа еиқәԥоз сеидру – иара даиааит, лыхцәгьы хҵәаны игеит. (Аӡызлан знык лҟәых угар, дуцрыҵӡом.) Аҩныҟа днеит дишьҭалан. Рыҩны дыҩнан, ԥшьышықәса-хышықәса аҩны дрыман. Аӡызлан дахьнеиуа аҩнарҭаҟны барақьаҭрахон, дара Барчанаа усгьы уаа барақьаҭқәан – зынӡа ибарақьаҭхеит. Есымша лҟәых дашьҭан Аӡызлан, аха аҟәых ахьыҟаз лазҳәодаз, аб иҵәахны иман.
Ҽнак ҭаацәала џьара ицеит, ахәыҷы даанхеит аҩны. Аӡызлан ахәыҷы длыргәыбзыӷуан есымша, «сыхцәы ахьыҟоу бдыруазар?» ҳәа. Аб ианиҵәахуаз ахәыҷы илбозаарын, аҩны аихасарҭа ауасхыр иаҵеиҵеит. Илҳәеит ахәыҷы. Чуанла ахш шуа иахьыкнаҳаз дылӡаажьлан дылжәит. Лара лыхцәы лыман дцеит.
Ари аргама иҟалаз усуп.
Џьынџьал хаҵак дышцоз ҽыла, аҽы мцеит. (Уахынлоуп ари.) Аҽы анымца, – имч дақәгәыӷуазар акәхарын, – дааҽыжәҵын, иҽы ҿеиҳәеит. Иҟама ааҭихын иҿаныҩеиха, «ҳаи» ҳәа аӡә даацәырҟьеит. Аа, уара, Аӡызлан! Иҟама ахьцаз имбаӡеит, импыҵылԥааит. Лыхцәы инапы аакәиршан, икит. (Лыхцәы дуун.) Лшьапқәа лышьҭахьҟа иԥшуеит, егьырах – ауаҩԥшра лымоуп.
Аӡызлан лымч ахьыҟаз лыхцә аҿакәын, уи иаҳахьан. Иҟамала лыхцәы аахиҵәан, иҽы длақәтәан иҿаныҩеиха, агәадаҳәа дишьҭалан аҩныҟа диццеит.
Џьынџьалаа рыжәла ахьынӡанаӡааӡо ашәи ахши рыгымхо иҟалеит, хьарала иҭәы-иԥха иҟалеит.
Аӡызлан лыхцәы иҵәахит убысҟан. Ианиҵәахуаз иҷкәын ибозаарын. Лыхцәы лоур Аӡызлан, дцон. Мышк убыс иҟалеит – аҭаацәа џьара ицар акәхеит. Ахәыҷқәеи лареи анеизынха, – Сыхцәы ахьыҟоу здыруада? – ҳәа дразҵааит.
– Сара издыруеит, – иҳәеит аҷкәын хәыҷ.
Илирбеит. Дыҩхаԥалан, лыхцәы ааҵылхит. Қәабла ахш шны игылан. Ахәыҷы даашьҭылхын, ақәаб дыҩҭалыжьын, лара дыбналан дцеит. Данцоз убыс дшәиит, рҳәеит: – Џьынџьалаа уаха шәанааилатәо аӡы шәыгхаат, аӡаагара уахынла ишәықәшәаат! – ҳәа.
Аӡызлан дыҟан, рҳәеит. Лҟәырҷаха узгар, дуԥырхагаӡамызт.
Ануа хаҵак аԥацха ишшуан, адырҩаҽны данҩеилак, ишәаны ибон. Ҽнак дахаҩан, Аӡызлан дикит. Лыхцәы хиҵәан, иҵәахит, ауасхырқәа ахьеиԥыршьуаз иаҵеиҵеит. Аӡызлан анхаҩ иеиԥш дыҩнан аҩны, акы даԥырхагаӡамызт, рҳәеит. Убри лыхцәы лбар акәын даншәарҭаз. Аԥшқа дыҟан аҩнаҭаҿы. Убри Аӡызлан длызныжьны ицеит џьара. Аԥшқа илдыруазаап Аӡызлан лыхцәы ахьыҵәахыз. Ақәаб азна ахш агәарагәараҳәа ишуа икнаҳазаап. Аԥшқа дхылхын, лыхцәы ахьыҵәахыз лалҳәеит. Нас даашьҭыхны, ақәаб дылҭажьны, дцеит. Ус лҳәеит, рҳәеит данцоз: «Ануаа шәагьнымхаат, шәагьхымҵәаат!» ҳәа дрықәшәиит.
Ҵабыргыҵәҟьаны, Ануаа рыжәла ыӡуам, иагьҿиом.
Уачамчыра араион акәым – Аԥсны ахьынӡанаӡааӡоз дыззымдыруаз дыҟамызт Кәарҷиа Кәасҭа. Алаԥықәшәа змаз уаҩын Кәасҭа, адырра иман, дагьбчараҳын. Кәасҭа ииааиуаз Аԥсны шәарыцаҩ дҟамлаӡац макьана, дагьԥшҩын иара. Санихьӡа Кәасҭа, дықәсхьан, длеихьан, мбатәгьы ихыҵуан, иқәрахьӡа длеихьан. «Агәыԥ шәақь ԥынҵала изырчоз Кәасҭа» ҳәа иӡбахә рҳәон. Иареи сареи ҳанеиқәшәа исеиҳәаз, жәабжьшәа иҟоуп, иуасҳәап.
«Сыӷәӷәамҭа сҭагылан усҟан. (Кәасҭа иоуп изҳәо.) Гызмал икәараҿ сааизар, Ӡызлани аҩсҭааи снарыхҭыгәлеит. – Аа, дааит, даит, ҳаикит! – лҳәан, аԥаҩ дыҩкыдԥалеит Аӡызлан.
– Даауазар бсырбап, – иҳәан, дыԥан даасҽхьныԥалеит аҩсҭаа. Сшәақь дамҵасны икит. Ишьапы ааныскылан, даасҟәжәаны слышьамхгылан, сшьамхы иқәсырӷәӷәеит.
– Аа, уашхәа мақьаԥсыс, сумшьын! – иҳәеит. Инаӡааӡоз аԥсуа ҳәызба сыман – ишацәшәоз саҳахьан – иааҭыхны иҿы ианынҭаск, – Уара узын сыҟоуп иахьарнахыс, – иҳәеит.
Аҟаԥыҳәа ихцәы аахысҵәеит.
– Думшьын абааԥс, думшьын, умаҵура ҳҭалот ихьарнахыс! – ҳәа Аӡызлангьы саԥхьа даагылт.
Уигь лыхәда хәыҷ аарҵәины, иара ихы иҩадкылан, лыхцәы аахысҵәеит.
– Иахьарнахыс аӡәы шәаниԥырхагаха, ара шәшықәҵуа жәдыруазаат! – сҳәеит.
Иахьца-иахьаа сымбеит, рҟәых сзынхеит. Шәақь скны схы-сгәы сақәмаҷны сыхнымҳәыц, схымҭа камшәац. Саныцәалак, ԥхыӡ избот уаҵәы исоуа».
Абас иҳәеит Кәарҷиа Кәасҭа.
Ҳаџьымк аӡаҟны иҽшикәабоз, Аӡызлан дылгәаԥхан, дылкит, рҳәеит. Еиқәԥан, дылиааит, лыхцәы хиҵәеит. Лыхцәы иман дандәықәла, ларгьы дишьҭалан дааит аҩныҟа, инаган ауасхыр иаҵеиҵан, иҵәахит. Лара уа дыҟан, амаҵ луан-аҽакуан.
Ҽнак аҭаацәа џьара ицеит ахәыҷқәа ныжьны. Аӡызлан ахәыҷқәа лыргәыбзыӷит, сыхцәы ахьыҵәаху сашәҳәозар, ишәысҭаша-егьиша ҳәа. (Лыхцәы лмыԥшаакәа дызцомызт, рҳәеит.) Ахәыҷқәа илзырԥшааит лыхцәы. Ашьҭахь, ахәыҷқәа наган, ахш шны иахьыҟаз илҭалыжьын, лыхцәы лыман дцеит, рҳәеит.
Хаҵак аӡахьы дцет ҽыкәабара. Аӡы Аӡызлан дышҭаз ибет. Ажәытәан ауаа шәаӡомызт, уажә ишәот. Еиқәԥо, еиқәԥо, еиқәԥо – лыхцәы хиҵәет еигәышәла. Лыхцәы анхуҵәалак, Аӡызлан уахьцо дуццот. Диман аҩны дааит. Иара ахәыҷы диман. Лыхцәы иԥиҟаз иҵәахит. Ари ахәыҷы ибазаап иахьиҵәахыз.
Аӡызлан дыӡәӡәон, дыҳәҳәон, лыхцәы лумҭакәа дцаӡом, аҩны дыҟоп. Лыхцәы дашьҭалт. Ахаҵа усура данца, Аӡызлан ахәыҷы длыргәыбзыӷит: – Сыхцәы убахьазар? – ҳәа диазҵааит.
Ахәыҷы иҳәеит ахцәы ахьыҟаз, ҵла гәаҩак ицәыҵазаарын. Лыхцәы анылбалак, дӡызланхон иаразнак, дҩысҭаахон. Ақәаб азна аӡы лыршын, ахәыҷы дҭажьны дылжәит. Лара лыхцәы аашьҭыхны есаа – уцаларгьы уцала, дықәҵны дцет.
Мықәтәи хаҵак Уачамчырантәи шьапыла дшаауаз, абагьыр ахьху аӡә диԥылт – ԥҳәысуп, лыхцәы шкәакәаӡа. Уахынлоуп. Иара хаҵа ӷәӷәазаарын, еиқәԥан, аӡахьы длыман дцет. Еиқәԥо, еиқәԥо, еиқәԥо мацара – аа, дӡааҟәрылот уажәшьҭа ани ахаҵа рыцҳа. Аӡызлан алашара дацәшәот цәгьала. Наҟынтәи амашьынақәа шаауаз, алашара аалҿаҷҷеит. Аӡызлан дӡааҟәрылан дцеит. Иара цәгьаԥсышьала далҵит. Дышкажьыз, трақтористк дибан, диман аҩны дааит. Хаха-хымш дыԥсны дыкҿан иара. Ашьҭахь дааԥшит.
Ари иҟалаҵәҟьаз усуп.
Аӡызлан дыԥсылмануп. Аҳәа ананырҵа, ара дықәҵт.
Аӡызлан изыԥшну иакәын илкуаз. Қчач Ҷыф ҳа даан, иеиҳаба Шьыгә ҳа даан – аԥҳә ааигон. Иԥҳә шҩеигоз акәымкәа, иԥҳә даалаԥан дылкит. Дылмышьҭуа, дылмышьҭуа, иалухи – аҩны дааигит. Лыхцәы ахәы аалхны, иаарҳәны аҟама аҵыхәа иҭеиҵәахт. Лара имаҵ луоит. Ани лыхцәы лымамкәа дызцаӡом.
Ус исыҟаз акәымкәа, аамҭа рацәаны ибжьыст. Аҵыхәтәаны аҭаҳцәа зегьы ԥсроума, бзароума џьара ицон. Ианца, Аӡызлан аҩны инхаз ахәҷы диазҵааит: – Сыхцәы зҭаҵәаху удырома? – ҳа. (Ани иҟама аҵыхәа иҭоп, аха аҟамақәа ҩба-хԥа имоп, иарбану Аӡызлан иабалдыро.) Абриоп ҳа иахьҵәахыз илырбит.
Аҟама аҵыхә иҭаз ааҭыхны, – Қчачаа шәыжәла иагьнымҵәааит, иагьымҿиааит! – ҳа нақәҵан, днықәхәаша дцет.
Қчачаа, ҵабыргны, иахьа иҿиаӡом – иагьаныӡаауам, иагьҿиаӡом.
Ӡызлан данырбалакгьы аӡаҿы, ауаа ӷәӷәақәа лышьҭалауан. Есымшагь аӡыжь аҿы дзыҟаломызт, даалҵны убра дтәауан. Дыкны, лыхцәы хҵәаны дааргауан. Дрыман ианааилакь… Ажәытә ҳабду диман Ӡызлан, акыргьы диман. Ӡаагара дцауан, аӡы дышҭаԥшуа, аҟыԥҳәа дынҭасны, аӡы ааҭԥааны, кәапеила илтауан, рҳәеит. Иаҳа еиӷьыз, ицқьаз аӡы ла илдыруан, рҳәеит. Акыр дрыман. Лыхцәы аахҵәаны аҩны ауасхыр иаҵаҵан иҟан. Ашьҭахь еилылкааит иахьыҟаз. Еилылкаан, ауасхыр
дҩаханы лыхцәы ааҵылхын, – Ҵәыџьаа абри абиԥара ахацәа ҩыџьа иреиҳамхааит, аӡӷабцәа ииаат, краныруа рбысҭа амца маҷхааит! – ҳәа ҳәаны дыбналан дцеит.
Ажәытәан ахәымгақәа рацәаны иқәын. Зегьы хьыԥшык-хьыԥшык рыман. Ӡызланаа аӡы иҭан. Араԥ Хәиҭ ҳәа дыҟан, Ҭхьына дынхауан. Убри Ӡызлан дылԥан. Иабду Ӡызлан дыкны дааиган, амаҵ луан-егьиуан. Амаҵ ахьылуаз иҷкәын длышьцылан, ахшара длоуа даныҟалалакь, аҟыԥҳәа дааҵҟьаны, лхәыҷы дыршәны аӡы далҭауан. Ашьҭахь, зны ахәыҷы диуа даналага, илыкәшан итәеит. Аҷкәын диит. Дани, длыҵган дыргеит. Аҷкәын драаӡеит, Ӡызлан лԥа ҳәа ишьҭан Араԥ Хәиҭ.
Ӡызлан аӡаҿоуп ҽыҵәахырҭас иахьлымо. Дәаб аԥсҭа Араҩынтәа ҳәа иашьҭоуп, арақәа гылоуп, дәы-шьаҟьасҭароуп. (Дәаб аӡхыҽҽагь иашьҭоуп.) Абри аӡхыҽҽа – аӡыԥан илеиуеит абас шә-метрак раҟара. Иахьлеиуа ҵаҟа аӡыжь ыҟоуп. Амни аӡыжь аҿы ӡызланаа ҽыҵәахырҭас ирыман. Абри Араҩынтәа ахьшьцәа гылеит. Ахьшьцәа руаӡәы Хьрыԥс ихьӡын, д-Ҵәыџьбан, егьи Гыд ихьӡын, д-Жьибан, егьигь – Инаԥшьын. Абарҭ Араҩынтәа аҭыԥ дыргылеит, аха амна аӡыжь аҿы абжьыцәгьа гауан, акәыкәу-акәыкәуҳәа, абри аԥҳәыс дшыҳәҳәо еиԥш, иҳәҳәауан, еиуеитәымала абжьы ыҟан. Аҭыԥ ахьдыргылази, арақәа ахьгылази шьаҟьасҭаны иҟоуп, нас аҵыхәаны Дәаб аӡы леиуеит. Арақәа рымҵан илеины, абна еинҟьаны иҳәҳәауа, икәашауа, абри ара иахьакәшауаз ацәа ахыхны иҟан.
Аҭыԥаҿ иҟаз еибырҳәеит:
– Ҳлеины, абра ашьтәа аашьны, ижәны иаазгауа, шәтәак-шьтәак иаҳҭот, – ҳәа.
Ҵәыџь Хьрыԥс, – Са сцот, – иҳәеит.
– Мамо, са сцот, – иҳәеит Жьи Гыды.
Хьрыԥси Гыди еимаркит. «Ус акәзар, ҳаисап, иаҵахо дцаат», –
рҳәеит. Хьрыԥси Гыди еисет маҿала. Амаҿала аисра ҳәа аҟан: анацәа иқәирххар – аӡыӡ ҳәа иашьҭан, амаҿа, – аҭәырӷәы ҳәа иашьҭан; х-мацәак – аҳәа ҳәа иашьҭан. Аӡыӡ аҭәырӷәы иалҟьауан азы иаҳа иаиааиуан. Аӡыӡ аҳәаҿы акгьы азыҟаҵаӡомызт. Дара-дара ахԥагь ԥибаҟауан. Жьи Гыди Хьрыԥси ахьеисаз, Гыд даҵахеит: џьма гыдык иман, иаашьҭихын, ақәаб иман иҿынеихан, (ачхьынџь ҳәа аҟоуп), ачхьынџь ааԥҟаны, ақәаб ахькнеиҳауа абри ахшьны, абра акәац жәны иааигарцы, шьтәак-шьтәак ирҭарцы. Дцәажәар, деилагауеит. Дымцәажәароуп.
Жьи Гыд дахьнеиз, длахан ашьтәа ааишьын, аҟыԥҳәа ацәа лахихын, иааиҿыҟьҟьаны, ацәаҿы инықәҵаны, дцан Дәаб аӡы ааҭганы, иааигеит, ихеигалеит. Уа агьрыбжьамызт. Ачхьынџь аҿы иныкнаҳаны, еиҿихыз акәац нҭеиҵет. Иааины икәшаны дыркуан, игәыдԥалон, атәыла дырбгауан ӡызланаа. Нас атәан ҭҟьаны ианрылеиҭәалакь, иҩны наҟ ицауан. Убас ишыҟаз, икәац ижәит. Излеижәыз аӡы кеиҭәет.
– Умыркәашакәа уаҳзышьҭуам, – рҳәан, икәшан дыркит. Ашәа рҳәауан: – Ажьи Гыды, иџьма Гыды, иара гыды, Кәырма-ҵызҟьа дзыркәашаз, асаа!.. – ҳәа еинырҟьауан. Гыд дықәгылан дкәашан, акәац иман дааит. Шьтәак-шьтәак рымихит.
Инаԥҳа Кьагәа гәыла дыӷәӷәан омакала, аха абри ишьамхы митәык иӷәӷәамызт. Мард-иԥа Мардасоу ҳа дыҟан. Убри шьамхыла дыӷәӷәан омакала, аха агәы имаӡымызт.
Ахра ҿҟьара даҿан абнауаҩы. Иман иара ҩыџьа аԥҳацәа. Абни абнауаҩы Кьагәа игәаӷ иман. Кьагәагьы абнауаҩы игәаӷ иман, раб дышьны иԥҳацәа рыкра дашьҭан.
Исааиуаз акәымкәан, Мард-иԥа Мардасоу иҟны днеиот Кьагәа.
– Иуасҳәар исҭахугьы абриоуп, – иҳәеит Кьагәа: – Ашьха акаҵәараҿ абнауаҩы дыҟоуп, сгәаӷ имоуп. Џьдук гылоуп, ауха аҵҟа ҳаԥсы ҳшьот. Сара соура ҟаҵаны, амца агәгәаҳа еиқәҵаны исыриот, суапа ақәсыршәот. Иара игәы иаанагот амца еиқәҵаны Кьагәа убра диоуп ҳа. Хымԥада, убра дмааир ҟалаӡом. Ҳарҭ аџь ҳавагылазаауеит. Уара умхысын, ус усывагылаз.
Ашьҭахь ицеит. Ҵхыбжьон аҵлақәа хыжәжәо абнауаҩы дааот. Дсааиуаз акәымкәа, Кьагәа ара диоуп ҳа ианҽылаиқәижь аамҭазы, Кьагәа дхысот. Дихәит, аха дизышьҭамкит уа. Шаанӡа уа итәан. Ашьжьымҭан ашьаркәасҭа ихылан рҿыҩархеит. Шьха ҿҟьарак аҟны иҩеит. Иахҩеиз ҳаԥны иҟаҵоуп. Ҩыџьа аӡӷабцәа рҵәыуабжь раҳауеит: «Инаԥҳа Кьагәа ишьҭа ухымлан ҳа уаҳамҳәахьази!» ҳа.
Дыԥсит абнауаҩы.
– Абанҭ иҵәыуо ҳахабар анырба, иҵымҟьар ҟалаӡом, – иҳәеит
Кьагәа. – Иҵҟьан иҩует, усрыхьӡо здырует. Рҩыџьагь узкӡом, аха аӡә данумк, иааугәыдҵан усшьот! – ҳа дқәит Кьагәа.
Исҩеиуаз, ҵабыргыҵәҟьаны, рхабар анырба, рҩыџьагь ыҵҟьеит, рыхцәқәа сааранӡа илеиует. Мард-иԥа Мардасоу дыҩын длыхьӡеит аӡәы. Аӷьеҩҳәа ас данааҳәлак, Мардасоу дшәаны дгьежьот ишьҭахьҟа.
– Дануумк аҩынтәаан, угәы кылызблааот! – ҳа дыҳәҳәеит Кьагәа.
Ашьҭахь, иалухи, дикит аӡәы. Кьагәа ишҟа дрыман иааот. Лыхцәы хиҵәет, инаган ахәбылра иаҵеиҵет. Уи уа дыҟан: аӡы аалгар, инҵәомызт, ажә лхьар, ахш нҵәомызт. Абас хышықәса аҩны дыҟан. Ушьҭа дыгәрагаҩхит лара. Кьагәа ӡӷаб хәҷык диман, ахцәы анырҵәахоз, абни ахәҷы илбит. Кьагәа иԥҳәысгьы иаргьы аҽагкра инаскьаны ирыман. Лара шьыбжьон рхәы налгараны дыҟан. Убасҟан ани ахәҷы убас лалҳәот: – Бара, аҷыҷа, абри сыхцәы ахьыҵәаху бзымдырӡои? – ҳа.
Ахәҷы иаахтны илзымҳәазаргьы, ахәбылра ашҟа дыԥшо далагт. Нас лцәа иалашәт, дҩықәԥалан, лыхцәы ааҵылгт. Нас ачуан ҩкнаҳаны, ахш ҩанҭәаланы, ахәҷы дӡаалҵит.
Анҭ ԥшит, иԥшит, иԥшит.
– Ах, бара омак ҟалҵазар ҟалап абри, дхыԥеит, дмааит, ҳхәы аалымгит! – иҳәеит Кьагәа.
Ианнеи, ахәҷы рыцҳа дыжәны ачуан дҭоуп. Лара дыҟаӡам. Абас ҟалҵит.
Ӡыла акаамеҭ ҟалахьеит. Убриаахыс ауп 1900 ҳәа аԥхьаӡара ианалага. Ақәаршҩы ауан ҩынҩажәи жәаба мши ҩынҩажәи жәаба ҵхи. Аԥааимбар ҳәа дыҟан, анцәа ихаҭыԥуаҩс ҳәа иҟоу. Убри даалаган, уасҭацәас иҟоу зегь еизиган, аӷба ҟаиҵеит идуӡӡан. Адунеи абыржә иқәу зегьы рыцԥхьаӡа ҭеиҵеит, зегьы ракака. Нои ихьӡын иара. (Уи зламцым злауасҳәара: икамбашь ихашҭын, ишьҭалеит. Аӷба ааникылан, иахьыгӡаны иҭеиҵет акамбашь. Абыржә акамбашь анҿнаҭуа уазыӡырҩи, «но-о-ои» ҳәа аҳәоит. Абри акамбашь дақәныҳәеит: «Уара уаҟара иӡсо ҟамлааит» ҳәа.)
Абарҭ зегь иманы аӡы дышӡхыз, аҳәынаԥ иҭаз агәы ахьҿыӷьуаз аӷба кылнаҵәеит. Аӷба аӡҭалара иалагеит. Иҵааҟәрыло ианалага, – Абри нызкыло изыҳәо асҭоит, – иҳәеит. Амаҭ, – Са иныскылоит, – аҳәеит.
Аҵыхәа лаԥыраршьшьны иладтәалеит. Ас аӡы ишхыз, амаҭ, – Ахьҭа сакит, адгьыл ахьхту сҭахуп, – аҳәеит.
Нои адгьыл ахьхтыз идәықәиҵеит аԥсаатәқәа. Аҳәыҳә иаԥшааит адгьыл ахьхтыз, анышә ҟаԥшьгьы аҿыҵакны иаанагеит, «сыгәра ргап» ҳәа. Уиоуп ашьапгьы зыҟаԥшьу. Нас, – Иахьубаз аӷба аԥхьа угыланы уцала, – рҳәан, амҩа ишықәыз аӷба аангылт.
Иҭаз зегь ауишьҭит. Аӡы ҭабеит ақәоура ианаҟәыҵ. Ахаҵеи аԥҳәыси иҭаз Адами Евеи рыхьӡын, хынҩажәаҩык рыхшеит – ҩажәижәаҩык аҷкәынцәеи ҩажәижәаҩык аӡӷабцәеи.
Арҭ хынҩажәаҩык реиҳа анырхымша, ари ала адунеи ҳзырҭәуам рҳәан, еибаҳҭап ҳәа рыӡбеит. Ахәыҷқәа ираҳаит ани аби ирҳәаз.
– Ешьеи еҳәшьеи ҳашԥеибаго, ҳани ҳаби ҳшьыроуп, – рҳәеит.
– Ааи, ҳԥацәа ҳаршьуазаап, – рҳәан, ирықәшәиит, – рбызшәа еиқәымшәо иҟалаат! – ҳәа.
Бызшәала еиқәымшәо ианыҟала, аӡә аԥсшәа иҳәеит, ҽаӡә – аҭырқәшәа, иагьеибагеит. Нас ажәларгьы ҿиеит, иаҳа-иаҳа ипланы иҿиеит. Ажәакала, абри хоуҵартә излаҟоу – ажәлар зегьы хаҵаки ԥҳәыски ҳархылҵит ҳәа – иахьа ҳазлагылоу аҳәынҭқарра «братство, дружество» ҳәа ицоит.
Нас убри иҭаз амаҭ, – Ҳанеиқәха, узҳәо усҭоит, – ҳәа аимҳәахьази аԥааимбар, ацҳаражәҳәаҩцәа дәықәиҵеит изыҳәо еилыркаарц. Ажәҵыси абжи роуп идәықәиҵа.
– Аԥааимбар ҳаузааишьҭит, – ҳәа амаҭ иазҵааит.
– Сара фатәыс исоурц сҭахуп ауаҩы ижьы, – аҳәеит.
Аԥааимбар иҿы инеины абас-абас анырҳәа, – Сара сажәа сзаарҳәуам, иақәиҭуп ауаҩ ижьы! – иҳәеит.
Ихынҳәны идәықәлеит, уажә амаҭ ахь ицот.
– Уара, абри иажәа ааимырҳәит, аха абас ҳҳәарым, даҽак ҳаӡбап, – аҳәеит ажәҵыс.
– Ус ҟалом, – аҳәеит абжы.
Ажәҵыс абжы аҿы иааҭасын, абз хнаҵәеит. Амаҭ аҿы иахьнеиз, абжы «бж-ж-ы» ҳәа иқәхеит, акгьы азымҳәаӡеит.
– Ауаҩы ижьы амаҭ иасҭар иқәнагом, адаӷь иақәиҭзааит! – аҳәеит
ажәҵыс. (Амаҭқәа адаӷьқәа ирышьҭоуп ирфарц.)
Ари ажәҵыс гьангьашрак шыҟанаҵаз адырит абжы, иԥан ажәҵыс
аҵыхәа иаацрасит, иалнажәеит. Уи ак акәымзи адунеи иқәыз, уажә иааҟо ажәҵысқәа зегь рҵыхәақәа быжькаҵәаӡа иҟоуп. Убри аҟнытә, ажәҵыс иахьагь амаҭ иацәшәаны аҭра аҩны иҟанаҵот.
Аӷба кылызҵәаз аҳәынаԥ, – Маӡа иуфо ада, аргама фатә умоуааит! – ҳәа дақәшәиит аԥааимбар.
Ныҳә зыхьӡыз Аԥааимбар дыҟан, ауаатәыҩса дырбар ҟалаӡомызт. Ӡыла акаамеҭ аныҟалоз аамҭазы Анцәа диԥхьан днеигеит.
– Иҟоу уасҳәап, – иҳәеит Анцәа, – дук хара имгакәа адунеи аӡы ахысуеит, зыԥсы ҭаны иҟоу зегьы ракака аӷба ҟаҵаны иҭоуҵароуп реиқәырхаразы.
Ныҳә аӷба аҟаҵара далагеит. Даҿуп, даҿуп, шьҭа иааигәахеит аӡхыҵрагьы аамҭа. Аха ари имҿымаҭәахә нҵәеит, изымхеит, иабаҟоу иааг. Қьырсианк дыҟан Узбернуг зыхьӡыз, дылкашәеижьҭеи изхара имфаӡацызт. Аԥааимбар убри диԥхьеит:
– Уара, адунеи аӡқәа зхыҵуа удыруама? – дҵааит Аԥааимбар.
– Ихыҵыр – ихыҵааит, – иҳәеит Узбернуг, ишьапаҵа хнаҩом аӡхыҵра ҟалар, убриаҟара ддууп.
– Уара ужәла нҵәааит, сара суацәажәарц сҭахуп. Анцәа адырра сиҭт аӷба ҟаҵа ҳәа, амҿымаҭәахә сзымхт, уцаны аҵлақәа сзаагы узхараҵәҟьа уҿасҵоит, – наиаҭеикит Аԥааимбар.
– Уара ацәыршәага, сара сызхара зласҿоуҵои, уара иуфо умаӡам, – иҳәеит ари Узбернуг ҳәа иҟаз, аха Аԥааимбар ушысымжьо ҳәа агәра ииргеит.
Узбернуг дцан, жәабаҟа ԥсҭа рықәцәқәа еидҿаҳәаланы иҵҳәаны даауеит.
Иман дшаауаз, Аҩсҭаа диԥылеит.
– Аа, уара аҽада Узбернуг, узҵо закәызеи? – иҳәеит Аҩсҭаа.
– Сызҵо умбои, Аԥааимбар амҿымаҭәахә изызгоит, сызхарагьы
сҿаиҵоит.
– Уара узхара абоуҿеиҵо иԥҳәыси иареи ҟәџьалк ҽҳәаргыланы ирымоуп, ирызхашагьы ахьурӡы хшьуп, – иҳәеит Аҩсҭаа.
– Ихы хкәыцәаа дусырбап уи аԥааимбар! – иҳәан Узбернуг, дызҵаз илхаиҩрны икаижьын, даласын ҵлак аалихит лабас иҵарсуа далаарц.
Аԥааимбар, ари дшаауаз аниба, дшәеит. Дшәеит, аха дшәаӡеит. Лабашьас иҵаирсуа аҵла шәҩык раҟара аҵанарбгахьеит. Егьи дызҵаз ааигар, быжьбаҟа-аабаҟа қыҭа дрылгон. Узбернуг данааи, Аԥааимбар дшәан, дрыцҳахәха днеиԥылеит.
– Сзужьаз закәи, учуан хәыҷ зхәарҭоузеи?! – иҳәан, «аӷьеҩ» ааихиргеит.
– Уара умшәан, узхара ансузҿамҵа, нас иуҭаху ҟаҵа, уажә унапы ӡәӡәа, – иҳәеит Аԥааимбар.
Кәарак ииасны ицон, ихы ларҟәны (убра длаӡаратәы дыҟоуп) инапы иӡәӡәеит. Узбернуг Аԥааимбар дишьырц игәы иҭоуп.
– «Ԥсымиллаҳ!» ҳәаны унапы ауркыроуп, – иҳәеит Аԥааимбар.
Узбернуг дқьырсианымзи, имуа далагеит. Арҭ акыр еибаргәаҟт, аха, – «Ԥсымиллаҳ» са исҳәом, – ҳәа иҽаҿаиршәит Узбернуг.
Акрыфара далагеит. Мышкы хәлаанӡа крыфо дтәан, аха инымҵәеит афатә, изхарагьы ҟалеит. Иаԥхьа иқәац ықәын. Идунеи ахаан игәы мҭәыцызт.
– Анцәа дишәиааит Аҩсҭаа, Аҩсҭаа зихьӡу даҩысҭаауп азоуп. Сара аӡәы сижьап ҳәа сыҟамызт, аха Аҩсҭаа сижьеит, – ҳәа ҿааиҭит Узбернуг.
– Уимжьазар ҟалап, уаала, иааугаз аабап, – иҳәеит Аԥааимбар. Иааигаз ахьышьҭаз ахь инеит.
– Аллаҳ иџьшьоуп ишааумгаз, быжьба-ааба қыҭа ыҵаурбгон, ари иааугаз сыӷба ҟанаҵоит, сыӷба аамышьҭахьгьы ҩажәижәаба ӷба ҟанаҵоит! – ҳәа ҿааиҭит Аԥааимбар.
Уажә игәыдибакыланы аԥсшәа еибырҳәеит. (Саргьы убра сыҟан, аҩы ржәуамызт акәымзар, ҵәыцак аҟара ааныскылон.)
Аԥааимбар длатәан дхәыцит. Узбернуг ас дыҟоуп ҳәа издырамызт. Иҿылеихан Анцәа диацәажәеит: – Иҟало акы акәзар абри иԥсы ихых! – ҳәа.
– Иауазеи, ари макьана акры игуп (300 шықәса ихыҵуан, даҽа 300 шықәса ихыҵран дыҟан), – иҳәеит Анцәа.
– Игу иалухуазеи, Анцәа думыргәаан, дгәаар, ԥсылманшьҭра уахыкала ҳақәихуеит, – ҳәа наиаҭеикит Аԥааимбар.
Уажә Анцәа Аԥсцәаҳа диԥхьан днеигт, адҵа ииҭт:
– Узбернуг иԥсы ихыхтәуп, аха ишабалак ихыухыр ҟалаӡом, адунеи
абжакоуп иифахьоу, егьи абжак ус иҟоуп.
Аԥсцәаҳа Узбернуг иҟны даит, – Уԥсы ухысхроуп! – ҳәа.
– Хышә шықәса сымоуп макьана, уахьааз уца, – иҳәеит Узбернуг. Даара акыр еибаргәаҟт, аха иамуӡошәа аниба Узбернуг, ҿааиҭуеит:
– Бзиоуп иумуазар, сган Нил захьӡу аӡаҟны (ҳәынҭқаррас иҟоу хаан цҳа рызхымҵаӡацт) сыԥсы схых, дыргак нсыжьуеит убра хырзаман аҽнынӡа.
Диман Нил дынкылсит. Узбернуг аарцә длатәан, инапы ныҵаирсын, ишьаргәацәқәа ааивеиҵеит, ихы нырцә иҵаирсит.
– Сшьамхы ҩахыс храхааит, сшьаргәацәқәа цҳас иҟалааит, схәамци сшьап ԥынҵеи храхааит, сшьаргәацәқәа хырзаман аҽнынӡа иԥымҵәааит! – иҳәеит.
Аашәи ҩынҩажәи жәаба шықәса рзы адунеи зегь аӡы ахыҵәеит. Аԥаембар длыбаан, зыгәра игоз ауаҩы дизааит.
– Каамеҭ ҟалараны иаауп – амыш цәгьа бааԥс ҟалоит. Хынҩажәа метра аура аҭаны, х-етажкны аӷба ҟаҵы. (Хәқәак рыхьӡ иҳәеит, уажә исгәалашәом.) Убарҭ ахәқәа рҿы аӡы знеиуам, егьырахь, иахабалакгьы аӡы ҭатәот. Шәарах хкыс, ԥсаатә хкыс иҟоу зегь ракака аӷба иҭаҵы. Ҩынҩажәаҩык ауаа уара иуҭаху алхны – ицқьоу, абри уара уеиԥш аҟоу,
аӷба иҭаҵы. Аӷба ныҟәцо уцот, амни ахәаҿы уаннеилак, уӷба ҿаҳәа. Амшын анеиқәтәалак, аӷба иҭо шәынхот, – ҳа реиҳәт.
Ишиҳәаз еиԥш, аӷба ҟаиҵит хынҩажәа метра аура аҭаны, х-етажк аҭаны, адунеи иқәу ашәарахқәеи аԥстәқәеи рыхкы ҭаҵаны, ҩынҩажәаҩык ауаа ҭартәаны. Амш цәгьа аныҟала, аӷба аӡы ихылт.
Дахцо ҳа иара издырӡом. Ахәаҿы дагит. Ахәаҿы дахнеиз аӷба ҿеиҳәт. Ҩынҩажәа мшы аӡы абжьы гон, дара аӷба иҭан. Абри Амшын еиқәаҵәа ҳа иҳамоу – абри Ҭырқәтәыла инаркны ишапакәу зегь шьхан, ӡҭаӡамзт. Аԥхарра бааԥс ҟалан аӡы хыҵт. Аӷба аӡы ихын. Ишааиуаз акәымкәа, Ӡашра ҳа иашьҭоуп ага шьхак, аӷба амна ианааи, аӡы еиқәтәет, ихьаҵт.
Убри аӷба амызгәыҭ збахьоу ауаа аҟоуп. Барцыц Џьамфер ҳа даан, «ахы сықәтәан аҭҭын сахет, избит» иҳәит. Умбо, аашәи ԥшьынҩажәи жәаба шықәса раахыс аҭыџь ыҵалеит, иҵалазар акәхап. Маиак ҳа иаами. Амни Маиак – ҳаԥуп. Амни аҳаԥ аҵҟа, – Нагә ҳа даҟан, – иԥсаса ыҵатәон. Аӡы анҭала, урҭгьы нҵәеит. «Нагә ихаҳә уқәгыланда» ҳа ажәагь иалоуп.
Аӡыла адунеи ықәнагеит, рҳәеит. Ерцахәгьы агагьы еиҟаран, рҳәеит. Ерцахә аӷба ықәуп ҳәа иахьагьы ирҳәот. Аԥааимбар дыҟан, рҳәеит, аӡы анықәла ашьҭахь, аӷба ҟаиҵеит. Адунеи иқәу зегь ракака ҭеиҵон уаҟа – арцынеи арбаӷьи. Аҵыхәтәаны аӷба хылт. Убраҟа акамбашь ҭеимҵаӡеит, ишьҭалеит, рҳәеит, амшын ихылан. (Акамбашь аӡы изамшьуа уи азоуп, рҳәеит.) Ихьӡ ҳәаны ҿнаҭуан Ноиа ҳәа. (Ноиа ихьӡын аԥааимбар.) Аԥааимбар иааникылт аӷба, акамбашь ҭеиҵеит. (Иахьагьы акамбашь анҿнаҭуа «Но-о-иа-а» аҳәот.)
Иҵысит, идәықәлеит. Такәы ианынаскьа, аӷба аӡы аҭалара иалагеит. Аԥааимбар ус иҳәеит: – Еиқәхарак ҳауны ҳаныҟала аамҭазыҳәан, ҳаиқәзырхаз ҿаҵахәыс иааиҭаху исҭот, – ҳәа.
Уиаамҭаз амаҭ цәырҵит, – Са иааныскылот, – ҳәа.
Акылҵәараҟны иқьақьаӡа ианынаԥыратәа, аӷба аӡы ҭамло иалагеит. Иахьнеиша инеит, иӡхыҵит. Амшын ҭыкәкәеит. Иӡхыҵыз – ауаҩытәыҩса, аԥсаатәқәа, аԥстәқәа – еиқәирхеит аԥааимбар. Нас амаҭ ааиуеит.
– Иуҭахи, узеилаҳауазеи? Кәацс иҟоу иреиӷьу иуҿаҵахәны иҟасҵот, – иҳәеит аԥааимбар, амаҭ ауп изеиҳәо.
Амаҭ ашаҳаҭцәа ацҵан идәықәиҵот адунеиаҿ иҟоу зегьы ргьама абарц, иара иагәаԥхо акәац алнахырц. Абжи ажәҵыси ациҵеит.
Ауаатәҩыса ржьы иаҳа агьама аман иабеит амаҭ.
Ихынҳәны ианааи аԥааимбар иҟны, дазҵааит: – Иугәаԥхеи? – ҳәа. Ауаҩытәыҩса ижьы иаҳа ишаҭахыз аҳәеит амаҭ. Анҭ ашаҳаҭцәагьы иразҵаатәымзи, абжы дазҵааит аԥхьа, – Амаҭ иаҳәаз иашоума? – ҳәа.
Абжы иашоуп аҳәарц аҿы ҩараҳауан, убри ииашоуп ҳәа аҳәар ҳәа ишәаны аҿы анаараҳа, ажәҵыс аҿы илҭасны, абыз аахнаҵәеит. (Убриоуп абжы «пыввы» ҳәа абжьы го адәы изықәу.) Убри аамҭаз ажәҵыс дазҵаауеит. Ажәҵыс, – Аилкаа здыруа сара соуп: кәацс адунеи иқәу зегьы иреиӷьнашьаз адаӷь ажьоуп, – аҳәеит.
Ари заҳаз амаҭ гәаан, аҵыхәа анаҟьа, ажәҵыс иақәшәеит. Ажәҵыс аҵыхәа быжькаҵәаны изыҟоу убри азоуп, рҳәеит.
Амаҭ ус аҳәеит:
– Уара уабацо?! Сара адунеи сықәнаҵ уԥацәагьы уаргьы шәеибааӡо шәҟасҵарым! – ҳәа ажәҵыс иақәмақарит.
– Сара ауаҩы дахьынхо ада сҭыԥ џьаргьы иҟасҵаӡом, аԥацәагь убра ихысхуеит, уа унеир, ухы кыдиҟәаҟәалот аԥшәма, – аҳәеит ажәҵыс.
Ӡыла акаамеҭ ҟалахьеит. Анцәа Нои инапы ианиҵеит: «Адунеи еилырга» ҳәа. Ԥшьҩык аҷкәынцәа ааиган аӷба дирҟаҵеит. Инаган амшын ихырҵеит. Зыԥсы ҭаз арахә-ашәахә аӷба иарҭеит. Маҳмадиа ахьӡын иара аӷба.
– Аӷба ахьыҟашәҵаз ишәҭахузеи, дад? – иҳәеит Нои.
– Уӡӷаб дсыҭ, – иҳәеит руаӡәы, егьырҭгьы – «уӡӷаб дҳаҭ», – рҳәеит. Иара аӡә лакәын имаз.
– Уаҵәы ҳаауеит, ҳаҳәсақәа аагоит, – рҳәеит.
Лаԥск, цгәаԥск, ҽадаԥск иман Нои. Абарҭ уаҩԥсны иҟаиҵарц
акәырбан ҟаиҵеит. (Абринахыс ауп акәырбан аҟаҵара ианалага.) Аҽны иахьҭакыз ашә анааирт, – зегь ӡӷабцәан. Иӡӷаб дарбан изымдырит. Ирыҭан идәықәиҵеит. Иара дрышьҭалеит ирашь ааҭганы.
Раԥхьатәи аҷкәын иашҭа дааҭалеит. Ахан ду изгылоуп.
– Сҩыза бзиак иԥа ԥҳәыс дааигеит ҳәа саҳан, лбара сааит, – иҳәеит. – Аа, умааин, умааи, абааԥсы! – рҳәеит. – Ала ааиган «аақ-аақ» ҳәа
ишуа, дазууазеи, – рҳәеит.
Уа днаԥырҵит, иҿынеихан даҽаџьара днеит.
– Абра сыуа бзиак иԥа ԥҳәыс дааигет ҳәа саҳан, сааит, – иҳәеит.
– Аа, умнеин умнеи, ацгәы ааиган икьиуа, маӡала крыфо, ауаҩ ԥшра
лыҭаны арахь дазууазеи? – рҳәеит. (Иӡӷабҵәҟьа лакәын дзышьҭаз иара.)
Ашьҭахьы дырҩегь џьара дазҵааит.
– Аа, абааԥсы, иумҳәан, иумҳәан! Аҽада ааиган аԥырԥырҳәа иҵыгьуа иҭоуп, илзууазеи! – рҳәеит.
Нои иӡӷаб дизыԥшаауам, дгәаҟуеит. Гәашә дук аҟны дынкыдгылан данҵаа, – Мрада икаԥхоз, мзада икаҷҷоз дааигеит, – рҳәеит.
Еибабеит рҩыџьагьы.
Убарҭ ирхылҵыз ҳауп ҳара адунеи иқәу зегьы. Нои дԥааимбарын.
Уаҩ ӷарк дыҟан, хныҟәгашьа имамкәа. Иахьагьы уахагьы дхәыцуан схы шԥаныҟәызго ҳәа. Ԥҳәыс даазгар сыԥсҭазаара шԥабзиамхари иҳәан, ԥҳәыс дааигеит. Ашықәс нҵәо ианалага, лыбаҩ лтәымкәа дҟалеит.
Ари ахаҵа дхәыцуа далагеит: «Сыԥҳәыс ахшара длоур, дызланыҟәызгои?» ҳәа. Уаҳа иихәыцрыз анизымдыр, иԥҳәыс ус леиҳәот: – Сара џьара сцот сыфатә ҟаҵа, – ҳәа. Илымаз ахәыҷы ҟалҵеит. Амҩа дықәылт, ныҟәара дцот ари. Такәы дцеит. Дышнеиуаз, данԥшы, дгьыл каршәрак аҟны аӡә драшәо ибеит. «Снеип абри иҿы, иҟаиҵо збап» иҳәан, арашәаҩ иҟны днеит. Дахьнеиз, уаҩ нанамгак, чычиак иоуп.
– Бзиа ууаат! – ҳәа иеиҳәеит, аха «бзера убаат!» ҳәагь иеимҳәеит.
Ари данынаԥш, ҽагак кыдгылан ибеит. Иаашьҭихын, ашәара далагеит. Амхы ианҭыҵ, «уаала» ҳәагь иеиҳәом.
Иааит аҩны, аха аҩны ҳәа акгьы имаӡам, иифогь имаӡам. Гәаҟрала ирхыргеит ауха. Адырҩаҽны ашьжьымҭан асас ддәықәлеит имҩахь. Дышцоз, еиҭа аус зуаз иҟны днанагеит.
– Бзиа ууаат! – иҳәеит, аха, «бзера убаат» ҳәагь иеиҳәом. Дырҩегь, аҽага аашьҭихын, ицрашәара далагеит. Ахәылбыҽха аҩны иааит. Хар имамызт, дцәаацәышшашәа дыҟоуп. Имаз ахәыҷы аацәыриган, асас пату иқәиҵеит. Ашьыжь дгылан ддәықәлеит асас имҩахь. Деиҭацот. Даҽа нхаҩык иҿы днанагеит. Ихарԥ шкәакәа ишәны аӡә драшәот, ашьыбжь аара ԥыҭк агын.
– Бзиа ууаат! – иҳәеит.
– Бзера убаат, бзела уаабеит! – иҳәеит.
– Ариаҟара сныҟәахьан, аха ари еиԥш сазҳәо дысԥымлаӡацызт, –
иҳәеит.
Ашәшьырахь днеиган, пату иқәиҵеит. Даныҩагылоз дицдәықәлеит.
Даахьаҳәын, ус иҳәеит: – Уара усасуп, аус усыруам, – ҳәа, аха ианиму, ицрашәара далагеит. Арашәара ишаҿыз шьыбжь аара ианалага, ари аԥшәма дахьынаԥшыз, ԥҳәыск дшаауаз ибот лхы арқьақьа ықәыргыланы, афатә лыманы, акәмаан лывакны. Аԥҳәыс, леидара аалхылхын, инышьҭалҵеит.
Ашьыбжьон аԥшәмагьы асасгьы ааит рхәы аазгаз лахь. Аԥҳәыс бырг асас арашәара ушԥааи ҳәа аԥсышәак наиалҳәеит. Афатә-ажәтә зегь налгеит уаҟа. Акрырфеит, акрыржәит ашьыбжьон, рыԥсы ршьеит. Аԥҳәысгьы лыҩныҟа дцеит, арҭгьы ҩагылан русурахь ицеит. Аԥшәмаԥҳәыс данцоз лхаҵа ус иалҳәеит: – Уаннеиуа ҳасасгьы аҩныҟа днаг, – ҳәа.
Ахәымбыҽха ицеит аԥшәмагьы асасгьы аҩныҟа. Аҩныҟа иахьнеиз, аԥсуаҵас дидикылеит, уаҩ иимбац анхара-анҵыра ибеит. Ауха ашьтәа ишьит, пату иқәиҵет, асас ишихәҭаз еиԥш дымҩаԥигеит. Ашьыжь, ианша, ддәықәлет ари дырҩегьых, имҩахь дцот.
– Уцарц абауҭаху? – ҳәа аԥшәма дҵаауеит. Иҭоурых зегь иҳәот ари аныҟәаҩ. Ус иҳәот аԥшәма:
– Актәи уахьааз аҭыԥ убама?
– Қо, избеит, – иҳәеит аныҟәаҩ.
– Уи злахьынҵа ҷышәыз, уаҳа ԥсуаҭла змамыз ауаҩ иҟын уааит, – ҳәа иеиҳәот. – Аҩбатәи узҭааз, дыԥсушәа дыбзамшәа иҟоу, убри даниз ауха уиит уаргьы, убри алахьынҵа имоу аҩызоуп уара лахьынҵас иумоу, уаҳа еиҭаҳәашьа умаӡам уаргьы, – иҳәеит. – Ахԥатәи, иаха уахьыҟаз, иԥсҭазаара шԥоубо? – ҳәа диазҵааит. – Уара уахьцо умцан, уҩныҟа ухынҳәы, уԥҳәыс иаха ахшара длоуит. Иахатәи аԥсҭазаара иҳамаз аҩыза уҷкәын иоуеит, – иҳәеит. – Аԥхьа уахьааизгьы са соуп, ашьҭахь уахьааизгьы са соуп, аҵыхәтәан уахьааизгьы са соуп, – иҳәеит.
Ари дԥааимбарзаарын.
Арԥыс бзиак дыҟан. Иаҵкьыс еиӷьу аԥсуа хаҵа дҟалаӡомызт. Имацара иакәын иҟаз, иаби иани нҵәахьан. Уаҳа зҭахымыз иакәын, дцәажәаланда уҳәо дыҟан.
Абри арԥыс дманшәаламхеит, аӡа икыр, иҩахон. Даара илахь еиқәны аныҟәара далагеит. «Сара сманшәаламхеит, аха хар змам аӡә даазгап» ҳәа иӡбит.
Лан дыҟа, лаб дыҟа, лашьцәа ыҟа ԥҳәыск дааигеит. Иаҳагьы деицәахеит. Дманшәаламхеит. Даара хәыцра дуны ишьҭихит.
– Узырхәыцуазеи уара, иухьзеи? – ҳәа иалҳәеит иԥҳәыс.
– Сзырхәыцуа басҳәап, ахаҵа ихәҭам, аха ибасымҳәар ԥсыхәа сымам, – иҳәеит. – Иҟоу убриоуп, бца бҭаацәа рахь, ажәак басҳәоит исызраҳә. Сҽы, скәадыр, сабџьармаҭәа – аԥсуала иагымкәа сеилашәҳәа ҳәа сызраҳә. Абри раҳәаны банаауа, башьцәагьы аага.
Лҭаацәа идырхиеит иҽы, икәадыр, иабџьармаҭәа. Лашьцәа лыман дааит. Иахьааиз даара дреигәырӷьеит. Инахатәан акрыфара иалагеит.
– Сабхәындацәа, сшәыкәыхшоуп, шәахьааиз жәак шәасҳәоит ашьжьымҭан, – иҳәеит.
Ианша, дынҽыжәлан иҽаархианы: – Ишәҭаху ҟашәҵа шәаҳәшьагьы шәаргьы, амраҭашәареи амрагылареи шыҟоу схы рханы сцоит, сзыхҟьаз еилыскаанӡа шьҭахьҟа сшымхынҳәуа исҭоубоп, – ҳәа раҳәаны дцеит.
Амҩа дықәуп ари, дцоит. Шаҟаамҭа амҩа дықәыз Аллаҳ идырп, бнак агәҭа, иаԥхьаҟа, алҩаҵә хәхәаӡа ишҩеиуаз ибеит. «Исмыхьыц исыхьуазеи, абри алҩа ахьҩеиуа снеип» иҳәеит. Ашҭа дҩықәлеит. Мҳара хәыҷык гылоуп, шьаҟа ҩажәа аҵагылоуп. Дааҽыжәҵын, иҽы ҿеиҳәеит. Ашә даалагылан, – Еи, аԥшәма! – ҳәа ибжьы иргеит.
– Ҳаи, ҳаи, уааи, баба, уааи! – ҳәа изҿиҭит аԥшәма.
Ашә ааиртын дныҩналеит. Х-кәасҭхак еиқәуп, дхәахәаӡа ҭаҳмадак дыҽҳәатәоуп, акәахьча иҵоуп, опыжә хәыҷык иқәуп.
– Иуасҳәо уаҳауоу, сысас, абни астол аҿы шәхабжаки бысҭа ҿахрабжаки ықәуп, уара иф, абни аҿаҳәара наганы уҽы иаҭ, – иҳәеит.
Ашәи абысҭа ҿахреи ыфан, ҿаҳәаракгьы иҽы еиҭет.
– Укәадыр ааганы асқам иқәҵа, уаргьы убра уқәиа, – иҳәеит.
Ицәеит, аха ари амца икит. Аҵхыбжьон акиҳәа абри аҭаҳмада ихьӡ ҳәаны аӡә ҿиҭит:
– Шәи аӡәы ԥсит, шәи аӡәы иит. Иԥсызгьы сыԥсы иԥсхаат, иизгьы сынасыԥ рынасыԥхаат!
Шо ианалага, амҩа дықәлеит, дцоит. Дышнеиуаз, дырҩегь алҩа ибеит иаԥхьаҟа. Днеит. Данлеи, иашҭаҿы аҽхырԥарҭа арсуп, ԥацхак хар амамкәа игылоуп. Дааҽыжәҵит. Иҽы аҽхырԥарҭа инахшьны, абарҵа дныҵалан: – Еи, аԥшәма! – иҳәеит.
– Ҳаи, ҳаи! – ҳәа игеит абжьы.
Амца агәгәаҳәа еиқәуп, гәабанки, хызаки, хчыки иҽылаҳәаны
дышьҭоуп аҭаҳмада.
– Унеи, ашькап аҿы, шәсаки бысҭа ҿахраки ҭоуп, иф, ԥҳәҿаҳәарак
уҽы иаҭ, – иҳәеит.
Крифеит, иҽгьы ҿаҳәарак аиҭеит.
– Укәадыр ааганы абна асқам иқәҵаны, уаргьы убра уиа, – иҳәеит. Дышьҭалеит, аха ахәыцра далагеит, изымбатәбарахеит уара. Ауха дызмыцәо дшыҟаз, акиҳәа аӡә ибжьы геит аԥшәма ихьӡ ҳәаны: – Шәи аӡәы ԥсит, шәи аӡәы иит, иԥсызгьы, сыԥсы иԥсхаат, иизгьы сынасыԥ
рынасыԥхаат! – ҳәа.
Шо ианалага, ддәықәлеит мраҭашәараҟа ихы рханы. Даара ӷәӷәала дныҟәахьан, хә-дуӡӡак дхалеит. Ур-ур-ур ҳәа ахьыҵәцара ҭагылоуп. «Исыхьлакгьы сыхьааит, абра снеироуп» иҳәеит. (Ари шьҭахьҟа дгьежьӡом, удыруеит.)
«Абасоуп, ҽуаҩык дааины дадгылоуп» ҳәа адырра ҟарҵеит аҳҭнырԥарцәа.
Агәашә аартны дынҭаргалеит ари. Иҽгьы икәадыргьы ааимхны наҟ иргеит.
Аныҟәаҩ дхаргалеит ахан, хыхь. Азал ашә аартны даныныҩнала, ҭаҳмадак (дԥеҳамбаруп шьҭа, нас) ахьтәы каруаҭ дылаиоуп.
– Ауаҭахаҿ уҩналан уабџьармаҭәа шьҭаҵа, бжьаха-бжьымш ацара азин умам, – иҳәеит. – Уабџьар азы акы уацәымшәан, уфатә-ужәтә ыҟоуп бжьаха-бжьымш иузхаша.
Ауаҭахаҿ астол хиоуп алҩа ахылзз – шаҟа ифалагь, ишыҟац иҟоуп, иагхом.
Бжьаха-бжьымш ҵит.
– Ҳасас уааи, – ҳәа диԥхьеит аҭаҳмада. Дааины дааихагылт.
– Амоҭа цәгьа уалаизаап уара, уԥҳәысгьы амоҭа цәгьа далаизаап, – иҳәеит. Ари игәы ирҭынчит, еиликааит. – Уара уҷкәын, абыржә са сшынхо дынхоит, уҷкәын уизымдырыр ҟалап, аха уԥҳәыс улдырышт.
Жәаха-жәымш рыла дааит аҩныҟа. Данааи, даара ҳасаб азимукәан изеилымкааит иҩнра.
Абас дҽеихеит «амоҭа цәгьа» иахылҵыз арԥыс.
Ахаҵа дыҟан, аԥҳәыс диман. Иԥҳәыс, ихәыҷқәа, иан аҩны иҟан. Иара дынхаҩын, амасар иршьон, аанда хикаауан. Амасар иҿиԥсо далагеит, ахгьы аҵыхәагьы ҿиԥссот.
Аԥеҳамбар дааидгылеит.
– Уара, ари амасар ахи аҵыхәеи зҿуԥссои? – ҳәа диазҵааит.
– Абри зҿысыԥссо уи ауп, уажәы астәила иасырсуеит, арахь анбаалак, иаарҳәны, егьирахь иасырсуеит, – иҳәеит анхаҩы.
– Уара анасыԥда, уаҵәы уԥсуеит уара, иазуҭахузеи?! – ҳәа еиҳәеит Аԥеҳамбар.
Иеиха наимпыҵаҩрны инкаҳаит, аҟәаҿаҳәа днатәеит, ицәымыӷхеит
анхаҩы.
– Ак уасҳәот, иузыҟаҵозар, ԥыҭрак уаанхауеит, – иҳәеит. – Закәызеи?
– Уан ҩажәижәаба шықәса лымоуп, жәохә шықәса улҭозар, уаансыжьуеит.
Иеиха уа ишкажьыз аҟәақҳәа деихан, иан лҿы дааит. Иԥшшәы ламхацәгьахеит.
– Нан, нан, сыҷкәын, иухьзеи?! – лҳәеит.
Ҿимҭӡеит зназынгьы, аха дырҩегь, – Иухьзеи? – анылҳәа: –
Исыхьуазеи, уаҵәы сыԥсуеит, сан, – иҳәеит.
– Аа, нан, ишԥасоуҳәо уи аюыза! – ҳәа дааӷьаҵәыӷьаҵәит иан.
– Ибасҳәар сҭахымызт, аха бара ҩажәеижәаба шықәса бымоуп, жәохә шықәса сыбҭозар, саанижьуеит Аԥеҳамбар, мамзар уаҵәы сыԥсуеит, – иҳәеит аԥа.
– Нанхеит, ҩажәижәаба шықәса иҟозеи, иусҭагәышьозеи?! – лҳәеит. Илзымгәаӷьит иан.
Иазууазеи, иԥсылахь кыдырҳан дцеит дырҩагь уи Аԥеҳамбар иҿы. Даннеи, Аԥеҳамбар уа дгылан.
– Нас, иулҭама, иуалҳәазеи уан? – ҳәа диазҵаауеит.
– Исылымҭаӡеит, – иҳәеит.
– Уԥҳәыс шықәсы ҩажәа лымоуп, жәаба улҭозар, уцан илаҳә, иулҭозар, жәашықәса уаансыжьуеит, – иҳәеит Аԥеҳамбар.
Аҟәақҳәа деиҭахынҳәны деихан, иԥҳәыс лҿы дааит. Дахьааиз, –
Иухьзеи уара, узыниазеи уеишәара-еиҵараха? – ҳәа диазҵаауеит.
– Сзыниазеи, абас-абасоуп иҟо, бара шықәса ҩажәа бымоуп, сара
уаҵәы сыԥсуеит… – иҳәет.
– Ҳаи, абааԥсы, ҳанԥсуа ҳаицыԥсааит, ишԥаусымҭо – лҳәеит иԥҳәыс.
Хәыҷык даалахҿыххан, ишьамхы ааӷәӷәахан, иҽынеиҵихын, днеит аԥеҳамбар иҿы.
– Иулҭама? – ҳәа данизҵаа, – Аиеи, – иҳәеит.
– Ибзиоуп иулҭозар, ҽа жәашықәса уҟоуп, шәанԥсуа шәеицыԥсааит
уԥҳәысгьы уаргьы! – ҳәа еиҳәан, Аԥеҳамбар дцеит, иаргьы иҩныҟа дааит.
Ҭаҳмадак дыҟан, мал имаӡамызт, уаҩ ӷарын. «Сызшаз дсыԥшаароуп дзеиуоу», – иҳәеит. Иԥҳәыс лцәалтәымкәа аҩны даанхеит. Иҿылеихан дышнеиуаз, уаҩ ӷарк иҿы дымҩахыҵит. Кыцхырамгьалк ааиган, абжа наииркит. Ауха убра дыҟан. Аҽны анша, афақьаҳәа дҩагылан, иҿынеихан абзанхаҩы игәара даадгылеит. Дахьнеиз крифеит, крижәит, дныҟәыргеит хар имаӡамкәа. Адырҩаҽны дҩагылан, афақьаҳәа ддәықәлеит «иҵегь иӷәӷәоу ауаҩы дсыԥшаароуп» ҳәа. Дышнеиуаз,
ажәлар еизаны игылоуп, ахан аԥхьа уаҩ днарышьҭуам. Днеин, – Соушәмыжьыр ҟалом, – иҳәеит.
– Уараму ҳара мчыбжьык ҵуеит ҳгылоижьҭеи, аха ҳнарышьҭуам! – рҳәеит игылаз.
Аиҳабы ианиарҳәа, – Даашәышьҭ! – иҳәеит. – Имаҭәақәа аашьҭыхны дышәкәаба, акриҿашәҵ, – ҳәа рыдиҵеит.
Нас инаҩс иҟаз ауаҭах дыҩнарҵеит. Ианша, убыс иҳәеит:
– Уара узшаз ԥыхьа уззнеиз иоуп. Уԥҳәыс лцәалтәымызт, аԥа длоуит. Аҷкәын илоуз сразҟы иразҟуп, са сеиԥш дҟалот. Уара уразҟы ԥыхьа уахьнеиз аччиа ишеит, уҷкәын иразҟы – сара. Ианааша уца, – иҳәеит, – аҩныҟа!
Дахьнеиз, аҷкәын диоуит, ажәлар еизаны игылан. Аӡә аԥара иҭиуан, аӡә – аҽы, адунеи акрыҟазар дҳәынҭқархеит ари, иҭеисԥыҳә кны иашҭа дықәгәырӷьо дааҟалеит.
Анкьа ауаҩы данԥсуаз идыруан.
Нхаҩык абна ахьхитыз амхы изылан, жәамш-жәохәымш рышьҭахь иҭагалатәны иҟан. Даалаган, арас рхны, аандас иаҭо дцот, арахь ашәаԥыџьаԥ шаҟа уҭаху ыҟоуп.
– Бзиа ууит! – иҳәан, аӡә дааидгылеит. – Бзиа убаат, бзела уаабеит! – иҳәеит.
– Уара иҟоуҵо закәи? – ҳәа дизҵааит.
– Аанда ҟасҵот, – иҳәеит.
– Уара аанда ҟауҵозар, ашәаԥыџьаԥ шаҟа уҭаху ара игылоуп, арас рхны аандас изыҟоуҵои, арахә ннакылаӡом? – ҳәа диазҵааит. Даниазҵаа, дааччеит.
– Ари сара акгьы сзалаӡам, – ҳәа иеиҳәеит. – Сџьабаа адуп, еигәышәла абна рхны иҟасҵаз ауп, сара уаха сыԥсуеит, аҭахызар арахә ирфааит! – ҳәа иеиҳәеит.
Ари зеиҳәаз дԥааимбарын. Уаҳа агьиамҳәаӡакәа дцеит. Убринахыс ауаҩы игәыӷра наскьаны, иаџьал ааигәаны дҟаиҵеит аԥааимбар.
Ҩыџьа аишьцәа аигәылацәа Аԥсцәаҳа дырнықәуан, – Аԥсцәаҳа дымсаат! – ҳәаны аӡы ржәӡомызт.
Аԥсцәаҳа дырзааит:
– Уара, са сышәнықәуеит, сара ауаа кны изгот, – иҳәеит, – са сзышәнықәуазеи? – иҳәеит.
– Бзиа уаабот, – рҳәеит.
– Ишәҭаху сашәҳә, – иҳәеит.
– Уара уаҳзыразны уҟалар ҳҭахуп, – рҳәеит.
– Мамо, – иҳәеит, – ишәҭаху шәҳәа, – иҳәеит.
– Уаҳзыразха! – рҳәеит.
– Исҳәо уаҳауама? Ачымазцәа ахьыҟоу унеи, – иҳәеит, – ихаҟны
стәаны сануба, дызгот, – иҳәеит, – дызгарц снеиуеит, – иҳәеит. – Ишьапаҟны сануба, ус сихәаԥшны сцот, – иҳәеит.
– Сара сануго шықәсык шыбжьо адырра сыҭ, – иҳәеит аишьцәа руаӡәк, – сыуацәа збап, сҭахцәа збап, – иҳәеит.
– Бзиоп, – иҳәеит аԥсцәаҳа.
Ари ачымазцәа ахьыҟоу днеиуеит, Аԥсцәаҳа дихәаԥшны дыԥсуоу дымԥсуоу реиҳәот. Ҳаҭыр ду иқәны дҟалеит, дҳақьымхеит.
Ибӷа ихьын, усс иҟаимҵет, игәы ихьын, усс иҟаимҵет – акрура даҿуп.
Ҽнак дааидгылеит Аԥсцәаҳа. – Уаала! – иҳәеит.
– Сабауго?
– Усымго! – иҳәеит.
– Шықәсык шыбжьо адырра сыҭ ҳәа уасымҳәахьази, – иҳәеит. – Убӷа ухьуазма?
– Аиеи.
– Угәы ухьуазма?
– Аиеи.
– Ушьапы ухьуазма?
– Аиеи.
– Убарҭ ахьаақәа ануоу, утәар акәын, – иҳәеит, – са соуп иулазҵаз, –
иҳәеит. – Усаԥыс абыржәыҵәҟьа! – иҳәеит.
Ани ҳақьымс иҟаиҵаз дычмазаҩхеит. Дышьҭоуп. Данааԥш, Аԥсцәаҳа ихаҟны дтәоуп. Ишьапахьы ихы ирхеит. Уахь днеины дтәеит Аԥсцәаҳа. Иԥсы ааихихит.
Ауаҩы иԥсы ихызхуаз Аԥсцәаҳа иакәын. Ажәытә ианԥсуаз рарҳәон: абригь-абригь аамҭаз уԥсуеит ҳәа. Аӡә аусура даҿын. Аԥсцәаҳа дааины дааидгылеит:
– Уҽҳәара ааит, абри амчыбжь ала уԥсуеит, – ҳәа иеиҳәеит.
– Аа, абааԥсы, уаанҿас, ҳамҭакы ԥсыхәак амазар суҳәоит! – иҳәеит аусура иаҿыз.
– Ианбанӡа?
– Абриаҟара-абриаҟара аамҭа…
Аԥсцәаҳа дгьежьны дцот, аҽҳәара ииҭеит.
Абри аиаша аниҳәоз, «аԥсцәаҳа дымсаат» ҳәа дықәуан. Аҽҳәара
ииҭаз аҟны дааит.
Уара уанаџьалбеит, аԥсцәаҳа дымсаат ҳәа сықәуеит уара ухьӡала, уара узын бзиамзар цьгьа сҳәом, иҟалозар сааныжь! – иҳәеит. – Мамоу, уаазымгаргьы хәшәы сымам, – иҳәеит Аԥсцәаҳа. – Ус акәзар, акы суҳәоит.
– Закәи?
– Скәыба ҟасҵот, аихатә кәыба, хәыҷык садхалот. Скәыба ҟаҵаны салгаанӡа аҽҳәара сыҭ, – иҳәеит.
Аҽҳәара ииҭеит.
Ари даалаган аихатә кәыба ҟаиҵеит. Аԥсцәаҳа дааит аҽҳәара аҽны. Дахьааиз акәыба хҩаны игылоуп.
– Сҭаиот, исзыбзиахозар уахәаԥш, – ҳәа иеиҳәеит аԥсцәаҳа.
– Бзиоуп, – иҳәан, аԥсра здиҵаз дҭаиеит.
– Иснаалома? – иҳәан, – Уаҳа наҭахымкәа иунаалот, – иҳәеит.
– Уара уҭаиан сара сахәаԥшыр сҭахуп, – иҳәеит аԥсра здиҵаз. Аԥсцәаҳа дҭеиҵот уажәы. Аԥсцәаҳа дылҭаириан, акәыба ахҩа аақәыжьны, ацаԥха лаҿеиҵеит. Аԥсцәаҳа уа дҭахеит, дызҭымҵит. Ажәлар еизеит, Аԥсцәаҳа дижит.
Хышә шықәса аԥсра ҟамлаӡеит. Ашьҭахь, ахьыжь ԥырны аџьрыц аман ишааиуаз, аԥсцәаҳа дахьжыз иаҿыҵшәан, убра икашәеит. Аџьрыц ахькашәаз иазҳаны, хышә шықәса ахыҵит. Аџь лыҵыҩрит, ианыҵыҩруаз акәыба аахнаҳәан, Аԥсцәаҳа дҭыҵит.
Аԥсцәаҳа адәы дықәуп уажәы, уиоуп ауаа зыԥсуа.
Қыҭак аҿы ауаа аԥсра иалагеит – ачымазара рацәахеит. Ари сынтәакәымхеит, ари ҳаԥхьа акәымхеит, ауаа ргәы ԥҵәеит. Аӡә дахьтәаз, – Иҟоу шәасҳәап? – иҳәан, – Аа? – Ара усгьы сыԥсуеит, са сцот аԥсра ахьыҟам, сыӡбахә шәаҳауазар жәбап, ишәмаҳаргьы шәсышьҭамлан, – иҳәан, ддәықәлеит.
Дцот. Шықәсык ҵит, ҩышықәса ҵит, хышықәса ҵит. Хышықәса дныҟәон. Дахьнеиз, ауаа рыԥсы шҭо иржуеит.
– Ҟыҳ! – иҳәеит дахьнеиз. – Иҟои, узыниеи?
– Ачымазара аҟан, ауаа ԥсуан, иржуан. Ауаа ахьымԥсуа збозар ҳәа сааит, – ҳәа реиҳәеит.
– Аа, уара инҵәаз, ҳара зегь уахь ҳушьҭалан ҳцот! – ҳәа рҳәан, иҳәеит, иццеит.
Арԥыс бзиаӡак дыҟан. Дахьнеира днеихьан: ацәгьагь илан, абзиагь илан. Уахык џьара днеит дӷьычырц. Дахьнеиз, аԥшәмаԥҳәыс ахшароуразы агәамҵра даҿызаарын, хшара длоут. Данааилга, – Ашацәа хыхь иқәтәамзи, – абри уаха абра иааиз, уаха ииз аӡҟы насыԥхәс димазаат! – ҳәа рҳәеит Ашацәа.
Ари арԥыс деилагеит, даапкит, аха иҽцәырымгаӡакәа дыҟан. «Абри уаха ииз аӡҟы лома насыԥс исымо?!» – иҳәан, изымбатәбарахеит.
Аԥҳәыс данеилга, аҳәса ндәылҵны ицеит, лхәыҷы дналываршәны. Ԥшьшьала ашә аартны дныҩналан, иҟама ааҭԥааны, аӡҟы лыӷра иааҭаргьежьны, амаҵурҭаҿ иқәыз ачалт дықәыршәны дцеит.
Аԥҳәыс данааԥш, лхәыҷы длымбеит. Ԥыҭк анааҵ, аҟьубжьы лаҳаит – лхәыҷы ачалт дықәыршәуп. Лыԥсы цаанӡа аԥшқа дырган дырхәышәтәит, деиқәдырхеит. (Ари дышьны сцеит ҳәоуп игәы ишаанаго.)
Ари ахаҵа ԥҳәыс дааимго, дааимго – иарԥысра дахыст. Ахәыҷы илызҳаит, дҭыԥҳахеит. Ишыҟалалакгьы, абри ахаҵа насыԥны диоуит. Ашәахсҭа илныз ибеит.
– Бычмазаҩхахьома, бԥырҟахьома? – ҳәа длазҵааит лхаҵа.
– Мамо.
– Нас, закәызеи ари – аҳәызба ҭыԥ бнуп?
Нас абас-абас ҳәа, лҭоурых зегь лҳәеит. Абри гәнаҳаны ирыбжьалт.
Инацәкьыс хиҵәан, ашьа ишьҭит ҳәа, аиҳабацәа ирҳәо саҳаит.
Аԥсацәа усгьы заанаҭс ирымаз ажәытәан рахәааӡаран. Рахәыуаан ҳабацәа, барақьаҭран иҟаз анкьа.
Начҟьебиа Џьаҭи Ажьи Гыди ашьха арахә ахькарцаз аҩыџьагь, шьхак аҟны икылсит. Аӡәи-аӡәи ҳаицхыраап рҳәан, рырахә леиларҵеит. Ус ишыҟаз, «Гыд уаб дыԥсит» ҳәа иҩеин, адырра ирҭан, илаба аашьҭыхны ақыҭарахь дааит, Џьаҭ ирахә ааизныжьны.
Гыд дахьааиз иаб дижит, аха ҳамҭакы дынхеит дзымцакәа. Ахьшәашәарагь ҵысын, акырцхи аси исуа даналага Џьаҭ, ииулакгьы
арахә иман алада аԥсҭахьы дылбааит. Рҩашк ахықәаны днеины, иҭыԥ ныҟаҵан, днатәеит. Адырҩаҽны арахә аҩада иахьылкыдиҵаз, ахаҳә бӷалан ишлеиуаз, зеиԥшыҟамыз џьма гыдык илақәшәан, ашьапы ԥыххаа илацранаҵеит. «Уара уда ԥхасҭа Гыд Анцәа иумҭан!» – иҳәеит Џьаҭ.
Аиҩызцәа цәгьарак еиҵаркуа, цәгьарак рзеибауа иҟамызт. Џьмак еигӡогьы иауҟахыз, ахәда ааԥиҟан зшьапы ԥыххаа ицаз аџьма, ацәа аахихын, акәац ақәабшьҭ илҭеиҵан ахәараҳәа ижәуа, иаргьы расатә ҵәык аалихын «Аергь ашәа» нцәыҵаҳәо, иқәабшьҭ дшахатәаз:
«Ажьи Гыды иџьма гыды, Кәарма ҵызҟьа дзырааз, Ҳеи-ҳаа, рерашьа!» –
рҳәан, агәақьҳәа илеинҟьаны аҩсҭаацәа, акәасҭхара инылаԥало, иқәабшьҭ инахаԥало иалагеит. Џьаҭ дхаҵа ӷәӷәан, аҩсҭаацәа урацәажәар ҟалом ҳәа иаҳахьан, урҭ зыцәшәоз аҟамеи аҷыни ракәын, аха аҟама иҟәнымызт, аҳәызбакәын имаз. Ахьшәҭҳәа дҩагылан аҭыԥ дахьныҵыҵыз, аас ҟатак ашьапы ааԥиҟан, ахыцәқәа аахҵәаны, ирҟатҟато иман даакылсын, даатәеит. Ԥыҭк дыштәаз акәымкәаны, еиҭааихын аҩсҭаацәа, ахьышәҭ-сышәҭҳәа иқәабшьҭ иахаԥало иалагеит. Гыд иџьма-жьы ргар рҭахуп, аха ани аӡыршгьы рԥырхагоп, арахьгьы Џьаҭ ицәшәаны инахас-ҩахасуеит. Егьырзымго ишыҟаз, иҷын иман данааи, ирааирхо даналага, аԥыр-сырҳәан наҟ инкаԥо иалагеит. Иԥырымҵуашәа аниба, имаҭәарҭра аҟны иҭаҵаны иман аҟама, инапы наиргӡан иааҭигеит. Иҟама иаҳә инавакны ишикыз, ақәаб сынҭасны, жьыхәҭак ааҭызгап ҳәан данҩаҵҟьоз аамҭазыҳәан аҩсҭаа, апҟаҩҳәа иаҳә аҷын анақәшәа, – Аи, сушьит! – иҳәан, акәасҭхара иҽнылаижьит.
– Ушьракәым абриоуп иуқәнаго! – ҳәа ибжьы наиргеит, иҟамагьы илақәа инырҭеикит.
– Аи, уашхәа мақьаԥсыс, ахаан сшуԥырхагам, усыламкьысын, абааԥсы! – иҳәеит аҩсҭаа.
Џьаҭ ииулакгьы ихцәы ааикын, иҟамала иҟәых – ихцәы аахиҵәеит. Убринахыс аҩсҭаацәа ҳәа зыӡбахә рҳәоз уаҩ димбо инеиԥырҵит.
Аҩсҭаацәа зхарахоз, ичмазаҩхоз ауаа ыҟан. «Ахәшә здыруада, иахәшәда?» – анырҳәалак, Џьаҭ иӡбахә рҳәон. Ачымазаҩ иахь даннаргоз, ичмазаҩыз ихала, – Алақәа ҿашәҳә, Џьаҭ даауеит, – иҳәон.
Џьаҭ даннеилак, – Иахьарнахыс абри иахь уқәымлан, уара усмырқәхьеи?! – ҳәаны, длеихагылон ачымазаҩ.
– Нас ишьҭаз ишьапы даақәгылон.
Нхаҩ бзиак дыҟан. Абри аҩсҭаа диԥырхаган. Анцәа ҳазшаз ихьӡала есқьынагь диҳәон, ирахә-ишәахә деиҵаҩҩы дыҟан. Уарӷьарахь – уԥеаамбархә, уармарахь – уаҩсҭаахә ҳәа (ауаҩ ибжарак аҩсҭаа итәуп, ибжарак Анцәа итәуп ҳәа) есқьынагь Анцәа диԥсахуамызт.
Басариа Мазлоу ирахә-ишәахә деиҵаҩҩы дыҟан, ахш алақәа ириҭо гарҭа имамкәа. Абри аҩсҭаа дахылаԥшуан, дыҟаӡамкәан дааиуан, арахә дырԥырхаган. Дшааиуаз, ҽнак Мазлоу ашҭа данааҭала, – Ҳаи, ишәыхьзеи?! – ҳәа ааиҿыҵҟьеит.
– Амин! – иҳәеит ишьҭахь аӡәы.
Данаахьаԥш, уаҩ дыҟаӡамызт.
– Аа, сҳәақәа роуп, сҳәақәа роуп иззысҳәаз! – иҳәеит.
Аҳәаҭраҟны даннеи, аҷкар еиԥш зегь ԥсны ишьҭан. Аҩсҭаа
дихыламԥшуазиз, «аҳәақәа» имҳәар, аҭаацәа зегь ԥсуан.
Ԥхынран. Сусқәа анаашьақәысцала, Дәаб аԥсҭа уак дсыман, сцапишь ҳәа сҽааиқәыршәаны сдәықәлеит. Снеит ауха. Уа сыҟан. Сыуа сызхара дызбеит, ҳазхара ҳаицәажәеит. Адырҩаҽны, ианааша, какалк ҳкын, сдәықәлеит. Бзиа сааскьахьан, амшцәгьа сыхьӡеит; ана-ара аҵлақәа снарыҵагыло-аарыҵагыло – исцәыхәлеит. Усҟан иҟаз абнара Дәаби Кәтоли рыбжьара мра уқәымԥхаӡакәа акәын ушаауаз, убыс игылан аԥшыжәпеиԥш аҵлақәа. Агыгшәыггьы шырацәаз здыруан, абџьар сымоуп – аԥсуа шәақь, алацәа ацәашьершь акәыршоуп имбааӡартә, аҭыҳәҭа иҭоуп. Аҵәы ршны ула ихкылазаргьы егьубом – убас илашьцеит. Снапыршьышьуа саауеит. Снапы акы иақәшәеит, аандоуп сҳәартәы. Икуа, еиҭакуа сышнеиуаз, гәашә хәыҷык ҿазаарын, снапы ақәшәеит. Алыкә аатит. Сеихымца, сшьанҵа, сцәымса иҭаз сқьаса сџьыба иааҭысхын, ианааихьысшь, егьи нышәынҭразаарын. Сшьапы нахганы сынҭалт. Ақәоура иаҿуп, аԥҳал ахы лаурхазшәа. Иҟасҵагәышьои? Суапа аасыкәыршан амаша ахьыҟаз авараҿ снықәиеит.
Сабџьаргьы, сгәы арыӷәӷәап ҳәа, аҭыҳәҭа иааҭысхын, ирмазеины инасывасҵеит. Бжьы бааԥсык гоит абна илыҩны, аха – ауаҩы дарӡыӡап. Иаҳа-иаҳа иааигәахо, абар иааит сара сҿы, анышәынҭра сахьҭатәаз иаадибагәалт. Ауарқь ирхылҵуа, рыфҩы, рхаԥыц аӷырҿ ахырго (згәы
* Рпи српр исррит Ыьрпяан Врсшрнйир иорючрна. +Иорн иомит+ 6ор рвоаювор, ирпр ягаеьрг, яганзрг, иибрг рлд исгмичмиорг. (Ажәабжьҳәаҩ иазгәаҭа. – В. Кә.)
маҷу изычҳарым), шьапхыцлагьы ибӷьаҭуеит ақәыџьмақәа ҩба, ҩыџьа ауаа рықәтәоуп. Рцәажәашьҭыбжь ала шыҳәсақәаз еилыскааит. Иныҵакны дара-дара ааицәажәеит. Сара сабџьар аакыдхны искуп. Ҿысҭуам. Ус сшыӡырҩуаз, арешьоҭка инхырҳәҳәаны агәаԥ-саԥҳәа акы аакарыжьит. Сшьапы инақәҳаит. Дара ақәыџьмақәа инарықәтәан, ес уцаларгьы уцала, инеимбӷьыжәаан ицеит.
Акраамҭа схәыцуа сықәиан. Убассыӡбит: арҭ иҭарыжьыз рымаҭәақәа рзы зегь дара роуп ара имаакәа ҟалаӡом, рымаҭәақәа ршәырҵароуп; изусҭцәоу еилыскаароуп ҳәа сгәы иасырҳәеит. Аԥхын ҵых уамак иҟамызт, гәаныла исхызгахьаз, сзықәшәахьаз срызхәыцуа аамҭа схызгон. Ус арбаӷьқәа иааиларԥсеит. Сӡырҩуеит бжьык гомашь ҳәа. Аа, абар рышьҭыбжь гоит. Али-ԥси рыбжьара анышәынҭра иадибаҳәалеит. (Уажәы ирҳәо саҳауеит.)
– Бара бахьыҟаз иҟабҵазеи? – лҳәан аӡәы, – Сара сахьыҟаз Ҭхьына акәын. Ҩ-џьыкьалк ҳшьит, ҳазхара акәацгьы ҳфеит, – ҳәа ҿаалҭит.
Егьи, – Сара сахьыҟаз жәхьа-бзиак иахаҳарбгеит, сызхара ахшгьы зжәит, ачыргә шеибгаз исфеит, уажәыгьы сгәы ахәшеиԥш икыдуп, – лҳәан, дагьааччеит.
Нас руаӡәк агәашә хәыҷ аалыртын, дааҭалеит. Аухантәарак алашьцара иашьцылаз уажәшьҭа сыла дабоит.
– Быԥсит, бнапы бҩах! – ҳәа сшәақь налыӷраскит.
– Аа џьымџьым, сумшьын, уара унапаҿы сыҟоуп! – ҳәа дааӷьаҵәыӷьаҵәит.
Ари аҩыза ашьҭыбжь анраҳа ақәыџьмақәа рылақәа кәеицеиуа, инеимбӷьыжәаан ицеит.
– Аа, ҳшьы, ҳшьы! – ҳәа лыбжьы аалыргеит нҭыҵ игылаз аԥҳәысгьы.
Рымаҭәақәа еизганы срықәтәоуп сара. Иааицәажәан, убас сарҳәеит: – Уара ҳаԥсы ҭанаҵы акы ҳауԥырхагахом, ҳалухит, уара уҿы ҳаԥҽуп, цәажәашьа ҳамам, ҳшыбзоу ҳшьуп. Усгьы шьык иаҵкьыс ҳаиӷьӡам, ҳамаҭәақәа ҳаҭ, – ҳәа инкаианы иҳәеит.
Схәыцын, аԥҳәыс илхымшаз иҟада, дара шыҟазаалакгьы, сҳәан, рымаҭәақәа наҟ ирысҭеит. Аӡәы издыруаз ԥҳәысуп, лҩыза дахьатәиизгьы, дзыԥҳәысызгьы лара исалҳәеит. Иаацәылашон – иоусышьҭит. Саргьы аҩныҟа сааит.
Аԥсымцқьа зхоу уаҩытәыҩсоуп – аҩсҭаа ԥшрала, сахьала, цәажәарала, акрурала. Аиҳарак дыԥҳәысноуп дышцәырҵуа.
Убыс ауаҩ игәы зызҩахьо аиқәшәараҿ дыхҭакны, дыгәцаракны улышьклаԥшыр, егьырҭ аҳәсақәа дызлареиԥшым рацәоуп: баҩыла иаҳа деилҟьаӡа, лылақәа аамҭа кьаҿӡак акәзаргьы ҭыԥк аҿы еизадан иухәаԥшуа убаӡом – ишаҟьшаҟьот, иҵамҵамуеит; дантәои дангылои акалҭырҽеира мыцхәы ихҭалкуеит; уҩны дааир гәылак, мҩасҩык иаҳасабала, аамҭа кьаҿк иалагӡаны шәахьтәо-шәахьгыло аҭӡы, акҿаҩра ҭагылазаашьас иамоу зегьы хәыц-хәыц еимылдот шәеицәажәара иалагӡаны; лылаԥш иҵашәо ацыгәқәеи алақәеи хәмаргас ихҭалкуеит – ацгәы ахы днықәсуа, ала ахы днықәсуа.
Абри леиԥш аҟазшьа змаз ԥҳәыск лыӡбахә иҳәон уаҩ быргк. (Урҭ рҩыџьагь иахьа иԥсхьеит.) Уахык зны ицәан. Ҵхыбжьонын, ҳацәан, иҳәеит. Амаҵурҭаҿ аӷьӷьаҳәа бжьы цәгьак геит. Ахьышәҭҳәа сҽааиласҳәан снеит. Саннеи, сылаԥш цыгә дук ныҵашәеит. Уиакәхеит – иахьца-иахьаа сымбаӡеит. Ацәашьы аркны ахәыблахьы саныҩаԥш, ишшаԥасалаха иқәыз сыжьҵаа абжак ықәӡамызт. Ишԥаҟасҵахуаз, адырҩауха сышьҭамлаӡакәа сҷаԥшьарц сыӡбеит, иҳәеит. Амца ааиқәҵаны ажьҵаа иаҵаиҵозшәа аӡы ахакнасҳаит ведра дук азна. Иара аҭӡи ашьқаԥи рыбжьара дыбжьатәеит.
Ус дыштәаз акәымкәаны, ашә аатит. Алашара еиԥшны ицырцыруа блақәак ибеит. Иҟало збап ҳа дшыԥшыз, абни ацыгә ду ааҩналан, ахәыблы иҩхалеит. Уиакәхеит – икәац зегь алыҩрны ҵаҟа илыҽҳәаҳаит. Ани ацыгә ду ҩыԥан ианҩалбааԥоз, дыҩцәыҵҟьан, изыкнаҳаз аӡыршы ҩкынԥааны, аҽырҳәа ахы иҩҭаирԥеит. Иҳәҳәан илдәылҟьан ицеит, иауизкыхуаз.
Адырҩаҽны ари ахаҵа дҩагылан иҽанааилирга, гәҩарас имаз ҩнаҭакаҿы рахәык дашьҭазшәа ҽыҵгас иҟаҵаны днеит. Дахьнеиз, абар ассир: ара анхоз аԥҳәыс лхы дамыхәо ацәарҭа дылоуп.
– Ҳаи, ибыхьзеи? – иҳәан, длызҵааит.
– Исыхьзеиума, џьым, ухаҵкы сцеит, акаамеҭ сзыҟалеит: аӡыршы хышәҭны иҩасықәҭәан, слеимгәаблы сцеит, – лҳәеит.
– Ҳаи, ари – џьабаахәуп, аринахыс Анцәа машәыр бықәимҵааит! – сҳәан, сҩагылан сцеит, иҳәеит.
Хаҵаки ԥҳәыски ыҟан. Ҷкәына заҵәык дрыман. Аҷкәын ирымаз изы рыԥсы ҭан, зегь иара изы ирҭахын. Ԥҳәыс дааигар рҭаххеит. Ԥҳәыс дизырҳәеит: иара дигәаԥхеит, лара дылгәаԥхеит. Дааигеит. Инхоит, инҵуеит, арахә-ашәахә рымоуп. Арахә рҭыԥ иқәҵатәуп, аусгьы утәуп, иныҟәгатәуп, анхара-анҵыра аус еиқәшәаны еиҿыркаауеит.
Ҽнак абхәа иқәшәеит ажәхьара. Иҭаца лахь, – Баалеи, дад, – иҳәан, иҭаца диман ажәхьара дцеит.
Иҭаца аҳәарақәа ршьапы изылкуан. Ақәаб кнаҳауп, абхәа иихьо аҭаца иналиҭот. (Ажәытәгьы ус акәын, аԥҳәыс ажә лдырхьаӡомызт, ахш иагхот ҳәа.) Ақәаб икнаҳаз аныга азна ахш ҩҭалҭәан, дхынҳәны дааин инеилыркын, даҽа жәык данаҵала, ашьапы аанылкылт аҳәыс. Аҳәысгьы ҿыц ииз ҳәысмызт, хәыҷыкгьы ахыҵуан, амч ҭан. Абри шылкыз бжаџьара ихьахьан еиԥш, аҳәыс ашьапы ааулыжьын, аҭаца длаҵҟьан дыҩит. Агәара дыҭҟьан, адәы дықәлан, даанымгылаӡакәа дышиашо дцот. Аҳәыс иоулыжьыз ажә ианаҵала, лабхәа илаисын ахшгьы канаҭәеит, иаргьы дканажьт. Даныԥшы, аҭаца даанымгылаӡакәа дцеит илаԥш ахьынаӡоз аҵыхәанӡа. Ицәымыӷхагәышьеит аҭаца иҟалҵаз. Дыҩны дышцаз еиԥш, дыҩуа, дыҩуа дхынҳәны даакылсын, ақәаб ахькнаҳаз лнапы аахылшьын, дыҩны днеин, аҳәыс ашьапы даамҵасын, еиҭа икны даагылт.
Абхәа игәамԥхагәышьеит иҟалҵаз, аха ҿымҭӡакәан ирхьаз, ақәаб иҭарҭәаз ахш аҩныҟа ирыман иааит. Аамҭа анца-егьи, дара шьҭалт, аха иҭакәажәгьы иаргьы ааидхалт.
– Баангылишь бара, аумак ҳақәшәеит, ибасҳәап, – иҳәеит. – Ҳзықәгәыӷуаз ҳҭаца, ҳԥа-заҵә иԥҳәыс дгызмалуп, – иҳәеит.
– Дышԥагызмалу?! – лҳәан, абас-абас ажә шысхьоз, аҳәыс ашьапы ҩаулыжьын, иҩасыжәылҵан, сныга иҭаз сыхш каҭәеит; адәы аҵыхәан дцаны дааны, лнапы ақәаб иҩалҭылшьын, – ҳәа ажәабжь иԥҳәыс илеиҳәеит.
– Ҳа ҳтәы ҳәа егьыҟамзаап, агызмал дааганы ҳаҩны дышԥаҳамо, еилаҳхроуп, ҽаӡә дизааҳгароуп, – лҳәеит.
Аҭацагьы иҟалҵаз арҭ ишыргәамԥхаз аҟара еилылкааит. Инартәаны ус ралҳәеит:
– Сара, ииашаҵәҟьан сгызмалшьҭроуп, аҩсҭаацәа ирыхшаз соуп сара. Аҩсҭаацәеи ауааи уиаҟара еизыҟам, аха шәыҷкәын убриаҟара дысгәаԥхеит, бзиа дызбеит – сыхгьы сыԥсгьы идысҵандаз ҳәа сазыразны шәҭаацәа рҿы сааит.
– Нас, ус акәзар, ари иҟабҵаз, бхымҩаԥгашьа иаанагозеи? – ҳәа ианлазҵаа, – Сара абри аҩнаҭаҿы саанагаанӡа, – лҳәеит, – шәара арахә
ишәхьоз, ақәаб иҭашәҭәоз, ишәжәуаз ахш зегь хазын, – лҳәеит. – Сара, сҩызцәа сызлыҵыз рхы иаҭәашьаны, сахьаанагаз иԥырны, маӡала иааины ақәаб иныхтәалан, аца ҩаҭан, ашә хыхны ирыман ицон, – лҳәеит. – Ари сара ианызба, «ҳашә хыхны ишԥажәго» ҳәа, сыҩны срышьҭалан ирымпыҵысԥааит ашә, – лҳәеит. – Ашәаӡа рымхны иаазган, еиҭа ақәаб иӡаасҵеит, – лҳәеит. – Уаанӡа шәара ишәфоз зегь хазын. Иахьарнахыс агызмалцәа шәара ишәылакьысӡом, – лҳәеит.
Хаҵеи ԥҳәыси еицышьҭан. Ахаҵа данааԥш, рыбжьара лыхцәы шкәакәаӡа илықәыԥсаны ԥҳәыск дышьҭоп. Лхаҵа дҟәышмыз, дааирԥшит иԥҳәыс. Рҩыџьагьы гылеит. Ажә рхьан, хшла лыхцәы рҿашит – амни аҩсҭаа лыхцәы. Нас лара ашьшьыҳәа дылбааны дцеит.
Лыхцәы рымҿашыр, дцаӡомызт, еиҭа дырзаауан – еилалгон хаҵеи ԥҳәыси.
Абга дақәтәан дцон аԥҳәыс. Лгәыла хаҵак дылԥылеит. Дааникылан, адамыӷ лниҵет. Адырҩаҽны лгәы бааԥсхеит абри аԥҳәыс. Иахьнеиз лбара, адамыӷ лнын. Убри ала ирдырит аԥҳәыс дшаҩысҭааз.
Амшын, аӡқәа зегь хыҵны ианхышхыҵәо, ианҳәынҵәаршьшьыроу, убасҟан зшьапы аҳәынҵәа ахьтатамкәа, ибахҵәаӡа ирбаз, – Дида, дида, абриаҟара ҳәынҵәа иҟоу, ишьапы ҟьышьӡамкәа, дпашәӡа, абри ақәыџьма дақәтәоуп! – ҳәа изырҳәон.
Аԥҳәыс лоуп еиҳарак абга иақәтәоу.
Кәаӷәаниаа рнышәынҭрақәа ҳәа аҟоуп Кәтол. Аӷьычразын амна ҳнеины ҳҭатәеит ҩыџьа. (Аншьеи еҳәшьаԥеи ҳауп.) Амш цәгьахеит, аха ҳәашьажәла амамкәа.
– Абра ҳҭалап уара, ҳаԥсуеит, – иҳәеит.
Амна ҳнеин ҳанҭатәеит ҳҟәыҟә-ҟәыҟәӡа. Акәынҭхә хыбны иҟан. Ҳаштәаз акәымкәа, адых-сыхҳәа ҩыџьа аӡӷабцәа ааҩнаԥалеит. Ҳаԥсны ҳтәоуп.
– Арҭ ҳа ҳаиԥш ахьҭа иакыз шьоук ракәхап, – иҳәеит.
Иҟьантаз-ҟьантазӡа рҽааилырхит. Рымаҭәақәа ана иҩышьҭарҵеит. Атыҟ-сыҟҳәа индәылҵит. Ақәа уеит, аха ҳәашьажәла амамкәа. Еимгеимцаракоуп, уаҳа ҳалаԥш иҵамшәеит иааиаанӡа.
Абгақәа иҩарықәтәан ақыҭа иаарылалт. Уа аҳәҳәара ҟалеит, уа аҳәҳәара ҟалеит, уа арахәхәаара ҟалеит, ахысра ҟалеит. Атәыла бгеит, ибгаӡеит атәыла.
– Уажәшьҭа ҳцап, – сҳәан, – Абанҭ рымаҭәақәа еиҭаган иҟасҵот, – иҳәеит исыцыз.
– Уажәраанӡа уԥсны утәан урыцәшәаны, уажә рымаҭәақәа реиҭагара уҭаххеит-егьит, – сҳәеит.
Алабақәа ҳкын, лабала рымаҭәақәа дагьынарыцәхасит – иааит. Рыбгақәагь аурышьҭит.
– Аа, анышә иамандаз агьсыгӡамызт! – лҳәеит, – исыкхьан, аха данхыс, сшәан иоусышьҭит, – лҳәеит.
Аџьакьал лкызаарын ирфарц. (Агәи агәаҵәеи ааҭырхуан, нас егьи изықәтәаз иарҭон.)
– Бара? – лҳәан, – Аа? – Абра шьоук ыҟоуп, – лҳәеит. (Уажәшьҭа агыларагь ҳцәымыӷхеит, аха иааг.) – Абра шьоук тәоп, – лҳәеит. – Абарҭ цартә иҟан, аха имцеит, ҳа ҳзоуп изтәо, – лҳәеит. – Бымаҭәақәа шьҭыхны, ибышәҵаны, бца ирласны, – лҳәан, аҟыԥҳәа дҩышьҭасын, лымаҭәақәа аашьҭкәыцәаан адәахьы дындәылҵит иҩалхарԥаны. Уара ӡәыр дубазар, иаабеит убринахыс.
Абри Дӷамшь нырцә, агырқәа анааи ихыртит амзар, аилашәшәымҭа нахыс уаҩ дызцаӡомызт, убриаҩыза абна аҟан, абгақәа алан.
Бырзениа-ԥҳак шаанӡа ачеиҿыхра дцон. (Ацәылашамҭаз ҳаҵцан ҳкарымцози.) Дышцоз, амҩаҭшәараҟны адыхҳәа лаԥхьа иаанаԥалеит, абга каҷа дақәтәан. Лара дхышәҭын уа дкаҳаит, лыԥсы маҷхан. Иара лылахәаша ицеит.
Каҷа ихаҭаҵәҟьа дақәтәамызт, аха иԥсы ақәтәан, рҳәеит. Игага лбеит, рҳәеит.
Ҳгәылара дыҟан ӡӷабк, ацгәы дақәтәоп рҳәон. Лаб иашьа иԥак дыҟан, дуаҩы цәгьан, лгәаӷ иман, дшыгызмалыз идыруан. Убри есуаха дахьышьҭоу, адыԥҳәа иԥан, ацгәы игәы иқәԥалон. Аҭҳарцәҳәа дааԥшуан. Абри аниба нахыс, атапанча игәы иқәҵан, дышьҭалон, аха ҿаршәшьа имамызт.
Уахык итапанча инапы аҵакны дшышьҭаз, игәы иқәԥалт ацгәы, аҵықьҳәа деихсит. «Иақәсыршәама, иақәсмыршәама» ҳәа дгылан дԥашашо. Ус, гәҩарас имаз аӡӷаб лыҩнаҭаҿы аҳәҳәабжь геит. Ҩын рыбжьагылаӡамызт, дыҩны даннеи, абар, лара лшьапы ԥҵәаны аиарҭа дылоуп.
– Иҟалеи? – аниҳәа, – Ашарԥаз, акәытқәа аԥш рылҭарцаз ацалаҟьа дахьықәгылаз далҟьан, лшьапы ԥҵәеит, – рҳәеит.
Агәыла-азла рҿы акгьы имҳәеит. Нас аҭаацәа иреиҳәеит иҟаз, шыҟаз. Ажәакала, дылырхит аӡӷаб. Аха ԥыҭрак анҵы ашьҭахь, лгәы иамузт, ажә даҵалан ахәылбыҽха ишылцәоз дырбеит. Ажә зтәыз дыҳәҳәеит. Ауаа адибагалт. Зыкәты ԥсыз ла дыркит, зыжә ԥсыз, ла дыркит – лааԥшыра лырымҭеит. Нас лара лҽылшьит.
Ԥҳәыс гызмалк дыҟан. Духәаԥшыр, акыр уӷразар, иуӷрылхуан. Сара сылфараны схы лцәызгеит.
Лыжәӡы лҿыкәкәо, ахәыҷы дылфарц агара дшахаз, дақәыркит. Агызмалцәа уажә рымч маҷхеит.
Ианыҟалаз уа сыҟан смааӡеит, исаҳаноуп ишысҳәо ари ажәабжь. Ҩыџьа аиҩызцәа еишьцәас иҟеибаҵеит. Ишааиуаз, руаӡә лхаҵа дыԥсит, егьи ԥҳәыс димаӡамызт, – Бсыцца, – ҳәа леиҳәеит.
– Иҟалом, суццом, – лҳәеит.
– Избан?
– Шәеишьцәоуп шәара, – лҳәеит.
Ианимуӡа, «суццот, амала абригь-абригь ауха уаашәҩык аҽцәа
ҽыжәҵан иаашьҭы, ачара уны, ажәлар ирбо-ираҳауа, пату ақәҵаны суццот» ҳәа иалҳәеит. Дақәшаҳаҭхеит.
Ари даалаган ашьаԥа ҟалҵеит – аҭабиа, – инҭало арахь ҭыҵшьа имамкәа. Апалач дылалыргылеит, иҩнало аӡәаӡәала изшьуа. Ажәа узасыршьуеи, аӡә ида зегь ирылгеит. «Ари дшәымшьын» ҳәа ралҳәахьеит.
– Уҩнал, – лҳәан, дыҩналеит. – Арҭ зегь шшьу убома?
– Аиеи.
– Уара усшьӡом, уца. Уашьа иԥсхәы зуит – ԥшьынҩажәи зежәҩуаак
иԥсы иасҭеит ҳәа сызиаҳә, – лҳәеит. – Аҭацаагацәа иааушьҭыз уашьа иԥсы иасҭеит ҳәа.
Ари даннеи, – Сара сыда зегь лшьит, – иҳәеит.
– Ишԥа уара?! – иҳәеит.
– Снаган ислырбеит иахьеилажьыз. «Убома зегь шшьу – схаҵа
иԥсхәы зуит, иԥсы иасҭеит ҳәа сызиаҳә» ҳәа салҳәеит, – иҳәеит.
Ари агьилымшазт – уа иаанхеит.
Ишааиуаз, аҳак дыԥсит, акры змаз, амалуаҩ.
Ари аԥҳәыс ԥшьынҩажәи зежәҩык ауаа рышьра лылымшеит.
Анхаҩы ҭыԥҳа ԥшьынҩажәи зежәҩык ауаа шьны лхаҵа иԥсы иалҭеит, аха ла илылшом. Даалаган, ус лыӡбит: ԥшьынҩажәи зежә-цәы аалган илшьит, ажәлар еизганы, акәац жәны ирҿалҵеит.
Абри иахҟьаны аԥсхәра иалагеит.
Уаашәҩык ыҟан Нарҭаа. Нарҭ Сасрыҟәа дырҭынхеит. Нарҭ Сасрыҟәа дырҭынханы дшыҟаз, иара дыԥсит. Иԥсхәы зуаз ҳәа уаҩ днымхеит – Нарҭаа зегь нҵәеит. Ашьҭахь, ныҟәаҩык дышнеиуаз, ихәлеит. Ианыхәла, днеины анышәынҭра ҿыц иҟаз – Нарҭ Сасрыҟәа инышәынҭра – агәы дықәиан дыцәеит. Даныцәа, ԥхыӡ ибеит: Нарҭаа еикәшаны итәаны акрыфара иаҿуп, Нарҭ Сасрыҟәа хазы дтәоуп, иашьцәа дрыватәаӡам.
– Уара уашьцәа акрыфара иаҿуп, уара ус утәоуп, избан? – ҳәа ԥхыӡла диазҵаауеит ари итәоу.
Даниазҵаа, – Сара сашьцәа зегь ԥсуп, рыԥсхәы зуит, ирзыҟасҵаз рымҵоуп, сара сыԥсхәы зуа уаҩ дыҟам, – иҳәеит.
Ари даныҩагыла, ԥхыӡ иибаз уамашәа иԥхьаӡеит, аха «иҟало збап, аԥсхәы зуеит» иҳәан, Нарҭ Сасрыҟәа иԥсхәы иуит. Аҩны даан, ашьтәа шьны, ишаабац еиԥш, аԥсхәы изиуит.
Ԥыҭк аныбжьыс, Нарҭ Сасрыҟәа инышәынҭраҿ деиҭацеит. Даныцәа, дырҩегь ԥхыӡ ибеит Нарҭ Сасрыҟәа иашьцәа дрылатәаны акрыфара дшаҿыз.
Убриоуп абри аԥсхәра зыхҟьаз.
Аԥсхәра зыхҟьаз Нарҭаа роуп. Ԥшьынҩажәи зежьҩык анԥсы, рашьа, Нарцә Сасрыҟәа, ԥхыӡ ибет иашьцәа еилатәаны, амла иакуа. Даалаган, Нарҭаа рыхьӡала ацәқәа шьны, иҟәаҟәаны, ажәлар еизганы ирҿеиҵет. Убри ашьҭахь убыс ԥхыӡ ибет: Нарҭаа ачара иахатәаны «рерашьа» ҳәа ашәа рҳәозшәа.
Убри иахьыԥшноуп аԥсхәра ишалагаз.
Ҩ-еишьцәа ыҟан, Габниақәан. Аиҳабы Еснаҭ ихьӡын, аиҵбы Синаҭ ихьӡын. Абарҭ ргәылара аҳак дыҟан. Абри аҳ ԥҳа-заҵәык диман, уаҳа хша димамызт. Аҳ анхацәа зынӡа пату рықәиҵаӡомызт. Нхыҵынтә дааит Маршьан ҷкәынак жәҩык аҩызцәа ицны. Аҳ иԥҳа дигәаԥхеит. Данцоз аҳ убас иеиҳәеит:
– Са саауеит, уӡӷаб сара сыда аӡәы дигар ҟалаӡом; даҽаӡәы даниуҭа ҩнаҭала уқәызблаауеит! – ҳа, дцеит Амаршьан.
Уи ашьҭахь даҽаӡә дааихт. (Имныҟәоз ҭауади-аамсҭеи, аӡӷабцәа ирышьҭан.) Уигь убас ҳәаны дцеит: «Са дсымҭакәа ҽаӡәы даниуҭа, ҭӡыла уқәыблаа узгот» ҳа.
Быжьҩык ааит иӡӷаб лзы, рыбжьҩыкгьы ражәа акакәын. Амни ажәа ҳәаны ицон.
Ари аҳ амца ицралт, аӡә лоуп имоу – быжьҩык дырҭаххеит. Дхәыцуа далагеит. Уаҳа ԥсыхәа анизамҭа, анхацәа дрыԥхьеит – иатәеимбоз ауаа.
– Са сзықәшәаз абриоуп, сус шәахәаԥшыр сҭахуп, – ҳәа реиҳәеит.
Аус инриҭа, илатәан ирыӡбит: «Уара уӡӷаб илышьҭаз ауаа уаарыԥхьоит, аҵәы ргыланы, аӡӷаб абаркьыл даақәыртәаны, лааигәара амацәаз лхаҳшьоит; нахьхьинтә ҽыла дыҩны дааины, абни аҵәыргыла длахыԥаны, дхысны амацәаз иаазырхаз аӡӷаб дигоит».
Убра анхацәа дрылатәан Еснаҭ Габниа, иара дхәаахәҭҩын – наҟ дцаны арахә ааигон, иҭиуан. Еснаҭ иеиҵбы Синаҭ дԥарԥалыкьын, ҷкәына ласын. Еснаҭ дшәон иашьеиҵыб иакәым ак ҟаиҵар ҳа. Убри аамҭаз аҩны данааи, иан дҵааит:
– Иҟашәҵозеи, ишәыӡбызеи, нан! – ҳа.
– Сара наҟ Нхыҵҟа хәҳахәҭра сцоит. Синаҭ џьа дыбмышьҭын, – иҳәеит Еснаҭ.
Данца ахымш рыҽны, ахәылбыҽха, Амаршьан дааит иҩызцәа иман Еснаҭ иҩны. (Арҭ еибадыруазаарын.) Агәгәаҳа илҽыжәҵын: – Еснаҭ дабаҟоу? – рҳәеит.
– Еснаҭ хәҳахәҭра дцеит, аха иҩны ара иҟами, ара ҳаҟами, – лҳәеит иан.
Синаҭ ацә лкажьны ирзишьит. Нас иҵааит:
– Аҳ дҳаԥхьеит ииӡбаз ҳа крыжәдыруама? – ҳа.
– Ааи, нан, – лҳәеит.
– Ирӡбазеи?
– Уара умала уакәым, аҳ иԥҳа быжьҩык дырҭаххеит, – лҳәеит. –
Нас анхацәа дрыԥхьеит. Анхацәа ирыӡбит абри еиԥш аус: аҵәыргыла ҟаҵаны, амацәаз кнаҳаны аӡӷаб абаркьыл дықәдыртәот. Аҵәыргыла иахыԥан, амацәаз иеихсны иаазырхаз, аӡӷаб дитәхоит.
Ауха уа иҟан. Ианааша, Синаҭ ус иарҳәт: «дәык ҳарба ҳҽазыҟаҳҵоит» ҳа. Ицан аҵәыргыла ҟарҵеит, амацәаз хыршьит – рыҽԥыршәоит арҭ. Ани Амаршьан иамзи аӡӷаб илышьҭаз, иҽы ирԥон, дхысуан – бжьынтә дхыст, аха изаамырхеит. Нас иҩызцәа ицыз ус рҳәеит:
– Абри иҳацу ахәыҷы дҳархысып, – ҳа, Синаҭ изы.
Ддырхысит ахәыҷы. Агәҭаҵәҟьа инҭицҟьааит.
– Уи машәыруп, уеиҭахыс, – рҳәеит.
Хынтә ддырхыст, ахынтәгьы амацәаз агәҭа инҭицҟьааит. Синаҭ
иоуп иҟазҵо. Игьежьны иааит. Адырҩаҽны шьжьымҭан аизара аҟоуп, ицоит. Амаршьан ан длыҳәеит Синаҭ дҳаҭ ҳа. Илҭахымхт, аха дымцар амуит. (Ани аиҳабы имҳәахьази дыбмышьҭын ҳа.) Ицеит. Иахниз
адоуаҩ дықәгылан: – Ҳара анхацәа абри аус ԥҟарас иаҳҭеит: быжьҩык рахьтә хаҵарыла дызгаз дигеит аӡӷаб, – иҳәеит. – Хынтә уԥан ахысра уақәиҭуп уарбанзаалак. Уара, Амаршьан, Нхыҵынтә уааит, аԥхьатәи аԥара уара иутәуп.
Амаршьан хынтә дыԥеит, аха ааигәарагь дзымнеит. Егьырҭ афҩык иаанхазгьы хынтә-хынтә иԥеит, аха акымзарак рзыҟамҵт. Уа иааилгеит.
Дҳәеит Амаршьан: – Зыҩны сыҟаз ахәыҷы иҽԥишәааит, – ҳа, Синаҭ
изы.
– Анхаҩы, ухыс, азин умоуп! – рҳәеит.
Синаҭ ашыҩҳа дыҩҽыжәылт. Днаскьаны, дыкәкәаӡа иҿааихт.
Ахыԥҳа аҵәыргыла днахыԥеит. Иҽы ашьапы асаара илеиаанӡа аҵықьҳа дхыст, амацәаз агәҭаҵәҟьа лкылицҟьааит.
– Уи машәыруп! – рҳәеит.
Деиҭацеит. Деиҭахыст. Дырҩегь иҩкылицҟьааит.
– Анҭ хынтә ахысра раҳҭеит, аригь деиҭахысааит, – рҳәеит ажәлар. Синаҭ деиҭахысын, дырҩагь агәҭа лҭицҟьааит. Илышьҭаз абыжьҩык
ааидгылан рнапқәа ааибадыркит.
– Синаҭ, ара уааи, – рҳәеит. Синаҭ рыгәҭа даабжьадыргылт. – Гәыла-ԥсыла, аҳ, умаҳә абри иоуп, – рҳәеит.
Анхацәа зегь агәгәаҳа рнапы ааинырҟьеит.
– Шәымш аабзиахт! – рҳан, рызынтәык ҩҽыжәлеит. Ҟарачынтә иааз
Амаршьан иуаажәлар иман дықәҵит, анхацәа гәырӷьан ицеит. Амаршьан мҩабжа днеихьаны, ицыз иԥхаршьеит.
– Уаагыли, уара, – рҳәеит, Амаршьан изы. – Ари – лабаахароуп, –
рҳәеит.
– Нас, иҟаҳҵозеи? – иҳәеит Амаршьан.
– Аҳ ҳлаиқәлан иԥҳа дҳамгар ҟалом, – рҳәеит. Игьежьны иаакылсын, аҳ илаиқәлан, иԥҳа дааимпыҵԥаан, аҟәақҳа илдәықәылт. Аҳ ауаҩы дизааишьҭит Синаҭ, «исыхьыз абасоуп, сыԥсит» ҳа.
– Сан, бҽы сыҭ, – иҳәеит Синаҭ. (Иан аҽыхәа бзиа лымазаап.)
– Нан, сажәымҭа урцәгьот сара избо, – лҳәеит.
Синаҭ днеины, аҽы акәадыр лақәиҵан, апҟаҩҳа иҿылеихт. Аҳәаа
инықәгылоны аҭаца дрыман, дрыхьӡеит. Аҟәакҳа даарылахысын, ҩыџьа уа ишьит.
Аӡӷаб дылкарыжьын, иҩт иаанхаз. Ашырҳа даашьҭԥааны, иашьҭахь длақәҵаны, апҟаҩҳа иҿааихеит. Ҳа ҳхәахьы данааи, дылҽыжәҵын, иуапа лкаиршәын: – Аҽы аԥсы аҳаршьап, абра ҳтәап, – иҳәеит. Аӡӷаб лашьҭахьҟа дыԥшын даақәыԥсычҳаит.
– Ҳаи, иакәым ҟасҵазар ҟалап, баасымгар акәзаарын! – иҳәеит дқәыԥсычҳазшәа аниба.
– Мамоу, сзықәыԥсычҳаз убриоуп – скасы рзынхеит, – лҳәеит.
– Уи акәзар, уи рысҭом, – иҳәеит.
– Умцан! – лҳәеит, аха иамуит.
Адруҳа иҿынеихеит. Егьырҭ иаанхазгьы Нхыҵаа игәнырган ишьҭалан иаауоит. (Ҩыџьа ишьхьан усгьы.) Ишааиуаз, лкасы аԥсамахә аҟны икнаҳауп – аԥша илыхнаҳәазаап. Амаршьан ибит.
– Ара шәҽыжәҵ! Уи лҟәых нижьуам, дымгьежьыр иуӡом! – иҳәеит.
Уа илҽыжәҵын, ишыҷаԥшьоз, Синаҭ дынкылҟьеит. Даныԥшы – акасы хшьуп. Иҟамчы ҩышьҭихын, акасы аахихит. Убриаамҭаз Амаршьан аҵықьҳа иааишьҭыз Синаҭ игәаҵаӷараҵәҟьа илақәшәеит. Синаҭ аҵықьҳәа иандәықәиҵа, Амаршьан ила нҭицҟьааит.
– Шәара шәынхацәоуп, шәшәаџьҳәаҩуп, шәца! – ҳа реиҳәеит Амаршьан ицыз.
Афырқьҳа ихҭырԥа ааихиԥаан, иҽырхханы иҽҿеиҳәт. Иԥҳәыс илдырит ак шихьыз, аха иара имҳәеит. Адырҩегь акәадыр длақәиртәан, длыҽхьнылан лҭаацәа рҟны дааигит.
– Шәыӡӷаб дышәзаазгит, – иҳәеит.
Уаҳа дырмацәажәаӡакәа иҩны дааит. Дахааиз, – Уаама, нан, сыҷкәын?! – лҳәеит иан.
– Сааит, сан, – иҳәеит.
– Нан, Еснаҭ арахә рацәаны иааицеит, – лҳәеит, – ацхыраара иҭахуп, «агәылацәа иман Синаҭ дааиааит» ҳа ааицҳаит, – лҳәеит.
– Сан, ибҳәо саҳауеит. Иаарласны ҳгәылацәа аӡә дизышьҭны, Еснаҭ даат арахә уа иныжьны, – иҳәеит.
Аҟыԥҳа агәылара днеин ан, ауаҩы ддәықәылҵеит Еснаҭ иахь «ирласны уааи» ҳа. Еснаҭ идырын ашырҳа дааит.
– Сан, ибасҳәаз закәуз, сышԥабшьи! – иҳәеит. – Синаҭ, сызфада? – иҳәеит. – Уара уаҩы уимфаӡеит, ухашьа уп, амала хәҳахәҭра Ҟарачы уаҳа умцан.
Синаҭ уа дааиқәыркт. Еснаҭ убыс иӡбит: аԥсраҿы ани аби аҭаца дрыман иааироп ҳа. Хар змамыз ауаа ишьҭит. Иахнеиз, – Иҟои, дад, шәаазгазеи? – ҳа дҵааит аҳ.
– Умаҳә дыԥсит, – рҳәеит.
– Уа-уоои! – иҳәеит.
– Нан, бҽааилаҳәа, – лҳәеит лан.
Аӡӷаб ахьышәҭҳәа луада дыҩналеит. Ддәылымҵит.
– Бара, ари дыздәылымҵои, иҟалҵои? – ҳа аб ус иҳәеит.
Ан днеизар, лыӡӷаб дыкнаҳауп – лҽылшьит. Дыҳәҳәеит. Иҵәуеит, ихьит, имида-гәидаха Еснаҭ иҟны иааит.
– Иҟалазеи?
– Иҟалазгьы абасоуп.
Ауаа аашьҭихын, диман даан, иҭаца иашьа дивеиҵеит. «Сара арҭ
рчара зуроуп», – иҳәеит Еснаҭ. (Анкьа акрыфара ыҟамызт, крыжәра ыҟамызт аԥсраҿы.) Даалаган ацәқәа ишьит. Аҟәыд акәацқәа алажәны иҟаиҵит. Аҩы, ауатка лықәиргылт. Анхацәа зегь крырфеит, крыржәит.
Убринахыс аԥсрақәа рҿы акрыфара, акрыжәра ҟалеит. Изыхҟьазгьы аԥсуа иоуп – Еснаҭ Габниа иоуп.
Ажәытәан ауаҩы данажәлак, данхәарҽхалак, акәыцҳа ҳәа аҟан, абри аԥш зҭарпҟоз, (уара уахааным уи), абна дынҭартәаны хшьырак ахықәаҿ инеиуан. Иԥсы шҭо далыҩрны дҭарыжьуан ахшьыра, уа дҭаԥсуан, абгақәа дырфон.
Аӡә дажәын, иԥа далаган иаб акәыцҳа дынҭаҵаны, ахшьыра ахықәаҿ диман дааит.
– Уаанҿас, – иҳәеит аҭаҳмада.
– Закәызеи?
– Абри акәыцҳа умырӡын, – иҳәеит.
– Изызуеи? – иҳәеит аԥа.
– Уԥацәа акәыцҳа ҿыц аҟаҵара уадаҩс ироуеит, уаргьы
уалаҭарыжьп, иумырӡын, – иҳәеит.
Ари ома иеиҳәеит уара!
– Сара избан? – иҳәеит.
– Уара утәқәагьы убыс уҭармыжьуеи! – иҳәеит. Иаб диман аҩныҟа дааит. Даныԥсы, дыржит. Убри инаркны аԥсыжра ҟалеит.
Хҩык аԥацәа ыҟан. Раб дажәит, дхәарҽхеит. «Дазаҳҭахузеи абри уажәшьҭа, дабаҳахәо, наҟ даҳԥыраҳгап», рҳәеит. Акәыцҳа ҟарҵеит, акыр ахьыбжьоу абахә аҟынтәи дыбӷаҳҵот ҳәа. Ари иага дажәызаргьы, ауаҩԥсы дхьанҭами уара, дрыман ишнеиуаз, иааԥсеит арҭ. Даннарга, днадыртәеит уа дыбӷарҵарц.
– Дад, ароума сахьаажәгаз, – иҳәеит. – Аиеи, – рҳәеит.
– Ара сыбӷашәҵома?
– Аиеи.
– Ари сызлаажәгаз акәыцҳа аҩныҟа ижәга шәанцо, – иҳәеит.
– Иазаауазеи? – рҳәан, – Шәа шәыҷкәынцәагь шәаарымго шәанажәлак, – иҳәеит.
– Ҟоҳ, аума ҟаҳҵазаап, – рҳәан, деиҭаҭадыртәан, дрыма аҩныҟа иааит.
Хаҵеи ԥҳәыси ыҟан. Аҭаца абхәа дылбар ҟамлаӡит.
– Абри уаб зынӡаск дсумырбаӡан, наҟ дганы џьа дкажь! – ҳа дылкит. – Аа, саб дабазгуа, дҭаҳмадоуп, – иҳәит.
– Мамоу дугароуп, дызбар ҟалаӡуам!
Акәыцҳа ишшит иаб дигаразы. Иаб дылҭаиртәет, длаиҵалан диман иҿылеихан, ӡыжьк аҟны дигет дҭасыжьып ҳа. Аӡыжь аҟны длатәан иԥсы ааишьеит.
– Ари акәыцҳа сҭых, – иҳәет иаб, – акәыцҳа сҭатәаны салоумыжьын, – иҳәит.
– Избан?
– Акәыцҳа ҵәахы, икоумыжьын, уара уанажәлак, уҷкәынцәа уҭартәаны са сахааргаз уааган уҭарыжьует, – ҳа ус иеиҳәт иҷкәын.
Иҷкәын даархәыцт. «Ааит, анаасыни, сыԥҳәыс дысшьыроуп!» иҳан, иаб дҩаиҵалан, шьҭахьла диман аҩны дааит. Данааи, иԥҳәыс дыҳәҳәо далагт: – Дабоуго арахь! – ҳа.
Ашьҭахь иԥҳәыс даалысуа дипҟет.
Ҳара ҳ-Уандырбақәоп. Уандырхәоп ҳара ҳанхарҭа жәытәла. Ауандырба даныӡааит ҳа иԥхьаӡоп иахьа. Лӡаа-ных Уандыр Жагәа иныхоуп. Иахьа Аграа ахьынхо ԥшь-ахак гылан, аԥсақәа ԥшьба гылан, аџьаз ҵәҵәа кнаҳан. Аҵәҵәа иамыскәаны иахьа Уандырхәа инхо ауаа абысҭа анырҵаӡомзт. Аҵәҵәа ианаслак, рызынтәык рбысҭақәа анырҵон, акрырфон уа инхо аҳабла.
Ишааиуаз, Ауандырба уа дахыҵны дцет Лӡаа, иныхагь аашьҭхны.
Агрба Миша ҳа даҟан – дыԥсит, уи иеиҵбы Шьмаҭ ҳа даҟан – дыԥсит, уи иеиҵбгьы Уарҭан ҳа даҟан – дыԥсит. Ахьақәа аахыҵәҵәаны, аҩнымаҭәахә алхны, анхара иалагт. Аныха иакит. Ана ицет, ара ицет, Лӡаа ицан иҿырхт, аха иаҵанамкт. Уаҩ ишьа ршар акәхт. Ԥшьынтә-хәынтә ицан иныҳәахьан. Иилак ахаҵарԥарқәа ԥсуан. Ашьҭахь ауаҩԥс ишьа анырша, иаашьақәхан – иахьагьы ишьақәханы иҟоп.
Лӡаатә аныхаԥааҩ Жагәа иакәын – Ауандырба Жагәа. Жагәа данԥсоз Гочуаа, – еншьеи еҳәшьаԥеи ракәын, – «аныха шәа шәнапаҿы иҟоп», ҳа реиҳәт. Уажә изшо дсыздыром.
Изхысҳәаауа уиоп: Уандырхәа Агрба Снатиа дынхон, иара дыԥсит, аха иҭахцәа аҟоп. (Аџьаԥшьарҵа ҳа иашьҭоп адгьыл.) Абрахьгьы анахьгьы инхо шапакәу зегь амшын аҟынӡа, Мгәыӡырхәа аиҳарак адгьыл зтәу ҳа ҳауп.
Аԥаса ашәаџьҳәара зыҟаз убас акәын: уҭаца лашьа дыԥсызар, уаргьы иуалҳәом, лхаҵагь иалҳәом; дааҵԥхьан, «башьа дыԥсит» ҳа леиҳәот ашәаџьҳәаҩ. Убас акәын шәаџьҳәарас иҟаз.
Ауандыр-ԥҳа дымгәадуун, иахьа-уаҵәы ҳа дыҟан. Ҽнак ла лыда аҩны уаҩ дыҟаӡамкәа «башьа дыԥсит» ҳа ауаҩы данааи, илзымчҳакәа лҿыҩалхан дышлеиуаз акәымкәа, ахшароурахь лхы лырхет. Ахшаа длоут – ахаҵарԥыс. Аныҟәаҩ даныҟам аҟаӡам. Аныҟәаҩ данныҟәо убасоп дызныҟәо: жәамш дынхозар, жәохәымш ихәы игон, џьа дымҩахыҵны акрифаӡомзт, дыбнаԥхьон. Ныҟәаҩык иеикәаӷ, иџьаԥҳаны, имҩаныф, иара деиқәшәаны дышлеиуаз акәымкәа, ани ахшаа длоуны иаԥхьа дкаршәуп – длықәшәт.
– Ҳаи, бара, ибыхьи, бзықәшәеи? – ҳа длазҵааит.
– Ԥҳәыс илхылымҵ уаҩ дыҟам, усыцхраа! – ҳа иалҳәт. Днаԥш-ааԥшын-егьин, аџь гылан, аӡахәа аҵан. Ажь ааилашыҳәыкон. – Абри иахьарнахыс ихылҵуа д-Џьаԥшьбазаат! – иҳәит.
Убырҭ ирхылҵыз роп убаржә иҟо Џьаԥшьаа.
Ҵәыџьаа зегьы аӡәы ишьҭран ҳәа иҟаӡамызт. Грециа Аԥсны данабашьуаз, убысҟан Ҵәыџьаа аишьцәа Гадуеи Наҩеии ҳәа абра Аражәпара ҳәа иахьашьҭоу инхауан. Абри Гаду дынхаҩын, аҩны дыҟан, иашьа – дныҟәаҩын. Аԥсхәы аныруаз усҟан акьиан ҟаҵаны, ҩажәихәба метра иреиҳаны иргыланы, ақьаса аԥара ҭаҵаны, икнаҳаны еихсуан. Убри ақьаса аҵӷа ԥҵәаны илазышьҭуа аԥара игауан. Абри Наҩеи дахьнеилакгьы ахысраҿы иара игауан. Аԥсуа Наҩеи ҳәа ишьҭан зегьы. Абри ԥҳәыс дааигеит. Абзыцәашьцәа хҩык дыҩнардеит. Ибзыцәашьа аиҳабы дааиԥхьан дизҵааит: – Ачара зурц сҭахуп, ишԥазуеи? – ҳәа.
– Уара уззымдыруа аӡәгьы дыҟам, уқыҭаҿы аӡә даанмыжькәа зегьы ираҳә, – ҳәа иеиҳәеит.
– Ибзиоуп, – иҳәан, уи дишьҭит.
Агьи, ибзыцәашьа аиҵбы, диԥхьан дааигеит: – Аҭаацәара салалеит, ачара зуеит, ишԥазуеи? – иҳәан, – Уара Самырзаҟан уадыруеит, Уадышь уадыруеит, Гәыдауҭа уадыруеит, уахьадыруа ироумҳәауеи, – ҳәа иеиҳәеит.
– Бзиоуп, – иҳәеит.
Агьи, аиҵбы, дааиԥхьан дааигеит: – Аиҳабы абас сеиҳәеит, уи
ишьҭанеиуаз сыбзыцәашьа абас сеиҳәеит, уара исоуҳәозеи? – ҳәа диазҵааит.
– Урҭ ирҳәаз бзиоуп. Сара иуасҳәо убриоуп: ачарахь иааиуа жәҩашәаҟьала ирча, – иҳәеит.
Усҟан арахә рыман, агәақьҳәа арахә ршьуан. Цәык ишьыр, ҩыџьа ракәын изтәыз. Наҩеи жәҩашәаҟьала ачара иуит. Ажәлар еимыҵны ицеит.
Наҩеи инышәынҭра, аҵангәара аныҟарҵозтәи, ацементи акәтаӷьи еилаҵаны иҟаҵан. Абри Гамгьиаа ахьынхауа Ҷлоу, убра иҟоуп, уажәыгь иубот, «Наҩеи иқәаҵа» ҳәа иҟоуп, «Наҩеи иӡыхь» ҳәа иҟоуп, «Наҩеи иҵангәара» ҳәа иҟоуп. Наҩеи аибашьра дахьцаз, сумкак – амгьали акакани ҭаны ибеит. Грециа иҳабашьуаз амгьали акакани еидкылан ирфауан. Амри иман даан, ииҭеит илаҵа ҳәа. Илеиҵан, – усҟан аҳәа аҟаӡамызт, – ара игылауаз кашәауан, икашәар, игылауан ижәпаны. Убыс Аражәпара ҳәа иашьҭалеит. Гаду ирақәа ҳәа ирышьҭан.
Ҳара ҳабиԥара Наҩеи ила иҟаӡам. Ҳара ҳабиԥара хазы иҟан. Дыҟан Ҵәыџь Нагәагәа ҳәа. Гаду ҳәагь дыҟан иашьа. Нагәагәа ихшара аарцә иҟоуп, Гаду ишьҭамҭа – нырцә. Жәаҩа абиԥара ҳары ҳҿы иааиуа Нагәагәа ишьҭроуп.
Ҵәыџьаа хҩык аишьцәа аҟан, Ԥсҳәы инхон. Ауаҩы дыршьит. Ауаҩы дыршьын, Ԥсҳәы иҭыҵит. «Ҳаибганы, агьҳмыхькәа, Елыр, умчала уа уҟны ҳаннеи, ухьӡала аҳаԥшьа ҟаҳҵоит!» ҳәа ирықәырҵеит ахҩык аишьцәа. Идәықәлеит. Ишаауаз, ираҳаит аӷацәа шрышьҭаз. Ианраҳа, иҟарҵооз? Инеины ахәажәраҿы итәеит ахҩык аишьцәа, ахәажәра илатәеит. Арҭ шаҟа итәаз уара идыр – мышкома, мыш ҩажәома, жәохәымш рома. Арҭ аӷацәа раԥхьа ииасуеит, ицот – иаауеит, ицот – иаауеит, ирышьҭоуп. Аҵәыџьбақәа рыԥсы ӡаны ахәажәра илатәоп. Ргәы аныԥҵәа ашьҭазааҩцәа, еиҭагьежьын Ԥсҳәыҟа ицеит. Арҭ анца, ахҩык ҩагылан ишиашаз Елыр иааит.
Елыр ианааи, – Ҳаибганы, агьҳмыхькәа ҳааит, ныҳәарҭас ушьҭаҳхуеит, – рҳәан, Ҵәыџь зхылаҳәоу Елыр ныха ахьӡала аӡатә рымоуп.
Ахҩык иааиз – аӡәы Гыртәыла дагеит, ҩыџьа арахь иааит. Гыртәыла иагаз дҭаацәарамхаӡеит, ус дыԥсит иаџьал аан. Анҭ аҩыџьа рахьынтә аӡәы Ақыдра дцеит, аӡәы Андроу дынхеит.
Абарҭ аҩыџьа иаархылҵыз роуп Ҵәыџьаа ҳәа изышьҭоу. Ахәажә быца шашны ҩныс иҟаиҵаӡом, ԥацхасгьы иҟаиҵаӡом Аҵәыџьба, избанда аӷацәа анрышьҭаз ахәажә иахьчеит. Ҵәыџьаа ахәажә ԥырҟаӡом.
Ҵәыџьаа Ԥсҳәытәқәоп шьҭрам ҭала. Аишьцәа хҩык ыҟан. Ауаҩшьра аҵыхәала ибналеит. Рҭаацәара дара шаауаз, Бабушара ҳәа иахьашьҭо ара гылан, аҭаца ахшара длоуит. Бабышь ихьӡырҵеит ииз аҷкәын. (Бабышь ира ҳәа захьӡугь убриазоп.) Арҭ Ҷлоу ақыҭа иалалеит. Ара уаҩытәыҩса дынхо иҟаӡамызт, аҭауад дынхон Ачба нахьхьи Мықә ашҭаҿ.
Иааз Ҷлоу уахьалало аҭыԥ бзиа ааныркылан иҟоуп ҳәа аниаҳа, анхарҭа римҭаӡеит, «шәықәҵны шәцароуп!» ҳәа абрахь, Андроуҟа, аҭыԥ дирбеит. Арҭ ааҟәымҵӡакәа абна алырхаауа – ирулакгьы нхарҭа ҭыԥс ишьҭырхырц ишаҿыз, ран дыԥсит убраҟа. «Ҳан хьыӡла даҳжыроп» рҳәеит. Ран Абрыскьыл-ԥҳан, уаҩык ишиимбац еиԥш дауын. Жәаҩа уӷәк ацәқәа ҵарҳәеит. Убарҭ ирыцраҳәаны Андроу ахахьы дыржит лара. Даргьы нырцә-аарцә ҩыџьа ақәынхеит, аӡәы Кәыдрыҟа дынхеит.
Абра, Андроу, акәара алсуеит, Аџьбара ахьӡуп. Ҵәыџьаа уаа џьбарақәан, уаа цәгьақәак ракәын, убриаҟынтә абри акәарагь Аџьбара ахьӡырҵеит. Андроу захьӡу – ан ироуны дахьыржыз азоуп.
Атәанбагьы Амқанбагьы наҟ ихыҵны иааит, Шәантәылантәи. Ана иҟан, ара иҟан – аҳак иҟны инеит. Арҭ рҩыџьагьы Жәеиԥшьаақәан. Ари Атәанба ижәла идыруан, ари Амқанба ижәла иӡдырӡомызт. Аҳ дҩарыхәаԥшын – қәыџьмақәак роуп. Дахьцо ицуп, дахьаауагьы ицуп.
Ус ишааиуаз акәымкәа, аҳ иҟны уаҩ дқәылт. Аҳ шьоура ддәықәлеит (анҭ аҩыџьа рымацара ракәмызт, ажәлар ицын). Уахык џьара иԥхьеит. Иҩагыланы рҿынархеит, ицоит уажәы. Ишлеиуаз акәымкәа, аҳ деимсеит, ицыз зегьы «хир», «хир» рҳәеит. Ани Амқанба ҿимҭӡеит. Ӡык аҟны илыбаауан убри аамҭазы. Амқанба аӡаҿы ажәжәаҳәа иҽыӡәӡәаны, дыҩны дааин аҳ иҟны, «хир» иҳәеит.
– Ужәланҵәеит, узҿу закәызеи? – ҳәа ҿааиҭит аҳ. – Ҩахьхьи умеимсеи, – иҳәеит Амқанба.
– Ҩахьхьи сеимсазар, уа иумҳәоз!
– Уа иабасҳәоз, сҿы ӡәӡәамызт!
Ианыхынҳә ашьҭахь, Дәрыԥшь анхамҩа рырҭт. Аха иазууеи, адгьыл еимаркит. Амқанба с-Мқанбоуп иҳәеит, Атәанбагьы с-Тәанбоуп иҳәеит. Ани Амқанба иаҳа иҽирӷәӷәеит, Атәанба нхамҩа ииҭом. Ҭыԥ аниимҭалак, деиҭаҵны арахь дааскьаны дынхоит. Ари усхт. Атәанба абас мацара хәынтә дыхҵәеит, егьыгь – хәынтә. Ари дааины ара данынхалак, егьи аҩада днеины диванхоит.
Лыхни Дәрыԥшьи рҳәааҿы аџьқәа гылоуп. Амҵан ажәлар еизигеит аҳ, «абарҭ рус шәыӡба» ҳәа. Иҩахәаԥшын, Амқанба диашамхеит. Аԥхьа иахьынхоз днаган Атәанба ддырҩуеит, дахьынӡацо, иахьынӡаилшо иара ирҭоит адгьыл.
Атәанба дыҩит, дахт-дахт, аха дааԥсеит, дкаҳаит. Дахьынкаҳаз инапы ҩеиҵихит, ихылԥа ааихыхны иршәит. Убри ахылԥа ахьынкаҳаз аҵәы адырсит. Тәан ихәы ахьӡуп убра, Дәырԥшьоуп иахьыҟоу.
Хҩыуаак аишьцәа аҟан. Ҳабиԥара зхылҵыз Бақьҟан ихьӡын. Ҩыџьа хацәа бзиаӡақәан. Абри ҳара ҳазхылҵыз дреиҵбын, рымаҵ иуан: иҽыжәиҵон, иҽыжәихуан, дрывасӡомызт. «Уца уаргьы, џьара шәарахк ушьып» рҳәон, аха дцаӡомызт, избан акәзар «сеиҳабацәа иреиӷьны ахьӡ ҟасҵар ҟалаӡом» ҳәа.
Аҳак дыҟан, хҩык аԥҳацәа иман. Амҳареи аҩндуи рыбжьара аҳ арахәыц быжьганы амацәаз кнеиҳаит. «Ҽыла дыҩуа дшааиуа арахәыц ԥҵәаны, амацәаз каршәны, иаԥсуа маҭәа амаӷра иҭаршәны изго ида сыԥҳа аӡәгьы дисҭом!» ҳәа ақәра ҟаиҵет.
Иахьа ихысит, уаҵәы ихысит, уаҵәашьҭахь ихысит, иааит аҳцәа рԥацәа, атәыла дырбгеит, аха аӡәгьы акгьы изыҟамҵеит. Нас, аӡәы даакылххын, аҽыхәа-еҵәа дақәтәаны, даарылаххт аҵыхәтәаны. Аҵықьҳәа деихсын, амацәаз имаӷра инҭаиршәит. Аӡӷаб даалбаарган, иҽыхәда дықәиртәан дигеит. Даҽа қыҭак ахь диган диҵәахит. Дааит аҩны.
Ҩыџьа аишьцәа ицаз гьежьны иааит.
– Иҟашәҵеи иахьа шәахьцаз? – ҳәа дразҵаан, – Уи аҩыза амацәаз лазышьҭуадаз, – рҳәеит, – аӡәгьы агьҳалымшеит. Хаҵак днеин, ҽыхәаеҵәак дақәтәаны, амацәаз ҿыршәаны, аӡӷаб дигеит.
Даҽа мчыбжьык анҵы, аҳ агәыбжьанытә аӡӷаб дықәиҵет. Абригьы убыс амацәаз ԥҵәаны иҟазҵо дииҭот.
Аишьцәа еиҭацеит. Атәыла дырбгеит, аха акгьы рзыҟамҵеит. Дааин дыҩрылагьежьын, аҵықьҳәа деихсны амацәаз лаишьҭын, имаӷра илҭаршәны, агәыбжьанытә аӡӷаб дигеит.
Ахԥатәи аӡӷабгьы дықәиҵет аҳ, хҩык имамыз. Аҽеиқәа дақәтәан алаҳәеиԥш даакылҟьеит аӡәы, дхысын, ари аӡӷабгьы дигеит.
Аӡә қыҭак ахь диҵәахит, агьи ҽа қыҭак ахь диҵәахит, агьигь ҽа қыҭак ахь диҵәахит.
Иааиуан арҭ иашьцәа аҩны, – Иҟашәҵеи? – ҳәа дразҵаауан.
– Уаҩ иҟаимҵац ҳзыҟаҵозма?! – рҳәеит, убра аӡә днеины аҽыхәа дақәтәаны иҟаиҵаз атәы, аҽыз дақәтәан иҟаиҵаз атәы рҳәеит, аҽеиқәа дақәтәан иҟаиҵаз атәы рҳәеит. Нас рҳәеит:
– Ҳарахә урыдхалт зынӡа, зегь ҳахьӡ-ҳаԥша ӷәӷәоуп, уара умаҵуҩуп ҳәа ауаа ҳхыччо аҵкьыс, шәақьк аашьҭыхны абрахь уҩхалан џьара шәарыцара Ашәбаарха шыҟоу уца, – рҳәеит.
– Сымцо, – иҳәан, дҩагылан дцеит.
Дцеит Ашәбаарха, хыхь дхалеит. Дахьыҩхалазы Аҳәаҭраӷдара ҳәа иашьҭан, ҳәа-дук анышә рпыпуа ишцәыҵаз ибеит. Ишәақь аҵла инкыдиргылан, иаҳәа шиҟәныз аҳәа дашьҭалт искуеит ҳәа. Иргьежьуа, иргьежьуа, иргьежьуа – аҳәа ырааԥсаны иааникылт. Ахәда итәӷәыбжьара ибжьарӷәӷәаны иааникылан, иҟатаз ҵлакы ааирхәан, иаҳәала иааҵәирԥссан, иаашьҭхны аҳәа абра иахеиҵет. Аҵла ԥҟьан иԥеит, аҳәа ҿыжуа уа иахакнаҳауп. Еиҭа дцеит шәарыцара. Дшааиуаз, амшәҳәыс аҟыжбжьы иаҳаит. Данԥшы, ҵла дуӡӡак кажьуп, ашьапаҟны амшә ыҵагәыгәуп. Амшәҳәыс ақды иқәлан иааиуа, иааиуа – аҵыхәанӡа инаиуеит, ихәмаруеит. Аин ахы ианықәслакь иԥханаҵот, еиҭааиуеит. Абас ишыхәмаруаз гәеиҭеит. Иԥсы ӡаны дааин, иахьыгьежьуаз днатәеит. Дыштәаз, амшәҳәыс ааимҭаз даамҵасны икит. Длаҵҟьан дыҩт. Амшә ыҩны ишьҭалеит, амшәҳәыс ҟыжуеит, амшә ҿыжуа ишьҭоп. Дышнеиуаз акәымкәа (Ахкылаҵара ҳәа иашьҭоуп џьара Ашәбаарха, убригь иара иоп иахьӡызҵа), аҵла еимҿаԥа дук ыҟан, иҳазырҭра ахы ааҭихын, инапала абри абжьара иҩабжьаирҟацан, «абригь Ахкылаҵара ахьӡзаат» ҳәа гәаныла иӡбны алада дҭалеит. Амшә ишьҭоп, амшәҳәыс ҿыжуа иҩыҵракуп. Дышиашаз ахуҳәа Бақьҟан ҳәа иахьашьҭаз данылбаа, ажәлар амшә ахәаабжь раҳаит, амшәҳәыс аҿыжбжь раҳауеит. Иашьцәа зегь еибарыҩны инеизар, амшәҳәыс итәӷәыбжьара иаабжьеикын, амшәгьы деихсны ишьит.
Ажәлар аумашәа ирбеит, «ахьыӡ ҟаиҵет» рҳәеит.
– Хәҩык аҷкәынцәа шәца, – иҳәеит, – абригь-абригь адгьыл аҿы Аҳәаҭраӷдара ахьӡысҵеит, убра аҵлаҟны икнаҳауп аҳәа, илбаажәг, – иҳәеит. – Шәҽаҿашәымҵан, ишәшьы, – иҳәеит. – Ишәзыҟамҵозар, са сшәыццот, – иҳәеит.
– Уаалароуп, – рҳәеит.
Еиманы инкылсит. Ишнеиуаз, Ахкылаҵара ҳәа иахьахьӡиҵаз ианнеи, – Аа, ахы ахькыласҵаз, абра Ахкылаҵара ҳәа иашьҭазаат! – иҳәеит.
– Аҳәаҭраӷдараҟны ианнеи, аҳәа ҿыжуа икнаҳауп. Аумашәа ирбеит, ихагахеит. Нас, аҳәа еихсын, илбааргеит аарлаҳәа, акьат ианҵаны иааргеит.
– Ачара узаауроп, – рҳәеит иашьцәа.
– Мамо, ачара аауазар шәыхҩык аҳәсақәа шәзаазгот, – иҳәеит. – Аҽыхәала аҳ иӡӷаб даазгаз са соуп, – иҳәеит, – аиҳаб узыҳәан дҵәахны дсымоп, аҽыз иақәтәазгьы са соуп, иаазгаз агәыбжьанытә дусҭот, – иҳәеит. – Аиҵыб са дсымазаат, – иҳәан, рыхҩык рчара ҟаиҵет.
Убырҭ ирхылҵыз ҳауп ҳара Амҷаа.
Аҩбатәи амҳаџьырра анцоз ҳабду рыцҳа иаҳәшьа хәыҷи иареи бналт Нхыҵҟа. Шьхала ишаауаз, иаҳәшьа хәыҷы амҩан аҭуџьарцәа дырӡеит. Дхыҵын, Ахәҵа, Сангәлиаа ахьынхоз, убра даанагеит ҳабду рыцҳа. Убра дыҟан кыршықәса.
Убри ашьҭахь дгьежьны дааит Џьгьарда. Ашьҭахьы аԥҳәыс дааигеит, Аҩардан-ԥҳа дааигеит. Абыржә ҳара ҳахьынхо, абра, анхара-анҵыра далагеит. Аҷкәынцәа ԥшьҩык ихшеит. Иҷкәын аиҳабы раԥхьатәи Аибашьра ду далахәын, Дикаиа дивизиа ҳәа изышьҭаз далан. Убрахьынтәи аҳамҭақәа ирҭақәаз – аҳәақәа ҩба – ааигеит. Уи дыԥсит дҭаацәарахаанӡа. Ишьҭанеиуаз, саб рыцҳа, аԥҳәыс дааигеит, Аҷкотуа-ԥҳа дааигеит. Убри илыхшаз ҳауп ҳара.
Аеҳәшьцәа аӡәы Ақаџьаииа диман, аӡәы Абигәаа диман, аӡәы Гәлиаа дрыман, егьи Ԥсардиаа дрыман.
Ҳара ҳабду рыцҳа Нхыҵтәуп. Уахь инхот ҳашьцәа рацәаҩны, Жане рыжәлоуп. Убра Жане ҳәа аӡгьы ыҟоуп.
Ҳара, Ануаа ҳажәла, хҩык аҟан: Ԥинаҭ, Ԥинаҭиа, Ӡаӷәар. Абарҭ аԥра иақәтәан иаауан, амала иахьынтәаауаз сыздырам. Амҩан раԥра ԥхасҭахеит. Ԥинаҭи Ԥинаҭиеи аанижьит Ӡаӷәар, дцеит излаҟарҵаша ак ааигарц.
– Са саанӡа абра шәыҟаз, сшәымбар – сыԥсит, мамзар – саауеит, – иҳәеит.
Дыԥсу, ихьыз сеидру – уаҳа ихабар рымбаӡеит. Дара Саҭамашьо иӡхыҵт. Уа, абаа рбан, иҩналт, аха абааҿы иргәамԥхеит. Изыргәамԥха
уиоуп: «абри зтәу даҳазар, дааир са шәыстәуп ҳәа ҳаикыр аҵкьыс» рҳәан (бнаран, абга ртәарҭа акәын), убра абна дырхын (иузымҭодаз амаҭәахә!), ақәацә дыргылт, ахан дыргылаз џьушьома! Ахыхьчага абџьар рыман.
Ус омаамҭа ҵит. Аӡә дыԥсит, аӡә даанхеит. Инхаз иԥҳәыси иареи – ӡӷабки ҷкәынки роут, иҟоуп. Ишыҟаз акәымкәа, Ахәарҵкьиеи Агьемуеи (урҭ Жәыргьыҭтәқәан, ауаҩы дыршьит; уажә Кьиутаа ҳәа изышьҭоу Гьемуаан) Егры ирны ишаауаз, џьара иԥхьеит. Усҟан ус иҟан: Егры узырыр арахь – уанахон. Уанахот, аха акруҿазҵода? Адгьыл умазароуп. Агьемуа дҟьын, Ахәарҵкьиа дҟәышын. Ашьапызаҵә ҳәа аԥсаатә ыҟан «кьҩиит, кьҩиит, кьҩиит» ҳәа иааины уааҵра-сыҵраҿ ҿнаҭуан. «Аа, анаџьалбеит, ԥсрак ҳақәшәома?!» ҳәа рҳәон ажәытә, ишәон, уажә иҟаӡам. Амни абжьы раҳаит.
– Уеихсны ишьы, ҳарцәом, – иҳәеит Ахәарҵкьиа.
Агьемуа деихсны ишьит.
– Иахьарнахыс у-Кьиутзаат, – иҳәеит Ахәарҵкьиа.
Ари зиҳәо уиоуп, днеир, абри тәыс дҟаҵаны, дигарц игәы иҭоуп
Ахәарҵкьиа. Тамшь дааит. Алақьсандра Ачба иаб Маҳмуҭбеи ихьӡын, убри иҿы дааит. Уахь дыҩналаанӡа ус иеиҳәеит Агьемуа: – «с-Кьиутуп, сынхаҩуп» ҳәа ҳәа, «узтәыда?» ҳәа дуазҵаар, «сара устәуп» ҳәа ҳәа, нас адгьыл ҳаиҭот, уареи сареи ҳақәынхот, – иҳәеит.
Дақәшаҳаҭхеит Агьемуа, дҟьымзи!
Ахәарҵкьиа днеит Ачба иҟны.
– Са саамсҭоуп, – иҳәеит, – атәы дсымоуп, – иҳәеит.
– Дарбану?
– Д-Кьиутуп, – иҳәеит, «д-Гьемуоп» иҳәар иуазма, Агьемуа даамсҭан!
Кьиут ҳәа ажәла имаҳаӡацызт Ачба. – Дааг арахь, – иҳәан, дааигеит. – Иужәлои?
– С-Кьиутуп, – иҳәеит ани аҟьы. – Абри уитәума?
– Ситәуп, – иҳәеит.
– Адгьыл умазаат! – иҳәеит Ачба. – Аха ишусҭо убысоуп: агәыжь уақәсыртәот, Тамшь ашьха уцаны ауаа уцны, уакәшо, уакәшо, уакәшо – абри агәыжь гылан иԥсаанӡа узхысуа уаагьы дгьылгьы уара иутәызаат, – иҳәеит Ахәарҵкьиа изыҳәан.
– Аха иахьа ара уԥсы шьо, уаҵә ана уԥсы шьо, ҟаи, шаҟа иулшо уныҟәаны.
Ахәарҵкьиа дныҟәо, дныҟәо, дныҟәо – Кәыдры ахықә дықәлан Ануа дахьтәаз дааит. Аилашәшәрахь еихахьеит, амца рбеит. Амла иакуеит.
«Абра ҳнеип, шәанаџьалбеит, иудыруеи, акахьаҳфо ыҟазар!» – рҳәеит. Ианнеи, ӡӷабки ԥҳәыски ыҟоуп.
– Шәзусҭада, шәабаҟоу, шәзакәи? – рҳәеит. – Шәхала шәоума иҟоу?
– Ҟаи, схаҵеи сыҷкәыни шәарыцара ицеит, – лҳәеит аԥҳәыс.
– Иауа, амла ҳакуан, амҩаныфагь ҳҭахын! – иҳәеит Ахәарҵкьиа.
– Уажәыҵәҟьа иааиуеит, афатә урҭ ирыман имцаӡеит! – лҳәан, афатә
ҟалҵеит. Ус анҭгьы ааит.
– Шәызтәыда Ануаа?
– Анцәа ҳаитәуп, адгьылаҿ ҳаҟоуп, уаҳа акгьы сыздырам, – иҳәеит
Ануа.
Амҩаныфа рырҭан, Кындӷаа рфермаҿ днеиуаны, Ахәарҵкьиа
игәыжь ԥсит. Шьапыла инеит аҳ иҿы. (Тамшь акәын аҳ дахьтәаз.) Ашаҳаҭцәа амоуп, ауаа ицуп, ирлас дымныҟәар аҳ дишьуан.
– Уабанӡацеи? – иҳәан, – Сакәшан сааит ишуҳәаз, Ануагь дҭаскит, – иҳәеит. – «Узтәыда?» анысҳәа, – «Анцәа ситәуп, уаҳа уаҩы ситәым» ҳәа сеиҳәеит, шьҭа уара иуҭаху сызу, – иҳәеит.
– Ануа ида зегь уара иумазаат! – иҳәеит Ачба. (Ауаагь ыҟаӡамызт, бгамзар акгьы имоут ари!)
– Ануа дызсумҭои?
– Ануа Анцәа ситәуп ҳәа ахьиҳәо умаҳаӡои! – иҳәеит. Ақьаҳиацәа ҳәа иман аҳ – амаҵуцәа, убарҭ изишьҭит Ануа. Дааргеит Ануа.
– Иужәлозеи?
– С-Ануоуп.
– Уабанхо?
– Абра Аупараҳ сынхот, – иҳәеит. (Аупараҳ ҳәа иашьҭан усҟан
Кындыӷ абна.)
– Нас, узтәыда? – иҳәан, – Анцәа ситәуп, уаҳа сара уаҩ дсымаӡам, –
иҳәеит, – Иуасҳәо уаҳауама? – иҳәан, – Аа? – Улҵны уааны Лабра унха! – иҳәеит.
Иажәа хеиҵан, даан, Лабра дынхеит. Жәабаҟа-жәохәҟа шықәса цеит. Ауаагь ҿиеит, ԥыҭҩык ҟалеит Ануаа – жәабаҟа ҭӡы. Ианрызҳа, ианҭбааха, – Уара, еи, абра аҳҭны ахықә ҳақәтәоуп, аҳ шәыстәуп ҳәа дықәгылар ҟалоит, наҟ ҳақәҵны ҳцап, – рҳәан, рқәацәқәа кажьны, Ануаа рхәы аҵаҟа арха иааны инхеит. Усҟан уа хьараны иҟан, мышәтәарҭан.
«Ануаа хҵәаны ицеит» ҳәа иарҳәеит аҳ. Иҩызцәа аашьҭыхны дааит аҳ. – Уара, шәанаџьалбеит, шәаан шәабаланхеи?! – иҳәеит.
– Ҳара Анцәа ида уаҩы ҳаитәӡам, уххь аагеит, аҳ, егьырахь уара
иахьуҭаху азны ҳахиоуп – цхыраароума, ҩызароума. Атәы ҳәа ҳҟоуҵар ҳа иаауӡом, – рҳәеит.
– Тәыс шәҟасҵаӡом, уаҩы шәитәӡам шәара, – иҳәеит. – Цәымҟыр шәылатәаз, Цәымҟыр, Цәымҟыр! – иҳәан, аҳ дцеит.
Убринахыс убри аҭыԥ – Тамшь агьеран ахьеиҭарҳауаз ааигәаӡа – Цәымҟыр ахьӡхалеит. Нас хәыҷ-хәыҷы, хәыҷ-хәыҷы амшәқәеи абгақәеи наҟ инаскьацԥхьаӡа адгьыл хырҿо, адгьыл хырҿо – Ануаа ахәы ихалан инхеит.
Абасоуп Ануаа рҭоурых шыҟоу.
Аԥсҳа дыҟан, иҳәеит, Аԥсны аҳ. Имх арашәара иаҿын, иуааҳәцәа ҭан. Дреиҽырбан днеин, иаргьы дырхагылан аус иуан. Дышԥшыз, икәтыхьча дцеит агаҿахь. Дахьцаз, абга ссеи абга дуқәеи иааилалан, абга дуқәа зегь рыхәдақәа ԥыжәжәаны, абга ссақәа рқьышә ашьақәтата, – ус ибеит акәтыхьча. «Ҟаҳ, акаамеҭ ҟалеит!» иҳәан, акәытқәа лкажьны, дықәлан дааит Аԥсҳа иҟны.
– Уанаџьалбеит, уабаҟаз, укәытқәа абаҟоу? – иҳәеит аԥсҳа.
– Абга ссеи абга дуқәеи агаҿа иахьаакылсыз иааиқәԥан, абга дуқәа зегь рыхәдақәа ааԥыжәжәаны илкарыжьит, – иҳәеит. – Абга сса ашьа рҿашәы иҟан. Нас акәытқәагь азызуааз, ахырзаман анызба, сааит, – иҳәеит.
– Уи ус иҟалалот, аха уца уара, арахь укәытқәа уман уаа, – ҳәа еиҳәеит.
Иҿынеихан, акәытқәа иман даарцын дцеит. Аԥсҳа, ашьшьыҳәа арашәацәа даарылҵын, аҩны днеин иҽеилеиҳәет, иԥҳәысгьы, – Бҽеилаҳәа, – ҳәа леиҳәеит. Рҽааиларҳәеит.
– Сара сцоит, сыԥҳәыс лышьҭрахь ԥсрак ҟалеит, – иҳәеит Ануа иахь.
Уи ихаҭыԥуаҩ иакәын, диҩыза бзиан, дивагылан аус ициуан. – Уара сара саанӡа абра еиҳабыс уамаз, – ҳәа еиҳәеит Ануа. Ашьшьыҳәа Ануа еиҳабыс дҩарҭеит.
Аԥсҳа дцеит, дцаӡеит. Дмааит.
Аԥсҳа дышнеиуаз, Елыри Аҽгәареи рыбжьара илаба наирсын, аӡыҵыхны ижәит. Уаҳа арахь дымгьежьит. Дцеит – дцеит.
Ануа аус рыциуан, дыҟан, деиҳабын аԥсҳа иҭыԥ аҟны. Дшыҟаз, азакәан убри еиԥш иааит, – ажәлақәа рырҭон. «Шәааи» ҳәа анрарҳәа, рҿыҩархеит. Ануа аҽы бзиаҵәҟьа дақәтәеит. Ахәарҵкьиа аҽада дақәтәеит. Аҩыџьагьы рҿыҩархан ишнеиуаз, агәашә ааигәара ианнеи, – Сааԥсеит, абааԥсы, уҽы сақәыртәа ҳамҭак, – ҳәа Ахәарцкьиа Ануа еиҳәеит.
Дылҽыжәҵын дақәиртәеит. Иахьнеиз, иааҽыжәҵын хыхь ихалт. Иахьхалаз – ажәла рырҭон.
– Ануа, уҭауадын уара, Аԥсны уеиҳабын, Аԥсны аҳ уакәын, аԥсҳа уиҭынханы уҟан, аха уара адырра умам, аҽада уақәтәоуп, унхаҩызааит, – рҳәеит. – Уара, Ахәарҵкьиа уаамсҭазааит! – рҳәеит.
Сара изласаҳахьоу ала, – саб рыцҳа иҳәахьан, – ҳара, Кәаӷәаниаа, Қьач абаантәи илбааз уаауп. Иарбан шықәсоу-егьиу сазымҵааит, аха са излаздыруала, изласаҳахьоу ала, уаҩшьрак аҵыхәала иқәҵит Қьач абаа.
Кәаӷәаниаа Қьач абаа аныха рыман, иахылаԥшуан, дара иртәын, ныхаԥааҩцәан. Ишырҳәо ала, раԥхьаӡа убри аныха, Қьач абаа, андыргылоз, иамузаап, еилаҳауа, ихәашхәашо ицо иалагазаап. Уи – знык, уи – ҩынтә, – уи – хынтә. Усҟан аԥшыҩцәа ыҟамзи, убырҭ изларҳәаз ала, ауаҩԥсы далаумҵакәа абри абаа иагьа ҟауҵаргьы иузыргылаӡом. Иуасымҳәеи, знык идыргылан, иҵыҩрит, ҽазнык идыргылан, ибгеит. Акәаӷәаниагь дацрымҵит. Аԥшыҩцәа «ауаҩԥсы даламкәа акгьы узыҟаҵом» анырҳәа, Акәаӷәаниа инапаҿы иҟаз ауаа абаа иалеиҵарц иӡбит. Руаӡәк еиликааит иԥҳа абаа даларҵарц ргәы ишҭоу. Ауха иԥҳа диманы дыбналот. Хәык, ҩ-хәык днархысын, џьара даагылеит, избанзар усҟан уиаҟара ирышьҭалаӡомызт. Ҭаацәаныла дыбналан дахьаанҿасыз аҭыԥ аҿы ашықәсан аџыш еиҭарҳаит. (Иахьагьы убра Сақаниа-ԥҳа лџышҭра ҳәа иашьҭоуп. Ашьха ицахьоу иззымдыруа дыҟаӡам уи аҭыԥ. Ус анакәха, д-Сақаниа-ԥҳазар акәхарын абаа иалеиҵарц ииҭахыз.)
Уи дизаламсеит. Данизаламса, ижәлантәыки Чегьиа-ԥҳаки алеисот.
Абаа иргылеит. Иахьагьы игылоуп Қьач абаа. Акәаӷәаниа убра дшыҟаз уаҩшьрак дақәшәан, Қьач абаа ныжьны дхымҵыр амуит. Дхыҵт аха, ԥшьҩыуаак аишьцәа аҟан: Башь, Сузар, Ҵҟәыҵҟәа, Быбра. Абарҭ аԥшьҩыкгьы аишьцәа рҽеихыршеит. Ишааиуаз акәымкәа, џьгьардааи кәтолааи ҳҳәаа аҟны Аҵәасара ҳәа иҟоуп ҭыԥк, ҩыџьа аишьцәа аҵәы адырсит абра ҳаагылот ҳәа. Аӡәы Гәыԥ дцеит, аӡәы Аӡҩыбжьа дцеит. Амала, ииашаҵәҟьан исызуаҳәом аха, изласгәалашәо ала, Башьи Сузари роуп Аҵәасара аҵәы азырсыз. Ҵҟәыҵҟәеи Быбреи Гәыԥи Аӡҩыбжьеи аҵәы адырсит. Урҭ аишьцәа аԥшьҩык архнышьнак еиҩызҵәаз ракәын, анки абки ирыхшаз, аха абас еиҟәнагеит.
Ара, Аҵәасара, аҵәы азырсыз аишьцәа руаажәларгьы рыцын, уахьынтәи ирыцылбааз. Аишьцәа руаӡәк, иаҳа еиҳабыз иакәхап, игәыжь икәадыр лақәҵаны дынҭыҵит. Иҭаацәагь ус реиҳәеит: «Ныҟәара сцот,
ҩаха-хаха сзымаауазаргьы шәысцәымшәан!» ҳәа. Усҟан уажәеиԥш амҩадуқәа абаҟаз, аграпара даныланы дышнеиуаз, Ачаа ртәарҭаҟны днанагеит, Чаарқыҭ ҳәа абыржә иахьашьҭоу. Ачаа ртәарҭаҟны даннеи, ихәлахьан.
– Уа хәылбзиақәа! – ҳәа данымҩахыҵ, – Бзиа убаат, бзела уаабеит! – ҳәа иарҳәеит.
Аԥсшәа анеибырҳәа, – Узусҭада? – ҳәа ианҵаа, – Сныҟәаҩуп, сымҩасуеит, шәгәы иацәымӷымзар, абра сыԥсы ааиҭаскуеит, хәыҷык сааԥсаны сыҟоуп, – иҳәеит.
Ачба ус ирыдиҵет имаҵуцәа: – Амҩасҩы какалк ишәыркы, иԥсы ишәыршьа, игәыжьгьы акьахь ақәхны акраҿашәҵ-егьи, – ҳәа анреиҳәа, – Сара какалк сшәыркуазар, ҭабуп, уи азын мап скуам аха, сгәыжь акьах ақәшәымхын, хәыҷык сыԥсы ааиҭаскыр, ӡыхьшәашәак зжәыр, сеиҭадәықәлот, – иҳәан, игәыжь акьахь рақәимырхит.
Криҿарҵет, кридыржәит, нас кәахьчак наирҭан, марҭакгьы нацҵаны, инаиԥырҵны ицеит. Иаргьы хәыҷык иԥсы ааиҭеикит, ус днықәиан, иҽеилымхӡакәа. Ашьҭахь, аҵх агәы анааиҩнашоз, дҩагылан… Убра аӡҟы дгаран (усҟан аӡҟы дгарарҵаӡомызт), ашәанкьаҭ даниаалан дыцәан аӡҟы. Иҟама ааҭихын, ашәанкьаҭ аӡӷақәа лԥиҟан, икаба аҿацә аӡҟы днылеиҳәан, игәыжь акьахь ақәны игылан усгьы, дааин длақәтәан, аҩада иҿааихеит. Аҵәасара дааит иуаажәлар ахьыҟаз. Ауха аԥшқа диман дааит аха… Усҟан аҳцәа рхәыҷқәа дара ирааӡаӡомызт, ааӡара ирырҭон. «Ҳхәыҷы дыӡт-егьит» рҳәеит, аха ани Ачба дгаӡазма, – Суара згәаԥхаз аӡәы дигазар акәхап, хьаас иҟашәымҵан, ахәыҷы ихабар ҳмаҳар ҟалаӡом, – иҳәан, ишыҟаз акәымкәа, ахәыҷы жәиԥшь шықәса диааӡеит.
Усҟан ишаԥыз еиԥш, ауаҩы ааӡара даныргалакь, ма аҳцәа рхәыҷқәа ааӡара иандәықәырҵо, хәыӡа-фыӡа рыцҵаны ирышьҭуан. Хәыӡа-фыӡа ицҵаны Акәаӷәаниа иԥҳәысгьы иаргьы, ахәыҷ иаԥхьа иҩагыланы, иҩықәланы ҽнак шьыбжьышьҭахькы Ачба иашҭа иааҭалеит.
– Уа хәылбзиақәа!
– Уа бзиа убеит, бзела уаабеит! Узусҭада?
– Сзусҭогь – абри соуп. Ууара сгәаԥхан, ухәыҷы дызгеит, жәиԥшь
шықәса дсааӡеит, дузаазгеит. Иаргьы уаргьы шәеигымхааит! – ҳәаны, Ачба иашҭа дҭалт.
Ари Ачба ас ианиба, дишьҭуазма, дмалдамызт, дшьалдамызт, Бзыԥ инаркны Самырзаҟанынӡа аҳцәа адырра рыҭаны еизигеит.
Мчыбжьык ачара аҟан. Ачара иуит, ажәра ҟаиҵет, ажәлар дыдирбеит Акәаӷәаниагьы.
– Сыҷкәын дзааӡаз абри иоуп, – иҳәан, пату рықәиҵеит.
Анаӡӡеии абаӡӡеии, – Ҳа ҳцеит, уҷкәын дузынҳажьит, – ҳәа ианындәықәлоз, аҷкәын даанымгылеит Ачба иҟны.
– Сара анысгьы абысгьы издыруа сзааӡаз роуп, – иҳәан, ахәыҷы дрыцмаар имуит.
Ачба иҟаиҵооз, мчыла дизаанкылозма, дандәықәла, хәыӡа-фыӡа ицҵаны Аҵәасараҟа иааишьҭуеит. Усҟан Акәаӷәаниа еиҵҳәаны дынхомызт, ихҵәан иааз уаҩын, адгьылгьы уиаҟара имаӡамызт.
Ишыҟаз акәымкәа, мчыбжьык, жәамш анҵы, абри Ачба иуаажәлар иаԥхьа иргыланы, – ицныҟәоз ыҟамыз, ихала дныҟәозма! – «сыҷкәын дзааӡо иԥсҭазаашьа збап» ҳәа абри Акәаӷәаниа иҟны дааит. Акәаӷәаниа кәасқьакгьы иргылахьан, аԥхьа қьалак иҵан, аха. Ишихәҭаз дышнымхоз аниба, – Иухӡузеи, иумозеи? – ҳәа диазҵаауеит, занааҭс иумозеи ҳәа.
– Сара сныхаԥааҩуп, Қьач аныха амаҵ зуан, аха убри зегь кажьны сықәымҵыр амуит, смалгьы, сшьалгьы, сџьабаагьы убра инхеит, абра сааит, – ҳәа иеиҳәеит.
– Узыргәаҟуазеи, иуҭахузеи, сызлауцхраарызеи? – ҳәа аниҳәа, Акәаӷәаниа акгьы дамыҳәеит.
Аха изанааҭ анеиликаа, дзакәыз анеиликаа, абри Ачба идгьылқәа ахьыҟаз, – Абри уара иутәуп, – ҳәа ииҭот.
Абыржә Лабра ақыҭа Ахәырмара ҳәа иашьҭоуп, убраагьы ииҭот адгьыл, абра Кәтолгьы ииҭот адгьылқәа, ҳахьынхо, Ахуаа рҳабла ҳәа иахьашьҭоу, Ачба идгьылқәа ахьыҟаз. Адгьылқәа анииҭа ашьҭахь, сныхаԥааҩын-егьиин аниҳәа, Лацәышаа рнышәынҭра ҳәа иахьашьҭоу, џьгьардааи кәтолааи ҳҳәааҿынҵәҟьа, ӷәадатәи амҩа аҿаԥхьа, – убра иахьа кәаԥран иҟоуп жәытәнатә аахыс, – абра Ачба иуаажәлари Акәаӷәаниа иуаажәлари еицхырааны, калҭлеи, ведралеи, напылеи ашьхара ҟарҵеит, аҳаракыра ҟарҵеит. Аҳаракыра аныҟарҵа ашьҭахь, убра, аҩныҵҟа, Қьач абаа ацыԥҵәаха ҭаиргылот. Убри ашьҭахь иааиртуеит ауахәама, адикәан даман, апап даман – абас зегьы зегь рыла. Асовет мчра шьақәгылаанӡагьы убра уахәамараны иҟан. Иара уажәгьы уа Анцәа исахьа анҵаны, ицырцыруа иҟоуп. Ааигәа иазууазеи аха, Џьгьарда ашкол санҭаз, убрахь ҳцалон, схаҭагьы сыла иабахьан.
Ашьҭахь, ишыҟаз акәымкәа, хәыҷы-хәыҷла, хәыҷы-хәыҷла урҭ рабиԥара ықәҵуа даҽа биԥарақәак еизо, ҳара уажәы ҳахьынхо ҳааскьо, иаҳа-иаҳа ҳааскьо – абра ҳааит. Акәаӷәаниа идгьылқәа шьҭоуп акәымзар, уа Акәаӷәаниаа нхаӡом. Абыхәба Валерик ҳәа дынхон, сара
асамосвал сақәтәан, Нури Кьецба абри саб иҟны дааит: – Сашьеи сареи ҳаиҿыҵыр ҳҭахуп, абри адгьыл ҳзоужь! – ҳәа.
– Баба, адгьыл уара иуҭахызар, ҳара Акәаӷәаниақәа шьҭа ҳгьежьны аҩада ҳцан уа ҳанхом; уара иуҭахызар, ԥшӡала уқәӷьацаат, мап уцәызкуада, аҳәынҭқараа иурҭозар, сара мап скуама, баба, – иҳәан, ашьҭахь Нури сиԥшааит, Кәаӷәаниаа рыдгьыл ауп, «иара инапала ахаҳә сзықәиԥсаат», иҳәан, дсыҳәан, ҩ-реиск ахаҳә смашьынала изкасыԥсеит. Аха нас, изыхҟьаз сыздырам, Нури дахьхәын, Валери Абыхәба иаб даан дынхеит, иахьагьы убра инхот Абыхәаа.
Ачба дшыҟаз акәымкәа, машәырла дҭахеит. Камаҷыҷ Габлиа-ԥҳа ҳәа дыҟан, ҳанду лаҳәшьа лакәын. Убри дахьынхоз, абыржә Кәтол аконтора ахьгылоу аҿаԥхьа, убра аизараҟны Ачба дҭахот. Данҭаха, иаҳа дыззааигәаз Акәаӷәаниақәа рахьынтә аӡәы иԥаҵа ауижьуеит, мыш ҩынҩажәа иԥаҵа аужьын. Ачба Кәаӷәаниаа рнышәынҭрақәа рҿы джуп ҳәоуп ишыздыруа, Қьач ицыԥҵәаха ахьыҟоу Аҵәасараҿы. Убра дганы дыҩнаржит ҳәоуп ишыздыруа.
Бзаркалаагь ныхаԥааҩцәоуп жәытәнатә аахысгьы. Ҷыта Бзаркал рыцҳа кәтолтәи ауахәамаҿы папыс аус иуан. Қьач абааҿы Абзаркал ныхаԥааҩыс дшыҟаз сара издыруеит.
Аӡынааи Кәаӡааи аӡәы ҳаихылҵит ҳәоуп ирҳәо. Ԥсҳәы иҭыҵыз уаауп ҳара, Ԥсҳәынтәи аныхахә ҳамоуп, «Инал-ҟәыба» ҳәа ҳныҳәон. Аԥҳәыс ааигәа днеир ҟалаӡом ҳныхахә аҟны, уа аҳаԥшьа аҵоуп. Шықәсык ахь знык, асабша ауха, ҳныҳәон; иара ахьӡала аӡатә ҳзықәгылоуп, иахшаз ацә ҳныхахә иахаҳшьуеит. Аҵша ахшар, арыӷьарахь иргьежьны, «ухы уақәиҭуп» ҳәа иоуҳажьуеит.
Ԥсҳәы дҭыҵит ҳазхылҵыз, Шьамҟа ддәықәлеит. (Абыржә ҳахьынхо Шьам ҳәа иашьҭоуп.) Дшааиуаз, амҩан ҭауадк иҟны днанагеит. Диазҵааит:
– Уабатәиу, уабацо? – ҳәа.
– Ажәла ҳәа акгьы сымаӡам, – иҳәеит, – Шьамҟа сцар сҭахуп. Аҭауад дигәаԥхазар акәхап ари:
– Уаагыл, ажәлагь усҭоит, – иҳәеит.
Дааникылт уаҟа, адгьылгьы ииҭеит, ԥҳәысгьы дизааигеит.
Имаҵуцәа дырхыԥхьаӡалан димазарц иҭаххеит, димпыҵаимыжьт. Димпыҵаимыжьуашәа аниба, иԥҳәыс диман дыбналеит. (Иԥҳәыс лцәалтәымкәа дыҟан даныбналоз.) Амҩа дықәлеит дырҩегь Шьамҟа. Даҽаџьара деиҭананагеит ҭауадк иҟны, амҩа дшықәыз. Уигьы дидикылт, ихҭысызгьы иеиҳәеит.
– Ус акәзар, уааи арахь, са сахь, – иҳәан, дидикылт. – Уаангылозар, са исҳәо ҟауҵозароуп, – ҳәа иеиҳәеит аҵыхәтәаны.
– Бзиоуп, – иҳәеит, ус имҳәар ԥсыхәа имамызт, иԥҳәыс лыбаҩлтәымызт.
Уа дшыҟаз иԥҳәыс хшара длоуит. (Уанӡа ус иеиҳәахьан: «уԥҳәыс ахшара длоур, ажәла са исҭот» ҳәа.) Ҩыџьа аҷкәынцәа лыхшеит иԥҳәыс. Аӡә Акәаӡба ижәлеиҵеит, егьи Аӡынба ижәлеиҵеит. Убри алоуп Аӡынааи Кәаӡааи ҳазлеишьцәо.
Уагь даԥырҵит иара, Шьам ҳәа дахьашьҭаз дцеит.
Иахьа Аԥсны иҟоу, Ҭырқәтәыла иҟоу Аӡынааи Кәаӡааи убри ихылҵыз роуп. «Аџыр иԥацәа» ҳәоуп ишҳашьҭоу.
Агәмаа Иуана ҳа дыҟан. Даара амал змаз уаҩԥсын. Абни Анапа акәын дахынхоз. Анапа аԥсуаа аҟан. Иԥеи иԥҳаи ыҟан. Иԥа Радима ихьӡын, иԥҳа Рарира лыхьӡын.
Исыҟаз акәымкәаны, Иуана джьиин: абри аԥсуа шәақь, аԥса, ашьанҵа гәаразҵа иара иоуп, иҳәит. Амни абџьар ҟаиҵон аԥсуа шәақьқәа. Ани аԥсуаа иҟаз аҳ игәы иахәап рҳан, инеины ацәгьа иарҳәо иалагт: – Иуана абџьар ҟаиҵот, абри дуеибашьыр-егьиир ҟалап, – ҳа.
Диԥхьан днеит.
– Узҿу закәи, ужьиума? – ҳа дизҵааит аҳ.
– Сжьиуп, ааи, цәеихақәак ҟасҵоит-егьиуот, – ҳа еиҳәт.
– Бзиоуп, – иҳәит аҳ.
Аха ани ацәгьа зҳәаз, иауаҟәыҵуаз ашшра, ҩынтә, хынтә, аԥшьынтә
рзы диԥхьан, Иуана дзымааӡит.
Иуана иԥа Радима ихылҵыз ҳауп иахьа Аԥсны иқәынхо Агәмаақәа.
Абџьаа ҳа ажәла Аԥсны инхот. Аԥс иԥацәа ҳа ирышьҭоп. Убарҭ зыҟала убасоп. Раб дыԥсит, анышә дарҭт. Акыдыԥсыла абас иҭаԥсаны иҟарҵон ажәытәан. Ҵәыуара шьжьымҭан ианнеилак, шьҭыбжьқәак раҳауа иалагит. Анышә дааҵырхызар, иԥсы ҭан.
Абыџьбақәа ҳа уажә иҟо убри ихылҵыз роп рызынтәыкгьы.
«Ауаҩы дызхылҵыз идаракәац, ихылҵшьҭра идыруазароуп», – ҳа далагон санду. Шәара, лҳәит, Аҭар – Аҭара ақыҭа ианыҵыз шәоуп зегьы. Аҭар (Аҭраа) – Аҭара ахьыӡ азҭазгьы шәа шәоуп, лҳәит. Аҭара иҟоуп, лҳәит, Аҭар рнышәынҭрақәа ҳа ахәаҿы. Аха, лҳәит, агыруа Леуан Дадиан дааҟәымҵӡакәа Аԥсны дақәлон, зны – дахырцон, зны – даарцон, зны – дахырцон, зны – даарцон. Аҵыхәтәаны иҽаарӷәӷәаны, агәыриақәагьы ицырхрааны, лҳәит, абра, Кьалашәыр, дааин, Аԥсны импыҵеихалеит, ақыҭа шьхақәа рыда. Ҳаргьы ҳанхон-ҳанҵуан, аха, лҳәит, абарҭ агыруаажәқәа рымаҵ аура рҭахымхт. Нас ҳазынтәыкгьы ҳаахыҵын, ҳлаҵәҟа аанҳмыжьит, ҳцеит. Шьоукы ишнеиуаз, Дал иаанкылеит, шьоук шҩеиуаз, Гәма иаанкылеит. Ари са сызхылҵҵәҟьаз, урҭ Ԥсҳәыҟа ицеит. Егьи, даҽа абиԥарак Дәырԥшь иқәнагалеит. Сара сабиԥареи ашәҟәыҩҩы Нели Ҭар-ԥҳа лабиԥареи зхылҵыз Ԥсҳәыҟа ицаз Гды иоуп. Гды Ԥсҳәы джуп. Егьи Калхәдаз ихьӡын, уигьы Аҭара ианыҵыз иакәын, аха уи Дәырԥшь днанагеит, убра анхара-анҵыра аԥиҵеит, лҳәит.
Ҳара, Аҭар зегьы, ҳзымҵаныҳәоз Елыр-ныха акәын, аӡатәхәгьы ҳаман, лҳәит. Ԥсҳәы ҳаҟан, лҳәит. Ус ишыҟаз, Аԥсны аҳ иаҳәшьа аҟабардақәа раҳ диман лҳәит. Аҟабардақәа раҳ аҷкәын диман – аԥсуаа раҳәшьаԥа. Абри ихьымӡӷишьон: ианшьа ҩынтә, хынтә, ԥшьынтә Егры дырцан дкеицон агыруа, аха нас деиҭагьыжьны дааон, уаҳа хәшәеиқәаҵәа изамҭит. Абри, Ҟабарда, аҳ иҷкәын, ир иманы, ар рацәаӡаны иманы дааит Аԥсныҟа. (Арахьгьы Дадиан Аԥсны аҳ иаҳәшьа ахьмыӡӷгьы лниҵеит: лхаҵа длыԥсахызшәа ҟаҵаны, лԥынҵа ҿҵәаны, лылақәа ҭыхны, арахь дыргьежьны дааишьҭхьан, уигьы хьымӡӷ дуны идын. Арахь – ауаа атәра иҭаргылан иман.) Абри дааин, Инал ихьӡын, Аԥсны аҳ дынидгылан, агырцәа рыуа-ршәаџь ҳа ыҟамкәа Аԥсны иалцаны, Егры ирцаны икарцеит; ахырӷәӷәарҭақәа ркит, нас дара аԥсуаагьы рхы иахәеит. Аԥсны аҟьаҟьара зегь ҭадырцәит, иара Иналгьы ир иманы ара дыҟан ԥыҭк. Аԥсуаа рхы иахәаратәы ианеиныла, рҽанеизырга, нас Инал дцот. Инал Ԥсҳәы амҩала дцозар акәхарын, – уантәи ахыҵырҭа дхыҵны дцар акәын. Ир, иара ишнеиуаз, Ԥсҳәытәи аамсҭацәа Маршьанаа, лҳәит (уа Ԥсҳәы зкыз дара ракәын), иԥылт. Ауха уа иԥсы ишьон. Ихәы ҟарҵит, иԥхь ҟарҵит, акрырфон, акрыржәуан, нас аԥаҭхьқәа рҿынӡагь инеит. Инал қәрала дмаҷын, аха дызлыҵызи иҟаиҵази рзы аханыҵәҟа дтәан. Аԥшәма ианик ашьҭахь, аԥаҭхь иара идыржәит. Аԥаҭхь ааидыржәит – убраҵәҟа дахтәаз дылхышәҭит, дылхьышьшьит, лҳәит. Нас «ҟоҳ» рҳан, абри аԥаҭхь каплақәак иааҭахаз ала инаган инадыржәын, алагьы ԥсит. Иҟалаз рдырт. Агырцәа игәаӷ кны
иагон, ахаан Аԥсны иқәырцаран иҟаӡамызт Инал дмаар. Ачарҳәара ҟаҵаны (иҟазҵазгьы даԥсыуахап) даԥырырхит. Нас Инал днаган уа, Ԥсҳәы, дыржит, лҳәит. Ԥсҳә-ныха ыҟоуп, лҳәит, нас Инал-кәыба аныха ыҟоуп, лҳәит. Убри дахыжыз, иара икәыба ахыҵарҵаз, анышә дахьарҭаз аҳаԥшьаҭыԥқәа реиԥш иамҵахырхәо иалагит ауаа, лҳәит. Ҳаргьы, лҳәит, Елыр-ныха нышьҭаҳҵан, Инал-кәыба ныха ҳамҵаныҳәо ҳалагит, лҳәит.
Аҭар ирмаҳаӡыцызт Аԥсны агыруа дшықәырцаз. Ианраҳа, игьежьны рҿаархан, рҭыԥ ахь иааит. Иахьааиз, лҳәит, рҭыԥ Ацанбақәа иркхьан. Ацанбақәа Бзыԥ нырцә инхон, асаӡқәа иреиуан, лҳәит, ирацәаҩӡаны иҟан дара. Ашьҭахь абиԥарақәа ак ааимаркын, ацәгьара иҟарҵаз азы ирылырцеит ажәлар. Рҿынархан, рҽырҩашьаны абри Аҭара иааит, Аҭар рҭыԥқәа ркхьан, инҭырҭәааны анхара иалагеит. Ацанба Кәҵиа ихьӡын реиҳабы.
Нас ҳабацагәышьоз, лҳәит, ҳаиԥхьытта ҳҿынаҳхеит. Ҳара, лҳәит, ага уаан, аҟьаҟьара уаан, Ԥсҳәы ақыҭақәа рҿы ҳанхар иҳазхгомзт, асду ҟалон, егьи ҟалон. Нас абри Калхәдыз ҳа зыхьӡ сҳәаз, «шәаала са сахьыҟо, уа аҭыԥқәа ыҟоуп» иҳәан, Дәырԥшьҟа нхара ҳаигит.
Гды дыԥсит, убра Ԥсҳәы джуп. Гды иԥацәа ҩыџьа ыҟан – Быбреи Мамсыри. Быбреи Мамсыри Калхәдыз иԥа Чқәыл иааигеит Дәырԥшьҟа. Абра анхара иалагит Аҭар. Абра ҩ-абиԥарак ыҟоуп. Чқәыл иԥацәеи ҳареи ҳаижәлантәуп аха, иаҳзааигәаӡым, лҳәит. Быбра иԥацәа са сызхылҵыз роуп, Мамсыр иԥацәа – уи Нели Ҭар-ԥҳа дызхылҵыз роуп.
Ашьҭахь даҽа абиԥарақәак Иашыра иааит. Иашыра иааит аха, уа адгьыл аурыс ҳәынҭқар ичынуаа иркхьан, арендла инхон, лҳәит. Нас урҭгьы арахь, Дәырԥшьҟа, иааҳгит, адгьыл кажьын, лҳәит. Урҭ рабиԥара сыздырӡом.
Егьырҭ, лҳәит, шьоук Тҟәарчал иагит, шьоукы Ԥсҳәы иаанхақәазгьы ыҟоуп, шьоукы Мықә иаанагит, шьоукы Баслахә иагит, ақыҭа нырцә иагит, лҳәит, шьоукы Уаҭҳара инанагит, Лыхны ԥыҭҩык нанагит.
Ҳҽеизакны ҳшынхоз Аҭар зегьы, абас иԥсаҟьаны Аԥсны зегьы иалаԥсоуп, лҳәит. Ҳара, лҳәит, амҳаџьырра ҳцаны ҳааит. Сара абра сҭацан санааргоуп, – санду лоуп изҳәо, – амҳаџьырра ианалага. Уантәи ҳааит, лҳәит.
Абри Быбра – сара сабиԥара – хҩык аԥацәа иман: Кәынач, Қәыбзач, Гьадлач. Кәынач ихылҵыз ҳауп ҳара. Кәынач ԥа-заҵәык диман Хакәыцә ҳа, иара дыԥсит, иԥҳа дыҟан. Гьадлач хҩык аԥацәа иман, абри иашьа иԥагьы дганы иара диааӡон. Аибашьра иалагеит, лҳәит. (Иарбан еибашьроу сыздырӡом.) Аибашьра ианалага, Кәынач иԥа дзааӡоз иаб иашьа хҩык аԥацәа иман. Аӡә аррахь дышьҭы ҳа, адҵа изааит. (Аӡәаӡәа ракәзаарын иргоз.) Ихҩыԥацәа ааиҵакны (ауаҩы ихарԥ ицәа иазааигәоуп), абри аеҭым хәыҷы – ҳабду иаб – убри аибашьра дишьҭит; дабиԥазаҵәын, деҭымын, иҩны дахаларатәы дҟамлацызт, аха алҩаҵә ҩаишьҭуан. Абри дахцаз аӷа димпыҵашәеит, 25 шықәса аӷа иҿы дыҟан, лҳәит. Ара аҩны данырымба, иаб иашьа аҵәыуара, ахьра ҟаиҵит. Иаҳәшьагьы дыҟан, Шьамсиа лыхьӡын. Иԥсхәы руан, аԥсаҭатәс инаргоз аџьмакәын, лҳәит. Аеҭым ихаҵгыломзт, џьма цыркьык ааганы иԥсы иарҭеит, лҳәит.
Ашьҭахь, ҩажәихәба шықәса ихыган данааи, иарҳәеит ушаҳҵәыуаз, ушаҳхьыз ҳа.
– Есымша, сиацԥхьаӡа, убра ԥхыӡ избон џьма цыркьык ааины сгәы иқәԥало, абри закәызеи? – ҳа дрызҵааот.
– Уԥсы аџьма цыркь арҭеит, – ҳа иарҳәт.
Хакәыцә ҩажәихәба шықәса рышьҭахь данаа, аԥҳәыс дааигит, быжьҩык аԥацәа иоут.
(Нас аурыс Аԥсны инапы налеиҵо далагт. Аурыс данаа, аҿк чымазара ҳаларҵо иалагт.) Абарҭ аишьцәа реиҵбаӡа сара сабду иакәын, Џьсыԥ ихьӡын. Хакәыцә иаҳәшьа Шьамсиа ахаҵа дахцаз ахшара лмоуӡит. Абри лашьа иԥа, аиҵбаӡа, даашьҭхны ла длааӡон, лҳәит. Егьырҭ рыфҩык аурысқәа ааины аҿкы ҳаларҵан, еиқәыҷкатыруа уахыкала ицеит. Лара излалҳәо ала, абри «испанка» аҿкы ааганы аԥсуаа нҳарҵәот ҳа ирыларҵазаарын. Ашьҭахь, ауаа еилало, еилыҵуа ианалага, Хакәыцә иԥҳәыс д-Гәын-ԥҳан, лыҷкәын дцаны даалгит. Уи дзааӡоз Базаа ракәын, длырҭомзт. Дара аҵара идырҵазаап, Гелаҭи дышьҭны апапра идырҵан, Дәырԥшь ауахәамаҿ папыс дыҟан. Уажә сыззааиуа – Хакәыцә иԥҳәыс лаб, – Гәынаа рныха ҳа иҟоуп, – убри аныхаԥааҩ иакәын. Абри аныхаԥааҩ ҩыџьа аԥҳацәа иман, аӡәы сара сабду иаб дааигеит, агьи, аҩбатәи, Владислав Григори-иԥа Арӡынба иабду дигеит – иан лыла.
Ацанаа ракәын, лҳәит, Аҭара ҳанхарҭа зкыз, аха, еиламлеи, дрылрымцеи Ацанба Кәаҵиа ижәлар. Иԥхаишьан, ихьӡ жәлас ишьҭихит: Кәаҵиа ихьӡымзи – Кәыҵниа ҳа иҟаиҵет ижәла. Ацанаа реиҳагьы рмаҵуцәа рацәын, лҳәит. Аҭара инхо Кәыҵниаа зегьы Кәыҵниааӡам, рмаҵуцәагьы уажәы Кәыҵниа шьҭырхт, лҳәит.
Ацанаа ршьа хәшәуп, лҳәит. Кәыҵниа цқьақәа здырҵәҟьо ршьа рымхны иргон, иззыхәшәым егьаҟаӡам ашьа хәыҷык акы иналаҭәан иужәыр.
Абри санду исалҳәахьан.
Габлиаа аамсҭара рҭахын, аха ирауамызт. Габлиа Шьмаф ҳәа дыҟан, Тамшь аферма ахьыҟоу дынхон. Аамсҭара рҽазырымкуази – аҭауад иԥҳа дааигеит анабзыҭ лыцҵаны. Лчара руит, акрырфеит, акрыржәит. Аамсҭара рҭахымзи Агаблиақәа, амни анабзыҭ илыцырҵаз шә-метрак инаскьаган амаҵурҭахь идыргылеит, анахь, уаха аӡә длыҿцаар, лцәалтәымкәа дҟалар, нас убри илыхшогьы Агаблиақәа даҳтәуп ҳҳәап ҳәа.
Ари иаҳаит Ачачхалиа – хаҵа бзиан, абна дылан, арахә дрыцын.
– Уара, Габлиаа раҳҭыԥҳәыс амаҵурҭа ҟаҵаны абра дыларҵеит, уаха шаанӡа аџьмақәа уқәаауа убра утәоуп, улыцшьҭал уцаны! – ҳәа иарҳәеит.
– Ҳаи, шәанаџьалбеит, имцода! – иҳәан, дцеит ани Ачачхалиа.
Лцәалтәымкәа дҟалеит, ахшара длоут – Мысҭаф Чачхалиа длыхшеит. Ари дылҟәаҵуама шьҭа – ишнеиуаз Мысҭаф иашьа Халҭи диит. Уи – ҩыџьа, ахԥатәи – Чачхалиа Кәана. Аха Мысҭафгьы Кәанажәгьы ирзууазеи, ани Халҭи захьӡыз имшәоз, иԥхамшьоз иакәын. Тур Бараҭелиа дудыруеит, иаб Кахәыц ихьӡын. Кахәыци Халҭии ирацәажәеит Агаблиақәа:
– Ҳа шәаҳтәуп усгьы, Қәҭешь ҳцот, агубернатор дҭыган даагот. Агубернатор данаагалак, Габлиаа ҳартәуп ҳәа анышәҳәалак, адгьыл ҳа иҳауеит. Шәаргьы ишәтәуп, ҳаргьы иаҳтәуп – иабашәԥырхаго! – рҳәеит.
– Бзиоуп, – рҳәеит арҭ.
Ани Ачачхалиа игәы ак ҭеикит: «Ишәсырбап сара аҳра!» иҳәеит. Кахәыц дҟьын.
Дҭыган дааргеит агубернатор. Аизара ҟарҵеит Агаблиақәа рҿы. Хар змамыз аӡә дҩагылан ацәажәара далагеит: «ҳара аҳра нахьхьиаахыс ишҳақәнаго, ҳзакәу, ҳшакәу» ҳәа.
– Иутәыда, нас? – иҳәеит агубернатор. – Бараҭелиа Кахәыц, – иҳәеит.
Кахәыц дҩагылан, – Ситәуп, – иҳәеит. – Уаҳа иутәыда?
– Чачхалиа, – иҳәеит.
Азырҳәа дрықәааит аха – дыԥжәаӡеит Халҭи.
– Аа шәаҳра иатәу! – иҳәан, агубернатор дықәҵны дцеит аҳра
рымҭаӡакәа.
Габлиаа раҳра Чачхалиаа Халҭи данақәааз ҳәа иахьагьы
жәабжьны ирҳәот.
Қьарақьан ақьарырҭа ҳәа иашьҭан. Иаанаго уиоуп: абна рацәан, ашәарах ршьуан, аԥсаатә ршьуан, абнараса рацәан, ажьра рацәан.
Абри ақьарырҭаҿы инхоз ауаа аизара рыман. Аизара ахьрымаз апап дтәан. Апап ииҳәаз аныргәамԥха, дыҵҟьан дыҩт. Ишьҭалт. Хьыр дихьӡеит аӡхықәаҿ. (Ари Аӡыш акәын иахьӡыз.) Апап дисит Хьыр. Убриаҟынтәоуп Папасқьыр ажәла ахьаауа. Апап исыз Хьыр аҟынтәоуп Папасқьыр ажәла ахьынтәаауа.
Ари апап аӡы дахьҭалаз, – Аӡы дагамашь, аӡы дагамашь?! – ҳәа аҿыҭра иалагеит. «Дагамашь, дагамашь» – Дӷамшь ахь ииасит.
Апап ихылԥа агеит аӡы. Абри дақәшәиит, рҳәеит. Ихылԥа ахьынтәагаз инаркны иахьалихыз аҟынӡа аӡы адгьыл аҵахь ицот, нас еиҭа иҵыҵуеит.
Ҳарҭ, Џьынџьалаа, ҳџьынџь Аԥсҳәынтәи иааит. Аҭара, Ԥақәашь, Бедиа, Сабериа – абарҭ ақыҭақәа рҿы инхеит. Аӡәы Аҭара даагылт, аҩбатәи Ԥақәашь даагылт, ахԥатәи – Бедиа, аԥшьҩык – Сабериа, Гыртәылан. Архнышьнак еиҟәызшаз ракәын дара аишьцәа.
Ҳара Хәтыт ихылҵыз ҳәа иҳашьҭоуп. Ҳабдуҵәҟьа Дауҭ ихьӡын. «Хәтыт ихылҵыз» рҳәот ахахә-мыхә иҟоу ҳзы.
Акәаӷәаниақәа ахьынхоз аӡә дрыднагалеит, Қәаҭ ихьӡын. Ԥыҭрак ашьҭахь имааибит иареи дареи. Ддәылырцеит. Рнаҩсан иҟаз алра адгьыл ирҭеит. Алра анирҭа, лык ада зегь аахиҿан, убра дықәхандеиуан. Дықәхандеиуа, дықәхандеиуа дшыҟаз акәымкәа, ари ажәлагь иҭахымзи, ишьанӡаақәа еидықшало ишьан иара, Қәыҭ Шьанӡаа ҳәа ишьҭан. Ашьҭахь ишнеиуаз акәымкәа, Қәыҭ дыԥсит. Даныԥсы, амни ал амҵаҿ дыржит. Анышәынҭра еимаҳаит. Аха ал убри еиԥш ашәшьыра аман – амҵан ауаа еизон.
Ҽнак аизара аҟан Тамшь, урыск днеит аизараҿы. Аизарахь днармышьҭит: «Пошиол вон!» ҳәа иарҳәеит. (Убри аҟынтәи Пошиол иҳабла ҳәагь азырҳәон Тамшь зны.) Абри аурыс дыбжьалан дшаауаз, ауаа бара-барақәа дрышьҭан.
– Иабаҟоу? – ҳәа данҵаа нахьхьи ахаҟны даннеи, – абра аизара аҟоуп, убра иубот, – ҳәа иарҳәеит.
Днеит аизараҿ. Дахьнеиз иара ибызшәала драцәажәеит, ибызшәа здыруазгьы ыҟазар акәхарын, анахь-арахь еицәажәеит-егьит.
– Ари закәуз? – ҳәан дҵааит.
– Луп, – рҳәеит. – Ари Қәыҭ ил ауп, – рҳәеит.
Иара «Кәыҭ ил» ҳәа аниҵеит. Кәыт ил, Кәыт ил рҳәо мацара – Кәтол
ҳәа иааҟалеит. Аха ари ижәла Шьанӡаан, Қәыҭ Шьанӡаа иҟынтәоуп иахьаауа Кәтол.
Мықә Ачба ҳәа дыҟан. Усҟан Мыркәылагь Мықәгьы, Араду ҳәа иахьашьҭоугь – аладагь, аҩадагь – уаҩ дыҟаӡамызт. Ачба иоуп аԥхьа иқәнагалаз. Абри Ачба Мықә аӡаарцә уаҩ дынхар иҭахымызт. Агьергьиа димԥыхьашәан абра дынирхеит.
– Мыркәыла аӡаарцә унха, уахылаԥшла, ауаҩы даар, дынхо далагар, аӡы урны ушзахәо унеины адырра сыҭ, нас сара иҭыԥ дықәысҵоит, – иҳәеит Ачба. Иара аӡӷаб хәыҷ диман дхыгәӡа. – Абри дганы дааӡала, ааӡаԥса усҭот, ддухар арахь даазгот, – ҳәа иеиҳәеит.
Агьергьиа дааигеит аӡӷаб ааӡатәыс. Иара абнақәа еимидот, абна рҟаны дылсны дцот. Цагьара ҳәа иахьашьҭо – алҩа ҩеиуа ибет Агьергьиа. «Ҟаҳ, ауаҩы даан дынхеит!» иҳәан, дкылԥш-кылӡырҩуа днеизар, ауаа рцәажәабжь иаҳаит. Аҭыԥ ҟаҵаны ирыман, ҩын хәыҷык гылоп, ахьаӡа ацәала ихыбуп. Ишьҭахьҟа дгьежьын, дыԥшаргәалеиуа ауаҩ бырг, аӡы дырны, Ачба иҟны дцеит дыҳәҳәо.
– Иҟалазеи, иухьзеи? – иҳәеит Ачба.
– Ауаҩы даан дынхеит.
– Зеиԥшырҭаны?
– Мықә аӡы ҵәины иахьыкҿасуа дынхеит, дзакә уаҩу са исзеилымкааит.
– Уи иҭыԥ са дықәысҵот, уца аҩныҟа, ҽеила уеимдала, уаҳа алҩа
ахьҩеиуа убозар, адырра сыҭ.
Ачба иҩызцәа ааизиган иааит. Ианааи, аши ақәни рзылоуп ишеишеиуа, аҩны гылоуп, ауаа рцәажәабжь гот. Аҩны иаакәшан иаагылт. «Аԥшәма, удәылҵ!» ҳәа рыбжьы дыргеит.
Ҭакәажәыки лагажәыки аадәылҵт:
– Бзела шәаабеит! Иҟозеи, шәаҳзаазгазеи? – рҳәеит. (Абарҭ Маанқәа заап. Рыҷкәын дыҟазаап, Кац ихьӡын. Кац захьӡыз Ачбагь ус димамызт, адаугьы ус димамызт, иаҳәа иҟәынҵаны дныҟәон атәылақәа рахь, ладеи-ҩадеи изеиԥшын.)
– Шәаазгазеи? – дҵааит Ачба.
– Ҳа ҳхала ҳааит, – рҳәеит абыргцәа. – Уаҳа иҟада?
– Ҳаҷкәын дыҟоуп, ныҟәара дцеит. – Ихьӡуи?
– Кац.
Аӡыԥшаҳәа Ачба ирахә ықәын – ауахьад, рҵыхәа авиҳәа иҟьо.
– Шәнеин ауахьад аашәца, – иҳәеит Ачба ицыз рахь. Раанда
аақәырган, – Ауахьад абра иҭашәҵ, – ҳәа адҵа риҭеит.
Ауахьад нҭарҵан, аши ахәыӡи ршьаҟьеит.
– Аҭакәажәи алыгажәи дәылышәца! – иҳәан, идәылырцеит.
– Аӡы иҭашәыжь! – иҳәан, илҭарыжьын ирган, – аҩныҟа иааигот! –
уажәы, маҵуцәас иҩны иҩнеиҵот.
Ирылшои абыргцәа, рыҷкәын дыҟам?!
Ашьҭахь дкылсит Кац. Иҭаацәа аӡәгьы дыҟаӡам, иҩны блуп, аши
ақәни аҽҟьы ахҟьаны иҟоуп. Ари арҟара ибеит, Агьергьиа дызланеиз. Деихан дымҩахымҟьаӡакәа, арҟара дхылан Агьергьиа иҿы дааит.
– Аԥшәма, уҟоума? – иҳәан, даадәылҵит. – Арҟара санылан сааит, ари зырҟаз уара уоума?
– Са соуп, – иҳәеит.
– Сани саби абоуге?
– Саргьы уани уаби сырҩызоуп, абра сынирхеит, аӡәыр дынхозар адырра исҭалароуп. Саргьы санишьуа сыздырӡом, иԥҳа дсиҭан са дахьысааӡо, абар, жәаҩа-жәаха лхыҵуеит. Уани уаби иара иман дцеит аҩныҟа. Аҽқәагь ҭеиҵет, аҩнгьы зблыз иара иоуп.
– Ачба иахь сцаӡом ус акәзар. Сцар, уа машәыр ҳалибахуеит. Уцаны исызиаҳә абас: рԥа ахырзаман дааит – Кац Маан, сани саби мшьыкәа арахь ирхынҳәааит. Са сзымцогь убриоуп: уи са дысшьуа, ма иара сишьуа – иҟалалакгьы ҟаларын, аха абри иӡӷаб дысгәаԥхеит, ддухар са дызгот.
Агьергьиа дыҳәҳәо дцеит, ихәда аӡахәа ахаҵаны Ачба иахь.
– Уааи, иҟалахзеи, дырҩегьых уаҩ даама?
– Рыҷкәын дааит. Арахьгьы даауан, аха уӡӷаб даниба, дмааит.
– Ииҳәазеи?
– «Ма – иара, ма – сара!» иҳәеит, аха абри Ачба иӡӷаб лоуп анысҳәа, «абри лаҳаҭыраз сцом, ддухаанӡа сылзыԥшуеит, дсиимҭаргь ҟалом; сани саби рыԥсы шҭоу иоуижьааит, мамзар, иӡӷабгьы дҟалом, иаргьы дҟалом, ижәла амҳәо дҟасҵоит» иҳәеит.
– Ҳаи, ижәла аӡаат, дабааи, ирымадаз арҭ?! Иоушәыжь, иоушәыжь аҭакәажәи алыгажәи, аӡы ирганы иоушәыжь! – иҳәеит Ачба.
Имырбааӡакәа аӡы ирган иоурыжьит.
(Амаан Агергиа ус иеиҳәет данаауаз: «Уара изоуҳәо бааԥсык иоуп, иӡӷаб са дсааӡот дышхәыҷугьы, са дсыҭ, уаҵәыҵәҟьа дызгот, Ачба исызиаҳә» ҳәа. Ас аниҳәа, Ачба ауаа ициҵет «маӡала ахәыҷы аӡы дырган арахь дысзаажәга» ҳәа.)
Дааит дырҩегьх Амаан аӡӷаб дибарц. Данааи, аӡӷаб димбеит.
– Дабаҟоу уара Ачба иԥҳа?
– Иаҳә ҳәа соумҳәази, исамхаиаҳәеит. Нас ауаа ааишьҭын, иӡӷаб дигеит.
– Иахьиҭаху дигааит, дышьны анышә деимҭозар, дсымгар ҟалаӡом. Уажәшьҭа лықәра наӡеит анигәахә, ауаа изынаишьҭит: – Ачба
шәсызиацәажәа – дсиҭоу дсиимҭоу ажәа сзаажәга, – ҳәа.
Дхәыцын Ачба, – Сыԥҳагьы дигот, саргьы сишьуеит, дисҭот абааԥсы, шәнеины шәиацәажәа, дысҟәышәх, аӡӷаб дышьны дышԥеифари, иаргьы даамсҭоуп, – иҳәеит.
Амаан шьоук ишьҭын, аӡӷаб дааигет. Ԥыҭрак ашьҭахь Ачба Амаан
диԥҳьеит: – Сымаҳә, усзааи уӡӷабгьы уаргьы, – ҳәа.
– Азамана, – иҳәеит Амаан.
Днеит. Ауха крырфеит-крыржәит. Амаан ашьжьымҭан дцоит
уажәшьҭа. Ачба ддәылҵын, исасцәа рахь дцан, драцәажәот:
– Сыҷкәын уоуп иахьарнахыс, иуҭахузеи иусҭарц? Ауахьад уҭахызар? Арахә уҭахума? Аԥара уҭахума? Амалс иусҭарызеи? Ак саҳә
уԥхамшьакәан, – иҳәан, имаҳә иаԥхьа даагылеит.
– Сара исҭаху уа уахьынтәи абриоуп – абри аӡы инеиуа нырцә адгьыл иҟоу сымазааит уахымбаауазар.
Хәыҷык иааицәымыӷхеит, аха иҟаиҵооз Ачба, – Усыцҽыжәл, уаала, ҳакәшан иусырбот, уақәшаҳаҭзар исыҭ, мамзар уӡӷаб ара дааныжьны сцот, – иҳәеит Амаан. – Ииҳәаз хасҵароуп, ҳаҭырла ҳаилгароуп, сҽы сзаажәг, сҽы! – иҳәеит Ачба.
Иҽы изаарган, дҩақәтәан, рҿылархеит. Амаан дӡоуӡоууа дишьҭоп. Аӡы иавалан аарцәала ицот. Ааигәа ианнеи, имыркәа арахь иавалеит. Нас Џьал иҩхалт. Аӡы ҳәаас ирыбжьарҵеит.
– Аџьабаа усырбеит, аминауаҭра шьҭасҵот, уҭахызар исыҭ, уҭахызар исумҭан, – иҳәеит Амаан.
Дақәшаҳаҭхеит Ачба:
– Уқәӷьацааит, иуҭаху дааган дынырха, саан абра сынхот зҳәо дахумбаан, – иҳәеит.
– Исҳәо уаҳауо? Са саб Кәыл ихьӡуп, Кәыл ахьӡысҵоит абри адгьыл. – Ибзиоуп, Кәыл ахьӡзаат.
Ашьҭахь Кәыл ииарган – Маркәыла ҳәа ахьӡырҵеит.
Папанҵҟәыр аӡбахә ала издыруа уасҳәап.
Ажәытә папык дыҟан, рҳәеит. Апап ауааҳәцәа еизганы аус дируан – амхы драшәон. Шьыбжьон ҳәа акрыфара анааи, аҳәа ишьуашәа, ала рзишьит. Убри аамҭазыҳәан ҳәа, акрыфара ианалагоз, иӡӷаб днатәан, ачамгәыр ала ашәа лҳәеит «зхи зшьапи умбо, агьама умбан!» ҳәа. Ауааҳәцәа дрылазаарын бзиа илбоз аҷкәын, убри изоп ашәа зылҳәаз. Аҷкәын еиликаазар акәхап, иареи лареи алҵит, егьырҭ зегьы итышахан уа иахәлабгеит.
Иҟалон аамҭақәа убра арбаӷьбжьы ҭыҩуашәа, аласақәа халозшәа.
Апап дынхон. Ауааҳәцәа иман, аԥш драшәон-до, аҳәа арҟааны, ала рзишьит шьыбжьон. Апап иӡӷабгьы амаҳәгьы аҟан абра. Шьыбжьон ҳәа ианаатәа, аӡӷаб ачамгәыр аашьҭылхын, зхи зшьапи умбо умфан ҳәа ашәаны аҳәара далагеит. Ари лхаҵа иаҳаит акрыфара ианалагоз аамҭазы. Амаҳә акримфеит.
– Изумфои? – анырҳәа, – Шәгыл, шәаала, – иҳәан, идәықәлеит зегьы.
Убри аамҭаз аӡы ҩеиуа иалагеит. Ари аӡӷаб лхаҵа дихьынҳалеит, имаҭәа лкит, дӡааҟәрыло даналага. Иара иҟама ааҭиган, илкыз хиҵәеит. Аӡӷаб дӡааҟәрылеит, амаҳә далҵит. Апапгьы дӡааҟәрылеит. Ауааҳәцәа зегьы еибганы иалҵит, иҳәеит.
Ҭауадк ауааҳәцәа иман. Ауааҳәцәа рхәы ҟаҵатәымыз, аҳәа ырҟаан, ала рзишьит. Акрыфарахь ианеиха, аҭауад иԥҳа амаҵуцәа ирылаз ҷкәынак бзиа дылбозаарын, абри ифар ҳәа дшәаны, ачамгәыр ианҵаны ашәаҳәара далагеит, «аҳәа ырҟаан, ала шәзыишьит» ҳәа. Ари ианеиликаа, ддәықәлеит, егьырҭгьы ишьҭалеит. Нас аӡы ҩеиуа иалагеит, ӡҭатәарахеит убра.
Зыԥсы зманы иҭыҵны ицақәаз рышьҭақәа ҭыҿҿаны инхеит, рҳәеит. Амала са сымнеиц, исымбац, исаҳазоуп исҳәо.
Ҳқыҭа аҩаӡара аҳаблаҿ инхо Ӷәадаа ҳәа ирышьҭоп еиҳарак. Раԥхьа ауаа ақәнагало ианалага ҳқыҭан, убри аҳаракыраҿ иалырхит. Иага умҳәан, хыхьчарамзи, нас аԥсуаа арахә ирхьыԥшын.
Убра аӡыхь ыҟоп. Ажьибақәа нхот уажәы. Убра раԥхьа инхаз аӡыхь ыҵихит, Ӷәата ихьӡын убри. Нас иахьцәажәоз Ӷәата иӡыхь рҳәо, хәыҷ-хәыҷы ақыҭагь Ӷәада ҳәа иашьҭалеит.
Кәачара агырқәа аанӡа аԥсуаа ракәын инхоз. Жәпаҩык ыҟамызт дара. Рҭыԥқәа ааныжьны, аҳаракырақәа рахь иҩаскьо иалагеит аԥсуаа. Аԥхьатәи агыруа даан убра данынхоз, убысҟан убра дынхон Қәач захьӡыз аԥсуак. Абни агыруа абри диқәшәеит арашәара аҵыхәала. Агырцәа ракәын рашәаҩцәас иқәдыргылоз. Арашәатә иирбан, драшәеит. Ашьҭахь криҿеиҵет – пату иқәиҵет.
– Абра сахьынхаша дгьыл ҿаҵак суҭарауазеи, – иҳәеит агыруа. Уаҩы ҳалалымзи, дақәшаҳаҭхеит Қәач, ҭыԥк иирбет: – Коч! – иҳәеит.
– Аа, патын, – иҳәеит агыруа.
– Ара, – иҳәеит, – ари умаз, – иҳәеит.
Қәач агыруа адгьыл шииҭаз ауаа иреиҳәеит, «Коч ара» ҳәа шиҳәазгьы
иҳәеит.
Убри инаркны Кәачара ҳәа иашьҭалеит.
Са ишсаҳахьоу ала, анкьа аԥсуаа нхон иахьа Бабушера ахьахьӡу. Маршьан Бабышь дынхон убра, арақәагь гылан уа, амҳаџьырра ашьҭахь қьаԥҭаны инхеит. Ауаа Бабышь ира ҳәа иашьҭалеит.
Мықәтәи ауахәама Ачба идирҟаҵеит. Иҟазҵаз дбырзенын. Ауахәама аныҟаиҵа, ахыбраҿ дшыҟаз «акьыба иҵышәх» ҳәа Ачба адырра риҭахьан имаҵуцәа. Ахыбра дықәхеит, аха иабанӡаизычҳауаз, амла дакит. Дыԥсӡо даналага, адоуҳа ҟаиҵеит: «Абра аџьабаа сырбаны, сџьаԥса сымҭакәа сызшьыз, днымхааит!» ҳәа дшәины дыԥеит. Уа дԥыххаа дцеит.
Аԥҳәызба дымҵарсны дааргон. Дшааргоз, аӡыжәра рҭаххеит. – Аӡы ҭоумашь, – ҳәа дҵааит руаӡәк.
– Мап, аӡы ҭаӡам, – иҳәеит ҽаӡәы.
Убри аҟынтәи Ҭоумышь ҳәа убра иазынхеит.
Иааргоз аԥҳәызба Лаӷәашь лыхьӡын.
– Лаӷәашь аӡба дакит, – рҳәеит ишааиуаз.
Аӡы лдыржәырц дҽыжәырхит, аха аӡы ҭаӡамызт. «Лаӷәашь аӡы
ахьылмоуз» рҳәо мацара – Лаӷәашь ахьӡырҵеит.
Дрыман ишнеиуаз акәымкәа, Дӷамшьал ианынҭала, аӡы дуун.
– Ҳмаҟаҟынӡа иааит, – рҳәеит, – аӡы.
Ари Омаҟара ахьӡхалеит.
Илырсны ишнеиуаз, лабраа рыхьӡеит. Уи аҭыԥ Лабра ахьӡхалеит.
Ерслым ҳәа иахьашьҭоу Амаршьан дынхон. Бна дуӡӡоуп, ааигәасигәа уаҩ дынхо иҟаӡам. Десаҭынак адгьыл шьаҟьасҭа ҭан. Абра аколхоз ҳханацалон, аа-тонак аԥш ҭаагалон, ацақәа ирҭаҳԥсон. Аӡын амшәқәа неины ирфон аца иҭалан. Ҳара ҳзын агьалаӡамызт. Аха иҟаҳамҵар ԥсыхәа ыҟамызт, аплан ҳадын.
Амаршьан иҷкәын Қьаҭа ихьӡын. Ари аӡы ахыҵәҟьа уахәаԥшуазар, иахьыҵыҵуа ҳәа рацәак уаҩы ибо иҟаӡам. Амаршьан, аӡы ахьитоз, иҷкәын ихьӡ ахьӡиҵеит. Ақырҭқәа анааи: – Кьетеван, – рҳәан, – Қьеҭуан, – ҳҳәеит ҳара.
Ҩыџьа аишьцәа аҟан анык илыхшаз. Аԥааимбар дрыман аишьцәа. Ауаса рыман, аџьма акәымкәа – ауаса мацара. Аишьцәа руаӡәк ирахә анеилиргалак ашьҭахь, ауасақәа ааилышәшәон – иааилауаҭыруан акы иаршәазшәа. Х-ҭыӷьк ааиуан аӡыхь иҭыҵны, ҩба шкәакәан, ак ӡԥшшәалан. (Шьхабзаҳәын ауп ари аныҟалоз, ауасақәа антәуа аамҭазы.) Ани ибон, аха «оу, чоу» ҳәа акгьы иҳәомызт, илақәагьы «ԥсика» ҳәа реиҳәомызт.
Ари уи аҭыԥ аҿы дгылан ҭыӷьлаҵан, ауасақәа тәны еилгаанӡа. Ара дшыҟаз, иашьа бааԥс дааит, иара диԥсахырц дааит.
– Сцот, аха ҳажәымҭа цәгьахеит, – иҳәеит.
– Арахә са исымбо, умшәан, – иҳәеит иашьа.
Аешьа бзиа дцо даналага, ус иҳәеит:
– Абра, уаха, крыфаны уанааилго аамҭазы, арахә ааилышәшәот, аха шьурҭ «ҳаи, чеи» ҳәа убжьы умырган, умца аарлаша-егьи, акы уацәымшәан!
Иашьа дылҭалан аҩныҟа дцеит. Ари крыфан данааилгоз аамҭазы, аԥааимбар иааишьҭуаз аҭыӷьқәа (уқәшәира иааишьҭаат!) «уоу, уоу», ҳәа ибжьы нарықәиргет. Уасагь ыҟамкәа, ҭыӷьгьы ыҟамкәа илҭалан ицеит. Иҟаиҵооз аешьа бааԥс, аҭыԥ данхалт. Ауха ус дыҟан. Ишеит.
Ҩымз дзымааит ани абзиа. Ҩымз рышьҭахь данаахала, уи ашәа уқәшәира дхалаат! Лагь ыҟам, уасагь ыҟам, иашьа абааԥсы длеиҩеиуеит. Дҵааит. Иҟалаз иҳәеит. «Ҟаҳ, рацәа сҵыхәа ԥҵәеит!» – иҳәан, аҿарпын арҳәара далагеит. Ашацәа аақәтәеит аҵла. Рыбжьы дыргеит: – Умшәакәа уахыки ҽнаки аҿарпын арҳәа, акыргьы умфан, акыргьы умжәын, урахә узааҳашьҭуеит, – ҳәа.
Иаирҳәеит, иаирҳәеит, иаирҳәеит. Аҭыӷьқәа ахԥагь аԥхьа игыланы, уасагьы лагьы ааит. Акәырбан бзиа ҟаиҵет, ашәаҳәара ҟаиҵеит. Иашьа абааԥсы дишьҭын, хар змамыз ауаа ааигеит.
Ҩышықәса дшыҟаз, дырҩегь абри абааԥсы аҭыԥ дахамлакәа ԥсыхәа амоуит. Иҟалаз еиҭаҟалеит: аҭыӷьқәа анааи, ибжьы ирган, лагьы уасагьы, ҭыԥ маҭәагьы илҭалан ицеит.
Нас иашьа дааит. Аҿарпын аирҳәеит, аха ҿызҭыз ашацәа еиҭаҿырҭит: – Шьҭа егьаумырҳәан, баша агьуоуам, уашьа бааԥс иҵыхәала уараухҵәеит, – ҳәа. – Ес шьхалбаан аӡыхь аҟны уаала аласа узоуҳажьуеит, – ҳәа иарҳәеит ашацәа.
Иоупа наишәиҵан, – Ее, баба, сашьа бааԥс, џьаҳаным уҭыԥхааит! Бзела, абри аласала ухы ныҟәугааит! – иҳәан, дцеит.
Иахьагьы иҟоуп убри аӡыхь Сакьан. Анцәа иакәым сумырҳәан, иахьа убри аӡыхь аҵармақьеиԥш иҵамҵамуа иҟоуп.
Џьанаҭи џьаҳаными ҳәа иҟоуп. Абааԥсы ҟазҵахьоу, џьаҳанымҟа дрышьҭуеит, рҳәеит. Абзиа ҟазҵахьоу, џьанаҭ дақәшәоит, рҳәоит. Џьанаҭ бзиоуп, џьаҳаным аӷоу дахьцашоуп. Ацҳа аҟоуп.
Ԥҳәыск адәы дықәнаҵ бааԥсымзар бзиа ҟалҵаӡомызт. Лыӡӷаб дыԥсит, џьанаҭ дҭаргалеит. Ԥыҭрак ашьҭахь ларгьы дыԥсит, џьаҳаным ахь ддәықәырҵеит. Ацҳаҿ дахьааиз ауаа тәоуп.
– Бзерас иҟабҵахьеи адунеи банықәыз? – рҳәеит.
– Арахь бааи, сан, арахь бааи! – ҳәа лыӡӷаб лан дылхьынҳалт.
Уи џьанаҭ дыҟоуп, ари џьаҳаным дырмышьҭыр руам, избанда убриаҟара дбааԥсын.
– Адунеи банықәыз иҟабҵахьааз бзеирас? – рҳәан, – Акагь ҟасымҵаӡац, – лҳәеит.
– Арахь бааи, арахь! – ҳәа лыӡӷаб аӷьаҵәыӷьаҵәра даҿуп, илбот лан џьаҳанымҟа дрышьҭуеит.
– Банаџьалбеит, аӡә дымҵарсны акгьы бцәимгаӡацзи? – рҳәеит.
– Аџьымшьы амра иасҭон, аӡә дааин, «крысҿаҵа» ҳәа сеиҳәан, «аат, наҟ уца! » ҳәа сиҵаҟьеит, – лҳәеит. – Иара аџьымшьы мҵарсны дыҩны дцеит.
– Уара аџьымшьы цәылымҵозҭгьы, уи амла дакны дыԥсуан, – рҳәан, лыԥҳа лахь диаргеит, џьанаҭҟа.
Абра ацәгьа-мыцәгьа ҟазҵо, абааԥсы зхәыцуа, ихәарҭам ала заамҭа мҩаԥызго, аџьаҳаным дҭаҳауеит, рҳәоит.
Анарцә ицан иаахьада! Џьаҳаным ҳәа иҟоп, рҳәеит. Акаамеҭ, амыхьтә ыҟоп, рҳәеит, џьаҳаным. Амни ихәарҭам убрахь дҭарыжьуеит. Арирахҟа – џьанаҭуп, амҩа иаша аҟоп, рҳәеит, ашьац кашьшьы, ииаҵәаны. Иҽеиу убрахь амҩа дықәырҵот, рҳәеит. Сеидру, иахьынӡаиашо!
Ҳгәыла хаҵак дыԥсит. Мчыбжьык аҟара ҵхьаны ԥхыӡ дызбеит иԥсы ҭаны дыҟоушәа: абас аҩны ахаҳәҵәаҳәқәа ақәыԥсо хыхь сықәгылоп, иара даасыҵагылеит. Ацилиндр ихоуп. Данаасыҵала, – Шәышԥаҟақәо? – ҳәа дҵааит.
– Хар ҳамам ҳара, – сҳәеит.
– Уара ушԥаҟоу? – сҳәан, – Сара, – иҳәеит, инапы куа, – абра сыхьуеит мамзар – бзарҭаны сыҟоп, – иҳәеит. – Шәара шәыбзиаз, – ҳәа сеиҳәот лабҿаба дызбошәа.
Ашьац еҵәаӡа иҟан, абра дықәлан дцот. Дцо, дцо, дцо – адә аҵыхәан днеит. Даахьаԥшын, ицилиндр ааихихын: – Шәыбзиаз, шәыбзиаз! – иҳәахт. Наҟ дсымбо лашьцарахеит. Саргьы аҭҳарцәҳәа сааԥшит, сҵәыуо сааԥшит. Сҽааилаҳәан сцеит убри аԥсы дахьыҩныԥсааз аҩнаҭаҟны. Сықәлан сҵәыуеит. Сааҭки бжаки сырзышьақәымкит, сҵәыуара маагылеит, сылаӷырӡ ҭыҩрны иаауан.
Саб иашьа Быџьга дыԥсит, дыржит. Ишықәс мҵӡац. Ааԥынрахь имнеицкәа дымԥси, амхы ласҵан, иаҳрашәеит-егьиит. Аџьмақәа ҭалан амхы рфеит. Аџьмақәа зтәыз Ҭемраз Кәарҷиа иакәын, дааит:
– Ҭемраз! – ҳәа ҿиҭит, иҳәеит. (Ҭемраз иоуп изҳәо ари.)
– Ҳаи!
– Уааишьҭ ара, – ҳәа иҳәеит, иҳәеит. Сыԥшызар, Быџьга дгылоп, иҳәеит.
– Ҳаи, Ҭемраз, уанаџьалбеит, сышԥоуқәгәыӷуаз, сзушьызеи, сыхҵәеит умбаӡо?! – ҳәа иҳәеит, иҳәеит. – Иҟалеи?
– Ари умбаӡо, уџьмақәа ирфаз сымхы, сышԥоуқәгәыӷуаз! – ҳәа иҳәеит, иҳәеит.
– Рыжәла нҵәаат! – ҳәа сҳәеит, иҳәеит.
Ддәықәлеит, иҳәеит. Сишьҭалт, иҳәеит. Иара дцо, са сцо, абас гәашәк аатын дынҭалт, иҳәеит. Саргьы сынҭалт, иҳәеит. (Ари саԥхьа дцот, иҳәеит.) Сыԥшын, астол хиоп, ауаа тәоп, иҳәеит. Хазы шьоук рхы кны итәоп абрахь, иҳәеит. Сцо, сцо, сцо, сҩарылсны сцарц агьсыгымкәа саннеи, Быџьга иуапа каршәны ашьац дылаиеит, иҳәеит. Даасыхәаԥшын, – Уабаҟаз? – ҳәа иҳәеит, иҳәеит.
– Сушьҭалан сааит, – иҳәеит.
– Абыржәыҵәҟьа угьежьы, уус иалоузеи арахь! – ҳәа иҳәеит, иҳәеит. – Милициак диԥхьан дааиган, – Абри нахьхьинӡа дган доушьҭ, – ҳәа иҳәеит, иҳәеит.
– Уаала, – ҳәа иҳәан, симан иҿааихан, ҳаауеит, иҳәеит.
– Анҭ итәо ирыхьи?
– Урҭ ирфо агьрымам, ҭынха дызмам роуп, – ҳәа иҳәеит, иҳәеит, –
зыԥсхәы рымуз.
Длагьежьны дааит Ҭемраз. Ҩажәихәба шықәса иԥсы ҭан убри
ашьҭахь. Нас, имԥсуа уаҩ дыҟам, дыԥсит.
Лыхны дынхот Шьаҟрыл Алықьсандр ҳа, убри иҳәоны исаҳаит.
Сыԥсит, иҳәит, сыԥсу акрыздыруо, иҳәит, ҩыџьа ааин саашьҭырхын срыман ицет. Сышнеиуаз акәымкәа, иҳәит, рахәыц еиқәаҵәак абас иқәуп, аҽырҽырҳа аӡы еиҵәҳаҳараӡа илеиот, иҳәит.
– Уқәыл! – ҳа рҳәан, иҳәит, – Уара арахәыц сызлақәлои, аӡы сагот, – иҳәит.
– Уқәыл ҳа уаҳҳәт! – рҳәан, мчыла сықәыргылан, нырцә срыман инеит, иҳәит.
Срыман рҿыҩархан, иҳәит, дәышшаран, ишәҭны, икакаҷны – шәырҵлас игылам акгьы ыҟам, иҳәит. Иԥсхьоу зегьы гәыԥ-гәыԥла абас итәоп. Ԥлиа Антон ҳа Лыхны дынхон, дыԥсхьан, иԥсхәгьы рухьан. Раԥхьа Антон снаидгылт, иҳәит. Иаԥхьа иқәуп, аҵәыцак укыр изхужәло ацыф амамкәа, абаҩ-мыбаҩ, уаҳа астол ихаау акгьы ықәым, иҳәит. Сазҵаан, «уи уара иуусым» ҳа сарҳәт, иҳәит.
Ҳашнеиуаз, Ҳашыг Кәасҭа ҳа дыҟан, Ҳашыг Мкан иаб, Кәасҭа дтәоп, иҳәит. Стол хәҷык гылоп, иҳәит, адунеи уҿы иҭоуҵар иуҭаху ҳа иҟам ак ыҟам, иҳәит. Алҩаҵә ахылзз, иаҳәызба цырцыруа икуп, иҳәит.
– Абри закәи: Ԥлиа Антон – абас, ари – ас?..
– Уи уара иуусым, – рҳәит.
Срыман ишҩеиуаз, будка хәҷык гылоп, ӡӷабк дыҩнатәоп, шәҟәык
лаԥхьа иқәуп.
– Даажәгама? – ҳа лҳәан, – Ааи, дааҳгит, – ҳа рҳәит.
Ашәҟәы аахлыртлан, иҳәит, са сыхьӡ, сыжәла аханыз днеиаанӡа, иҳәит, аӡә арзаа ҳа дыҳәҳәо дааует: – Шәаагыл! – ҳа. – Иаажәга дазусҭа? – иҳәит дааҳадгылан.
– Изышәҳәаз дааҳамгеи!
– Ари иакәызма, ҭакәажәык дыҟан – уи лакәын иаагатәыз. Абыржәыҵәҟа дахынтәаажәгаз дыжәгароп! – ҳа рҳәит, иҳәит.
Снышә жны анышә саҭара сааҭк агуп. Сыуацәеи сҭынхацәеи рӡыӷқәа цәыԥԥы итәан. Адыхҳа сааԥшит, иҳәит. Сшааԥшыз еиԥш, агәылара аҳәҳәабжь геит, аҭакәажә дыԥсит, иҳәит. Амни анышә са сзы иржыз аҭакәажә дааган дарҭт ҳа ҳаиҳәт.
Заҟа ииашоу сыздырам.
Аншаа рҭыԥҳак дычмазаҩхит, Кәакәа лыхьӡын, Жәандәрыԥшь акәын дахрымаз. Даачмазаҩхан дагит иԥсыз леиԥш. Лыхчы лыхчнырхт, лан лцәа лхыхны дылхатәоуп, ажәлар хыҵны иҟоуп. (Лҿала исалҳәазоуп ари.)
Сызнеиуаз, лҳәит, ацҳа хәыҷ ыҟоуп, алада – итышоуп. Саб, лҳәит, – Бымшәан, Кәакәа, – ҳа иҳәан, лҳәит, снапы ааникылан, иҿынеихт. «Скаҳауот, скаҳауот» зысҳәоз, ашырҳа симан днырт, лҳәит.
– Сабацо? – ҳа сҳәит, лҳәит. (Лашьагьы дыԥсхьан лара.)
– Бымшәан, баала, – ҳа иҳәан, сыжәҩа кны симан дцо, дцо, дцо, дцо – ҳнаскьаӡит, лҳәит. Арахь – ашьац, ашәҭ, аԥсуа маҭәа ршәуп ибзиоу
аамҭа зхызгахьоу, рыстолқәа хианы, ахәҷы-аду зегьы рчамгәырқәа кны аџьџьаҳа итәоуп, лҳәит. Сынрылаиргылт, лҳәит.
– Ари закәи? – ҳа сҳәан, лҳәит, – Адунеи ауаҩы данықәу аамҭа бзиа ихигазар, дахааизгьы абас ихигот, – ҳа иҳәит, лҳәит.
Уамашәа избит, лҳәит. Баҭылка еиқәаҵәак аҳәынҵәа илагылоуп, лҳәит. Чуан хәҷык, еиқәаҵәак, мҳаԥ еиқәаҵәа хәҷык аларкьакьан ак еилирхот аӡәы, иԥҵқәа абра илеиуот, лҳәит. Данызба сшәеит, лҳәит.
– Унан, ара сабаауга?! – ҳа сҳәит, лҳәит.
– Бымшәан, дад, – ҳа иҳәит, лҳәит. – Ари адунеи данықәыз ачеиџьыка имамызт, дахааизгьы абас дшәырккха дықәуп, – ҳа иҳәит, лҳәит.
Уи сивигет, лҳәит, симан дызлеиуаз, Чуазааа дреиуоуп, ачеиџьыка змаз аӡә дыԥсхьазаарын, абас аирыӡ азна аҩы изықәгылоп, истол хиоуп, лҳәит.
– Аа, Кәакәа, Кәакәа, бабацо, арахь бмааин! – ҳа иҳәан, дҩагылт, лҳәит.
– Уахь бымцан, – ҳа иҳәан, сыжәҩа ааникылан, сынивигеит, лҳәит.
Ҳцот, ҳцот, ҳцот, арахь ахәыҷқәа хәмаруеит, анахь акаамеҭ зуыз аҳәынҵәара илоуп, лҳәит. Ҳазлеиуаз, лҳәит, лашьа иԥсхьаз, – Уа, Кәакәа, бабацо? – ҳа иҳәан, лҳәит…
– Абрахь ҳаб сааигит, – сҳәит, лҳәит.
– Бца, бца, – ҳа иҳәит, лҳәит.
Ара ԥсхәрак руазаарын ргәылара. «Уа ҳаибабап, уа снеиот», – ҳа
иҳәит, лҳәит. Слаивигет, лҳәит. Ирҭацаз Чуаз-ԥҳак Машьика лыхьӡын, лыхцәыргьало дрылоуп – ашьаԥа дыҵоуп.
– Унан, ари Машьика ара дабаҟаз? – ҳа сҳәит, лҳәит.
– Ари, дад, хышқәса рышьҭахь лдунеи лыԥсахот, хышқәса лыгуп, лыгага ааихьет, – ҳа сеиҳәит, лҳәит. (Лҿала исалҳәозоуп, нан.)
– Ара бара ибыхәҭам, – ҳа иҳәит, лҳәит.
– Нас сабацо? – ҳа сҳан, лҳәит, – Бахааз бызгот, – ҳа иҳәит, лҳәит.
– Ана ацҳа сзықәсӡом, – ҳа сҳәит, лҳәит.
– Ацҳа бықәымскәа, бымшәан са сбыцуп, – ҳа иҳәан, лҳәит, симан
иҿыҩеихт. Ҳцо, ҳцо, ҳцо – ани ҳахықәсыз симан дааит, лҳәит. Сгәы шәот – ацҳа паӡа иҟоуп. Алда – акаамеҭ. Снықәигон еиԥш, лҳәит, цҳакы ҟьаҟьаӡа, идуны иаахылан, аҽыҩҳа слықәгылт, лҳәит.
Лан дылхатәамзи, рыцҳа, хаха-хымш дыԥсны дықәын, лыԥсы ааиуа иалагазаап хәыҷы-хәыҷла. Саагьежьит – сааԥшит, салҵт, лҳәит. Ас санынаԥш, – ҳгәара азна ауаа тәоуп, сыхчы сыхчныхуп, сан лцәа лыхҳәҳәа, лҳәит.
– Унан, сан, ибыхьи? – ҳа сҳәит, лҳәит.
– Унан, бан, быԥсны бықәне, бабаҟаз? – ҳа дҵәааит, лҳәит.
(Избаз, исаҳаз аҳәара сақәиҭны сааит, лҳәит.)
– Сан, Машьика убра дызбит, – ҳа сҳәит, лҳәит.
– Унан, бхы бсет, ибымҳәан! – ҳа лҳәит, лҳәит.
Арахь дыҟоуп лыхцәыргьало – лхаҵа иҿы дыҟоуп, ахәыҷқәа лымоуп, дынхоит. Хышқәса злыгыз уахь дыргит – лыгаг цет.
Исхамыршҭкәа исԥхьаӡон, лҳәит. Ахышқәса раан ахшароура
даахҟьан, адунеи лыԥсахт Машьика, лҳәит.
Нарцәы-цҳа ҳа аҟоуп, рҳәит. Убри Нарцәы-цҳа ауаа бзиақәа анықәсуаз ирбит: кәтаӷьк лаҟәуоит, ԥҳәыск дыԥоит – илызком; илаҟәуоит, дыԥоит – илызком, аҽылнаҭом.
– Абри аԥҳәыс дзықәшәеи, илыхьи? – ҳа ианҵаа, – Аԥсабарахь даныҟаз ахәымгара ҟалҵон – дӷьычуан, дцәыгьҳәаҩын, абри азыҳәан абас дақәдыршәит, – рҳәит.
Егьырахь ашьац кашьшьы уахьынаԥшозаалак, аҭаҳмадцәа хазы итәан, аҿар хазы итәан. Шьоукы афатә рзықәгылоуп, шьоукы акымзарак рымам, икьашӡа иҟоуп раԥхьа.
Згәы еизадоу, згәы чмазаҩым, ҳарамра злам, згәы ҟьаҟьаӡа иҟоу – убри адунеи анылԥсахуа, дшьаҳаиҭуп ҳәа дрыԥхьаӡоит. «Абри идунеи иԥсахыр, дшьаҳаиҭхот», ҳа изырҳәо саҳахьеит, убас иҟоу изы.
Ԥҳәыск дыҟазаарын, кәтаӷьк лӷьычхьазаап. Дыԥсит. (Абри ауаҩы, иԥсра хышқәса шыбжьо, уахь дрылалот, рҳәот.) Уахь ирылалаз хаҵак амни аԥҳәыс ԥхыӡла дибот – абас акәтаӷь рҳәазо, лымацара амҩаду дануп – анарцә.
– Амни дзыхҟьеи рыцҳа: дцо – даауа, дцо – даауа иахьа аашеижьҭеи акьтаӷь ыркәымпылуа дыбжьоуп? – ҳа дҵааит.
– Амни лыԥсы анҭаз акәтаӷь лӷьычон, уажә џьаҳаным абас илықәырҵеит, илхалымгакәа анахь, џьанаҭ, днарышьҭӡом, – иҳәит аӡәы.
Сара ԥхыӡ убыс избеит сычмазаҩны санышьҭаз. Мҩакы саныланы снеихуеит. Сышнеиуаз, цҳа пак хуп ҵаҟа иҵаулан. Аҵлагь убра ихықәгылахуп. Амни аҵла ахәда снықәсын, ацҳа снықәгылеит. Сҭаҳауама анаџьалбеит шысҳәоз, ҭакәажәык даасԥылахит.
Даасԥылаанӡа, абри ацҳа снықәсит. Сахьнықәсыз убри аҩыза аиаҵәара аҟоуп, убри аҩыза агәашә ԥшӡақәа аҿоуп – уахгьы-ҽынгьы абра сыҟандаз сҳәо. Уи саавсын, маҵурҭак гылахын, амни амаҵурҭаҟны сааит. Ҭакәажәык дыҟахуп амна.
– Дида, нан, арахь иҟабҵозеи, арахь бзаазеи, бзышьҭозеи, бара макьана арахь усс ибымозеи?! – лҳәеит. – Аҩныҟа бца, быԥшәма ихала дыҟоуп, убри дныжьны арахь бышԥааи! – лҳәеит. Ашырҳәа саԥхьа днагылан лҿаалхеит. – Дида, бхы бсаат, абри ацҳа бҭамҳаӡакәа бызлақәсызеи, нан, бара?! – лҳәеит.
Амни аԥшӡара сыԥсы шалаз саауеит. Агәашә саннадгыла, ахала иаатит аҷараҳәа. Ацҳаҟны дааин, ацҳа саақәылган, – Аҩныҟа бца, – лҳәеит. – Арахь бара ус бымаӡам, – лҳәеит. – Быԥшәмеи бареи шәеицыхандеи! – лҳәеит.
Абри ԥхыӡ избеит ҳәа аҭакәажәцәа ианрасҳәа, – Ибԥылаз банхәа лоуп рҳәеит. – Былмыргьежьызҭгьы быԥсуан, – рҳәеит.
Уанчка Амҷба иҳәоны исаҳаит. Иаацәылашоны, скамбашьқәа архаҟа икасцан, сшааиуаз, анышәынҭрақәа дрывалеит, иҳәеит аӡәы.
– Уанчка, иҟалеи, аҩада уцот, алада уцот, уҳацәгәышуама? – ҳәа иҳәеит, иҳәеит.
Санынхьаԥш – Ваниа иоуп. (Дыԥсхьеит, дахьжу ауп ара.) Астол дадгылоуп, иҳәеит. «Аи, шәанаџьалбеит, аԥсцәа бзахот, абзацәа ԥсуеит ҳәа рҳәон, аԥсцәа гылазаап!» – сҳәан, сҿынасхеит, иҳәеит.
Дахьца-дахьаа сымбо дныҵаба дцеит, иҳәеит.
Ауаҩы дыԥсит аха, иԥсы аҩны иадыԥшылот шықәсык ҵаанӡа.
Сан рыцҳа леишәамаҭәа кҿоуп. Сара исфоз леишәамаҭәаҿ иқәсыргылон. Ҳгәыла ҷкәынак, ҳаҩн ашә даалагылан, дыҩнаԥшуеит
аишәамаҭәахь.
– Уара, иҟои, умнеиуеи? – сҳәан, даасыхәаԥшын, дныҩналт.
– Избаз уасҳәап: уан астол дахатәаны акрыфара даҿын, сызхара
дызбеит, – иҳәеит.
Иԥсны ибзахаз ииҳәаз уасҳәап.
Абра гәыԥк тәоуп, анахьгьы гәыԥк тәоуп. Абра итәоу агәыԥ акрыфара иаҿуп, анахь иҟоу – итәаны акрызфо ирыхәаԥшуеит.
– Изакәызеи, иҟозеи, шәара шәызтәозеи ара? – сҳәан, крызымфоз рахь снеит. – Шәарҭ крызышәымфозеи?
– Ҳара макьана аԥсхәы ҳзырымуц, – рҳәеит, – макьана шықәсык ҵуам ҳаԥсижьҭеи.
Арҭ итәаз ус ҿаарҭит: – Уоу, Ҷанаа ԥсхәы рмоут! – ҳәа. Егьырҭ ахьтәаз: – Уоо, уара, ироур, иҳарҭап! – рҳәеит. Ҽаӡә дахьтәаз: – Ҳаҿҳәара мааиц. – иҳәеит.
Ҳара ҳҿаԥхьа Хабыгә ҳәа Ачбак дынхон. (Ҷлоу ақыҭаҟноуп ари.) Дыԥсхьан иара, инышәынҭра ҟаҵаны, ҩнык иаҟараны иахьагьы игылоуп. Амна ҳнеиуан ҳанхәыҷқәаз, амни анышәынҭраҟны. Аԥенџьыр ҳкыдыззалан ҳхы нылакны: – Уа бзиа ууит, Хабыгә! – ҳәа ҿаҳҭуан.
Ари, ҳҭаацәа ианраҳа, ҳаршьырц иақәыркит. Убри ахьаҳҳәоз аҵыхәала ҳачмазаҩхеит.
Хабыгә захьӡыз, рҳәеит, абра угылан абри архантәи аҽыхәа уақәтәан уаауазар, илаԥш уқәшәар, уҽыжәҟьан укаҳауан, убриаҟара илаԥш ӷәӷәан. Диасуазаргьы, ашҭа иқәгылаз ахәыҷқәа наҟ ирҵәахуан, убриаҟара илаԥш бааԥсын.
Изхысҳәаауа, ҳачмазцәахеит. Иԥсы шәакит, рҳәеит. Алаԥшҭәҳәа ҳзыҟарҵан, аарла ҳалдыргеит.
Грышьа Аҳәба ахәыҷы дицәыԥсхьеит. Иԥҳәыси иареи Очамчырантәи ҽыла иаауан ахәыҷы дрыман. Мықә ишааиуаз, ԥҳәыс еиқәаҵәа бааԥсык дырԥылт убраҟа. Акгьы мҵыкәа Грышьа ахәыҷы дыкны дзықәтәаз аҽы каҳаит. Алаԥш аахеит. Амула иахь дцеит.
– Шәа шәнеиаанӡа шәҽы ԥсуеит, ахәыҷгьы инхо лакәӡам, шәышзахәо дшәыман аҩныҟа дыжәга, иуасҳәақәо узыҟаҵар, деиқәхар алшот, – иҳәеит амула.
Машьынак рықәшәан, ахәыҷи иани аҩныҟа идәықәиҵет, иара ҽыла ддәықәлеит. Ҽырххыла дрышьҭалан даннеи, Аҳәаа зегь еизаны итәан, ахәыҷы аԥсра даҿын.
Уиаҟара зуҭахи, ахәыҷы дыԥсит. Данырж ауха Грышьа иаб дышьҭалеит, иара дзышьҭамлеит. Анышәынҭрахь дцеит иаб данышьҭала. Даннеи, ихәыҷы анышәынҭра агәы дықәтәан ахәмаргақәа кны, дыхәмаруан акыркырҳәа дыччо. Асааҭ жәаҩанӡа дтәан дыхәмаруа, нас дыӡит. Иаргьы дгылан аҩныҟа дааит.
Жәохәымш абас ибон. Жәохәымш руха иаб дишьҭалан днеит.
– Ааи, уара анасыԥда, уара уда аӡә ихәыҷы дымԥсыци! – ҳәа днаиқәцәҟьеит.
Убри аамҭаз ахәыҷы дыӡит, уаҳагь димбаӡеит.
Аԥсы ыҟоуп. Аԥсы ижьрацәараҟны бааԥсык аныҟало аамҭаз адырра ҟаиҵот, аҳаблаҿ аӡәы анырра иоуеит, ԥхыӡ ибот. Ҳара иҳазгәаҭом ҳәа, адырра ҳаиҭот.
Гәарамиа Кәҷыр ҳәа Ҭхьына ақыҭан дынхот. Абри ҷкәына-заҵәык диман. Иҷкәын аҭаацәара далалт. Абра, Инаԥшь Володиа иҟны, аҭаца дтәан. Ачара аҿҳәара ԥырҵәеит. Ус са сгәы иаанагахьан, «абри Кәҷыр абжьыуаа рҿы еицырдыруа уаҩԥсуп, абра ауаа рацәаны еизар, бааԥсык ҟамлакәа ачара еилганда» ҳәа сгәы иаанагахьан.
Уахык сшышьҭаз ус ԥхыӡ избот сара:
Саб иашьеиҵыб Кәҷыҷ Ҵәыџьи Гәарамиа Кәҷыри аҽқәа ҵакны ирымоп. Кәҷыр акәаҭан икуп, Кәҷыҷ авож икуп. Снарыдгылеит: – Бзиа жәуит! – ҳәа.
– Бзиа убааит, бзела уаабеит! – рҳәеит.
– Кәҷыр, иҟашәҵои? – сҳәеит, – аԥш ықәгылаӡаме, изышәцәаӷәои? – ҳәа ус иасҳәеит.
– Уара, – иҳәеит, – ачара зуеит сара, абжьыуаа еизот, имхы изымрашәеит ҳәа рҳәот, – иҳәеит. (Аԥш иаӷа-маӷан, абас хә-метрак ахь цырак ықәгылан избот.)
Абри ааибаҳҳәеит, убриаамҭазыҳәаны «чоу» иҳәан, аҽқәа дҩарыҵаҟьеит. Адгьыл аҩада иҭышшаан икыдуп, нырцә-аарцә зегь цәаӷәаны иҟоп. Ахықә ихықәгылан агәаҩаҟны илеины, хыхь ихаларц агьшрыгмыз аамҭазыҳәаны, аҩада икыдыз адгьыл зегьы, амшын цәқәырԥаны ианцо еиԥш, ибганы аҿыланахеит. Кәҷыр дкаҳаит ҿыцха. Кәҷыҷ инапқәа ааидыԥсаланы ихы иаҵаҵашәа дкаҳаит. Сара убриаамҭазыҳәаны сыҩны срышьҭалот, абарҭ имхәыҽыкәа исзалгозар ҳәа. Абгарра злаҟамыз ала сакәшаны снеит. Раԥхьа Кәҷыҷ далзгарц салагеит, дышҟьаҟьаз данлеи, ирлас дхәаҽуеит ҳәа, снапы аҳәынҵәа иалсшьуа, иалсшьуа – хынтә, ԥшьынтә, хәынтәҟа абас иалсшьит. Иԥсы ҭаны аарлаҳәа далзгеит. Ани Кәҷыр дахькажьыз саннеи, знык иалсшьит, аҩынтәраан даалзгеит. «Ух!» ҳәа дааԥшит. Убриаамҭазы саргьы сааԥшит.
Убриашьҭахь ачара иуит Кәҷыр. Ачарагь ибзиан еимлыст, машәыр ҟамлаӡеит, уа саргьы сыҟан. Дук мырҵыкәа Кәҷыргьы Кәҷыҷгьы рдунеи рыԥсахит.
Иҟан ҩыџьа аишьцәа. Ашьха иҟан, арахә рыман, ҵҩа змамыз аԥсаса. Шьхалбаан идәықәлеит аҩныҟа. Амҩа иқәлан ишааиуаз, мҩабжара итәеит иԥхьарц. Ӡышьҭак, аӡырҩаш азааигәара, итәеит. Абраҟа итәаны арахә рҷаԥшьауан инеимда-ааимданы. Аиҳабы дышьҭалан дыцәеит, аиҵбы ишәақь кны дҷаԥшьоит, агыгшәыг ааир ҳәа. Уи аамҭазыҳәа, иашьа дахьышьҭаз ихәда ашьҭыбжь цәгьахеит. Иҟалазеи ҳәа иашьа данынаихәаԥш, иҩежьӡа, иҟанҭалеиуа ак ааиҿыҵуеит. Ила ҭаа, ила еихмырсыӷьӡакәа дахәаԥшуеит иашьа иҿыҵыз. Лҩа ҳасабла икәалыкәаџьо аҿынанахеит. Раԥхьа аӡиас ацҳа-ҵәры инықәлеит. Ишықәыз нырцә ирит. Нырцәынтәи арахь аҿаанахеит. Ишааиуаз – аӡы иалаҳауеит. Аӡы еиҭаруеит. Ишааиуаз – раԥхьа итәаз абаӷь ду аҵыхәа иахьынҳалеит, ус абӷа иқәланы атәыҩаҿ иааиуеит. Атәыҩа анаӡара иқәгылоит. Иалыҩрын, абӷа инықәгылоит, нас излааз ала абӷа иқәлан аҵыхәахь инеиуеит. Аҵыхәа иналбаауаны, аџьма аҵықьҳәа иааимсеит. Уи аамҭазы агәҭа аҽеиҩнашеит. Ашьшьыҳәа изҿыҵыз иҟны инеин иҿыҵа иҭалеит.
– Сышԥацәаз! – иҳәан, ашырҳәа дааԥшит. Иашьа дыцәазшәа ихы лаирҟәит.
– Угыл, угыл! – иҳәан, днаицәхасит.
– Иухьзеи, џьушьҭ? – иҳәеит.
– Абыржәыҵәҟьа ҳаиҭаҵроуп, мамзар – ҳԥыххаа ҳҭарҵоит, –
иҳәеит.
– Иҟалазеи?
– Иҟалаз убриоуп, ҩ-бахәык рыбжьара сықәланы сышнеиуаз, ацҳа салҟьан аӡы салаҳаит. Уи змааноу лаӷырӡуп. Нас, – иҳәеит, – бахәык цәгьаԥсышьала схалеит. Абахә схало, схало, зда царҭа амамыз акьатрацә аҿы снеит. Уаҳа царҭа анысмоу, сымҩа сықәлеит дырҩегь сызлааз ала. Албаара егьшсыгмыз, аҵықьҳәа аӡә дсеихсын, сывара абыржәы ибызбызуа исыхьуеит, – иҳәеит. – Абыржәыҵәҟьа ҳхыҵны ҳцароуп, акәымзар ҳаԥхасҭахоит, ашьаарҵәыра ҟалоит, – иҳәеит.
– Абра уаха ак ҟалар са избап, уара угәы рҭынчны уцәаз, – иҳәеит аешьеиҵбы.
Ишеит иҟьаҟьаӡа ԥхасҭа рмоукәа. Убри инаркны иашьа ихеиҵомызт аԥхыӡ ак адыруеит ҳәа.
Ԥхыӡла ҩыџьа аасыдгылеит. Дара – иԥсхьоу роп. Срыман рҿынархан, цҳак аҟны ҳнеит. Арахәыц иаҟараны ацҳа аҟоуп.
– Бааи, – рҳәит.
– Ыы, сара сықәгылар скаҳауоите, – сҳәит.
Анахь – тышароуп, акаамеҭ ыҟоуп, ауаа ԥаҭԥаҭуа иҭажьуп.
– Ба бкаҳаӡом, бықәлан бааила, быԥсы цқьоуп, – рҳәит.
Аԥхьа инагылан рҿыҩархан, саргьы сҿынасхет. Ҳҷыгәӡа ҳақәст.
Ҳашнықәсызҵәҟьа сыла ашана абит: ашьац кашьшьы, ашәҭ кашьшьы, ауаа ана еилагылоуп, ара еилагылоуп, ахәыҷқәа хазы ихәмарот, аҳәсақәа хазы иҟоуп, ахацәа хазы иҟоуп, астолқәа хиоуп – афатә хаа ықәжьуп.
– Абарҭ зегь аџьанаҭ иҟо роуп, – рҳәит.
– Нас, ани аҳәынҵәа иҭажьу ирыхьи? – ҳа саныҵаа, – Арҭ аҳәаа еилазгази ахаҵеи ԥҳәыси еилызхызи роуп, ирхаргаанӡа анахь инарышьҭӡом, – рҳәит.
Аԥсуа даханыҵ Египет ауп. Дзахыҵ убриоуп: ашьоура ҳа аҟами абыржәы, ашьоура убрантәоп иахааго, аракәӡам иахыҟала. Ила ҭухыр – ула ҭихыр акәын, инапы ԥуҵәар – унапы ԥиҵәар акәын.
Ахәыԥҳаи абзыцәашьеи ахәымпал шеимхырдоз, ахәыԥҳа ила ҿнахт. Ила анҿнах, аҭаҳцәа, еибатәыз абиԥара, иахымҵыр ҟамлит. Иахыҵын идәықәылт, иахцо рыздырӡом. Шьхала иаауан, – уи иахьа, уи уаха. Жәыхәымш шьапыла иныҟәахьан – шьхала. Ишааиуаз ирықәхәлит. Ианрықәхәла, иаангылан иԥхьароп. Ауха иԥхьет. Раб, рабду, уи иаб, уи иан – арҭ акыр зхыҵуаз уаан. Рабду ԥхыӡырла ибит: араԥ дааит, арашь дақәтәоп; амни днышьҭаҵан абанҭ ишьраны дауижьот.
– Араԥ ирашь дақәтәан дҳахьӡот, дҳахьӡар – ҳаишьот, – ҳа ианеидтәалаз иааибырҳәт.
– Араԥ ирашь ала ачеиџьыка даӷрагылаӡом, – лҳан, рабду иԥҳәыс иаарыкәыршаны аши абысҭеи алыхәҭа ианԥсаланы икалԥст. – Данааилак, – лҳәит, аҭакәажә лоп изҳо, аџьаҟәа рыман, аҵәа рыман, – амни инапы ианҵаны, – аҭаҳмада изоп изылҳәо, – инаганы ирашь анааилак, ҳчеиџьыкоп ҳа имҵак.
Ианԥшы, алаҳәеиԥш даауоит. Даарыдгылт. Амни ачаӷьа ахкаԥсаз данааи, ашьапы рххан уа иаангылт. Арашь ус ауп закәанс иамо: хынтә уанас, иара днеиран дахыҟо иара иадырот. Ҩынтә даст, иамуит, хынтә данас, уа иаагылт. Аҭаҳмада иҵәа инапы иқәҵаны, иџьаҟәа ааиҿыхны инапы иқәҵаны инаганы, – Иҳамоу абриоп, – ҳа, – ҳчеиџьыкоп, – ҳа ииҭт.
Ачақы ҵарызаарын, аҵәа инаргәыҵа ашьа алнаршәт.
– Сара сышәԥырхагам, шәца, сырхьымӡет ҳа сҳәот, шәца, – иҳан, дгьежьны дцет.
Арҭ рҿаархан шьхала иаауа, иаауа – Бзыԥ аԥсҭа иааит. Аԥсуаа Аԥсны ранылашьа злаҟоу абасоп.
Анцәа ажәлар аниоу, амилаҭ аниша, доусы адгьылқәа рысҭот ҳәа далагеит. Аурысқәа рыдгьыл дирбет, анемеццәа ртәы дирбет, абас милаҭла зегьы идирбо, идирбо, адгьылқәа зегь ишет. Аԥсны Анцәа иан лыхьӡала инкылан иман, аӡәгьы ииҭарцгьы дыҟаӡамызт. Милаҭс иҟаз зегь рыдгьылқәа амырхит.
Ишыҟаз акәымкәа, аԥсуа дкылыгәгәа днеит дагханы. Даннеи, Анцәа дҵааит:
– Узусҭада?
– Саԥсуоуп.
– Иуҭахузеи?
– Зегь адгьылқәа руҭет, саргьы дгьылк соур сҭахын.
– Шәабаҟаз уара, сара адгьылқәа зегь сшахьеит, ианаамҭаз шәаар, дгьыл ҿацәк шәысымҭоз џьара.
– Сасцәақәак ҳзааин, ҳарԥырҵны ҳзымцеит, ианаамҭаз ҳзымааит, ҳаҭоумҵан, – иҳәет аԥсуа.
Анцәа дхәыцын: «Абра иаанхо зегьы ламысла ицәажәаз ҳәа аӡәгьы
дсымбеит аԥсуа ида, иаԥхьатәи иԥсҭазаара дазымхәыцӡакәа, асас дыгәцаракны дызмаз – арҭ хара ихәыца уаауп» ҳәа дазааит.
– Сара сан лзы иалхны исымоу адгьыл шәара ишәысҭот, шәықәӷьацааит! – иҳәет Анцәа.
Амилаҭқәа зегьы рыхәҭаа риҭон Аллаҳуҭаала. Милаҭс иҟаз зегь рлахьынҵа риҭеит. Аҵыхәтәаны дагханы днеит аԥсуа Аԥааимбар иҟны.
– Мшыбзиа!
– Бзера убаат!
– Узусҭада?
– Саԥсуоуп.
– Уабаҟаз уажәраанӡа? – иҳәеит Аԥааимбар.
– Асас дысҭан хаха-хымш, – иҳәеит.
– Асаси, анамыси, ачеиџьыкеи иҟоу угымзаат! – иҳәан, Аԥааимбар
аԥсуа диқәныҳәеит.
– Дгьыл хәыҷык суҭондаз, – иҳәеит аԥсуа.
– Уагхеит, – иҳәеит, – адгьылқәа зегь шаны ирысҭахьеит, – иҳәеит. «Асас дысҭан» ахьиҳәаз аҳаҭыраз аԥааимбар ус иҳәеит:
– Абра дгьыл хәыҷык нкылан исымоуп сан лзыҳәан, убри аҭыԥ сара
иусҭот, – иҳәеит. – Аԥсны аԥсуа иҭыԥзаат, уара иутәыз! – иҳәеит.
Амилаҭқәа зегьы адгьыл риҭон Анцәа. Аԥсуа нхаҩ рыцҳа дцарами, ак иоуроуп. Сцот ҳәа ашә дындәылҵуаны, сас бзиак дизааит. «Ҟаҳ, адгьыл смоуӡаргьы исмоуааит, ԥхашьароп, сыҩны иааиз пату иқәысҵароп!» иҳәан, цәума, џьмоума ак изишьит. Агәылацәа идыртәалан ишеибарххоз – аамҭа цеит. Адырҩаҽны Анцәа иҿы даннеи, адгьылшара иалгахьан.
– Исыреьмит, уабаҟаз, уара-мыжда? – иҳәеит Анцәа.
– Аламыс сыннархеит, – иҳәеит анхаҩы.
– Уи шԥа?
– Ишԥа умбо – асас дысзааит, – иҳәеит. – Адгьыл смоур, сышҭахо
здыруан, аха сҭахар – сҭахаат, исзааз асас пату иқәымҵакәан сыламыс иамуит, – иҳәеит.
– Ҟаҳ, ус акәзар, аԥсуаа намыс змоу уаазаап, са схазы инкылан исымоу адгьыл абриоуп – Аԥсны, абри шәа ишәымаз! – ҳәа иеиҳәеит.
Нарҭаа зыхшаз амыҭқәа роуп. Аԥхьа адунеи иқәлаз Амыҭ иоуп, – Аԥеҳамбар итәы злаз уаан.
Анами Адами ҳәа иҟан. Анами аԥҳәыс лакәын, Адами дхаҵан. Абарҭ шаҟа шықәса еишьҭаз уара идыр – ашьха еиқәшәеит. Аԥҳәыс лтәарҭа хьшәашәоуп, ахаҵа ишьамхы хьшәашәоуп. Ашьха анаҟәаҿы еиқәшәеит, анаҟәаҿы дахьықәиртәаз азоуп аԥҳәыс лтәарҭа зыхьшәашәоу, лхаҵа шьамхыла дахьгылаз азоуп ишьамхы зыхьшәашәоу.
Иахьа адәы иқәу ажәлар зегь зхылҵыз Адами Анами роуп.
Ашышкамс адунеи ишықәлаз усоуп. Анцәа Аԥааимбар диԥхьан дааигот. Ус адҵа ииҭот: «Ақыҭақәа нырҵәа!» ҳәа.
Дцеит аԥааимбар инирҵәарц. Дахьцаз ақыҭақәа зегь бзиан, ҩбаҟа-хԥаҟа ҭӡы иҽеимыз рыланхон акәымзар. Ақыҭақәа нмырҵәаӡакәа дааит аԥааимбар Анцәа иахь.
– Уахьысышьҭыз иҟоуцеи, инурҵәама? – ҳәа диазҵаауеит. – Мамоу.
– Изынумырҵәеи? – ҳәа диазҵааит.
– Избанзар инхо зегь бзиоуп, – иҳәеит.
– Нас, уа угылаз, – иҳәан, убриаамҭаз анышә иҭыҵын ак идылт – ашышкамс.
Уанӡа адунеи иқәӡамызт, убысҟаноуп адунеи ианықәлаз ашышкамс. Ицҳаит ҩба-хԥа цыра. Инап иааҵанакуаз зегьы ишьит.
Нас Анцәа дҵаауеит: – Иухьи? – ҳәа.
– Митәык адгьыл иҵыҵын исыцҳаит, – иҳәеит. – Заҟа уцҳаи? – ҳәа дҵаауеит.
– Ҩба-хԥа цыра сыцҳаит, – иҳәеит.
– Нас, егьырҭ иушьыз зхушьааи? – ҳәа дҵааит. – Убысоуп ишыҟо: изхароу анԥсуа изхарамгьы ԥыҭҩык ԥсыроуп, – иҳәеит Анцәа.
Уаҳа ажәак мҳәаӡакәа аԥааимбар дцан адҵа наигӡеит, ақыҭақәа нирҵәеит.
Ауаҩы дшаны адәы дықәиҵт иҳә кылҵәаӡамкәа. Акрифар ҟалаӡомзт, акрыгьижәӡомзт.
Аҵәа ҟаԥшьӡа иқәын, инафыҩны идәылҵны ицон. Аӡә иԥсы цәгьахан имхафт. Дычмазаҩхит уаҳа царҭа амамкәа. Ани руит, ари руит, егьи руит, аха имыхәт.
Анцәа Аҩсҭаа диазҵааит: – Абасоп, ачымазаҩ дҳамоп, иалыргашьа ҳаздыром, иҳаҳә, – ҳа.
– Уара афатә-ажәтә адәы иқәҵан иумоп, иафыҩны иқәырҵот. Ани ифит – алда изцаӡом, апарпантала иҳә аакылуҵәар – уаҳ ус амаӡам, – иҳәит Аҩсҭаа.
Аҩсҭаа ишиҳәаз иҟарҵан, дыбзиахит ичмазаҩыз.
Ажәытә акрыфара ыҟаӡамызт, ауаа ашьшьыҳәа итәан, ихәмаруан, иччон, аԥынҵагь рымаӡамызт. Аҩсҭаа дырхыччеит арҭ, акрырҿеиҵар иҭаххеит. Иргәыбзыӷны ахәырма-сса рҿеиҵеит. Ианырфа, адәахьы ицар акәхеит ауаа. Даалаган рҳә кылиҵәеит, уа иамихыз рԥынҵа иеиҭеит.
Ауаатәыҩса зегь Анами Адами роуп изхылҵыз. Бызшәак акәын ирҳәоз зегьы. Урҭ такәаамҭа адунеи иқәымзи, аԥсҭазаара ианарцәыцәы, арҭ дәықәылт «Анцәа иахь ҳцот» ҳәа – амилаҭ иқәыз зегьы. Акьыба ҟаҵаны икыдлан ицот, шаҟа шықәса ицоз сеидру. Ари Анцәа дрыхәаԥшын, ишхагахаз ибеит: «Ишәсырбап сара!», – иҳәеит. Данырмыхәа, дара-дара зымеицәажәо, рбызшәақәа хаз-хазны иҟаиҵеит.
Бызшәас иҟоу зегьы убысҟаноуп ианишаз Аллаҳуҭаала. Анцәа иахь ицоз дара-дара зымеицәажәо иалаган, еимпит.
Адунеи шаны ианыҟалаз раԥхьаӡа, азанааҭқәа анеихыршоз, Анцәа иҟны раԥхьа днеит аурыс.
– Азакәан сыҭ, – иҳәан, изакәан аурыс ииҭеит.
Уи ашьҭахь днеит аԥсылман.
– Азакәан сыҭ, – иҳәан, – Азакәан аурыс игахьеит, – иҳәеит.
– Нас, адин сыҭ, – иҳәан, – Иумаз, нас, адин, – иҳәеит.
Уи адин ииҭеит. Ахԥатәи агыруа дхалеит.
– Азакәан сыҭ, – иҳәан, – Азакәан аурыс игеит, – иҳәеит.
– Нас, адин сыҭ, – иҳәан, – Адин аԥсылман исҭеит, – иҳәеит. – Сара
акгьы смоуӡои? – иҳәан, – Иусҭои, акгьы сымаӡам, – ҳәа иеиҳәеит.
Ус Анцәа аперерыв ахь дцеит. Агыруа дындәылҵит.
Ԥыҭрак ашьҭахь Анцәа ихаҭыԥуаҩ Анцәа иҭыԥ аҟны даатәеит.
Агыруа игәеиҭан, дныҩналеит. Ииулак, хәы-нбанк имихит, иман дцеит. Ус аԥсуа дхалеит.
– Азакәан сыҭ, – иҳәан, – Азакәан аурыс игеит, – иҳәеит. – Адин сыҭ, – иҳәан, – Адин аԥсылман игеит, – иҳәеит. – Егьсмоуӡои» – иҳәан, – Унзырхеи асҟаамҭа, узымааи? – иҳәеит. – Сабааиуаз, сасык дысзааит, сара саԥсуоуп, пату иқәсымҵар ԥсыхәа ыҟамызт; уи пату шиқәысҵоз хәыҷык самхажәит, ижәны уа уҟны ааира сыламыс иаҵанамкит; саанхеит, сыламыс сааннакылеит, – иҳәеит аԥсуа.
– Ус акәзар, са схазыҳәан исымоу адгьыл маҷ, амшын аҿықә, уара иусҭоит, нхарҭас аԥсацәа ишәымазааит! – ҳәа идиҵеит.
Анцәа данааи ара, инбанқәа данрыхәаԥш, «5» анимба, – ҟоҳ, ари агыруа игазаап, хәы-нбанк згаз дшәарҭоуп, иахаҳгароуп рызегь, – ҳәа Анцәа ихаҭыԥуаҩ иеиҳәеит.
– Ишԥаҟаҳҵари?
– Аҿарацәа ахаҳгап, аҭаҳмадцәа усгьы иԥсуеит.
– Бзиоуп, нас, иахаҳгап, – рҳәан, аҿарацәа ахырго ианалага, хәы-нбанк ирымаз ранду аҭакәажә илырҭеит: – Абри џьара иҵәахы, ҳгьежьны ҳзаар, хәы-нбанк рыла дырҩагьых ҳҭыԥахь ҳгьежьуеит, – ҳәа.
Ари аҭакәажә дгьежьит. Дгьежьит, аха иабалгоз? Акапусҭа иазҳауан, акапусҭа абӷьы инаган иагәылалҵеит. Ус акапусҭа аҽарпатит. Аҭакәажә иахьылҵәахыз лхашҭит. Акапусҭа ианазҳа, иакит. Ауҭра аандагь ажәит. Акамбашь аанда ишавсуаз, иагәҭасын, еилаҳаит. Акамбашь ҭалан акапусҭа афеит. Акапусҭа анафа, ақьаадбӷьыцгьы афеит.
Убри азыҳәан ауп агырцәа акамбашь ажьы зырымфо.
Дгьыли-жәҩани неихаргылан Анцәа ишеит, иҳәеит. Адгьыл аҽазнымкылазт, итамтамуа инхеит. Ахаҳәтә асы аируит. Адгьыл зырӷәӷәаз убриоуп.
Ҳазшаз адгьылгьы ишет, ажәҩангьы ишет. Ачуан ахҩа азбзиахозарами, адгьыл еиҳахит, ажәҩан аасҭа. Ҳазшаз аҩсҭаа димазҵаар амуит. – Уара, ажәҩан сшет, адгьыл сшет, ахҩа азбзиамхт, избазызо? – ҳа
дҵааит, аҩсҭаа диазҵааот.
– Уара, сара ишысӡбо уасҳәап, – иҳәит.
– Аа?
– Ажәҩан шыҟо иаанхот, адгьыл абас унапала иаарҽны иааиҵоукыр
– ахҩа лахашәо иҟалот, – ҳа иҳәит.
Адгьыл анеиҵеик, ажәҩан ахҩа лахашәо иҟалит. Ашьхагь ахәгьы
ҟазҵа абри аҩсҭаа иоп, – еизбзиахо иҟазҵа. Ҳазшаз диаӷоп, дишьыр иҭахуп, диеисот-егьиот, аха ишьра дақәиҭым.
Ашьабсҭа аҵагылоуп, рҳәеит, адгьыл. Ашьабсҭа анызқәыршәшәалак ауп адгьылҵысра аныҟало, рҳәеит.
Ацә атәыҩа иқәгылоуп рҳәоит ҳара ҳадгьыл. Ианеиҭанакуа – тәыҩак ааԥсар, егьи атәыҩахь ианианаго – адгьыл мҵысыр ауӡом.
Ԥсыуа ҷкәына бзиак дыҟан. Иани иаби ԥсхьан, ешьа димамызт. Ԥҳәыс дааигеит. Иԥҳәысгьы убасҵәҟьа иҟаз аӡә лакәын, уигь ҭынха длымаӡамызт.
Исааиуаз, игәиҽанӡамкәа ус бааԥск дақәшәан амни аҷкәын дыӡт – дҭаркит. Иԥҳәыс днеины дылбон абахҭаҿ. Ҽнак дылбарацы даннеи, убас леиҳәт:
– Бара биеҭымуп, сара абахҭа сызҭыҵӡом, беиԥш зеиԥшу аӡәы бицца. Бызццашагь дзеиԥшро басҳәап, – иҳәит, ларгьы дазыразхт. – Иԥшра, ичаԥашьа бгәаԥхозар, – иҳәит, – бишьклаԥшла, иагьа илашьцараны мҩакы даныланы дцозаргьы, дахцо ӡык кеиҭәар иҭахызар, иҿы аххо изхо ӡык нкеиҭәозар, убрахь иҿы зхо ихәымџьар егьи иҽааиқәыршәан игьежьуа убри иоп – зыԥшра, зчаԥашьа акы иаԥсо. Убыс акәымкәан, аӡы анкеиҭәалагь, данаагьежьуа – деиԥхьытта иҟоу бицымцан, акгьы даԥсаӡам, – ҳа леиҳәт.
– Бзиоп, – лҳан, аҷкәынцәа дрышьклаԥшуа далагет. Дсааиуаз, ҷкәынак, нхарала дара ирцәыхарамыз, дылгәаԥхет. Дишьклаԥшуан, амни лхаҵа ислеиҳәаз еиԥш.
Данылгәаԥха, убас иалҳәит: – Уара схәынгоумшьозар, суццот, сгы, – ҳа.
– Ус зыбҳәои? – иҳәит, – бара бхаҵа дыҟоупе!
– Схаҵа дыӡт, – лҳәит, – уаҳа дзыгьежьом.
– Иауеи? – иҳәит. – Дҭакызар иус далымгои, дмааои, – иҳәан, –
Мамоу, – лҳәит, – иареи сареи ҳаицәажәит, сара суццот сугозар, – лҳәит. – Ибҳәаз саҳаит, – иҳәит.
Ауаҩы анхшабхша пату шлықәырҵо еиԥш пату лықәиҵо далагт
абри аҷкәын: лынхамҩа иагижьуам, лыӡлагара иагижьуам, длыцхрааот, егьырахь – ихатәы еҳәшьа леиԥш.
Ашықәсқәа цеит. Иснеиуаз, лара лассы-ласс, – Сумгаӡои? – ҳәа иалҳәот.
– Сеиԥшым макьана, сеиԥшым, бызгот, – ҳа леиҳәот.
Ус исааиуаз, лхаҵа игәиҽанӡамкәа иус далгит. Иқыҭа далалан дааует. Данԥшы, алҩа ҩеиуа ибит иҩны. Хәыҷқәак дрызҵааит: – Амна инхода? – ҳа. Ихьӡ рҳәан, иара ихьӡ, – Убри иԥҳәыс дынхот, – ҳәа иарҳәит.
Уамашәа ибан, данҩеи, иԥҳәыс деихаххаа, акымзарк лыгым, дынхот.
– Бара иҟабҵеи, ара бзынхои, ҟазшьас иҟабҵеи абас бынхартә еиԥш? – ҳа длызҵааит.
– Абри еиԥш сзыҟазҵаз абри аҷкәын иоуп, исуҳәаз еиԥш, сара уаҳа сушьҭамлаӡит, – лҳәит. – Абри дысгәаԥхан, «суццот, сгы» ҳа иасҳәан, хатәы еҳәшьак леиԥш сибот, сзыҟо убот, – лҳәит.
Нас дызлаз абыргцәа даарыԥхьан, – Абри еиԥш иҟо аус сақәшәт, – иҳәит, – сыԥшәмеи сареи ҳаидыҵын, «аӡәы бицца» ҳа сҳәан, абри аҷкәын далылхын, абас пату лықәҵан дибот, абри изутәузеи? – ҳа дҵааит.
– Усеиԥш иҟо илшазар, – рҳәит, – акры шьны, узлоу урыԥхьаны, аҷкәын дааганы уԥҳәыс ешьас длыҭ, – рҳәит.
Акры ишьит. Дызлаз ауаа дрыԥхьеит, аиҳабцәа ақәыршәаны, амни аҷкәын дааганы иԥҳәыс ешьас длиҭет.
Убри инаркноп аԥсуа ҷкәын ԥҳәыс данааигалакь, аешьа ҳа ҷкәынак иҟаҵара изалага. Уаанӡа иҟаӡамзт.
Анкьа адунеи зегьы аӡы ықәын ҳәа азырҳәоит. Анцәа иҳәатәы анхарымҵа, аӡы ықәлазаап. Иҳәатәы хазҵоз ԥыҭҩык аанхеит жәласы, аӷба иҭазаарын. Ерцахә ақәцәан аӷба ԥҽын иаанхеит, иҭаз еиқәхеит. Убырҭ иаанхаз рыла адунеи ҿнахын ҩаԥхьа ауаа ақәлеит ҳәа рҳәоит ажәаны.
– Абни аҵәа ҟаԥшь шәфар ихәарҭам, – ҳәа реиҳәеит изшаз Анцәа.
Аҩсҭаа дааин иргәыбзыӷын, – шәижьот, ишәфа, – ҳәа реиҳәеит. Ирфеит аҵәа. Абни аҵәа анырфа, рҳәатәы еиқәымшәо иалагеит. Ауаақәагь рхылҵит, аха аҳәатәеиқәымшәара иахьа иҟоу зыхҟьаз убриоуп ҳәа рыԥхьаӡоит.
Ажәытәӡан аҷкәын иахьа ԥҳәыс дааигар, лыцшьҭалара уаха азин иара имаӡамызт. Иагьа дажәхьазаргьы, иагьа дҟьызаргьы аҳ, аԥхьа иара иакәын аӡӷаб илыцшьҭалоз, нас аҷкәын длықәиҭхон. Ари ус изакәанны ишааиуаз, нхаҩы ӷәӷәак иҷкәын ԥҳәыс дааигеит. Лара агәаҟгьы, рыцҳа, илдыруеит иаԥу – аҭаҳмада қамсажә дицшьҭалароуп, насоуп лара лхаҵа данылтәу. Дааины ус леиҳәеит:
– Аҳ дмааиуеи уаха, снеины сҟама лаиӷрысҳәот, нас ачара иахатәоу аднагалап, – иҳәеит. – Бгәы зеиԥшрои, бшәома?
– Шәашьа сымаӡам, иуҳәо аҿы сыҟоуп, – лҳәеит.
Ачара иахатәоуп. Усҟан уахынлакәын ачара аныруаз. Аҵх агәахьы ианнеи, ани аҳажә «аҭаца слыцышьҭалот» иҳәан, дааит.
– Бҽеилых, бҽеилых, саргьы сеилых, бааи! – иҳәеит.
Лхаҵа даацәырҵит.
– Наҟ удәылбга уара аҟьы, уаҵәухоуп уара данутәу! – иҳәеит аҳ.
– Аа, уара иутәу! – иҳәан, аҟама аҽыжәҳәа иҩаилеиҳәан, дышьны дылкажьны, иԥҳәыс диман дцеит.
Ари дыԥсны дкажьуп ашьа иӷрыжжы. Аҳ иус ҟаиҵеит ҳәа иҟоуп ҭауади-аамсҭеи, мамзар анхаҩ рыцҳа уа ачараҿ дназышьҭуадаз.
«Шьҭа ани ҳаҳ иҟаиҵаз аабап» рҳәан, ихыччарц ианааи, аҳ аҭыԥҳа лыцшьҭалароума – ашьа иҵыҩруа дкажьуп.
Анхаҩ иԥа иԥҳәыс аԥхьатәи ауха аҳ лыцшьҭалара абра аҵыхәа ааԥҵәеит.
Анхаҩ бзиа ачараҿ, ма аԥсхәраҿы иҽеилаҳәа-иҽеилаца днеир акәын. Акәац ахьыржәуаз, абысҭа ахьыруаз ауа ӷәӷәақәа дыргылон ҭауади-аамсҭеи. Кәымжәи-кабеи тапанчеида зҽеилаҳәан иааиуа – дыкны амца даларыжьуан. Абри «Набадиса» ахьӡын.
Ари идыруан аԥсуа, дшаларыжьуа идыруеит аҟнытә, иҽеибыҭан дааит. Аҵыхәа ԥиҵәарц дааит. (Са сахаануп ҳәа сеиҳәеит Ануа Мырза, Кындӷ ауп иахьыҟалаз, иҳәеит.) Иҽеилаҳәа-иҽеилаца дыҟоуп, дшаларыжьуа идыруеит – егьыс днеиуама уара! Днеиуа даналага, рҽаадырхиеит: – Набадиса, – рҳәеит.
– Ишәасҳәо шәаҳауама? – иҳәеит.
– Аа? – рҳәеит.
– «Набадиса» мыжда ҟалот иҟашәымҵан! – иҳәеит.
Аҟырҟырҳәа иччан, илаимҵасын дыркын, агәақьҳәа длаларыжьит.
Иԥаҵа, иара, иуапа – дыцәкәыкәыбылны даалҵит. Итапанча ааҭиԥаан, аҵықь-аҵықьҳәа дҩареихсын, – Аа, «Набадиса!» – иҳәан, дцеит.
«Набадиса» уа аҵыхәа ааԥҵәеит.
Иҟан ҩыџьа аишьцәа Гәаҟи Шьқьыни ҳәа. Шәарыцацәан дара. Шәарыцара ицеит. Ахра даҿалеит Гәаҟ, дышнеиуаз даҿахеит: ишьҭахьҟагь дзымцеит, иаԥхьаҟагь дзымцеит. Иашьа Шьқьын ҵаҟа дгылан, «сашьа дыбӷалот ишԥаҟасҵари» иҳәан, «игәы еибазыркыша жәак сҳәап» иҳәан, ашәа цәырган аҳәара далагеит. Ашәас ииҳәаз убриоуп: «уара усгьы убӷалот, сара схынҳәны аҩныҟа слеир, уԥшәма сара дызгап, ухәыҷгьы маҵуҩыс дҟасҵап, унхара дуӡӡагьы ишысҭаху иныҟәызгап» ҳәа иҳәеит.
Ари ас аниҳәа, егьи «зегь акоуп сыбӷалот» иҳәан, дыууааӡа дыԥан, абахә дыбжьыԥан, иашьа иҿы дылбааит. Данылбаа, иашьа Шьқьын, – Уеиламгааит уара! – ҳәа ибжьы иқәиргеит.
– Уааи, сгәыдкыл, – иҳәан, дааин дааигәыдикылеит. Аҩыџьагьы еиманы аҩныҟа иааит.
Абас ашәа ҳәаны, игәы еибаркны дҟаимҵар, иашьа дыбӷалон.
Аӡәы, амҩасҩы, хара дгьылк аҿынтә дшаауаз, абрагьцәа дрылашәеит. – Уаангыл, узымцеит! – ҳәа рыбжьы дыргеит.
Иаргьы уахынлеи ҽынлеи ззеиԥшыз уаҩын, ишабалакь ишәақәаз
дреиуамызт.
– Иууазеи, утә сыдым, умаа сыдым, сымҩала сцот, усылазҵазеи? –
иҳәеит, ибжьы иргеит.
– Ацәгьара ҟаларц уҭахымзар, уҽыжәҵ! – иҳәеит абрагь.
Ари мариа башақә дауҽыжәҵхуазу:
– Сара сыԥсы шҭоу, сеиԥш зеиԥшу хаҵак сҽы сыҵхны игозар –
иагьигааит, усҟан сара саԥсыуа хшарам! – иҳәеит. – Уцәырымҵыкәа цәгьарак уҽазукуазаргьы, идырны иумазааит: аӡәгьы ҳаибом ҳәа угәы иаанагозар ҟалап, аха «абнагь алымҳа амоп» рҳәоит, алыԥха сара исыҭ, қәнамгала шәсызныҟәозар, аҵхгьы абнагьы рылахь шәымазаат! – иҳәеит, ибжьы ҩарықәиргеит.
Убриаамҭазын аҵықьҳәа ахысыбжь геит. Амҩасҩы аҽы дахҟьаны дкаҳаит. Ацәгьа зуыз рыԥсы ргеит. Ахы зықәшәаз дамгеит, ашьа иҵыҩр дыхәны дышьҭан. Иаацәылашоны, қәыџьма лаԥск аԥацәа ацны аӡага ахьтата, имлашьуа иааихаххит.
– Аа, уанаџьалбеит, қәыџьмажә, ушыҟо збот, угәы иагозар иф, мдыр ихымҭа иканаҭәаз сара сшьа, унапаҿы сыҟоуп! – иҳәеит иара.
Ақәыџьма ааихагылан, ашьа ахькылҟьоз ихәра арбзеит, абз адкылан, ицоз ашьа ымжәӡакәа ихагылан, ихәра ашьа аҿашәны ацара иаҟәыҵаанӡа.
Иҟалақәаз еилиргеит ари ауаҩ ҟәыш.
– Уара абна улоуп, ушьҭахь хьыԥсааны, угәышԥы ӷәӷәаны Анцәа уҟаиҵаат! – иҳәеит.
Ашәынтә дааит ауаҩы. Ацәқәа ааихәеит. Иман ддәықәлеит, ишьҭахьҟа дцон. Ашарԥаз ддәықәлеит ашарԥыеҵәа акәыз џьшьа икыдлаз. Егьи, уи аԥхьа еҵәак кыдлот аҵх агәы анеиҩнашо, убри дарҩашьеит.
Амҩа дықәуп ашәуа. Ацәҳәырахь данхала, ахьҭа дакуа далагеит. Ацәқәа ак ишьын, амгәа рҟьаны дҭаиеит. Дышнеиуаз, дырҩегь ахьҭа дакуа далагеит, арахь – имшеит. Аҩбатәи ацәгьы ишьит, амгәа рҟьаны деиҭаҭаиеит. Аха ахьҭа изхымгакәа дыԥсит.
Убри аахыс ашарԥыеҵәа аԥхьа игыло аеҵәа Ашәуа иеҵәа ҳәа иашьҭоуп.
«Ҽгәырханых, улԥха ҳаҭ, ар ҳақәланы ҳаимҵәа ҳаргоит!» – рҳәон. Нас Ҽгәырханых ҭыҵон, ар иаауа раԥхьаҟа ирлашьцаны, рашьҭахьҟа ирлашаны ашьҭазацәа реихсратәы иҟанаҵон.
Ҽнак аӡәы мыцла даԥхьет Ҽгәырханых. Аныха ҭыҵын илықәыԥш-ҩықәыԥшын, уаҩ данамба, амни аных зжьаз ихы иласын, дыцҟьа дықәнаҵит. «Иахьарнахыс сҭыԥ сышҭымҵра!» ҳа итәет Ҽгәырханых. Убриаахыс аҭыԥ иҭоп, рҳәот.
Аныха амҵәышәеиԥш иҟоп: ахы шәпаны, аҵыхә хыԥсааны, ацыԥхь ацырддуа.
Лӡааныхеи Ҽгәырханыхи еиҿцаауан.
«Цәаблаҟы улкааит!» рҳәоит аԥсуаа. Цәаблаҟы илкуа дыԥсӡом, аха иеилкаа аҟаӡам, даман ицоит, акы дҭанагалоит, игәы ак ықәыҩуеит. «Цәаблаҟы улкыма, угыл!» – рҳәоит усҟан, аха дузааррԥшӡом, арахь дуацәажәо дыҟоуп.
Санхәыҷыз сара сгәы ҩарханы сыцәон. Лабҿаба сыхәда кны сылхәыҽуан Цәаблаҟы. Сабду рыцҳа убыс сеиҳәеит: Уанылклак, «Быда, быџа, лаҟ-лаҟ! Быда, быџа, лаҟ-лаҟ!» уҳәар, уаулышьҭуеит ҳәа. Исҳәо саналага, омак дысԥырхагамхеит Цәаблаҟы.
Аҩсҭаа Џьангьари ҳәа дыҟан. Абри аҭаҭын ҳәа иҟоу уаҩ дахаӡомызт. Аҩсҭаа Џьангьари Анцәа диқәшаҳаҭмызт, Анцәа ақәҵарақәа иҟаиҵоз еилеигон. Аԥеаамбарцәа Анцәа иахь адырра ҟарҵеит: – Ақәҵарақәа иҟоуҵо Џьангьари еилеигот, – ҳәа.
– Иҟашәҵара жәдыруама? – ҳәа иҳәан, иҳәеит.
– Аа?
– Изырдыдуа, изырмацәысуа аиха гәыргәыл Џьангьари ихәда иахашәыршә, – ҳәа адҵа риҭет.
Аҟәақҳәа идырдыдын, идырмацәысын, Џьангьари ихәда иахашәеит.
Иара дыҩын дахьцоз агәыргьыл ду иҭәаны, дбылны, адгьыл былны инхеит. Дахьыблыз, лаҳҭаала ишахәаԥшуаз ала, абри аҭыԥаҿ аҭаҭын ааит. Џьангьари убыс иҳәеит (ани дбылуа, дыҩны дандәықәла): – Зегь дара роуп, сҭашәырхет, аха сцыжәха мыӡаат, сцыжәха зкуа лыԥха роуаат! – ҳәа иҳәет.
Абри аҭаҭын уаҩы имкӡо ишыҟаз, нас иркуа-иршьҭуа рқьышә
ианықәырк иххны, ахара ргәаԥхеит. Аҭаҭын анук, ахы угәанарԥхот, избанзар – ҩысҭаалыхуп.
Аҭаҭын ешьеи еҳәшьеи ирхылҵит.
Ешьеи еҳәшьеи ыҟан. Ран раби ашьха иҟан. Уахь идәықәлеит ешьеи еҳәшьеи, ацәҳәырахь ихалт. Аеҳәшьа лашьа дылмышьҭит ацәҳәырахь, дипҟеит, дишьит, аха дылмышьҭит. Аҵыхәтәаны ԥсыхәа анимоу, ахаҳә мшуаз ашьха цәҳәыраҿ, ахаҳә дықәҵаны диблит. Даниҟәиа, еиҭадәықәлеит рани раби ахьыҟаз.
Ишьхыҵны ианаауаз, аӡӷаб дахьибылуаз ахықәаҿ иавиаан аҳаскьын ибеит. Аԥсаса аарцон, аџьма асны афара иалагеит абни аҳаскьын абӷьы. Ари аешьа икакаҷӡа ианиба, ахышәҭ хыхны, ажәла ааигеит. Адырҩашықәсан илеиҵеит. Аҭаҭын гылеит, аҭаҭын ахылҵит. Афҩы хаан, иафыҩуан, ирҟаҟон; ахарагь иалагеит.
Аԥҳәыс лаԥс алаԥсра даҟәыҵраҳа, аҭаҭын ахарагь узаҟәыҵӡом. Аҭаҭын аԥҳәыс лшьа иалҵит.
Аҩсҭаа ичхәра иалҵит ҳәоуп ирҳәо аҭаҭын.
Абри, иҳәеит, ауаҩы аиха аҩсҭаа ихәда иқәирӷәӷәеит. Ихәда ианықәирӷәӷәа, дычхәит. Дахьчхәыз иалҵыз ауп аҭаҭын.
Ауаҩԥсы анышәаԥшь далхны дықәиргылт Анцәа. Аҩсҭаа ус реиҳәет аҽқәа: – Ауаҩы иԥсы ҭалар, шәарҭ амықәшәатәы шәақәшәот, дышәшьы, – ҳа. Аҽқәа игәыдылт ауаҩԥсы. Уи анырба алақәа, иааҵарны идәықәылт – аҽқәа иргәыдылт.
Убриазоуп ауаҩԥси алеи еизааигәоуп ҳа зырԥхьаӡо.
Саб иашьа шәарацаҩк дыҟан. Убри иҳәо саҳахьеит. Ашәарах сшьын, иҳит, ауха дзымааӡит, уа даанхит. Абқәа рымгәа ааҭырҩрны инышьҭасҵит, иҳит, имҩаныф ыфаны, ихы иадҵаны дыцәт. Сзыцәаз, иҳит, ахаҳә ҭалт «гәыр-гәыр-гәыр» ҳа. «Ии-аллаҳ, аллаҳ, ии-аллаҳ, аллаҳ, ии-аллаҳ, аллаҳ!» ҳа хынтә исаҳаит, иҳит. Стәеит, изакәу сзымдырт, иҳит. Ашьҭахь, шо ианалага, аҭыԥаҿ сааин абыргцәа ианрасҳа, иҳит, Қардиак ахра дагахьазаарын убра; данагаз аамҭазын – ахра даман ианҭала, – иҳәазаап «ии-аллаҳ, аллаҳ» ҳа. «Амни ииҳәаз есышықәсан знык иҳәот, уацәымшәан, дад» ҳа сарҳәит, иҳит.
Ашәарыцаҩ ахра далҟьан дҭахар, убысҟан, иаҿҟьамҭаз ииҳәаз ажәа, зышықәсан, зыҽны, зсааҭ дҭахаз – убра абжьы нхот ҳәа рҳәот, иагьҵабыргуп.
Абга ахаԥыц анахьуа иууеит. «Аа, абга ахаԥыц хьаа амоп» рҳәон, ауубжьы раҳар, арахь, рганахьала, ԥхасҭак аныҟанаҵогьы, иууеит.
Ала ууа иалагар, «Аапкра уагаат, иубазеи?» рҳәоит.
Ауаҩы данԥсуа игәанаҭот ала, рҳәоит. Ахы ахьархаз аганахьала аӡә дыԥсуеит.
Аӡәы ацәыбза длыман. Шьыбжьон снеиуеит ҳәа леиҳәахьан. Акәты лшьит, иҟаԥшьӡа илӡит лцәыбза изыҳәан. Аџьам ианҵаны, хыхь асаан
ахҩаны иҟалҵеит, ашьқаԥ иҭалыргылт. Лцәыбза дизыԥшуп. Ус лашьа дааит.
– Саҳәшьа, быҟоума? – иҳәан, – Уаҳәшьа дукәахшааит, сыҟоуп! – лҳәеит.
Дааҽыжәҵит. Абысҭа луит, аҟәыд аацәырылган, аҟәыди абысҭеи иҿалҵеит лашьа. Дҩықәлан дцеит.
Лцәыбза данааи, ашьқаԥ данынҭаԥш – акәуа ҭоуп. Лашьа иҿалымҵаз кәуахеит.
Ажәытә аси аԥшыци аадыруан, уажәеиԥш атауар абаҟаз, нан, ҳасуан. Исны, абамба хахан акәымзи ампахьшьқәа, ашьаршьафқәа шыҟаҳҵоз. Амшшьара ыҟан усҟан, уажә аӡәгьы ишьаӡом.
Ԥҳәыск астәы даҿатәаны дысуан. Лаб дааин, ус иҳәот:
– Дад, иахьа иҳамшшьароуп, астәы бызбаҿатәоу, баҟәыҵ! – ҳа шьыжьымҭан дааин, аӷьеҩ аалықәиргазаап. Иагьныҳәазаарын аҽны – Хареба ҳа изышьҭоу аныҳәа ыҟан.
– Наҟ усҟәаҵи, наҟ усҟәаҵи, хараба-мараба са исыздырӡом, сызҿу салгароуп! – ҳа лҳәит. Ани амарқәа астәы икылалмышьҭози, убасҟаноуп ианылҳәаз. Уа дхаҳәхит, рҳәит.
Есышықәса Хареба аҽны арахь илышьҭот, егьи ашқәсан – анахь илышьҭот, шықәсык ала знык. Убри амарқәа иану анаанҵәалак аҽны акаамеҭ ҟалот ҳа иалацәажәон ҳабацәа.
Басариа Мазлоу Галтәын, жәааҩык аҷкәынцәеи ҩыџьа аӡӷабцәеи ихылҵит. Шьыжьла иаԥхьа уаҩ дызгылаӡомызт, иҩны иара икәычхьуан, амцеиқәҵараан асԥычка ихы иаирхәаӡомызт – амца ҿеиҳәалон уахынла.
Уахык дахьнышьҭалаз, ашьыжь шаанӡа дангыла, ибеит шьҭа хәыҷык, асы аақәышәшәны иауит қьырсак аҽны. Ари аниба, акәыкәу-акәыкәу ҳәа дыҳәҳәеит.
– Иҟоузеи?
– Сықәӡааит, Басариа Мазлоу итәы ҳәа акгьы ыҟам, – ҳәа реиҳәеит агәылацәа еизаз.
– Узыниазеи?
– Сашҭа аҩсҭаа дҭалеит, ишьҭақәа збеит.
Аҳәа рацәаны иман Мазлоу. Аҳәақәа рыҭра иҭеицалон, аха рҭацалара
ицәыцәгьахеит. Дшәиит: «Аи, шәынҵәаат» ҳәа иҷкәынцәа рахь, имыцхрааит азы, ихамҵгылеит.
– Шәынҵәаатеи шәҩагыларауазеи! – иҳәеит.
– Иззуҳәада? – ҳәа аӡә ибжьы геит.
– Аҳәа-мыждақәа рзыҳәан, – иҳәеит.
Ашьжьымҭан иҳәақәа зегь еикәанҵәаны аҳәаҭра иҭажьын.
Ҩыџьа аицалацәа аҟазаарын. Измаз аишьцәа хаз-хазы инхон. Урҭ руаӡәк дӷарын, ицхраауаз димамызт; ахәыҷы дрыман ҿыц дины. Ари имацара дцон мхырашәара. Дрыцҳашьаны ларгьы диццон, лгара аашьҭыхны рашәара. Ишырашәоз, иааилахәлан, рыҩны иааит. Рырахә-рышәахә хьаас ирымамзи, ани рхәыҷы дырхашҭызаап. Абысҭа аныхра далагоны, ахәыҷы дшыҟамыз рбеит.
– Аа, бажәымҭа цәгьахаат, ҳҵыхәтәа шԥаԥыбҵәеи! – иҳәан, дыҩны дцеит ан ахәыҷ иахь.
Данԥшы, агара иакәыршан амца еиқәуп, ахәыҷы ихаҟны итәаны шьоук агара дырҵысуеит. Даннеи, илыҵаба ицеит, уаҩ длымбаӡеит. Ахәыҷ игара длаҵаԥшызар, ахьы аҵажьуп. Дгәырӷьаҵәа, лхәыҷгьы ахьгьы лыман дааит лхаҵа иҟны. Ахьы шылбаз анылҳәа, – Аӡәгьы иабымҳәан, – иҳәеит.
Ари, ԥыҭк анҵы, иламхаҳәеит лара лацала лҟны. Адырҩашықәсан лхаҵа рашәара диццеит лгара аашьҭыхны. Рҽаддырхалан, ихәлеит. Лхаҵеи лареи ааит ахәыҷы дааныжьны, илхашҭызшәа ҟаҵаны. Акрыфарахь ианынеихоз аамҭазы, – Дид, схәыҷы дысхамышҭи! – лҳәан, – Аа, бажәымҭа цәгьахааит, иҟабҵазеи?! – иҳәеит лхаҵа.
Дыҩны лхәыҷы дахьыҟаз ахь деихеит. Даннеи, амца еиқәуп агәақьҳәа, лхәыҷы иҳә аҵәы кылырҟьан иӡра иаҿуп.
Ҳазараҭали ҳәа дыҟан. Убыс иҳәозаап игәанытәала: «са саҵкыс иӷәӷәоу адунеи дықәлахьоума жәынгьы-ҿангьы» ҳәа.
Уахык убыс ԥхыӡ ибеит: «абригь-абригь ашьха уахәаԥшла, убра иубот уара уҵкыс иӷәӷәоу» ҳәа, «абригь-абригь адгьыл аҿы унеины ҿыҭы «Расҭомиа» ҳәа, ҩынҩажәи жәаба метра амоуп анышәынҭра – «убраагь иуаҳауеит» ҳәа, ԥхыӡ ибеит.
Ашьхарахь даныԥшы, абахә аҵлақәа аҵҩырны, амца акны ибеит, аҵлақәа зегь ыҵҩырны икаҳауа ибеит. «Аа, анаџьалбеит, са сыҵкыс иӷәӷәоу ыҟазаап!» – иҳәан, дцет анышәынҭрақәа рахь. Дгылан ҿиҭит: – Расҭомиа! – ҳәа.
– Аау! – ҳәа абжьы геит, аха уи шаҟа идуны игаз, Аллаҳ, итәуп!
– Аа, уанаџьалбет, сызмыргыло узусҭа?
– Усҭахуп уааирц. – иҳәет, – ҳаиҳа иӷәӷәо аамбо ҳаиқәԥар, – иҳәет. Аха ииҳәо башоуп, дыԥсит – ҩынҩажәижәаба метра иҟо анышәынҭра
збахьада!
– Сабанеиуе, анышә сазынкылом, абра Анцәа аҭыԥ сиҭан сыҟоп, –
иҳәет.
– Уа уҟаз, уа уҟаз, сминауаҭуп, – иҳәет Ҳазараҭали.
Дгьежьын дааит. Уажә ихы кны дтәет: «Аа, анаџьалбеит, са сыҵкыс
иӷәӷәо ауаа ыҟазаап!..»
Абри аҳәа иман, иҷкәынцәа ириҭет:
– Ижәга, амшын иалашәыжь абри, абжьы цәгьа шәаҳауеит, шәышьҭахьҟа шәхьамԥшааит иагьа бжьыцәгьа шәаҳаргьы, – ҳәа реиҳәеит.
Ҩыџьа аҷкәынцәа наҟ-ааҟ рыжәҩа иқәҵаны иргет. Аха арҭ ирзымычҳаит, амшын ианҭарыжь убыс аисра иалагет – аҭра иҭыҵны ицо. Акамбашьқәа аҭыҵра иалагет «уааҟ-сааҟ» ҳәа иҟаауа. Амҩабжара ианааиуаз, ихьаԥшит – иааҟәыҵит аҭыҵра.
– Ааит, шәара аҟьқәа, шәхьамԥшын ҳәа шәасымҳәази, ажәлар рызхара роуан амал, ирацәахон амал, ишәырмаҷит! – ҳәа драцәҳаит.
Ианааи акамбашьқәа, инацәкьыс ала рыхәда дасит: «Абри амч иамо шәыхәда иаиуааит» ҳәа. Ихәы саны ирықәиԥсет абанҭ акамбашьқәа. Убри ихәоуп ирықәу иахьагьы.
Аӡәы аԥш леиҵеит: «кьыс амоуааит сара сыда, имарымажахаат!» ҳәа дақәныҳәеит. Имарымажахеит. Иҭеигалеит. Адунеи ацақәа ирзымкит аԥш.
Ҽнак ааҵәак аԥш аашьҭыхны дцеит аӡлагарахь. Илаганы иааигет ашыла. Илаган ахьурӡы илҭеиԥсан, ишьахеит. Уи лкажьны дырҩегьых дцан иааигеит ашыла. Еиҭаҭеиԥсан, ишьахеит.
Аԥшцәа рахь дцеит.
– Уара аԥш анылоуҵоз ушԥақәныҳәеи? – ҳәа иазҵааит.
– Абас-абас, – иҳәеит.
– Уаԥш зегь ацақәа ирҭыхны, илкажьны рахәгьы, уаагьы, лагьы, ҳәагьы ирымҵаԥса, хаха-хымш ирфааит, – рҳәеит.
Убыс лыҟаиҵеит. Иаанхаз, ирцәынхаз ицақәа ирҭеиԥсеит. Иуит
абысҭа, иҷаԥшьӡа иааҟалеит.
«Ак акьымсаат» ҳәа алаҵара ҵасым.
Ҳақба Зрыҟәа, Ҳашба Бҭоу, Гындиа Мамагәыл шәарыцацәан, абна ду иазцеит ашәарах аабозар ҳәа. Ишнеиуаз акәымкәа, адунеи имҽхакны, акы дыннамкыло даауан адауы. «Шә-хык ираԥсоу хызаҵәык, шәҩык ираԥсоу аӡәзаҵәык – Уатаԥшьанҵа, сумжьан! иҳәан, апҟаҩҳәа аҿылаирхеит Аҳақба ишәақь. Азуҳәа дхәаан, деихан ддәықәылт адауы. Ишьҭа илхылан ианнеи, акка-ккаҳәа амыткәма рҳәот иаҳәшьцәа: «Џьым, ҳзышәфазеи, Гындиа Мамагәыли, Ҳашба Бҭоуи, Ҳақба Зрыҟәеи? Ҳақба Зрыҟәа, ушьҭрамҭа ҟамлааит, ҳара ҳауԥырхагамкәа ҳашьа-заҵә дызфаз!..»
Ҵабыргны, Ҳақба Зрыҟәа ишьҭрамҭа ыҟамкәа иҵҩааит.
Ахәыҷы данилак, ан лгәыҳәԥыхш ифаанӡа арбаӷь ашьа алхны иҿыҵадырхәхәар, изҳар, арбаӷь бызшәа еиликаауа далагот. Амала иҳәар ҟалаӡом.
Арасаӡыхь ақыҭан дынхон хаҵак, идыруан рҳәеит арбаӷь абжьы. Ҽнак аизара ахьыҟаз, арбаӷь аарылаԥалан, ҿнаҭит. Иаҳәазеи ҳәа аиҳабацәа неины иазҵааит.
– Абарҭ аҩымш рҟынтәи ӡ-дук аҟны аӡә дагот, – иҳәеит. Аҩымш ҵаанӡа аӡы дагеит арбаӷь абжьы здыруаз ахаҵа.
Ажьа аԥа иазҵааит: – Ахш абанӡаусыржәуеи? – ҳәа, – хәыҷӡак иусыржәуоу, хаха-хымш дуӡӡа иусыржәуоу? – ҳәа иҵааит.
Ани хәыҷымзиз, – Дуӡӡа, – аҳәеит.
Хаха-хымш роуп ажьа ани аԥеи анныҟәибаго. Уинахысгьы ажьа аԥа иацуп, аха ахш анаржәӡом.
Лажә дахганы Урыстәыла дыҟан. Убра иасуаз аԥшала идыруан ақәа шауа. Ара данаа, аԥша асыр, ақәа шауаз иҳәон. Лажә иԥша ҳәа иашьҭалеит аԥшасра ду.
Ажәытә убыс иҟазаарын, амҩа уқәлан уцозар, аӡба уакыргьы, акрыфара уҭаххаргьы, уахьнеилакгьы «ҳалал сыҭ!» ҳәа иаҳәаны, ауаҩы дақәшаҳаҭханы иуфаз акәын иузыразыз ҳәа ирыԥхьаӡауаз, амзар – иузыразымызт ҳәа иазырыԥхьаӡауан.
Нхаҩык амҩа дықәлан дышнеиуаз, аӡбагьы дакит, амлагьы хәыҷык дакит. Дышнеиуаз, аҵәа аӡы ишхықәнаршәылаз ибеит. Аӡгьы ижәит, аҵәагьы аашьҭихын, длацҳан, абжа ифахьан, «ҳалалс исуҭароуп» ҳәа ажәа ирҳәоз игәалашәеит. «Ҟоҳ, ари «ҳалалс исуҭароуп» ҳәа изтәыз иамҳәаӡакәа иахьысфаз, исԥырхагахозар акәхап, изтәу деилкааны, ҳалал симҭакәа сцарым!» иҳәан, аҵәа аӡы иахьаанагаз ала аҟәара аҩада даваланы дышнеиуаз, нхаҩык ишәырқәа аӡахьы рхы рханы ишгылаз ибеит. Аҵәа иимфаз абжа икын, аҵәа иаҿаз иара иаҩызан.
Аԥшәма дааиԥхьан, – Абас, абас сыхьит, «ҳалал» суҭароуп, абри азыҳәан сааит, – иҳәеит.
– Ааи, уара агаӡажә, ари уаҳахьазаарын, иумаҳацкәа иҟауҵозҭгьы – иуԥырхагамызт, аха «ҳалал» усымҭакәа, апырҿ-пырҿҳәа уацҳауа – уара иутәызма аӡиас инанагазаргьы, изыҟоуҵеи? – иҳәеит аԥшәма. – Абраҟа сымаҵ ууроуп хымыз, нас «ҳалал», усҭауеит, уанӡа маҵура усҭазароуп, – ҳәа иеиҳәеит.
– Изугәышьап умаҵ, крысҿаҵала, кырсыржәла, – иҳәеит. Дааникылеит.
– Амала иубауа џьоумшьан, иџьоушьар – иузеицәахот, – ҳәа
иеиҳәеит.
Ус ишыҟаз, ҽнак ала ахы ачуан иҭаҵаны ажәра далагеит. Аха «иубо
џьоумшьан» ҳәа еиҳәахьан, ихьуаз издырамызт, иџьеимшьаӡеит, ашьшьыҳәа дтәоуп. Ала ахы ржәит, иҭыргеит, иадтәалан ирфеит. Ари акгьы иҳәаӡом, иџьеишьаӡом.
Ус, ҽазынгьы ауаҩы ихгьы ҭарҵеит. Иҭарҵан, иржәит. Уигьы иадтәалан ирфеит. Ари акгьы иҳәаӡом. Ас ҩынтә-хынтә дԥишәеит. Хымзгьы нҵәеит.
– Уара, акыр зычҳаз уакәзаап, «абри ауаҩы ихы ҭаҵаны, ижәны ишәфот, абас зыҟауҵеи?» ҳәа уҳәар, уара ухы ҭаҵаны иаҳфарц акәын. Аха ачҳара ахьуоуз аҟынтәи, «ҳалал» усҭеит, ухы уақәиҭыстәит, – иҳәеит аԥшәма.
Аҩныҟа доуишьҭит.
Ачҳара зыбзиоу убри азын ауп.
Шьаҳан ҳәа Маланӡиак дыҟан, шәи ҩажәа шықәса ихыҵуан. Аҷкәынцәа ҳаизаны ҳнеит уахынла. Ашьжьымҭан ҳхәы ҟалҵеит аҭакәажә, ԥшьынҩажәи жәаба шықәса раҟара лхыҵуан. Сара хәыҷӡак акрыфарақәа бзиа избон, убри аҭаҳмада игәеиҭеит. Ус иҳәеит: – Сара саныҷкәыназ, анкьа зны, аҳҭныҳәсақәа мҩаԥга ҳәа исырҭеит. Срыцҽыжәлан сышнеиуаз, ҩыџьа аҳҭныҳәсақәа еисит. «Бцәа иҭамӡара бақәшәаат бара!» – ҳәа руаӡәк егьи илалҳәеит. Сара сыҷкәынан, схәыцуан уаҩ ицәа иҭамӡо закәи ҳәа. Уажәы еилыскааит: уаҩ ицәа иҭамӡо ачеиџьыка акәзаап, «амла бакны быԥсаат» ҳәа акәзаап илҳәаз. Ҩажәихәба шықәса ирҭымсыцыз ааҩык ахшара сцәыԥсхьеит, сцәа иҭаӡеит, ҿаҵак сымфар сзычҳаӡомызт. Убысҟан аҳҭныԥҳәыс илҳәаз уажәы еилыскааит.
Аҳ ахьча диман, арахә иман абна дылан. Дшыхьчоз, бгак ааидыххылеит. Абга ус аҳәеит:
– Абра ашьтәа бзиақәа умоуп, шьтәак аалхны исуҭароуп!
Ари ахьча иара итәымызт аҟнытә, ус иҳәеит:
– Аҳ симазҵаакәан акгьы сызуҭом.
– Ус акәзар, – аҳәеит абга, – уца, уаҳ уизҵаа, ииҳәо еилкааны уаа, –
аҳәеит.
Анаҩсан абга ус аҳәет:
– Уара уаанӡа урахә-ушәахә сара сырхылаԥшуеит, кьыс роуӡом, уцаны уиазҵаан уаа.
Ари ддәықәлеит. Дшааиуаз акәымкәан, ҵәак днамҵагылеит. Аҵәа
уаркалеиуа иаҿоуп. Ак ҿихын, дацҳан, ибаауп, даҽак ҿихын, дацҳан, ибаауп. Арахь аҵәақәа зегь уахьрыхәаԥшуа – иуаркалеиуеит.
Уи даҩсны дышнеиуаз, ӡык ижәырц иҭаххеит, гәарԥк днылагылеит. Лаԥск хәхәаӡа ишьҭан. Алаԥс еимгәазаарын. Алаԥс дамбаӡеит, аха амгәа иҭаз аласбақәа ахухуҳәа ашра иалагеит. Аԥшәма изҿиҭын, аӡба дакуан, аӡы ижәын, имҩахь иҿынеихеит. Дцо, дцо, дцо дышнеиуаз, ӡык дныҽԥынгылеит. Аӡә арҩаш даҵагылоуп, арҩаш иҿыхәхәоит, «аӡба, аӡба!» ҳәа аҳәҳәара даҿуп. «Ари иҟаиҵо закәызеи?» ҳәа иааџьеишьан, имҩахь ддәықәлеит. Аҳ иҿы дааит.
Аҳ иеиҳәет: – Абас, абас иҟалаз абриоуп: абга ааины «шьтәак суҭароуп» аҳәеит, аха «сумазҵаакәан исызуҭом» сҳәан, сааит, иҳәеит.
– Аа, абааԥсы, излазбо ала ҳанҵәара аазаап, ак акәым, жәабагь аҭ! – иҳәазаап аҳ.
Ахьча даахынҳәын, ирахә ахьыҟаз дааит.
Дахьааиз, ирахә зегь ҳәуа абна илоуп, абга аандаҟны ихәхәаӡа ииоуп. Ахьча данаадгыла, абга иҩаҵхахан, – Иҟозеи? – ҳәа иазҵааит.
# 107
– Иҟозеи умбо, – иҳәеит ахьча, – «ак акәым, жәабагь аҭ» ҳәа сеиҳәеит, – иҳәеит.
Нас ахьча иазҵааит: – Уахьцоз амҩан иубе? – ҳәа.
Ахьча ус иҳәеит:
– Сышнеиуаз, амла сакуан, аӡба сакуан, ҵәак снаҵагылеит. Аҵәа
хьыхәаса, иуаркалеиуа иҿан. Ак ҿысхын, ибаан, ҽак ҿысхын, ибаан, зегь бааны иҿоуп. Уи саҩсны сышнеиуаз, аӡба сакуа сыҟан, ҩнык збан, агәарԥ снылагылеит. Лаԥск хәхәаӡа ишьҭан. Алаԥс еимгәазаарын, амгәа иҭаз аласбақәа сеишра иалагеит. Уи саҩсны сышнеиуаз, ӡиаск сныҽԥынгылеит. Аӡиас аҿы аӡә арҩаш даҵагылан, аӡы аҽҽаҳәа иҿаҭәон, арахь «аӡба, аӡба!» ҳәа дыҳәҳәон.
– Абри иубаз зегьы закәу уасҳәап, – аҳәеит абга. – Абри аԥхьа уахьнеиуаз, иҟаԥшь-ҟаԥшьӡа аҵәақәа зҿаны иубаз, арахь аҵәақәа зегь бааны – уи иаанаго уиоуп: аԥсҭазаараҿ ушнеиуа убыс иҟалоит, ауаа уахьрыхәаԥшуа зегь еилаҳәаны-еилацаны, иԥшӡаӡа, урыцәнымхо, уԥсы нарылаҵәо ицо, арахь зегь ргәы ҭабааны. Анаҩс ушнеиуа, аласба хәхәаӡа ишьҭаны, амгәа иҭаз аласбақәа уеишуа иубаз – уи зыԥсы ҭоу ауаа ԥсуа, иԥсыз бзахо, убыс иҟалоит. Анаҩс ушнеиуаз, арҩаш иаҵагылан иубаз ауаҩы, арахь «аӡба, аӡба!» ҳәа иҳәҳәоз, уи иаанаго уиоуп: убасеиԥш дҟалоит аӡәы «иааг, иааг!» ҳәа дыҳәҳәо, зызхара ҟамло.
Нас абга ус аҳәеит:
– Сара сааит убри уеилсыркаарц азыҳәан. Сара уара ушьтәақәа акгьы сҭахӡам, хырҳагас иуоуааит, абзеираз! – аҳәан, абна инылапҟа ицеит.
Ӡыжәи Ҵажәи еигәылацәан, еиқәлацәан, ҳаҭыр, пату рықәеибаҵон. Ӡыжә захьӡыз аҭаацәара иалалеит.
– Ҵажә, усыцца маҳәҩызара, – аҳәеит ҽнак Ӡыжә.
– Бзиоуп, – аҳәан, Ӡыжәи Ҵажәи еиманы ишнеиуаз, кәара хәыҷык
иныҽԥынгылеит.
Ани аӡ, ыԥан, ицеит. Аҵа аныԥа, аӡы иҭаҳаит. Аӡы иаман ишнеиуаз, аԥацхьахь иҭажьыз иахьынҳалеит: арахьгьы изыруам, наҟгьы изыруам.
– Абааԥс, Ӡыжә, уеиха, ак ааганы сыҭга! – ҳәа ҿнаҭуеит Ҵажә.
– Иаазгарызеи?
– Аҳәа ахәыц ыҵхны иааугар, убри сықәланы сыруеит, – аҳәеит. Ицеит аҳәахьы.
– Абааԥс, гәаҟра дуӡӡак сақәшәеит: сҩыза бзиак аӡы исцәагот, ухәыц суҭар, иалаҭызгот, – аҳәеит Ӡыжә.
– Саргьы гәаҟрак сымоуп, – аҳәеит аҳәа.
– Закә гәаҟроузеи?
– Амна аџь гылоуп, акакал алшәаны икаԥсот, са снеир ауӡом, ведрак
азна аџь какал сзааугар, схәыц усҭот, – аҳәеит.
Иҩны аџь аҟны ианнеи, аџь ус аҳәот:
– Ведрак азна аџь какал усҭот, аха саргь гәаҟрак сымоуп, исзыҟаҵа. – Закәи иузыҟасҵо?
– Ахьыжьқәа ааины схы иқәтәот абра, схы иқәыццуеит – атәыла дырбгот. Абарҭ схы иқәымтәо исзыҟаҵа, – аҳәеит аџь.
Ахьыжьқәа рҟны ицеит Ӡыжә.
– Шәанаџьалбеит, гәаҟра дуӡӡак сақәшәеит, ахьыжьқәа аџь ахы
иқәымтәо исзыҟашәҵа, – иҳәеит.
– Уара иҟаҳҵозеи, ҳара иахьа хәлаанӡа ахьшь ҳашьҭоуп, ахьшь
ҳамкуа ҳҟаҵа, нас уаҳа аџь ҳақәтәаӡом, – рҳәеит.
Аҟәақҳәа ахьшь иашьҭалт Ӡыжә. Ахьшь аҿы даннеи, – Уара уанаџьалбеит, гәаҟрак сақәшәеит, суҳәоит ахьажьқәа урҟәаҵ! – аҳәеит Ӡыжә. – Саргьы амла сакуеит, исфо сымаӡам. Амна ԥҳәыск дыҟоуп, акәҷарақәа лымоуп. Кәҷышьк кны исзаага, нас ахьыжьқәа
срышьҭыҵуеит, – аҳәеит ахьшь.
Ӡыжә еихан аҭакәажә лҟны ицеит. Иахьнеиз, – Банаџьалбеит, гәаҟра
дуӡӡак сақәшәеит, кәҷышьк сыҭ! – аҳәеит Ӡыжә.
– Ааи уара, саргь заҟа гәаҟра сымозеи. Абарҭ сықәҷарақәа рзы аиӷ
сҭахуп, напык аҟара аиӷ сзаага, – лҳәеит, – нас акәҷышь усҭот.
Аиӷ иашьҭалт Ӡыжә. Аӡлагарахьча иҿы инеин, – Напык азна аиӷ сыҭ, – аҳәеит.
– Аиӷ усҭап, аха саргьы гәаҟрак сымоуп – ахш сымаӡам. Амна ажәқәа
аҟоуп, ажәқәа рҟны уцаны, хмаҷырк азна ахш сзаага, нас аиӷ усҭоит, – иҳәеит аӡлагарахьча.
Ажәахь ицеит Ӡыжә.
Иахьнеиз, ажә ус аҳәот: – Ҭәа еидарак сзааугар, ахш усҭап, – ҳәа. Ицеит Ӡыжә ҭәаагара. Аҭәархҩы диҳәеит. Уи акгьы дамыҳәаӡакәа
аҭәа инаҭеит. Аҭәа аман иаакылсын, ажә ианаҭет. Ажә ахш амхны, аҭакәажә илнаҭет. Аҭакәажә акәҷышь аалымхны, ахьшь ианаҭет. Ахьшь ахьажьқәа ирҟәаҵын, ахьажьқәа аџь иқәымтәо иалагеит. Ӡыжә аџь какалқәа аман аҳәаҟны иаакылст, ахәыц анаҭеит. Аҳәа-хәыц аман аӡаҿы ианааи, Ҵажә ԥсны ихаззала ишкажьыз абеит. Иҟанаҵагәышьоз, иаашьҭыхны аҩныҟа иаанагеит, аҵәуара-ахьра еиҿкааны, аиныхра ҟаҵаны, анарцәымҩа иқәнаҵеит.
Шәышықәса зхыҵуаз ҭакәажәык дыҟан. Ԥа-заҵәык длыман, Ҳаџьмаҭ ихьӡын. Ари ахәыҷы даныҩеидас инаркны занааҭс иман ашәарыцара. «Сан, сара сыбҭахызар, аҵаара бымфан, сара исылшоит баҩлашала бсырчар» ҳәа леиҳәеит. Иаб иҭынхаз аԥсуа шәақь иман, Цыркьыта ахьӡын, абри аашьҭыхны шәарыцара дцон. Амала даауамызт ак аамгакәа.
Мышкы шәарыцара дцеит. Дышнеиуаз, ԥҳәызбак лыбжьы иаҳаит: – Аа, икажь, аа, икажь!.. – ҳәа абас лак уаҵаҟьозар еиԥш.
«Ари закәызеи?» ҳәа данаахьаԥш, шьабысҭак хьан, аԥа ақәыџьма иагон, Ажәеиԥшьаа иԥҳа дашьҭоуп. Аҟыԥҳәа ишәақь ааԥынкылан деихсит. Ақәыџьма уа икаҳаит, ашьабысҭа ацәынхеит. Ажәеиԥшьаа иԥҳа дшааиуаз даахагылеит, аингьы иҩуа илышьҭан. Ус лыбжьы лыргеит:
– Ҳаџьмаҭ, иууз Жәеиԥшьырҟан иасҳәоит, ухы амц амҳәо иҟасҵоит! – лҳәеит.
Аӡыс лыман дцеит. Дахьнеиз, лаб Жәеиԥшьырҟан иалҳәеит.
Адырҩаҽны дырҩегь шәарыцара дцеит Ҳаџьмаҭ. Шәарыцара дахьнеиз, ашьабысҭа ибан деихсын ишьит. «Санцо изгап» иҳәан, иаацәыкәыкәны икнеиҳаит, ишәақь нкыдиргылеит. Иԥсанишьа ашьҭахь, дцарц дҩагылеит. Ишьабысҭа аԥсы ҭалан абна иасит.
Дылҵит абна. Амҩан дыздыруаз, – Ҳаџьмаҭ, иухьзеи, ак аамгаӡакәа уааломызт? – ҳәа иазҵаауан.
Ихьыз реиҳәеит.
– Аа, уи уацәымшәан, дырҩегь уманшәалахот, уара иухьыз моу, Мыд иԥылаз зԥылазгьы дыҟоуп!, – ҳәа иарҳәеит.
Абри аҩны днеиаанӡа, хынтә иарҳәеит абас. Аҩны даннеи, иан дӷызӷызуа далагеит: – Иухьзеи, акыр умамкәа уааитеи? – ҳәа.
Ихьыз леиҳәеит.
– Ҳаи, нанхеит, Мыд иԥылаз зԥылазгьы дыҟоуп, угәы каумыжьын! – лҳәеит. (Мыд дахьыҟоу сеидру!)
Ари дҩагылан, ихи ихәшәи иԥшаан, игәы иԥсахит.
– Сан, лассы сбымбаргьы, бысцәымшәан, – ҳәа леиҳәеит.
– Нан, уабацои, царҭас иумоузеи? – ҳәа дизҵааит.
– Сан, сара Мыд ҳәа аӡә иӡбахә сарҳәоит, баргьы исабҳәеит, Мыд
дзакәу еилыскаанӡа схынҳәуам.
Ари дназдгылаз зегьы дрызҵаауеит «Мыд дыудыруама?» ҳәа. Аха, акгьы изеилмыргакәа дышнеиуаз, дә-дуӡӡак дықәнагалеит. Аҳаскьын ҩахьеит, убриаҟара аарҩара ыҟоуп. Абра имаҷымкәа ауахьад ыҟоуп, аҽҵарақәа рыҵоуп, аха хәаԥшышьа ыҟам, убриаҟара иԥшӡоуп. Ҳаџьмаҭ даагыланы дрыхәаԥшуеит, «абасҟак иԥшӡоу аҽан излахшазеи?» ҳәа иџьашьо. Изхара ианиба, дҩарылсын дыԥшызар, абри адәы аԥынҵан ԥсҭҳәак ҩеиуеит. «Уара абри аарҩара иҟоуи абри аԥсҭҳәеи змаанозеи?» ҳәа џьашьатәыс иҟаиҵеит. Аӡә дааидгылеит дшыԥшуаз. Гәыжь ҽанки гәыжь лашаки ҵаҳәаны дрылачалтуеит.
– Уа, бзиа ууит! Уццакуеит, аха акы суазҵаауеит, – иҳәеит Ҳаџьмаҭ.
– Аминуҭ сшьақәхар ҟалом, уаасзыԥшы, нахьхьи сцаанӡа, – иҳәеит, нас ихачырҭаҿ дахьааиз даангылт.
– Сара сыццакуеит, иуҭахузеи?
– Аӡәы-заҵәык ихьӡоуп исҭаху, уццакуазар, – ҿааиҭит Ҳаџьмаҭ.
– Изакәызеи, иуҭахузеи?
– Мыд ҳәа аӡәы сишьҭоуп.
– Аа, уи акәзар иуасҳәап, – иҳәеит. – Сара ари сус салымгакәа неишьа
сымам. Абри аҩадахьы ушҩеиуа ӡыхьк ҭоуп, убра утәаз сҩеиаанӡа. Ани ицәаӷәоз иус даналга, игәыжьқәа аауишьҭит, дааит Ҳаџьмаҭ
дахьтәаз.
– Уаала шьҭа, – иҳәан, иаԥхьа дгылан аҩныҟа ицеит.
Аҩны дахьааиз, илашьцазар – илырлашоит, убри аҩыза аԥҳәыс димоуп. Астол дырхиан-егьин, акриҿеиҵеит.
– Уццакуама, уаха уҟазар ҟамлари? – ҳәа дизҵааит.
– Моумоу, сышьҭахьҟа сыццакуеит, сыхнымҳәыр ҟалом, – иҳәеит.
– Нас, уара Мыд дзыуҭахузеи?
– Ашәарах сеихсны исшьит, аха аԥсы ҭалан ицеит. Мыд иԥылазгьы
дыҟоуп ҳәа сарҳәеит, сишьҭоуп Мыд захьӡу.
– Мыд ҳәа уара узышьҭоу сара соуп. Уара акы уацәымшәан, ашәарах
зызцаз убриоуп, иушьыз Ажәеиԥшьаа имфацызт; аҽны ашәарах иԥҳа дрыцын, «иумфацыз акы Ҳаџьмаҭ ишьит» ҳәа иалҳәеит. Убри азыноуп ацәа иҭаланы изцаз, амала, аҳаҳаи, умшәан, дырҩегь уҭыԥаҿ унеиуеит.
– Сара стәқәа соуҳәеит, шьҭа, Мыд, уара узыниазеи? – ҳәа дҵаауеит Ҳаџьмаҭ.
– Ее, Ҳаџьмаҭ, Анцәа иишаз сара сзыниаз уаҩ данымиац. Абри адгьыл уқәлан уанаауаз, ауахьад убама?
– Избеит, сзырԥырҵуамызт, убриаҟара иԥшӡан.
– Абри, сара сқьақәан ауахьад санрылаз ирыхшаз ауп. Абанҭ ала
бзиақәа иубо, алыцәҳа санрылаз ирыхшаз ауп. Ари иҩнагылоу аԥҳәыс лакәмызт сара исымаз. Абри ақалақь еимыздап ҳәа сышнеиуаз,
исымбаӡацыз аӡәы сыԥҳәыс длывагыланы дшааиуаз гәасҭеит. «Бара, ари бара дбыуам, сара дсыуам, дарбану?» – ҳәа слазҵааит. Абри ҳәаны саалгоны, абас лыҟеиҵан, имаӷра ҟамч хәыҷык ҭан, дсысит. Дансыс, слахеит. Исыхшаз абарҭ роуп. (Иирбот уажә алақәа.) Акыраамҭа слан ақалақьаҿ. Ус сшыҟаз, хьшьцәақәак сыргеит саахәаны. Арахә ду рыман, исыхьчон, крысҿарҵон.
Ари, аҳ дук дыҟан, иԥҳәыс ахшара данлоуаз, акы дагон. Абри лыхшараура ааины дшыҟаз, аҳ иаҳаит ала бзиа аӡбахә. Аҳ ахьшьцәа рҿы дцан, ахә ду ахҭынҵаны, дрыҳәо-дырчо иааигеит, ахшара дахьлоуаз иҿарҳәеит. Ауха ахшара длоуит, аҳәсагь еимыҵит. Ус ишыҟаз, ашә ацыԥхақәа аатит. Уаӷеимшхара, ҭакәажәык дааин ахәыҷы дгарысхуеит ҳәа далагеит. Ала лыҵыҩрын аҭакәажә аҽлықәыжьны аӷәра иааҵатәеит. «Уара, са снызкылаз, Мыд уоуп (мацәазк лнапы иахан), уҿы раҳ!», – лҳәан, амацәаз нҭалыршәит. «Сара аминуҭаз саауеит, ууаҩытәны уҟасҵот, амацәаз лбааумдан!» лҳәеит. Ари аҭакәажә омак деиқәымхакәа аҟыԥҳәа дааит. Аҭакәажә «амацәаз сыҭ» лҳәан, лнапы ианиршәлеит. Аҟамчы кны ала дласит, анкьа дшыҟаз еиԥш дааҟалеит Мыд ицәа кажьны.
Ҳаџьмаҭ аҩныҟа дықәлан дааит.
Хышә шықәса зхыҵуаз ҭакәажәык дыҟан. ԥа-заҵәык длыман, шәышықәса дырҭагылан, ԥҳәыс дааимгацкәа дыҟан. Ари аҭакәажә лыҷкәын шәарыцаҩ бааԥсын, еснагь Ажәеиԥшьаа илԥха иман, ак аамгакәа абна дылҵуамызт.
Ҽнак, ишәақь аашьҭихын, шәарыцара дцеит. Абна дылалан дышнеиуаз, адунеиаҿ зегь иреиҳаз абынҽа ибан, ишәақь лагәыдҵан ишьит. Ацәа лахихын, саҳәызба аҿы сыӡәӡәап иҳәан, ааигәа иҟаз акәараҷҷахь иҿынеихоны, даахьаԥшзар – абынҽа аԥсы ҭалан абна инылапҟа ицеит. Дгьылахаан иимбацыз ибеит, дызқәымшәацыз дақәшәеит ашәарыцаҩ. «Уажәшьҭа сара стәы башоуп» иҳәан, абна дылҵын аҩныҟа иҿааихеит. Амҩан дызбаз иџьаршьеит: ак аамгакәа аҩныҟа игәарымлоз ашәарыцаҩ дмидагәидаха даауеит. «Иҟалазеи?» ҳәа иазҵаан, дзықәшәаз реиҳәеит.
– Абааԥс, угәы каумыжьын, Мыд дзықәшәаз иақәшәахьоугь дыҟоуп, аринахыс уманшәалахап, – ҳәа иарҳәеит.
Иҳабла даналала, агәылацәа рыла иабаз џьаршьеит – ашәарыцаҩ акгьы имамкәа, ихы имагәыхьха даауеит.
– Ажәеиԥшьаа илԥха зауша, иахьатәила абна улҵшьа маншәалам, иҟалазеи? – ҳәа иазҵааит.
Иишьыз ашәарах аԥсы ҭалан ишцаз, аҽны дзыниаз реиҳәеит ашәарыцаҩ.
– Дад, агәыԥжәара уҽаумҭан, аринахыс ухиахап, уара моу – Мыд дзықәшәаз иақәшәазгьы дыҟоуп, – рҳәан ҿаарҭит.
Дышиашаз аҩны дааит. Хышә шықәса ирҭысхьаз иан аҭакәажә лыҷкәын игәарлашьа лгәамԥхазт, – Нан, иҟалазеи, иухьзеи? – ҳәа диазҵааит.
Иара ҿиҭуам, иаб дышьны ихәда дахшьушәа, арымӡаҿ днатәеит. Деиҭаиазҵааит, аха лықәҿиҭуам. Даниҟәамҵӡа, ихьыз аахтны илеиҳәеит.
– Ҳаи, нанхеит, абри азоума угәы зԥужәо, Мыд дзықәшәаз уақәшәар, иҟауҵаран иҟааз! – лҳәеит.
– Сан, абри хынтәуп иахьа исаҳауеижьҭеи. Сара сзықәшәаз ухазыршҭуаны Мыд ихьзеи?! Абри Мыд дзықәшәаз еилымкаакәа сшымгьежьуа бдыруазааит! – иҳәан, иашҭа дынҭыҵын дцеит.
Дцо, дцо, дцо – шаҟа қыҭа дрылсыз, шаҟа ӡиас дрырыз, шаҟа шьха дырхыҵыз сеидру, дышнеиуаз – дәеиужь дуӡӡак дықәнагалеит. Абра дахьынаԥшааԥшуа аҽҵарақәа ибот, аха ила изрыҟәгом, убриаҟара иԥшӡоуп. Иҵегь днаскьазар, ламура дук тәоп, нахьхьиӡа аӡә аҽадақәа ҵаҳәаны аҩышьыбжьонк рыбжьара ацәаӷәара даҿуп, иҷын аарыхҟьо. «Ҳаи, ианаџьалбеит, ирымаикузеи аҳаиуанқәа амра анкацеиуа аамҭазы, иаргьы ихы зиргәаҟуазеи?» иҳәан, иааигәара днеит.
– Уа бзиа ууит! – ҳәа ҿааиҭит.
Ари ацәаӷәаҩ ииҳәаз имаҳаӡазшәа, ацәаӷәара дшаҿыц даҿуп.
Дхачны дшааиуаз, дырҩегьых ибжьы рҿацаӡаны, – Бзиа ууит! – ҳәа ибжьы иқәиргеит.
– Бзера убаат! Сымаҭа намыгӡакәа аагылашьа сымаӡам, ана ашәшьыраҿ унатәа, уа снеиуеит ԥыҭрак ашьҭахь, – иҳәан, ацәаӷәаҩ иҽадақәа иҵаку иҷын аарыхҟьо, рыԥсы аҭыхра даҿуп. Имаҭа дшаалгаз еиԥш, ацәаӷәаҩ дааин ашәшьыраҿ аԥсшәа наиеиҳәеит.
– Узышьҭои, узыргәамҵуазеи?
– Сара сшәарыцаҩуп, схымҭа ахаан икамшәацызт. Ҽнак шәарыцара сахьцаз, бынҽак сымԥыхьашәан исшьит, аха иазууеи, ацәа аахысххьан еиԥш, аԥсы ҭалан исыцәцеит. Сзықәшәаз засҳәалак, «Мыд ихьхьоу зыхьхьоугьы дыҟоуп, угәы каумыжьын» ҳәа сырҟажот. Сишьҭоуп Мыд ҳәа изышьҭоу, убри ихьыз еилымкаакәа сышьҭахьҟа сгьежьуам, – иҳәан, ҿааиҭит ашәарыцаҩ.
– Мыд ҳәа узышьҭоу сара соуп, узықәшәаз саҳахьеит, уи мариоуп, – иҳәан, иажәабжь хациркит ари ацәаӷәаҩ. – Уара иушьыз ашәарах Ажәеиԥшьаа иимфацыз акәын, убриазоуп аԥсы ҭалан изцаз. Акы уацәымшәан, аринахыс уманшәалахоит, Ажәеиԥшьаа илаԥш хаа угижьуам. Уи дырны иумаз. Сара стәы уазҵаауазар, сара исхызгаз ҳаӷоу ихигаат. Абна ушааиуаз аҽҵарақәа умбеи, убарҭ сыҽны ауахьад санрылаз исхылҵыз роуп. Убра ладукгьы умбакәа уҟам, убригьы сламуран саныҟаз исхылҵыз ауп. Быжь-шықәса сҽын, бышь-шықәса слан. Уи зегь шыҟалаз уасымҳәои. Сшыҷкәынӡаз аҭаацәара салалеит, сыԥсы исзалымхуаз ҭыԥҳак даазган, ҳшыҟаз акәымкәа, уахык ныҟәарантәи аҩны сахьааиз аџьшьахә сыла иабеит. Сыԥҳәыс лшьамхы хаҵак ихы ықәуп, «соуԥшәыл, сыхазына» ҳәа ихахәы лнапы алылшьуеит. Иалухи, ари дыџьнышзаарын, схы самырхәакәа, еимгеимцарак ала, лымаҭ ҟамчы аашьҭԥаан, «иахьа инаркны уқьақәахаат!» лҳәан ианаасхылҟьа, сқьақәахеит. Сгәы аҟәышра шсымац исымоуп, арахь сызцәажәаӡом, ауахьад срылоуп. Шьхалбаан, ауахьад срыцны сшааиуаз, абар лара ларбаӷь дақәтәаны лымаҭ ҟамчы наҟьа-ааҟьо дахьааиуа. «Уахьынӡақьақәаз узхот, иахьа инаркны уламурахааит!» лҳәан, лҟамчы ҩасхылҟьан, сламуралтәит. Быжь-шықәса арахә срыцын, гыгшәыгк рыласмыркьакьеит, убриаҟара аҟәыӷара сыман. Сыӡбахә аҳак иаҳаит. Убри аҳ есышықәса иԥҳәыс ахшара длоуан, аха данлоуаз аухаҵәҟьа акы дагон даашьҭԥаан. Ихшара еиқәирхарц сааихәеит сара. Иԥҳәыс ахшара данлоуаз ауха снеин ацәардаӷәы сныҵатәеит лыхьчаразы. Аҵх акыр инаскьеит. Аҳәса аҳ иԥҳәыс деилзыргоз ыцәахьан. Ахшара дшаалоузҵәҟьа, аԥенџьыр ахышәала, лыхцәы дашьаҳауа, Ӡызлан дааҩнаԥалан, аԥшқа дызгот ҳәа лҿаныналхоз аамҭаз, сыууааӡа сыԥан лыхәдацәа скит, лыхәырра салагеит. «Аа, сумшьын, анкьа ушыҟаз еиԥш уҟасҵоит соуужьуазар, уҿы аарты амацәаз ҭасыршәуеит!» лҳәан, дааӷьаҵәыӷьаҵәит. Уи акәын саргьы исҭахыз, даусыжьит. Сҿы анаасырт, амацәаз ҩҭалыршәын, анкьа сшыҟаз сҟалеит суаҩны. Аҳ ихшарагь деиқәхеит, саргьы сыуаҩрахь сгьежьит. Сышиашаз аҩны сааит. Сахьааиз, аа, уара дырҩегь сыԥҳәыс аџьныш лшьамхы хаҵак ихы ықәууп, «схьоуԥашәыл, сыхазына» ҳәа ихахәы лнапы алылшьуеит. Лара дахьымгӡакәа лывараҿ ишьҭаз лымаҭ ҟамчы аашьҭысԥаан, «иахьа инаркны бҽадаԥсзааит!» сҳәан иҩалхысҟьеит, «уара уҽадабаӷьзааит!» сҳәан, иаргьы иҩаихысҟьеит. Рҩыџьагь ҽадастәит, аа, иҵаҳәаны иахьсымо, ԥсеивгаха рысҭом – аус дсыруеит, – иҳәан иажәабжь хиркәшеит Мыд.
Ашәарыцаҩ дҩахынҳәын иҩныҟа дааит. Анкьа дшыҟаз еиԥш дшьақәгылеит.
Дыҟан шәарыцаҩык. Ҽнак шәарыцара дцет, аха дманшәаламхеит. Иҟамыз ауаҩы дымлагаха дыҟан, ашьабысҭа ааҿаирԥхьан, агәи агәаҵәеи аҵәы илахеиҵан, амца ааиқәиҵан, аӡра далагет. Иӡны даалгонеиԥш, аҵәы иҩахҟьан агәи агәаҵәеи, инеины ашьабысҭа аҩныҵҟа инҭаԥалт. Ашьабысҭа, акызмыхьӡаз еиԥш, абнахь аҿыҩанахеит.
– Ҳаиҭ, шәанаџьалбеит, аџьшьатә сымбо! – иҳәан, иҟалаз изымбатәбараха даанхеит.
– Уара, сара сџьазшьаз, Ҳаиҭ дзықәшәаз убар иагьа дџьоушьап, – аҳәан, абна инылапҟеит ашьабысҭа.
«Ҳаиҭ дазусҭада? Ихьыз еилысымкаар ҟалом», – ҳәа игәы инҭакны аҩныҟа дааит. Иԥҳәыс ус леиҳәет: «Сара ныҟәара сцот, иагьараан сбымбаргьы, сыԥсы ҭазар акәхап, бсышьҭамлан».
Ддәықәлеит абри ахаҵа. Иахьа дныҟәет, уаҵәы дныҟәет, аха дзышьҭаз ихабар имбо дшыҟаз – қыҭак далалеит. Иибо дразҵаауеит: «Ҳаиҭ дазусҭада?» ҳәа. Дышнеиуаз, аӡәы ус еиҳәет: «Ақыҭа уалсны ушнеиуа, иҩны иара-егьи уахьынаихәаԥшуа – дҩашьаӡом, инхара ӷәӷәаны иҟоуп» ҳәа.
Ҩба-хԥа шықәса иныҟәахьаз, игәаҟны иҟаз ашәарыцаҩ даара аџьшьара ииҭет ари ахаҵа, Ҳаиҭ иӡбахә ахьиеиҳәаз азы. Изаҳҭахузеи, диқәшәет абри – дахьынхоз днеит. Днеит ашьыбжь агәазыҳәан, амрагь цеицеиуа иԥхот. Ҩ-ҽадак ҵакны имоп – ҽадаԥски ҽадабаӷьки. Ашьыбжьагәазыҳәан иқәҳа ицот – ицәаӷәот, лаба дук икуп, ашиҵәҳәа ирхиҟьот, даарысуа икеицот.
– Бзиа ууит! – иҳәеит.
– Бзера убааит! – иҳәеит абри, ицаргьы иааргьы рысра даҿуп аҽадақәа, акаамеҭ рзааицот.
«Уара абри дызрысуазеи?» – иҳәан, иџьашьаны дгылоуп, даарысуа иҟәаҟәан изкаижьуазеи ҳәа.
– Бзела уаабет! – иҳәан, инеиз асас инапы ааимихын, – Уаала арахь, аҩныҟа, – иҳәан, аҩныҟа диман длеит.
– Хышқәса ҵуеит уара сушьҭоижьҭе. Узбет, аха аџьашьатәыҵәҟьа уалаҟазаап уара. Сызушьҭогь абриоп: шәарыцара сахьыҟаз ашьабысҭа шьны, агәи агәаҵәеи ҭыхны ишыскыз, аԥсы ҭалеит; ианцоз «са сџьазшьаз Ҳаиҭ дзықәшәаз убар иагьа иџьоушьап» аҳәан, ицеит. Убри аҵкыс иџьашьатәны уара иумозеи? – ҳәа дазҵааит. – Насгьы, абарҭ аҽадақәа ықәҳа ицәаӷәот, уара уаарысуа, уаарысуа иупҟот, измаанозеи? – иҳәеит.
– Уи уасҳәап. Уаргьы аџьашьатәы уақәшәеит, аха саргьы аџьашьатәқәа срықәшәеит, – иҳәан, дзықәшәаз аҳәара далагеит.
Ииҳәози?
– Сара сыԥҳәысаагара сышҭагылаз саб дыԥсит, амал ду сзынижьит. Даныԥсуаз «ԥҳәыс даага, са сыздыруа, уара иудыруа ауаа урыԥхьан, ачара уы» ҳәа ауасиаҭ нижьит. Ԥҳәыс дызган, ачара зуит. Ачара ашьҭахь сыԥҳәыси сареи ҳанеизынха, саалаган сыск сшьит – лареи сареи ҳнеидтәалан, ҭынч акраҳфап ҳәа аасыӡбит. Астол ҳшахатәаз, – Еи, аԥшәма! – ҳәа аӡә ибжьы геит. Сындәылҟьан снеизар, уаҩы заманак дааин дааҽыжәҵит. «Уааи арахь» ҳәа сҳәан, иҳәеит, дааган ҳастол днахасыртәеит, иҳәеит. Днахасыртәеит моу, дшааҩналазҵәҟьа, иҟамчы рхха «уламуран адәы унықәлаат!» иҳәан, иаасхиҟьеит, иҳәеит. Дыкны дысфар сҭахуп, аха дааҽыжәлан дцеит, «уԥҳәысгьы са дызгеит» ааиҳәан. Иҟасҵахуааз, ала – лоуп, – иҳәеит, – абас цәгьала адәы сшықәыз ашьха ицоз ахьшьцәа срыман ашьха ицеит, – иҳәеит. – Сахьнаргаз, ақәыџьма аарылалан, рырахә ннарҵәо иалагеит. Ахьшьцәа реиҳабы ус иҳәеит, «абри ала наган ақәыџьма ахьааиуа иҿашәҳәа» ҳәа. Ари анааиҳәа, сыбналт, – иҳәеит. – Сҿаҳәаны сшыҟоу ақәыџьма сафар ҳәа сшәан, снеин ус џьара сҽызӡан сшыҟаз, ақәыџьма шааиуаз, иҩышьҭагәа искын, ахәда ԥжәаны илышьҭасҵет. Ари збаз ахьшьцәа рнапы сықәыргыланы, асыс шьны, ижәны исҿарҵо иалагеит, – иҳәеит. – Аха иазуҭахузеи – цәгьала сыҟоуп. Абас сшыҟаз акәымкәан, егьи, аҳак дыҟазаап, иԥҳәыс ахшара данлоулак, аҳәсақәа даарымҟәыҵкәыкәаан асаби акы дагозаап. Абас хынтә ирыхьхьазаап. Аԥшьынтә раан, ауаа ааишьҭит ала сзаажәга ҳәа. Арҭ еибырҳәо зегь саҳауеит, исызҳәом акәымзар, – иҳәеит. – «Ҟоҳ, акаамеҭ сақәшәеит уажәы, уа сыргот аха, ишԥаҟасҵо?» ҳәа сҳәан, – иҳәеит, схәыцуа стәоп. Аҳ ииҳәаз мап ахырҳәаауазма, сдәықәырҵет аҳ иҩны. Аҳәса еизет, – иҳәеит. – Сара снеины амардуан аҟны сыштәаз, цгәык аацәырҟьан, амардуан иҩкыдԥалт. Уи аамҭаз иҩышьҭагәа искит, – иҳәеит. – Иҩышьҭагәа ианыск, – иҳәеит, – иаацәажәан, ус аҳәеит: «Сумхәарын, сумшьын, ирҭаху ҟарҵаат, уара мышк ахы – мышк аҵыхәа, џьара сухәот иудыруазаат!» – ҳәа абас аҳәан, ацгәы лоусышьҭит, – иҳәеит. – Ахәыҷы драаӡеит, дрыхьчеит. Ачара ду руит, астол агәҭаҵәҟьа сдыртәеит, – иҳәеит. – Санырныҳәо сгылоит, – иҳәеит, – аџьашьатәы рбеит ирҳәо ахьсаҳауагьы. «Аҩныҟа уцар уҭахума?» анырҳәа, схы сырҵысит, – иҳәеит. – Сыхәда қьаса дук лахарҵан, азна ахьы лҭаԥсаны исырҭан сдәықәырҵеит, – иҳәеит. – Сабацагәышьо аха, слеип, сқьаԥҭа слықәыԥшып, сҳәан, – иҳәеит, – сыхәдагь ақьаса ахоуп, сааизар, ани сысаси сыԥҳәыси еивагьежьуа аҩны иҩноп. Ари сқьасагьы сыхәда иаахихын деигәырӷьаҵәа, сара сҳә илкыласын, наҟ адәныҟа
сдәықәырҵеит, – иҳәеит. – Ма ихы ҭысҟьап ҳәа сҳәан, – иҳәеит, – «ау-ау-ау» ҳәа ашра салагеит, аҩны садхо сааҟәымҵӡакәа сышуеит. Даадәылҵын, иҳәеит, иҟамчы ласхиҟьет «уарбаӷьхан адәы уҩықәлаат!» ҳәа иҳәан, – иҳәеит, – сарбаӷьхеит. Уажәраанӡа ма қәыџьмак саиааиуан, уажәшьҭа сызмаҭәахәузеи – сарбаӷьхан, «аки-ки» ҳәа ҿыҭуа?! «Инаган абна акалаҭ иҵак, ашьжьымҭан ишьны иаҳфап», – ҳәа иҳәан, – иҳәеит, – снаган акалаҭ сныҵаркит. «Аки-ки» ҳәа ҿысҭгәышьот, сгәы аԥсаҟьа арго акалаҭ сыҵакуп. Сшыҵакыз, – иҳәеит, – абра ацгәы аакылст. «Сааит, умшәан, уара сухәот, – аҳәан, аҳәынаԥқәа ирыԥхьан: – Абри дахьыҵаку акалаҭ кылшәҵәа дкылсыртә» – аҳәеит. Аҳәынаԥқәа, аҟәақҳәа иласын, иаакылыржәеит, – иҳәеит. – Илкылсын, ицан абни аҟамчы рҳәазаны иаман иаан, сара сааҵырган, абри аҟамчы аасыхнаҟьеит «анкьа ушыҟаз уҟалаат!» ҳәа аҳәеит, – иҳәеит. Уажәы арбаӷь ашьжьымҭан иаҳшьуеит ҳәа ана ицәоп анҭ, аҟамч са исоуит, иҳәеит. Ашьжьымҭан ашә анаадырт, аҟамчы сыман сынкылсын: «Уҽадабаӷьны адунеи унықәлааит!» – ҳәа ибӷа санлас, – иҳәеит, – дҽадабаӷьхеит. Абна иҿаҳәо иара иоп. «Бара бҽадаԥсны адунеи бҩықәлаат!» ҳәа иҩалхысҟьан, – иҳәеит, – дҽадаԥсхет. Ани иваку лара лоп. Изысыпҟогь убри азоуп, – ҳәа иҳәеит, иҳәеит.
Абасала, Ҳаиҭ дзықәшәаз аус еиликааит ашәарыцаҩ.
Уаҩ ӷәарк дыҟан, рҳәеит, уаҩ ӷарк бааԥск – афатә имамызт, ажәтә имамызт. Иԥҳәыс ллеишәа бааԥсын, афатә аага ҳәа дылкуан. Дабацоз, агәылацәа дрылалон, шылак рзааигон. Уи нҵәар, еиҭа аҭыӡшәа ҟалҵон, абз далыргон. Ари – иахьа, ари – уаҵәы. Игәы ԥҵәеит ахаҵа. Ус ишыҟаз, агәылацәагь ргәы ԥҵәазар акәхап, ирымҭеит афатә. Аԥҳәыс дықәылцалеит, дагьылыпҟо далагеит лхаҵа афатә ааумгеит ҳәа.
Ишыҟаз, џьара днеин, аԥш ирҭеит ԥуҭ бжак аҟара. Иман дшаауаз ӡыхьк дныҽԥынгылеит. Абра аԥсыӡқәа еилаҩынтуеит, еилаҩынтуеит. «Абарҭгьы ҳа ҳаиԥш амла инҵәо шьоук ракәхап» иҳәан, иԥш уа иҭаиԥсеит. Иҩныҟа дааит иара. Дахьааиз, иԥҳәыс аҭыӡшәа ҟалҵеит. Дылшьуа даналага, агәылацәа дрылалеит дышрылалац, аха агьирымҭеит. Агьанирымҭа, аԥш ахьҭеиԥсаз аӡаҟны дааин днатәеит. Дыштәаз ԥсыӡк ааҭыԥан, ус аҳәеит:
– Узыргәаҟуазеи, узышьҭозеи?
– Абасоуп сзықәшаз – амла ҳанҵәот, аҩны снеир сыԥҳәыс сылшьуеит, – иҳәеит.
Аԥсыӡқәа аӡаҟынтә стол гьежьык ааҭырган, – Абри уман уца! Астол унапы ықәшьла, афатә иуҭаху ҳәала – уа иқәлот, – рҳәеит.
Астол иман дааит.
– Астол заҳҭахәи, ухы иануҟьаат! – лҳәеит иԥҳәыс, дырҩегь ипҟара далагеит.
– Баагыл, баагыл! – иҳәеит, астол инапы нықәишьит абригь-абригь афатә ҳәа. Иаразнак афатә ықәҳаит.
Аҟәақҳәа афара иалагеит – крырфеит-крыржәит. Меигӡарахда афатә роуит шьҭа. Иԥҳәыс ус лҳәеит:
– Афатә-ажәтә ҳамоуп, аҳ ҳааигәара дынхот, адырра иҭан даагап, ачара изаауп: ҳара пату ҳақәиҵап, иаргь пату иқәаҳҵап, – лҳәеит.
Дақәшаҳаҭхеит лхаҵа. Ауаҩы дрышьҭит: уаха ачара узаауеит уааи ҳәа. Аҳ иҩызцәа иман дааит. Данааи, иџьеишьеит: ак ршьуа ибом, фатәык ҟарҵо ибом – арахь астол афатә ықәжьуп.
– Уара, аӡә шәкылԥши, иҟарҵо жәбап, – ҳәа реиҳәеит аҳ, ҿык-бзык иаҳәо зегь астол иқәны ианиба, агәҩара иоузар акәхап.
Аӡә дкылԥшын, ус иҳәеит:
– Акаамеҭ збеит, астол рнапы ықәыршьуеит, афатә аанагоит.
Аҳ иҩызцәагь иаргьы наган иладыртәан, пату рықәырҵеит. Нас
илагьежьын аҩныҟа ицеит.
Аҳ имаҵуцәа астол ӡаны иаажәга ҳәа рыдиҵеит. Астол ӡаны иргеит, аҭыԥаҿ ҽак дыргылеит.
Арҭ астол рнапы ықәыршьит, иқәыршьит, аха афатә аанамгеит. Ишыҟац еиҭаҟалеит – анҵәара иалагеит. Дхагахеит иԥҳәыс. Абыржәыҵәҟьа афатә ааугароуп ҳәа дылкит. Дцеит. Алада иҳәеит, аҩада иҳәеит, аха агьимоут. Днеин дырҩегь аӡаҟны дхықәтәалт. Дыштәаз аԥсыӡ ҭыԥеит:
– Иҟои?
– Иҟоу абас-абасоуп.
Ҽадак ааҭырган аԥсыӡқәа, – Абри аҽада уман уца, ауҳә
уасцыԥхьаӡа ахьы аццеит, убриала шәхы ныҟәыжәгот, – аҳәеит. Аҽада иман даан, иԥҳәыс аӷьра далагеит иабоуҭахыз аҽада, ҳара анҵәара ҳаҿуп ҳәа. Аҽада ааиган ауҳә данас, ахьы ацца иалагеит. Иахьа, уаҵәы – адунеи хьыла рыҩны ҭәит, Анцәа ишиҳәара
иҟалеит.
Ԥыҭк аамҭа анца-егьи, уара абриаҟара амал ҳамоуп, ашьал ҳамоуп, аҳауахь ҳцап ҳҽада ҳаман ҳәа иалҳәеит лхаҵа. Лхаҵагь ларгьы аҽада рыман ицеит. Иахьнеиз, аҽада џьара иҩнаркит. Инеицыԥхьаӡа ауҳә иасуеит, иара ахьы аццеит. Абри амыждараз аӡәы игәеиҭазаап. Иара иӡан, еиԥшыз ҽадак ааган иҿеиҳәеит. Аҽада ауҳә иаст, ахы
иаст, аха – акымзарак акы, ахьы абаҟоу?! Иандыргәаҟ, ирымаццит, уаҳа акгьы.
Ихынҳәны аҩныҟа иааит. Аха иазууазеи, аҭыӡшәа ҟалҵо далагеит дырҩегь. Лхаҵа деиҭацеит аӡаҟны. Даннеи, аԥсыӡ аҟаб инаҭеит.
– Уԥҳәыс дузыҵҟьо далагар, лаԥхьа ишьҭаҵа аҟаб, нас иҟанаҵо убап, – аҳәеит аԥсыӡ.
Иман дааит аҟаб. Иԥҳәыс диеисуа даналага, аҟаб лаԥхьа инышьҭеиҵан, иууаӡа иԥан иаалықәԥало, иууаӡа иԥан иаалықәԥало – иԥҳәыс дҟәаҟәан дканажьт. (Аҟаб ахьцо уацыз ҳәа аҳәахьан аԥсыӡ.) Астол зӡаз аҳ иахь ицеит, иара дашьҭалан дцот. Аҳ иҟны иахьнеиз, аҳ иааисуа, иааисуа даҟәаҟәеит. Астол ааимхны иаарган, аҭыԥаҟны идыргылеит.
Икәымпылуа аҟәақҳәа ицот аҟаб, иара дашьҭоуп. Аҽада зӡаз иахь ицеит. Иахьнеиз, аҽада зӡаз иааисуа, иааисуа – драбаны аҽада ааргеит. Ажәытә ишыҟаз аҳ иеиԥш иааҟалеит.
Сара убра сыҟан, чара сзыруит, жәра сзыруит, убрантәи саауеит.
Хаҵаки ԥҳәыски ыҟан. Иара хәыҷык иԥҳәыс диаԥызон, лара даиааиуан.
– Уара, убра унеины уҽқәа акәадыр рықәҵеи, ҳҭаацәа рҟынӡа ҳцап, – лҳәеит.
Аҽқәа ааикәадырит, икәаруаз лара дақәтәеит, иара иқәасқәасуаз дақәтәеит. Иара лышьҭахь дышнеиуаз, «ҷыжь-ҷыжь-ҷыжь» ҳәа абжьы иаҳаит. Данылаԥш, амаҭ ақәыцбжьара ибжьахан, убриакәзаап изырҳәҳәоз. Дынҽыжәҵын, – Аригьы аԥсы ҭоуп, – иҳәан, ақәыц ибжьганы иоуишьҭит.
– Аа, уара, иахьа сеиқәзырхаз, дунеи иқәу зегьы ирҳәо уаҳааит, амала ус уҟазҵаз ануҳәа, ухаҳәхааит! – аҳәеит.
Ари иԥҳәыс-мыжда дкәарны дцот.
– Уааи, уара, уааи! – лҳәеит.
– Сҽамгәырхха сырххот, – иҳәеит.
Ишнеиуаз, ашьабсҭа абнантәи «аа, сызҵәахрыда?» ҳәа ирԥылеит.
Ари иаҳәаз анеиликаа, дыччеит. «Узхыччазеи?» ҳәа дааисны дылкит. Иҳәар, дхаҳәхот. Ишеимаркуаз, имҳәаӡацкәа лҭаацәа рҿы инеит. Иахьнеиз, лани лаби рҿы лыҽлызмырӷәӷәеит.
Иаауеит шьҭахьҟа. «Иҳәа, иҳәа, иҳәа» шылҳәоз аҩны иааит. Имҳәеит аҩны иаанӡа. Ишылымуаз аниба, – Ачамықәа сызу ҳәа леиҳәеит, «усгьы сыԥсуеит» ҳәа.
– Узгара уфааит! – лҳәан, илуит. – Уалга иф, иф – ҳәа дыхҭалкит. (Дзыргәаҟуа лаҳар лҭахуп.)
Игәы иамгеит. Иаашьҭыхны ала иамҵаижьит. Алагьы, алымҳацә кыдышьшь, иамфеит. Арбаӷь ааин, афара иалагеит. Ала «аақ!» аҳәан, арбаӷь ԥханаҵеит: – Иуфо закәызеи? – ҳәа. (Арҭ ирҳәо зегьы иаҳауеит.)
– Уанаџьалбеит, дишьыр – длықәӡуеит, имфар луам, ишԥеиури? – аҳәеит арбаӷь.
– Длықәымӡыхкәа, сара алақәа еилацаланы исымоуп, иара аӡә дизымбжьеит! – аҳәеит ала.
– Ишԥеиури? – аҳәеит арбаӷь.
– Ишԥеиури умбо, акәасҭха аашьҭыхны илҿеиқшааит! – аҳәеит. Акәасҭха аашьҭыхны илҿеиқшеит.
– Аа, уара, сумшьын, сумшьын! – лҳәеит.
– Нахьхьи иҳавсуаз ашьабсҭа «уԥҳәыс уаԥхьа дызцозеи, ухаҵаӡамзаап!» – аҳәеит, абри ауп ибасымҳәаз, – иҳәеит.
– Аа, иахьарнахыс уаԥхьа сгылом, уҽгьы сақәтәом, – лҳәеит иԥҳәыс.
Хҩык аишьцәа аҟан. Лазаркьи захьӡыз аиҵбы ахәышҭаара дыҽҳәатәан, ашьапыдгьылахь дцаӡомызт, дахьтәаз иҟаиҵон. Иан иԥссаны илгон. Раб аԥсра далагеит. Иҷкәынцәа неиԥхьан (анҭ аҩыџьа роуп дзықәгьыӷуа, Лазаркьи рацәак диқәгәыӷуам), – Сара сыԥсуеит, хҩык аӷацәа сымоуп – адоуқәа, саныжәжлак, хаха сышәҷаԥшьа. Адоуцәа неиуеит, сыҵыхны сԥаҵа рҳә иҭыршьуеит. Сара саныӷәӷәаз, икны рԥаҵақәа сҳә иҭысшьуан. Сыԥсит ҳәа анраҳаҵәҟьа, шьоура иаауеит – ҳәа реиҳәеит.
Аишьцәа раб дыԥсит, дыржит. Лазаркьи дааин ахәа дылатәеит.
– Ижәуазеи, сашьцәа, ҳаб ииҳәаз шәхашҭыма? – ҳәа даарыдгылеит
Лазаркьи.
– Ашора иалаз ак иҳәет ҳәа, уажә ҳцан анышәынҭра ҳадтәалома, закәызеи иуҳәо! – рҳәеит.
Ишәақь аашьҭихын Лазаркьи, дцан аҵла дадтәалеит иаб дахьжыз
анышәынҭра азааигәара. Дышыԥшуаз, аҽеиқәа дақәтәан даауеит адауы, аихатәы ҭәырӷәы икуп иҩызӡа. Аԥҟаҩҳәа аԥсыжра даадыххылан, аҭәырӷәы дәықәиҵет.
– Ааит, бзан сԥаҵа уҳә икылушьуан, аха ԥсын уԥаҵа сҳә икылысшьып! – иҳәан, аҭәырӷәы аҽыҩҳәа идәықәиҵет дыҵихырц.
– Шәырԥсахызаҵә! – ҳәа ибжьы ирган, Лазаркьи агәақьҳәа дхысит.
Адауы дыхәхәаӡа дылҭаириеит. Апҟаҩҳәа Лазаркьи днеин, арашь аӷәра икын, иаҳәа ааҭыхны илақәикит:
– Аа, абааԥсы, сыхәда ԥумҟан, амни адауы имаҭәа ишәых, скәадыр сықәых, зегьынтәарак слымҳа иҭаҵа, сыԥырцә ыҵхны, уџьыба иҭаҵа. Сахьаауҭаххо уақәцәажәа «арашь, абыржәы сузгәаҟит» ҳәа, адыхҳәа уаԥхьа скаԥалот! – аҳәеит аҽы.
– Бзиоп, – иҳәан, адауы имаҭәақәа алымҳа иҭеиҵет.
Арашь наҟ ицеит иԥырны. Аԥрыцә иџьыбаҿ иникылт. Даан дыҽҳәатәеит ахәышҭаара. Адырҩауха иашьцәа еиҭареиҳәет, – Сашьцәа, ижәуазеи, саб ииҳәаз шәхашҭыма! – ҳәа.
– Убрахь уца, убрахь, ашора иалаз ауаҩы ииҳәоз ҳәа кридыруазма! – рҳәеит.
Лазаркьи дцеит.
Арашь-ҽы дақәтәан адауы даауеит, акәымжәы ҟаԥшь ишәуп, икәадыр иара – ауразоро дҟаԥшьуп. Ҭәарӷәык икуп нахьхьынӡа инаӡо. – Аат, уара, бзан сԥаҵақәа уҳә икылушьуан, аха ԥсын уԥаҵа
сҳә икылысшьып ухаҵкы! – иҳәан, ашырҳәа аҭәырӷәы дәықәиҵеит дыҵихырц. Усҟан ари, – Шәырԥсахызаҵә! – иҳәан, аԥҟаҩҳәа диеихсит. Уа дышьҭеиҵет. Днеин, арашь аӷәра икын, иаҳәа ааҭыхны илақәикит.
– Аа, абааԥсы, сыхәда ԥумҟан, амни адауы имаҭәа ишәых, скәадыр сықәых, зегьынтәарак слымҳа иҭаҵа, сыԥырцә ыҵхны, уџьыба иҭаҵа. Сахьаауҭаххо уақәцәажәа «арашь, абыржәы сузгәаҟит» ҳәа, адыхҳәа уаԥхьа скаԥалот, – аҳәеит аҽы.
Имаҭәа ааишәихын, арашь алымҳа инҭеиҵан, аԥырцә ыҵыхны иџьыба инҭаҵаны иоуишьҭит. Аҩныҟа дааит. Уа дыҽҳәатәеит итәарҭаҟны. Адырҩауха деиҭаразҵааит иашьцәа, аха рхахьы даарымгеит.
«Арҭ сырмыхәозаап» иҳәан, ауха дырҩегь дыцан дадтәалеит анышәынҭра.
Арашь шкәакәа дақәтәаны, икәымжәы, икаба шкәакәаны, апҟаҩҳәа даауеит адауы иҭәарӷәы кны.
– Аат, уара, бзан сԥаҵақәа уҳә икылушьуан, аха ԥсын уԥаҵа сҳә икылысшьып! – ҳәа ҿааиҭит.
– Шәырԥсахызаҵә! – иҳәан, Лазаркьи дхысит.
Дыхәхәаӡа дылҭаириеит. Арашь аӷәра икын, иаҳәа ааҭыхны, ахәда илақәикит.
– Абааԥс, сумшьын, имаҭәақәа зегь слымҳа иҭаҵа, сԥырцә ыҵыхны ига! – аҳәеит арашь.
Ус иагьыҟаиҵет.
Убратәи аҳақ хҩык аԥҳацәа имазаап. Абарҭ хаҵа ишьҭразы, даалаган акәасқьа иргылеит, хыхь ажәҩан иҩаӡо; ахҩыкгьы наганы ахьымацәазқәа рымӷаҵаны иргылеит. Аизара аҟоуп есымша, абра иԥан амацәаз рымӷыхны изго – иара дитәуп. Лазаркьи иашьцәа уахь иныҟәот есымша, аха акгьы рзыҟамҵеит.
– Шәабаныҟәои, уара, есымша? – ҳәа дразҵааит.
Абас-абас, рҳәеит. Иара ҽа-баак изҿаҳәоп, абри аӡы асыржәуеит ҳәа иманы дырԥылоит иашьцәа. Дара ихыччо наҟ рыҩныҟа ицот.
Лазаркьи аҽыхәа даԥхьеит аԥырцәала. Адыхҳәа иаԥхьа иаакаԥалет. Адауы имаҭәақәа ишәиҵет, икәадыргьы арашь илақәиҵан, аӡӷабцәа рахь иҿыҩеихеит. Днеин наҟ дахыԥеит, арахь дахыԥеит, абыркьыл дадгылан, аӡәаӡәала дрыхәаԥшит. Дцеит.
Адырҩаҽны дырҩегь аизара аныҟала даан, нхыҵ-аахыҵ дахыԥан, ахҩыкгьы дрыхәаԥшны дцеит, аха амацәазқәа игом. Ус, адырхаҽны, ахынтә раан даан, аиҵыб лмацәаз лымӷыхны игет Лазаркьи. Имаҭәақәа, ирашь алымҳа иҭеиҵан, иоуишьҭит. Иара дааит имаҭәақәа ишәҵаны, ахәышҭаара дыҽҳәатәеит.
– Уара уакәхап, аԥсцәеирымга, алада-аҩада аӡӷабцәа ирхыԥаны амацәаз згаз! – ҳәа ихыччо иалагеит иашьцәа. Акымзарак реимҳәет.
Абарҭ аӡӷабцәа ампылқәа ҟаҵаны ириҭеит аҳ; – Изышәҭаху иргәыдышәҵа, – ҳәа. Еицрыхәхәа еидиргылт аҷкәынцәа. Ҩыџьа идыршәыз Лазаркьи иашьцәа ирықәшәеит. Ари аӡӷаб аиҵбы уаҩы игәыдлымҵеит.
– Хацәа захьӡу зегь еизыжәга, – рҳәеит.
Ила дҭаԥшны дылдыруеит Лазаркьи, аха длымбеит, изгәыдылҵодаз. Ҳхәышҭаараҿы аӡә дыҽҳәатәоп, дыҽҳәыҵӡом, ҳашьак, убри дааҳгап, – рҳәеит аишьцәа.
Лазаркьи даарган, дыбӷаӷо аџьар даарылагылт. Аӡӷаб еиҵбы
апҟаҩҳәа ампыл лыршәын, ихыҵәҟьа иаахеит. (Дылдырит ари блала, лақҭала.) «Ааи, аҳ иԥҳа дыԥсит!» – рҳәеит. Дааилаҳәаны дирҭеит. Дааиган аҩны дыҟоп, илурызе – идәахьцара лгот. Ус аибашьра ҵысит. Аҳ аибашьра далагеит. Лазаркьи иабхәа ила аш хылеит. Иаӷа изынаицҳаит: «Сыла аш хылеит, ибзиастәаанӡа исараӡа!» ҳәа.
– Иалзыргозеи абри? – рҳәан, аҩныҵҟа ианеилаҵаа, – Аҽа ахш анхуҭәала, ибзиахот, – рҳәеит.
Иаазгода? Аҳ имаҳәцәа иааргароп. Лазаркьи ак илшот ҳәа иҟоума. Иашьцәа цеит. Ианцоз имдыруази Лазаркьи, ирашь еиқәа даԥхьан,
апҟаҩҳәа дҽыжәлеит. Дышиашаз днеин, ани аҽа длаҵатәан, аҵәца ахш ҭахьаны иашьцәа инадиркын, иара зымҩа дцеит. Ирашь аауижьын, иҽыԥсахны аҩны даан, ахәышҭаара дыҽҳәатәеит. (Аҽахш анриҭоз, аӡә инацәкьыс хиҵәеит, егьи итәарҭа адамыӷ аниҵеит.)
Аҳ ила бзиахеит. Ар еибыҭан днараԥызан ддәықәлеит. Ус даарҿагылеит раӷа ир иманы. Лазаркьи ирашь шкәакәа даԥхьан, шкәакәала иҽеилаҳәан рыгәҭаны дгылеит. Аӷацәа шәеит, Анцәа дааит ҳәа иҟоуп, шьҭа аибашьра рзыгәаӷьуама. Агәырқьҳәа ихынҳәны наҟ ицеит аӷацәа. Лазаркьи иҿааихан, аҳ дызлаауа амҩаҿ ашәшьыра дыҵаиеит; инапы ихәын, ашьа ацара иаҿуп. Аҳ дшааиуаз, «ари дхәызаап умбо» иҳәан, ичабра ааҭыган, инапы ҿеиҳәет. Иабхәа ир иман данца, Лазаркьи аҩны даан, иҽеилыхны ахәышҭаара дныҽҳәатәеит. Ари инапы злаҿаҳәаз аҳ иԥҳа ианылба, «аҳ ичабра қыҭак рзы иҟамлоз, иабааиге?» ҳәа иџьалшьеит. Лҿыҩалхан аҳ иҿы днеит, ацәажәаха имҭакәа, – Саб, ухаҵкы сцет, учабра қыҭак рзы иҟамло, ари аҩны иҽҳәатәо имахәар иакәыршопе, закәызеи, иназгазеи? – ҳәа диазҵааит.
– Бара бзарҭаны быҟазаап, ҳара ҳакәзаап аԥсцәа, – иҳәеит аҳ.
Аҳ ачара иурц иақәикит. Лазаркьи адырра иоуит.
– Сабхәа ҩыџьа ахәцәа иман, убырҭ сирбаанӡа снеиуам!, – ҳәа
изицҳаит Лазаркьи.
– Изусҭцәада? – ҳәа ианҵаа, – Имаҳәцәа роуп, аӡә инапы хҵәоуп, сџьыба иҭоуп, егьи итәарҭа адамыӷ ануп, – иҳәеит.
Нас Лазаркьи иабхәараа рахь днеит, чара руит, жәра руит. Иаха уа сыҟан, иахьа арахь сааит.
Ԥҳәыск дыҟан, ҩыџьа аԥацәа лыман.
Ҽнак уааҳә луит. Аԥҳәыс мцура ауааҳәцәа рхәы аахәан дцеит амхахьы. Рхәы нарыҭан лҿаалхот арахь. (Уажә дахьааиуа ома ҟалҵозаап, аха краадырхуоу.) Абанҭ лхәыҷқәа шьны, лусуцәа ирҿалҵар лҭахуп. Дааиаанӡа, лгәыла ԥҳәыск илдырт умбои, шәҽышәҵәах ҳа лҳәот. Ахәыҷқәа ран данцоз, аҳәарқәа аашәца ҳа раҳәан дцет. Аҳәарқәа рымбаӡит. Ианырымбаӡа, ахәыҷқәа ҵәыуо иааит.
– Уара, аҳәарқәа жәбо? – ҳа ани агәылаԥҳәыс илҳәот.
– Нанду, иҳамбаӡит, – рҳәит, рыцҳа ахәыҷқәа. (Аиҳабы акыр дыҩжыцәын, егьи дхынтыгәӡа дыҟан. Иҵәыуо иалагазаап.)
– Уара ишәҵәыуо иалухи, уашьа даашьҭыхны ухы ахьынахо уца, ақәабқәа еизылгот шәан, дааир шәышьны шәылфот, – лҳәит агәылаԥҳәыс.
Агәылаԥҳәыс ус анылҳәа, ахәыҷқәа шәет. Иашьа инапы аанкылан иҿынеихет. Дцо, дцо, дцо, дыснеиуаз, ирықәхәлет. Ахәыҷ аӡыша дакит. Исбаҟаиҵо? Сыск ашьапашьҭа ахыҟаз инапы ааҭишьын, инапала ахәыҷы аӡы ииржәит. Дсысхет ахәыҷы. Шьҭа дабацо? Асыс аанкылан иман дцот, дцо дыснеиуаз акәымкәа, ҭакәажәык, уаҳа злаӡымыз, лымацара аҩны дахызаарын лгаз хәыҷ аркны. Ибит ани аҷкәын, ҿиҭот аԥшәма ҳа. Аҭакәажә рыцҳа дыҩдәылҵт. Данындәылҵ, – Агәашә аҿынӡа баҳзааи, нан, – иҳәот.
Дахнеиз, аҷкәын дҵәыуот, асыс хәыҷ икуп.
– Нан, арахь уааи, – лҳәит, – сымацарагь соуп иҟо, уанду соуми. Длыман аҩныҟа дааит. Аҩны дахаалгаз, акриҿалҵт.
– Нан, абри иуцу закәи? – ҳа дҵааует.
– Абас иҳахьыз, – иҳан, иҭоурых цәыригт.
Аҭакәажәцәагь акыр рымдырози, днеин, асыс аҿы ҩраҳан, ӡык
нҭалҭәан, дҷыгәӡа даалҵит.
Уажә ус лҳәот лара:
– Сыҷкәынцәа шәоп, нан, шәарҭгьы. Сара сҭынхадоп, абра стәоп, ҷкәынцәас шәсааӡар сҭахуп, са сҿы шәыҟаз.
– Ибзиоп, нанду, ҳаныбҭахха, ҳаҟазааит, ҳабзааӡозар, – рҳәит дара. Иҟан уа. Илааӡет, иуааԥсхит, адунеи – аханқәа ҟарҵит. Ларгьы, «исыбарги, аҷкәынцәа соут» лҳан, ус дыҟан. Аҳәсақәа ааргит. Исыҟаз акәымкәаны, ҽнак ус рҳәит аишьцәа: – Уара ҳцап ҳан лҿы, ҳалдыруазар аабап! – ҳа. Рҿылархт.
– Шәымцан, – лҳәит аҭакәажә, – шәышьны шәырфот ԥшьҩык ауааԥсыра.
– Ҳабҭахны ҳбааӡазар, ҳахьцо ҳаужь, – рҳәит.
Ԥшь-ҽык аарыԥшааит, иҩақәтәан ицет ахьхьаҳәа рыҳәсақәа рыцны. Иахьнеиз, агәара ианынҭала, лыҷкәынцәа лымдыри. (Лықәлацәа дрылшәет ҳа уаҳааит!) Апҟаҩҳа агәылацәа деиҭарылалахот ақәабқәа ҳа, «ԥшьҩыкгьы сзааит, рызынтәыкгьы сшьот!» ҳа.
– Абааԥс, шәықәҵны шәца! – рҳәит аҳәсақәа, рыҳәсақәа заа ибнарҵит. Даргьы рҿыҩархан ицет рыҩныҟа. Аҩны иахнеиз, – Шәа шәааит, аха егьырҭ абаҟо? – ҳа дҵааует аҭакәажә.
– Ҳахнеиз, ақәабқәа деиҭарышьҭалан ҳашьны ҳалфаразы, ҳара ҳдәықәырҵт, дара ишьны илфоу ҳаздырам, абас аума ҳақәшәт, рҳәит рыҳәсақәа.
Иҟалҵои? Ус лыҷкәынцәа аакылст. Саргьы абрахь сҩықәлан сааит.
Адауы бааԥс абна дылан, ауаа дырԥырхаган: инирҵәон, икыдҟьан ишьуан, ржьы ифон, – ауаҩ ижьы ишаҭаӡомызт.
Хәлаццы ҳәа дыҟан аӡәы, дшәаны адәахьы дцаӡомызт, амни дишьыр ҳәа дшәаны. Игагаҵәҟьа дацәшәон иара, иԥҳәыс ддәылылгон ӡкаҭәара. Усҟан ус иҳәалон ажәҩан даҵаԥшуа:
– Ныҟәараамҭоуп ахаҵа изыҳәан, закә ҵхузеи икаххаа иҟоу!
– Уанаџьалбеит, ушәаны уздәылҵӡом, ныҟәара ицаны хаҵара зуа уара уоума, сара-мыжда! – ҳәа лҳәалон иԥҳәыс. – Абри адауы иаан ҳанзырҵәо думшьуеи!
Ҽнак ус леиҳәеит:
– Ибура бдыруоу, сымҩаныфа ҟаҵа.
– Уабацо?
– Сцот ныҟәара.
«Дхаҵазаргьы аабап» лҳәан, амгьал, ашәаӡа, аӡыӡ ихәарџьын
иҭалҵеит.
Деиха ддәықәлеит, адау иахь дцоит: абри сииааип, хьӡуп ҳәа, Хәлаццы ҳәа исымоу ахьӡгьы схырхып ҳәа. (Джьаны дҭаирхароуп, мчыла дабаихәо!)
Хәлаццы дцо, дцо, дцо дышнеиуаз, ӡ-дук дылхықәгылеит – аӡы агәыргәырҳәа илеиуеит. Ихәырџьан аҟәара иаақәеҵеит. Даныԥшы нырцә аҟәара даақәгылеит адауы.
– Хәлаццы уоума уара?
– Аиеи, сара соуп Хәлаццы, адауажә, иуҭахузеи? – ҳәа иҽырхаҵаны ибжьы иргеит. – Уааи ара, аӡы сырга, мамзар укыдҟьаны усшьып!
Арахь дааир, дишьуеит, аӡы дҭалар, аӡы дагоит Хәлаццы.
Адауы длышьҭасын, ахаҳә аашьҭихын, – Абас уԥыххаа уқәысҵап сара! – иҳәан, ахаҳә ԥыххаа аҟәара иқәиҵеит.
Хәлаццы имгьал ааҭиган, – Абас-абас уҟасҵап сара! – иҳәан, ирхәашхәашеит.
Адауы дырҩегь длышьҭасын, ахаҳә аашьҭыхны, ирҩаны аӡы алихит.
– Исҳәо уаҳауо, адауыжә, абри хаҳә шкәакәоуп, – иҳәан, ашәаӡа ҭигеит, – абас аӡы улысхуеит! – ашәаӡа аҵәҵәаҳәа аӡы алихит. – Уааи сырга?
Адауы дшәеит. «Амбатә сзыҟалеи иҳәан, аӡы дҭалан дааит.
– Уҽыларҟә, адауажә! – иҳәан, ихәда дҩықәтәеит. (Адауы дқамсаӡа дыҟоуп, акгьы ишәым, иҟәным.)
– Уара, Хәлаццы узыласузеи? – Ажәҩан амаа скуп.
– Иоужь даа, исызнауа збап.
Хәлаццы иӡыӡ ааҭиган, аҿыҩҳәа ихәда илалеиҵет.
– Аа, абааԥс, икы-икы! – иҳәеит адауы, – икы, уахьынҳал, ухьанҭахеит!
Аӡыӡ аалихит. Дыригеит.
– Уаала, уаала, – иҳәан, иаԥхьа дкәаџуа ддәықәлеит адауы. – Уара, Хәлаццы, абра ашәарах амоуп, уаха ҳахьнеиуа уаргьы усасуп, саргь амла сакуеит, иԥхаҵаны иааца ашәарах, сара амҩа скуеит, инсырҵәот. (Ари Хәлаццы абна дылалар дымԥсуеи!)
– Сара, мрагыларантәи саауеит, сааԥсаха сыҟоуп, – иҳәеит Хәлаццы, – Абна сылалан ашәарах сзылцом, абра амҩа сыркы, иаауа акзаҵәык сышьҭуам.
– Азамана.
Адауажә дхәаан абахә дылкыдлеит. Адауы ибжьы анраҳа, ашәарах агәыргәырҳәа рҿаархеит. Хәлаццы дшәан агәаҩараҿ иҽиҵәахит. Убра аҷынҷа ҭатәазаап, икит. Адауы дааит дхәаауа, дбыбуа. Данааи, Хәлаццы дыҟам, ашәарахгьы ыҟам.
– Ааи, сжьаны дцеит убама, иаргьы саргьхандаз! – иҳәан, аҿыҭра далагеит.
– Аа, ара сыҟоуп, – иҳәан, ибжьы иргеит, аҵла дышҭыҵыз ихы имырбаӡеит. Аҵыс икуп, аҷыжьра иаҿуп.
– Ари закәызеи иуку!
– Уаҳа агьмааӡеит, абри ԥырны иаауан, сԥырны сашьҭалан искит.
– Уи ушашьҭаз егьырҭ зегь цеит, – иҳәеит адауы.
– Рыкра мариамзи, рыхәдақәа аарҵәины исшьуан ашәарах, аха ари
ԥырны хара сагеит.
– Акра цәгьоума ус?
– Иоусыжьуеит иукуазар.
– Иоужь.
Ианоуижь, адауы дашьҭалеит, аха аҵыс дахьӡозма.
– Аа, ужәла ыӡааит, излоукызеи?! – иҳәеит адауы. – Сеиҭацап егьи
аган ахь, ак шыцәоу икыдҟьан ишьны иаазгот, иаҳзымхари?
– Мачхәума, – иҳәеит Хәлаццы, уажәшьҭа дгәырӷьаҵәа дҟалеит –
адауы ишьны иааигот.
Дцан адауы, бнацәк ахьтәаз ибан, ашьапы кны аҵла ианиҟьан, ишьны иааигеит ибӷа иқәыжьны.
– Ацәа ахаҳхып, – иҳәеит адауы. (Ацәа ахихыр, ԥыҭк Хәлаццы
даҵеиҵот, изгом.)
– Абааԥс, афҩы ҳагот, амҵ ааҳасуа ҳцома, иузымго? Уааԥсар, сара
иумыздап?
– Сааԥсо сыҟоума, ари иагьаџьара изгап, – иҳәеит адауажә, даҽа бнацәк иқәуҵаргьы хьаас имаӡам.
Адауы иҭыԥ аҿы днеит. Ақәаб иҭеиҵет абнацә.
– Аа сааԥсоуп, сыцәот, гәыбӷан сумҭан, – иҳәеит Хәлаццы. – Акрузыҟаҵар – исфап, иузыҟамҵаргьы – егьоурым.
– Иҟалома, уара кыр усырҟаҵома! – иҳәан, ар рымца еиқәиҵан, акәац ижәит адауы.
Афатә ырмазеины ианыҟаиҵа, – Уҿых, уҿых, имазеиуп! – иҳәеит. (Ирфозеи? – акәац мацароуп.)
Хәлаццы ус иҳәеит:
– Сара ҭоуба зухьеит – ацҳа сықәымтәакәа крысфаӡом, џьаракыр ацҳа ыҟоума? Исфалакгьы сыхәда илбааӡом.
– Аа, ара ихуп ацҳа, аха сара сықәлар ихжәот.
– Уара ара ҭынч крыфала, сара ацҳа сықәтәан крысфот, – иҳәеит Хәлаццы.
Диман дааит ацҳаҿ. Днаскьан, ацҳа агәҭаны днеин, дықәтәеит. Ацә ажьыбжа изааигет.
Апыҿыҳәа акрыфара далагеит адауы. Ари Хәлаццы акы-ҩба дацҳан, иаанхаз аӡы иеиҭеит.
– Уалгама, адауы?
– Аиеи, – иҳәеит, акәац абҩа шамоу ифот.
– Сара салгеижьҭеи, ҿыԥ-ҿыԥҳәа уцлымҳәа абжьы саҳауеит, узалымгеите!
Дааит арахь Хәлаццы. Нырцә-аарцә амца – аҭакар еиқәиҵан адауы, иҽҳәатәеит.
– Адауы, аӷәы ҳабжьамкәа сзышьҭалом, сҭоуба иалоуп.
– Уара, иҟоу зегь уара иуқәуҵама, ужәла аӡаат! – иҳәеит адауы. Днеин, аӷәы рыбжьеиҵет.
Адауы ацаар далагеит. Аԥылгыдқәа иҳә икылҟьан, аԥҟеиҳәа
аӷәы иаахо иалагеит. Ари иҟаиҵари? Хәлаццы дҩагылан, хаҳә дук ааиган, аҟәаҩҳәа аӷәы дасуеит. «Ари са дсеиԥшзаап» – игәахәит адауы.
Ашьыжь адауы даныҩагыла, иаҳәҭыбгаз абаҩқәа зегь ара икажьуп. Хәлаццы иахь дыԥшын, акгьы ыҟаӡам.
– Уара, иаха иуаҳәҭыбгаз абаҟоу? – иҳәеит адауы.
– Исымфе уара!
– Еиҭоуфама? Унҵәозма!
– Ишԥасымфоз, арҭ касыжьуазма, ирӷәыҿны исфеит.
Адауажә ҵабыргыз џьишьан, иҟьымҟьқәа аашьҭихын ифеит.
– Иҟоу удыруама, Хәлаццы, абна сҳаԥшьа жуп, уцаны аҩы сзаага
аԥҳал азна, иаажәып, сгәы ннакылап хәыҷык.
Дцеит Хәлаццы аҳаԥшьахьы. Дахеит, дахеит, аха иақәыз ахаҳә изахымхит. Иҟаиҵои? Даалаган, анышә авжаара далагеит аҳаԥшьа.
– Уаа, Хәлаццы, уааи! – ҳәа ҿиҭуеит адауы. Данымааӡа, «дызҿу збапи?» иҳәан, адауы днеит. Аҳаԥшьа, анышә авжаауа, аҵхра даҿуп.
– Ара иҟоуҵозеи, Хәлаццы?
– Аҳаԥшьа назгот, уара исуҭаз аԥҳал азна абаҳазхо, сҟырҟы азырбааӡаӡом, аҳаԥшьа ыҵхны иназгап ҳәоуп сызҿу.
– Ҳаи, ухҵәаат, аԥҳал азна ҳазхот, ирлас! – иҳәан, адауы, ԥҳалк азна ааҭиган, ирыман иааит.
Аҩы аныржә ашьҭахь аҩныҟа дааигеит Хәлаццы. Абра ҳаҭыр сықәиҵот ҳәоуп адауы дышгәыӷуа. Иҩны данааҩнала, аҩны хәыҷын, адауы иԥсыԥ азымхеит, Хәлаццы аҩада дышьҭанахит, алыӷәра дықәҳаит. Алыӷәра данықәҳа дҟааит:
– Сдаушьыга ара иқәыз абажәгеи, шәара инҵәаз!
Адауы иаҳаит. Дшәан, ашҭа данҭыҵ, аҵла ду игылаз ихы анҟьан, дадыԥсылеит. Убриаҟара даӷьны дцон.
Лакә-лакә-лакә сышнеиуаз акәымкәан, хаҵаки ԥҳәыски ахьыҟаз снеит. Ахаҵа иагьраангьы дубаргьы, игәы ҩарханы ацәарҭӷәы дахьықәжьыз, дааҟәымҵӡакәа аҽхәара даҿын: иара иеиԥш хаҵа ӷәӷәа дшыҟам, фырхаҵарас иааҟоу зегь иара ишыҟаиҵахьоу; арахь уԥшыр – имацара ӡкаҭәара ҳәа дыздәылҵӡомызт дшәаны, иԥҳәыс лакәын дган дзырчхәуаз.
Ус ишыҟаз, аԥҳәыс лгәы ԥҵәаӡазаарын, макәанк аалыԥшаан, имҩаныфақәак ныҟаҵан, нас, амҩа днықәлар ихәарҭахаша ҳәа лгәы иаанагоз – ашыла, ашәаӡа, аӡаӡ уҳәа урҭгьы амакәан инҭалҵан, ахы ааҿаҳәаны дыԥшуп, «уажә схаҵа изхара дыҽхәар-агьиир, нас, ӡкаҭәара ҳәа дышԥадәықәымлари» ҳәа. Иаалгәахәт аҟароуп:
– О, бара, амна сындәылгеишь! – иҳәан, лхаҵа ашәахь иҿынеихеит.
Лара амакәан имырбаӡакәа, лышьҭахь инавакны, имахәар аанкыланы, дахьтәалац дганы, ихәанџьар ааԥыртланы, еиқәа ааишьихуан еиԥш, – Усҭ, абра амакәан умҩаныфа ҭоуп, уаҳа уҽсмырбаӡакәа уахьымаара уца, уажәа дуқәа схы ҭырҟьахьеит, «уфырхаҵарагьы» аабап адунеи унықәԥшыр! – лҳәан, ахьшәҭҳәа диԥырҵын, аҩны длыҩналан, ашә ыҵыршьыхаа иалыркит.
– Еи, бара, ус бымуын, сыԥсра баргәаҟуама, иаа-шәииу-шәииу! – иҳәан, ашә акыр иҽаниршәеит, аха уаҳа дналмышьҭуазшәа аниба, иҟаиҵагәышьози, амҩаду ианыршәланы иҿыҩеихеит.
Дцо-дцо-дцо, акыр дныҟәахьан еиԥш, ӡ-дук ахықәахь дықәнагалт. «Ӡыкгьы снахәап, акгьы снацҳап» ҳәан, имакәан ааԥиртлонеиԥш, харантә – ишьап дуқәа адгьыл иахьықәиқшо – адгьыл ырхыџхыџуа, инап дуқәа ажәҩан илалшьуа, дахьаарывсуа аҵла-мыҵлақәа хыжәжәо, еизарҟәҿо – иаауаз адауы днаихәаԥшит. «Унан, абракәзаарын сыхәҵәышьап ықәӡӡаараны иахьыҟаз!» ҳәа дшәан, ахаҵа «сҽабаԥхьаскри симбартә еиԥш?» ҳәа дшынаԥшааԥшуаз, – Еи, уара, уарбан цәкьыџьу сӡы ихықәтәалан изхәынго, аа, аԥсуа ччиажә уоума?! – иҳәан, дау дук аӡы дныҽԥынгылеит.
Ахаҵа аарцә дтәоуп дыԥсны дкьакьаӡа, адауы нырцә дыҟоуп; аӡы илеиуа убар, соуп зҳәо дзусҭазаалак аӡә дынӡаагылар, ишьапқәа аахнаҵәҵәоит, убас еилашуа, амч еизаркәкәаны аҭра иҭыҽҽоит.
– Аиеи, са соуп! – иҳәеит ари асаашьа.
– Уара уахьықәтәоу снеир сҭахуп, уааины сырга абыржәыҵәҟьа! – иҳәан, адауы длышьҭасын, хаҳә дуӡӡак иааимԥыхьашәаз изнапакала иааирҟәцын, иԥслымӡха ирхәашахәашаны аҟәара инықәиԥсеит.
Аԥсуа ччиагь, длышьҭасызшәа ааҟаиҵан, шыла уаԥсҵәык инапы ианирҟьцылазшәа ааҟаҵаны, ҵаҟа илкеиԥсан, – Са сакәым, аха уара уоуп абра иааины аӡы сырызго! – иҳәеит иҽырсакьаны, арахь ишьапқәа «напеинҟьара» руеит, – дахьшәо ауми!
– Уара рыцҳа, амҵ уаҟараӡамкәа, уахь снеир еицәахоит, уааины сырга, мамзар абас ухьоит! – иҳәахын, адауы хаҳәык аашьҭихын, аҵәҵәа-ҵәҵәаҳәа аӡы лалихит.
Аригьы длышьҭасшәа иуыхын, иашәаӡа аашьҭыхны, изнапык ала ианааирҟәц, аӡы лалыжжан, аҟәара илықәыҽҽеит. Адауы иибаз ааџьеишьан, «ари сылша илшозаап» иҳәан, гәаныла, аӡы дылӡаалан (иара усгьы абри аӡ ду еилашуа ишьамхашәароуп иахьизааиуа), аԥсуа ччиа дахьыҟаз длыӡхыҵит.
– Уара уфархьшәа, абриаҟара амч узҭазеи, уабацо? – иҳәеит.
– Амч сызҭаз зуҭахи, аха абрахь, аӡнырцә, адоуцәа нхоит, рҳәит, сцаны рынхашьа-рынҵашьа еилыскаап ҳәоуп, – иҳәеит ахаҵа.
– Аа, ус акәзар уаала, абра сыхәда уқәтәа, са урызгоит иҳәан, – ихәда длықәиртәан, адауы аӡы дынҭалеит.
Аӡагәҭанӡа днеихьанеиԥш, – Уара, аԥсуа ччиа, аҵыс аҟарагь ухьанҭам, – иҳәан, дааччеит адауы.
– Ее, схьанҭам џьушьо, анахь, ажәҩанахь, шьоукы сыркуп акәымзар, аӡы ҳагахьазаарын, – иҳәеит ахаҵа.
– Нас, хәыҷӡак сааушәышьҭ ҳәа раҳәеи, – иҳәахт адауы.
– Еи, уара, хыхь сызку, убра хәыҷынӡарак сааушәыжьи, абаақәа! – иҳәан, аԥсуа ччиа иӡаӡ ажыҟҳәа адауы ибӷа илалеиҵеит.
– Уаау, уаау, абааԥсы, ушьҭырхааит, ушьҭырхааит! – ҳәа дыҳәҳәеит адауы. Ирулак-ирҳәалак аӡы иааӡхыҵын, – Уаала са сахь, – иҳәан, адауы ахаҵа диман иҩнахьы инеит.
Уа даҽа ҩыџьа, адау иашьцәа, ыҟан. Аԥсшәақәа анааибырҳәа-егьи, – Шьҭа фатәык ҳамазаргьы цәгьахарымызт, – иҳәан, адауы иашьцәа иманы, – Уара аԥсуа ччиа абра угыл, ҳара абахәра ҳнаҿалан рахәыс иаабалак арахь иԥхаҳҵоит, иоумыжьҭкәа икы, ахы хҵәа, – ҳәа наиаҳәан, иҟрымҿо абахә инаҿалеит.
Ақәцә аҟнынӡа ианҩеи, адауы ҩ-ҵла жәпак ныҵихын ианааиниҟьа, абна илаз арахә-ашәахә ҳәа ак нымхакәа, агәараҳа зегь нылырҩны рҿаархеит ахаҵа дахьыҟаз ахь рхы рханы. Аха иара дшәаргәындамзи, анҭ изынкылозма, дшәаны ҵлак агәаҩа дахьынҭалаз ҷынҷак ҭатәазаарын, еимлагәа икит. Илақәа ҵыӷәӡа уа дҭатәоуп адауы данбаауеи ҳәа. Арҭ анааи, инаԥшааԥшызар, рахәы ҳәа ак умбара – егьыҟам, иара аԥсуа ччиагьы дыҟам.
– Ааит, аф исаат, баша арахә ааҳцазма, ҳашьтәагьы ыҟам, иаргьы дҳацәцазар ҟалап! – ҳәа неибырҳәон еиԥш, – Ара сыҟоуп, ара! – иҳәан, иҽԥхьакырҭа дааҭыҵит ахаҵа. – Арахә зышәҭахи, ари искыз жәбо? – ҳәа игәыҭҟьа-ԥсыҭҟьаха, иҳәаҭҳәаҭо инап иакыз адоуцәа идирбеит.
– Унан, уара-мыжда ҳуырҭхаџьт убоу, ари ҳара ҳаззегьы излаҳазхозеи! – рҳәан, иаарцәымыӷхан, аха иҩеибарччеит адоуцәа.
– Уара арахә акра акрыхсырҵуазма, шәааиаанӡагьы ацәа аахыхны, иааимҿыжәжәаны, ижәны, алҩаҵә ахылббы иҟасҵон, ари садхалеит акәымзар, шәааи, шәара ишәзыкуазар аабап, – иҳәан, аҵыс анлоуижьҭ, арҭ рнапдуқәа шаҟь-шаҟьо инашьҭарҵеит, аха аҵыс хәыҷ рзыкуазма, иԥырны ицеит.
– Уа уаҳиааит, аха уажәыҵәҟьа ҳара шьтәақәак ааҳгоит, уара амца еиқәҵала, – рҳәан, абна инылалахт адоуцәа.
Егьмҵыцкәа ианаакылс, аԥсуа ччиа дубар даахә – имцагьы ыҟам, имҿгьы ыҟам. Абри дабацеи ҳәа ишынаԥшааԥшуаз, џь-ҵла дук амҵан ҵәык ыҵаркьакьо абӷьаҭра дшаҿыз рбеит.
– Уа, уара мцахәыцәа, уа узҿу закәызеи? – ҳәа ианиазҵаа, – «Фархьла амца еиқәҵо-егьиуа изаҳҭахузеи, иабаҳазхо, абри аџь ыҵысхуеит, илыҽҳәаҳҵар, ҳшаҳәшаҳәо ҳааҟанаҵоит,» – иҳәан, инапқәа ааиҵыхны иахьынӡауаз илакәиршан, иҵихрызшәа дҩеихеит.
– Ҳааит, уанаџьалбеит, уи уаҟәыҵ, амца ҳара уажәыҵәҟьа еиҿаҳкуеит! – рҳәан, али-ԥси рыбжьара қыд дуқәак ааиқәырҵан, агәыргәырҳәа амца абызқәа ажәҩан инахьнашьуа иҟаҵаны, чуан дук ӡыла ирҭәны икнарҳан, рышьтәақәа ҷаԥшьӡа иаацәырҳәны, иааҟәаҟәаны уахь инҭарԥсан, даргьы аԥхара инакәшан илатәеит. Ркәац уажәшьҭа
ижәит аныргәахә, – Ҳара ҳхәы ааҳармазеиуеит, уара уцаны ҩык ҳзаага, – ҳәа аҳаԥшьа ахьыҟаз ахь еирыӡ дук иҭаны дрышьҭит.
Ари дахьцаз – дыҟам, дыҟам, дыҟам. «Дызҿу аабапи» рҳәан, аҳаԥшьа ахьыҟаз инеизар, аҵ аҵжаара даҿуп, ԥыҭкгьы длеихьеит.
– Унан, уара ҳәоухьымӡа, узҿу закәызеи?! – анырҳәа, – Ари шәеирыӡ хәыҷ иакуа сара сымацарагь исызхом, аҳаԥшьа шеибгоу иаагап, – ҳәа реиҳәеит.
– Анцәа уишәиаат, ҳҳаԥшьа ыҵхны иабааго, аҩы ҳзымхашәа аабар, даҽазны ҳаахп! – рҳәан, аирыӡ аарҭәны, еиманы рхәы ахьыҟарҵаз инеин, аҟыԥ-сыԥҳәа илахалан, акгьыҟаӡамызшәа иаашьҭҳаҳааны илатәеит. Ари ахаҵа иифахози, жьыхәҭа хәҷык днамцкласызшәа иуын, – Аллаҳ иџьшьоуп! – иҳәан, – Ҳалалс иҳауаат! – ҳәа неибырҳәеит, «абриаҟара амч илажьны, арахь ифара кәаданы дышԥаҟоушь, ари ҳҭазырхаша аӡә иакәхоит, наҟ даҳԥырҳгароуп акәымзар» ҳәагьы ргәы инҭахәыцит.
– Уажәшьҭа акранаҳфа-егьи, сызлашәыцхраауа акгьыҟамзар, сыцәар сҭахуп, шәгәы иалымсуазар, – иҳәан, ахаҵа иуапа иҽаалаҳәаны, ацәара иҽазикит.
– Уара усасуп, иуҳарураны иҟоу иарбану, абна наҟтәирахь унеины ушьҭал, – рҳәан, цәарҭӷәык идырбан, еиҳа ишәпаз мҿык амца иааҽҳәихын, хчыуанҭакҵас ихы илаҵаҵаны дышьҭалеит. Аха дыцәахома адоуцәа рыгәра ганы.
Дара, уажәшьҭа дыцәахьазаргьы дыцәеит аныргәахә, – Шәааи, ари дызгаша хәшәык ыҵаҳхып, макәумзар ҳҭаирхоит, – рҳәан, аӡбра иалагеит.
Нас, руаӡәк, – Агәара-гәараҳәа аӡы ааиларшны иқәаҳҭәап, дымжәыр дабацои, ҳагьааилгоит, – аниҳәа, зегь еиқәшаҳаҭхан, рыбжьы мыргацәакәан, рус рнапы аларкит.
Иара дахьышьҭаз зегь имаҳаи, ԥшьаала дҩагылан, иуапа мҿ-дук аалаҳәаны, дахьиаз инықәиҵеит. Нас дындәылҵны, џьа иҽаваикит, иҟаларызеишь ҳәа дыԥшуеит.
Аҵх агәы аҽааҩнашон еиԥш, адоуцәа қәабк азна аӡы еиларшны, ирыманы дахьиаз инаганы, инаиқәырҽҽаны, «Анцәа иџьшьоуп, ари шьҭа ҳилгеит,» рҳәан, ргәы рҭынчны инышьҭалан ицәеит.
Ани асаашьа, шьҭа сзыцәшәо ҳәа егьыҟам анигәахә, иуадахь днеигәышьан, алҩаҵә зхылыббуаз иуапа аашьҭыхны, макьана ԥсык злаз амца ахьеиқәыз азааигәара иныҟаиҵан, иааимԥыхьашәаз мҿқәакгьы лақәыжьны, дӷәыӷәӡа уа дшыҽҳәатәаз, иаашарккеит. «Арҭ уажә ацәа иаалҵыр, ак смыхькәа сырбар, исазҵаашт, ирасҳәақәаша» ҳәа дхәыцуа длатәеит.
Адоуцәа анааԥш, аԥсуа ччиа агәараҳа амца еиқәҵаны, акеҩҳәа ашәа ҳәо, дшыҽҳәатәаз рбеит.
– Унан, уара, ҳасас ҳа ҳаԥхьа дгылан, ҳамцагьы еиқәиҵеит, ахьымӡӷ ҳиргеит! – рҳәан, инаидгылеит. – Иухьи, ас заа узыргылеи, ак ааҳармазеиаанӡа ушьҭамзаауаз анырҳәа, – Сабамгыло уара, иахантәарак амца аасыжәлан, ашоура сыԥсуан, аԥхӡы агәараҳәа иаасылҵәҵәеит. «Ных-ных, сҽаасырбап» сҳәан, саныҩагылаҵәҟьоуп шәарҭгьы шәанаа, амцагьы цқьа исзеибамыркыцт, – иҳәан, иҽиргызмалт аԥсуа ччиа.
Ари ииҳәаз анраҳа, адоуцәа шәеит, аха иауидырбахуаз, акраарфазшәа руын, русқәа рахь рҿынархеит, иаргьы уа дрышьҭоуп. Ашьыбжьонеиԥш, – Шьҭа акрыфарагь иаамҭами, ҳхәы ҳармазеип, – рҳәан, мгьалк леиларкәаҳан, дырган дуӡӡак иланыжьланы, амца иныҽҳәарҵеит. – Уара, абри уахылаԥшла, иӡит анугәахәуа иаақәга, – рҳәан, «ҟрым-ҿрым» аадырган, шьтәак аабозар ҳәа рҿынархан ицеит.
Адырган ианыз афҩы лаҳа-лаҳауа ианалага, шьҭа иӡызар ҟалап ааигәахәын, аԥлакь дламцха-ҩамцхеит, аха – уаҳа умԥсит! – адоуцәа рымч имчызма, иахьақәгылаз иагьизмырҵысит. Кәасҭӷак ааимԥыхьеиршәан, инавҵарԥан иҽҳәысхуеит анигәахә, ахылҩа-ԥсылҩа-ца иаахәыҵыҩрыз амца аҵаҟа дыҩхәыҵанажьт. Абар, уажәы-уашьҭан дбылуеит, амца иҿхысуеит, аха дызхәыҵҵуам ихала. Уи аамҭазы адоуцәа хынҳәны рааира изеиӷьхеит. Дыцәкәыблы даахәыҵырган, – Уахьблыз умбаӡои, узхәыҵалеи уахь? – ҳәа ианиазҵаа, – Ахьҭа сакын, ҽырԥхара ҳәа сныҵатәан ауп, самхамцәеи уара, аҩсҭаа дысхыччеит, қьаафыр имаанцыз! – иҳәан, дааԥышәарччазшәа иуит. (Дыччо дыҟахума, ицәеижь зегь еимгәабл, ахьаа амоуп икаамеҭха.)
Рымгьал лақәырхын, рыфатә ҟарҵеит, ркәац ахьынӡажәозгьы хәшәқәак ирымақәаз неихьшьы-ааихьшьны иааҟарҵеит адоуцәа. Рыхәшә закәыз Аллаҳ идырп, иараминуҭ акы имыхьӡазшәа далнаргеит. Ус амшгьы ниакәкәан, иааилахәлеит.
– Шьҭа шәгәы иацәымӷымзар, схы нықәысҵап, – иҳәан, аԥсуа ччиа ииарҭа ахьыҟаз днеин, днышьҭалеит, аха дзыцәахома, илымҳа кыдҵан дӡырҩуеит.
Адоуцәа ҳасас уажәшьҭа дыцәахьеит аныргәахә, рхы неилаҵаны аилацәажәара иалагахт. Руаӡәк ус иҳәеит:
– Уара ари дымцурызаап акәымзар, аӡыршы иқәаҳҭәан – ԥхӡыз џьишьеит, ҽырԥхараҳәа амца дахьаҵатәаз дыцәкәыблын, ак шихьыз аҟарагь ҳаимырдырт, арахь ифара ссоуп, арахь иԥсы цәгьоуп – ҳҳаԥшьа аныҵихуаз шәгәаламшәои? Шәааи уаха агаз лиқәҭәаны амца ицраҳҵап. Дымԥсыкәа деиҭацәынхар, ишаашазҵәҟьа ухы даакәхшаны
дызлааугаз амҩа дҩықәҵаны днаскьага, арахь ҿааҳәыра имоуратәы, мамзар иара ҳахәҵәышьап ықәихуеит.
Дара ишырыӡбыз еиԥш иагьыҟарҵет. Дахьышьҭаз илыҩналан, агаз наиқәҭәаны, агәгәаҳәа амца ицрарҵан, «шьҭаҵәҟьа ҳашԥаилымгеи» рҳәан, адоуцәа нышьҭалан ицәеит. Аԥсуа ччиа уаанӡа ишыҟаиҵаз еиԥш, џьара иҽавакны дрызкылԥшуеит. «Уажәшьҭа уаҩы сишьуам», иҳәан, ацәыблахқәа днарыха-аарыхан, џьара ихы нықәыркьакьан дыԥхьеит. Аха ас даузыцәахоз, ашацкыраз дҩагылахын, амца ааибаркны дныҽҳәатәеит, иашәагь акаҩҳәа иаацәыригеит.
Ибжьы згәы иқәыҩҩыз адоуцәа цәаха-жьыхо ацәа иаалҵын, «Ааит, аф исаат, дацәынхахт!» рҳәан, дахьтәаз инеин, – Уара жәац ауха ашоура уакуан, иаха иухьи, узмырцәеи, ашаха амҭакәа угылахт? – ҳәа ианиазҵаа, – Иахантәарак, иахьаанагаз сеидроу, ҵоу, ӡу сыздыруам ак лсықәпапан, аҟырҿ-ҟырҿҳәа исыцҳауа ианалага, сҩагылан абрахь сааит.
Адоуцәа неихәаԥшы-ааихәаԥшит ирзымбатәбараха, нас, – Акы ҳнацҳақәар, досу ҳамҩа ҳнықәлап, уара макьана уҟазаауама? – ҳәа ианиазҵаа, – Сышԥамцо, саргьы сыҩны сахыҵижьҭеи ԥыҭк ҵуеит, сахьыҟоугьы рыздыруам, – иҳәеит аԥсуа ччиа.
Адоуцәа шьыжьхьа инацҳан, рысас имакәан мҩаныфак нҭарҵан, иара даазгаз адауы, – Аӡы днырганы, иҩны днаган дааныжь, душьҭалахо ҳаздыруам, ҿааҳәыра имоуаат! – ҳәа иарҳәан, аԥсшәақәа неибыҳәан инеиԥырҵит.
Арҭ аҩыџьегь шнеи-шнеиуаз, иахьеиқәшәаз аӡаҟны инеит. Адауы аԥсуа ччиа ихәда длықәиршәын, аӡы днырганы доуижьит. Ари ахаҵа, – Уаала аҩныҟа, хаха-хымш суҭан, пату сықәуҵеит, сааҵраҿ санааугах, счеиџьыка усмырбакәа уоусыжьуам, – аниҳәа, адаугьы мап имкызт – даԥсыуаҵәҟьазаап игәахәын, – еицны рҿынархеит.
Игәараҭа ианынҭала, аԥсуа ччиа иԥҳәыс амӡырха дахьықәтәаз лылаԥш иааҵашәан, иҟазгьы лгәы азҩан, – Уоо, уара, уаагәышьама, амла ҳаԥсит, уҟамижьҭеи кәацк ҳҿы иҭаҳмыршәыцт, дааг арахь иуцу дықәҿасҳәап, уара удоушьыга ана, ацаҟны, адоуцәа рыхқәа хыссаны иахьықәу, иқәуп! – лҳәан, лҿаалхеит дара рахь.
Лхаҵагьы атрымҳәа аца дҩықәлан (аҭуан аҟны аҟабаққәа ықәҵаны ирыман, инапқәа анаарылишь, агәыр-гәырҳәа ианааилеиҵа, «Хаас, арҭ рыҭуан азна адоуцәа рыхқәа хыссаны иқәуп, саргьы схы хиҵәарц азоуп сжьаны сзааигаз!» – иҳәан, дызлааз амҩа имбара, длыҵашәкәа дцеит адауы.
Аҩны дахьҩеиз, – Абасоуп избаз – аԥсуа ччиа иҭуан азна адоуцәа рыхқәа хыҵәҵәаны изықәжьуп, сара изулак схы ицәызгеит, аха ҳара
ҳахь амҩа идыруеит, дҳашьҭалан даар, ҳаишьуеит, ара ҳақәҵроуп, – иҳәан, иашьцәагьы иаргьы ашьхара инхыҩрылан ицеит, ртәы ҳәагьы ак рзымгакәа.
Аԥсуа ччиа иԥҳәысгьы иаргьы ааицәажәан, адоуцәа ахьынхоз иҩеин, рынхамҩаҿ ирымаҭәахәхашаз, иаарбаз ак нмыжькәа, ирыман рыҩныҟа иааит. Инхеит-инҵит. Уажәыгь иҟоуп.
Жәаха-ҽнак ишыҟақәоу збап ҳәа снеизар, ахаҵа игәы ҩарханы ицәарҭӷәы дықәиоуп, иҟам-ианым, дзықәшәақәазгьы нацҵан, ак аиҭаҳәара даҿуп, иажәагь нҵәом. Чхәра дамкызҭгьы, лассы сзаауазма, «Еи, бара, сындәылгеишь!» ҳәа иԥҳәыс ианлеиҳәа, рдәылҵымҭаз, саргьы атыҟҳәа сындәылҵәраан, ԥсышәа рамҳәаӡакәа сааит.
Абри слакә исҳәаз, ззеиҭасҳәаз, ажәҩан сынкыдԥалан, Сасрыҟәа иаҳәа наҵшьны, аеҵә кыдсыршәаанӡа, Анцәа шәимшьаат! Агәабзиареи анасыԥ бзиеи шәаҭәеишьаат! Саргьы даҽа ҩынтәҟа абанҭ рахь сцаны, жәабжь ҿыцқәак саҳаны саанӡа, сыҟагәышьазаат! Амин!
Хаҵа шәаргәындак даҟан. Чхәра дызцомызт, дыздәылҵуамызт – убриаҟара дшәон. Иԥҳәыс есыуаха дганы длырчхәуан.
Мыш цәгьак ауха ацаҵаҟа дыҵартәан «дышлырчхәуаз«: – Аа, анаџьалбеит, Уагырда акаҵәара амҩа кны утәазар, уахатәи амш цәгьа иҟо иага хкы ӷьычны иааугарын! – иҳәеит.
– Ҳаи, сыбгалаџ рыцҳа, уцарауазеи, уанаџьалбеит, узыцәшәозеи, ухаҵами! – лҳәеит.
Даныҩеиха, ацаҵаҟа ихы ҩаахан, «ичхәра» дылаҳаит. Ани Уагырда дцо дыҟазма, дшәаргәындан.
Ашьжьымҭан, – Сымцозар ббап, аӡыӡи, ашәаӡеи, ашылеи сыҭ, – иҳәот.
Илҭет. Ддәықәлот ари. Дышнеиуа, аӡы арра иқәшәот. Наҟтәи ахықәахь адауы дгылан.
– Уалга, уааины сырга, алыгажә ччиа! – иҳәеит адауы.
– Уара уааины сырга, адауажә! – иҳәеит ари.
Адауы «иҟаиҵо збап» иҳәан, ибӷа дықәыртәан дыригарц ддәықәлот.
Аӡагәҭа ианнеилакь, – Заҟа уласузеи?! – иҳәот адауы.
– Сара адунеи амаа скуп амзар, заҟа схьанҭо удыруоо, – иҳәот. – Иааушьҭ, да, иҟало збап, – иҳәеит адауы.
Ани аӡыӡ ааҭиган, иҟәаҟәа иалаиҵот.
– Аа, адунеи амаа аанкыл, заҟа ухьанҭозеи! – иҳәеит.
Ус ҩнык аҟны инеиуеит.
– Уаала, ашәарахқәа ҳкып, – иҳәот адауы.
Адауы дцан, иааицот ирацәаны, аха ари акгьы изаанкылаӡом, ҵыск иамхакуеит.
– Иаауцаз закәыхи, сара аҵыс шыԥыруаз искит, даба, иукуазар! – иҳәеит.
Адауы дшәан, дишьырц иӡбуеит, дахьыцәаз аӡыршы иҵаиҭәарц иӡбуеит. Ари дшәаны иҽиҵәахуеит. Уиаамҭаз аӡыршы ииарҭа илаиҭәот. Ашьжьымҭан, – О уара, иаха ашора ҳәа иҟааз! – иҳәот.
Адырҩаҽны аӡы ырхьшәашәан иҵаиҭәот.
– Ҳа, иахьа ахьҭа ҳәа иҟааз, аӡынра аама? – иҳәот.
Ашьҭахь, – Уааи, заҟа сыӷәӷәо усырбот! – иҳәан, ахаҳә аашьҭихын, ирпыҵуашәа ҟаҵаны, ашыла ирпыҵуеит.
Ари адауы цәгьала даршәот.
– Уҭахызар ахаҳә аӡы узалсхып, – иҳәеит.
Ашәаӡа ааҭиган, ирҩот, аҵәҵәаҳәа аӡы алҵуеит. Адауы дшәан, дыбналан дцот. Имал зегь аԥсуа ччиа изаанхот.
Шәарыцаҩык абнахь дцеит шәарыцара ҳәа. Дышнеиуаз, бнак аҿы аҩны шгылаз ибеит. «Уара абнаҿ аҩны шԥаҟарҵеи!» иҳәан, иџьеишьеит. Днаԥшын, адауы дтәоуп. «Иауеи, ари сифот!» иҳәан, дшәеит. Аха дыҩналеит, ашә дасын-егьиин.
– Мшыбзиа!
– Бзиара убеит, бзиала уаабеит! – ҳәа аԥсшәа еибырҳәеит.
Абра акыц ҽҳәагылоуп амгьал ақәҵан, аха акыц ҩ-метрак иҟоуп.
– Ари, – иҳәеит, – имыблааит, инарҳәы-аарҳәла, сара аҩцарахьы
сцаны аҩы аазгот, – ҳәан ус еиҳәеит.
Ани адауы аҩахьы дцар, ари акыц изнарҳәуама, даҵахот. Аха
дышкәадоу идырыр, дифар ҳәа дшәеит.
– Иҟауҵара удыруоу, сара сцоит аҩахьы, – иҳәеит, – уара ари умгьал
ӡла.
– Уцозар, – иҳәеит адауы, – абна акәапеи ыҵган, азна аага, – ҳәа ус
еиҳәеит.
Акәапеи азна ааугома – акаамеҭ иалаҟоуп. Уа даннеи ашәарыцаҩ, акәапеи изышьҭымхызт, даанхеит, дмааит. Кыраамҭа данымаа, адауы дишьҭалан дцеит.
Аҳаԥшьа хә-тонак иҟоуп, ахықәцәанӡа иҭәуп. Ари ашәарыцаҩ џьара лабак иԥшаазаап, абни аҳаԥшьа ыҵихуеит ҳәа даҿуп.
– Узҿузеи? – ҳәа даниазҵаа, – Сызҿузеи – акәапеи азна злаҳазхозеи, аҳаԥшьа шеибго иҵхны изгап ҳәа сгәы иҭоуп, – иҳәеит.
«Ҟаҳ! Аҳаԥшьа ыҵхны иаазгоит ҳәа згәаӷьыз хырзаманк иакәзаап» иҳәан, дшәеит адауы.
– Уаҟәыҵ, уаҟәыҵ! – иҳәан, акәапеи наҵишьын, аҩы иман даан, крырфеит. (Крырфеит, аха адауы заҟа ифаз уара идыр!)
Уажәшьҭа абри аԥсуа дцар иҭахуп, аха дшәоит.
– Бзиала! – иҳәан, аԥсуа дҩагылан ддәықәлеит, аха ишьҭахьҟа дхьаԥшуеит абри дсышьҭамландаз ҳәа.
Арахь адаугьы дымхынҳәуандаз ҳәа дишьклаԥшуеит. Абас еиԥырҵит ашәарыцаҩи адауи.
Аҳ дызламыз лакә рҳәомызт ажәытәан.
Аҳак дыҟан. Аԥҳәыс дааигет, аха хшара дылмоут, даанхеит ус дҩызӡа.
Ашықәсқәа кыр цеит. Дҵаауа дгәарлеит: «Абасоуп сзықәшәаз – сыхҵәеит, уаҩ дысхылымҵит, ишԥасыԥсыхәо?» ҳәа.
Усҟан агызмалцәа, аџьнышқәа аҟан. Ԥҳәыс џьнышк убыс иалҳәеит: абригь-абригь аӡы аԥсыӡ ҟаԥшь ҭоп, убри кны, иӡны уԥҳәыс илҿаҵа, нас ахшара длоуеит ҳәа.
Даан, иуаажәлар дрыҳәан, аԥсыӡ кны изааргет. Лымаҵ зуаз ауаа иҟарҵеит ари аԥсыӡ. Илӡит аҳҭныԥҳәыс. «Аџьыка амазар збот» лҳәан, хәыҷык агьама лбет. Нас лхәы наган илҿалҵет. Ианылфа, абаҩ дәылган ала иалҭеит. Ала – лаԥсын. Алагьы еимгәадухет, аҳ иԥҳәысгьы лцәалтәымкәа дҟалеит.
Аҳ иԥҳәысгьы, аҳҭныԥҳәысгьы, алагьы аҷкәынцәа рыхшеит, еиқәлацәаны. Аҳ иԥа ихьӡырҵет Ҳаиуан, аҳҭныԥҳәыс лԥа – Мзауҷ, ала-ԥа – Лауан. Абарҭ ахҩыкгьы еицыхәмаруан.
Абра ааигәа баак гылазаап, «абра шәымнеин» ҳәа аҩыра кыдзаап абаа иаласаны. Ахәыҷқәа раб иреиҳәет, убрахь шәымнеин ҳәа. (Арҭ ахҩыкгьы ԥацәаны аҳ иааӡеит, еихиааӡалеит.)
Абарҭ ҽнак «абра ҳнеип, иҟоу еилаҳқаап, хҩык ҳаҟоуп, ҳаб ак иҳәеит, аха…» рҳәан, инеины иахәаԥшит. Ианахәаԥш, аӡӷаб лпаҭреҭ ануп – ахырзаман, ашана.
Дзакәызеи? Адоуцәа раҳәшьа, быжьҩык адоуцәа.
– Ҳцароуп! – рҳәет.
Арашьқәа ирықәтәан ицет. Инеит, аха аихатә гәашә ҿоуп, аартышьа
рзыҟамҵет. Ала-ԥа Лауан иоуп адҵақәа рызҭо.
– Абаа ԥаҳжәароуп, шәас ҽыҳәҵәыла! – ҳәа реиҳәет. (Аҳ иԥа Ҳаиуан изы дааргарц рҭахуп аӡӷаб.)
Ҳаиуан дасит, аха иҽы шәан, амԥангьы дзымнеит. Ари ала-ԥа Лауан, – Шәсышьҭалан шәаала арахь! – иҳәан, иҽы дласын, иагьылахлырҩрит – иара дахыԥан адоуцәа рашҭа дынҭаԥалеит.
Егьырҭгьы ишьҭалеит, адру-сруҳәа илҽыжәҵит. Лара аӡӷаб асоф дықәтәан дрыхәаԥшуеит. Адоуцәа аҟаӡамызт, шәарыцара иҟан. Иҩхалт.
– Ба бзоуп ҳзааз, бҳаԥызароуп! – ҳәа ларҳәеит.
– Сара сныхақәра иалоуп, сҭоуба иалоуп: сызго сиақәԥот, санкаижь – сиццот, иара данкасыжь – дахьааз дцароуп, – лҳәеит. (Адоуцәа раҳәшьа уабалыхәоз!)
Ала-ԥа Лауан аҳ иԥа Ҳаиуан ус еиҳәот:
– Уара анышәынҭра, ушбзаз уԥсыма, ари дыӡӷабуп иагьа умҳәан, ушԥалзымиааиуеи!
Идиҵеит длақәԥарц. Длақәԥет бӷарҵахьы, аха знык аҳа длымҟьеит: аҳ иԥа Ҳаиуан длықәҟьан дцан дцәыҵаҳаит.
– Мзауҷ, аӡы улбган уцот, улақәԥа, уара дкажь, нас иара диаҳҭот! – ҳәа еиҳәот аҳ иԥа Ҳаиуан.
Днеины длақәԥет, имахәарума ак ԥҵәеит. Дкалыжьит уигьы.
Ала-ԥа днеин, – Арахь бааи, быӷәӷәара сара ибсырбап! – иҳәан, иааиқәԥан, дааҳәны дкаижьит.
– Уажәшьҭа уара сутәуп, – лҳәеит.
Ҳаиуангьы Мзауҷгьы рҿы раҳан иаанхет.
– Ҳаиуан, умшәан, знык ашҭа дҭаагар, уара дутәуп, – иҳәеит Ала-ԥа
Лауан.
– Иҟо жәдыруама, сцәырҵӡом шьҭа, – лҳәеит. – Сныхақәра еилашәымгет – дысиааит, аха ара шәшыҟоу сашьцәа еилыркаахьеит, жәҩахырла адырра рымоуп, идәықәлахьеит, аӡәаӡәала еишьҭалан иаауеит. Ишәыхьӡар, шәаргьы шәҭадырхот, саргьы арахь сааргот, – лҳәеит.
– Нас иҳаԥсыхәозеи?
– Абрагь-абрагь шәнеины амҩа шәкы.
– Ишԥарзаауеи? Ахы рылалома, аҳәа рылалома?
– Амца еиқәҵа – аҭакар, аҭәырӷәы умаз, – лҳәеит. – Данааиуа, ихқәа абыжьбагь узыхҵәар, ахәышԥырӷы аҭәырӷәы илаҵшьны, иахьхуҵәаз илақәуԥсар, нас дуԥырхагаӡам. Шьҭахьҟа дгьежьны дцот, ихы еиҭеихагылот. Егьырҭ сашьцәагь убас иаауеит еихьымӡа-еиԥымӡа. Ахҩыкгьы абас иузыргьежьыр, уаҵә ашьжьымҭан сшәыццот, – ҳәа ралҳәеит.
Дцеит Ала-ԥа Лауан. Аҭакар еиқәҵаны дыҽҳәатәоуп аҭәырӷәы иман. Даныԥшы, аҵлақәа еихыдды икаҳауеит, аԥша бааԥс асуеит, мбатәык
абжьы иаҳаит. «Аа, даауеит уажәшьҭа!» иҳәан, иаҳәа аашьҭихит, аиха уасыр, ихнаҵәот. Дшааиуаз – дааидыххылеит. Арашь дақәтәоп, ирҳан иаагылет.
– Ат, ала уафаат! Ала-ԥа Лауан дмиӡац, дымшәӡац, уаҳа узыцәшәо иҟозеи?! – ҿааиҭит адауы.
– Сагьиит, сагьшәит, сагьааит, ухаҵазар, арахь уааи, уҽыжәҵны! – ҳәа еиҳәет.
– Ҟоҳ, ара уҟоп захьӡузеи, сара сдаууп! – иҳәан, дбыбын дааит.
Ихқәа дларысуа – рыбжьбагь хиҵәет, ахәышԥырӷы лақәиԥсет. Нас илшооз адауы, наҟ дцеит.
Хәыҷӡак бжьысхьан, даныԥшы – дырҩегьых аӡә ихәаабжь го даауеит. Данааи, иҽы рҳаит.
– Ат, Ала-ԥа Лауан дмиӡац, дихьазаргь, дымшәыц. Дышәхьазаргь ара даазгоз? Узыцәшәазеи, ақәыџьмақәа ирфаз?! – иҳәеит, иҽгьы уаҳа имцет.
– Сагьит, сагьшәит, ара сыҟоуп Лауан, ухаҵазар ара уааи! – иҳәеит Ала-ԥа Лауан.
Аригь ихқәа дларысуа иаахиҵәеит, ахәышԥырӷы аашьҭихын, илақәиԥсан наҟ дцет.
Ашамҭаз ахԥатәи адауы дхәаауа даауеит.
– Сашьцәа рхабар ыҟаӡам. Иабанҵәеи?.. – ҳәа ихала дцәажәо даауеит. Аҵлақәа зегь хыжәжәот, акы дыннакылом. – Ара амца еиқәызҵада, Ала-ԥа Лауан ида игәаӷьны амца еиқәызҵахьада? Ала-ԥа Лауан дымиц, дымшәыц!..
– Ухаҵазар уҽыжәҵ, уашьцәа рыхқәагь абар иахькажьу, уаргьы сузыԥшуп! – иҳәеит Ала-ԥа Лауан.
– Ҟааух, иусырбап!.. – ҳәа данааидыххыла, Лауан иаҳәа иҟьет: абыжьхыкгьы хиҵәет, ахәышԥырӷы лақәиԥсан, дхәаауа дцеит.
Дгьежьны дааит Лауан аԥхӡы иҿашы ашамҭаз.
– Аӡәыр дубама? – ҳәа изҵааит Ҳаиуани Мзауҷи.
– Ишубазгьы здырт, ишааумышьҭуазгьы здырт, ахаҵа уара! –
лҳәеит. – Шәаала арахь, – лҳәеит адауцәа раҳәшьа.
Еиманы рҿаархеит. (Ари Мзауҷ дыцәгьаҳәаҩын, иагьаџьара дугаргьы аҳҭныԥҳәыс дылхылымҵи.) Мзауҷ аҳ иԥа Ҳаиуан ус еиҳәеит:
– Ҳа ҳахьнеиуа ҳзыниаз иныҵыҩ-ааҵыҩны ирмаҳар ҟалом. Ари раҳар, Лауан дирҭот, ахаҵара зуз иара иоуп, ҳара ҳӡоу-ӡоууа ҳишьҭоп, уԥҳәысгьы иара дирҭоит, ҳара ҳбашауаахеит. – Ишԥеизааури? – иҳәеит.
– Дҭаҳархап.
Еиқәшаҳаҭхеит. Убри аҩыза амра ҟалеит – иузымычҳауа. Дә-дук аҟны ашәшьыра кашьшьы ирбет. Рыԥсы ршьарц уахь инеибаԥхьеит. Ала-ԥа Лауан дааҳәны дырҿагылеит:
– Ижәуазеи, ҳамҩа хароуп, иабатәи ԥсшьароу, шәсаԥыс арахь! – иҳәан, инаимышьҭит ашәшьырахь.
Дырҩегь хара ицахьан (ари ашора иахҟьаны амш цәгьа бааԥс ҟамло), – амшцәгьа рыхьӡеит. Ибааӡеит, еилысит, ахьҭа ҟалеит.
Ишнеиуаз, иԥшызар – џь-дуӡӡак амца акуп агәгәаҳәа. Харантә уарԥхот – убри аҩыза мцоуп.
– Аҳ, ҳкьаҭеит, ҳнеины ҳаҽхарԥхот! – рҳәеит.
– Аат, абра амца ҳадтәалан ҳашԥаҽҳарԥхо, аӡәы ҳаибар – ԥхашьароуп, ҳаԥсы наагот! – иҳәан инаимышьҭит.
Ианынаимышьҭ, иаарцәымыӷхеит, аха иҟарҵооз – рҿыҩархоит иӡоуӡоууа. Ишцоз еибырҳәеит: «аҳ иԥа Ҳаиуан, башоп, иугогь уара дуоуам. Саргьы баша сушьҭоп, даҳшьып Ала-ԥа Лауан».
Аҳ иҿы ианааи, шәзыниаз-шәзынԥаз сашәҳә ҳәа реиҳәеит аҳ. Ала-ԥа Лауан аҳ еиҳәет ирлас ууаажәлар сзеизга ҳәа. (Ала-ԥа Лауан даниҷаԥшьоз, адоуцәа анишь, ӷыр-сырҳәа иааин абра ихан аҵла иқәтәеит ашацәа. Абарҭ ашацәа еибырҳәеит: «Ала-ԥа Лауан ҳәа изышьҭоу абра даан дтәоп. Адоуцәа дыриааит, дзышьҭоу аус иқәманшәалахаат! Ҳа ҳаиҭазҳәара – дхаҳәыршәырхаат!«) Ажәлар еизигет. Рҭоурых зегь иҳәеит – ихацәқәанынӡа дхаҳәхеит. Мзауҷ дирҭеит иԥҳәыс. Шықәсык анҵы, аԥа длоуит.
– Ари ахаҳәыршәыра закәызеи? – ҳәа дҵааит ани ахәыҷы иан.
– Ари, банааргоз ишәыцыз, Ала-ԥа Лауан иоуп, дхаҳәхеит, – иҳәеит Мзауҷ.
– Ҟоҳ, ари дхаҳәны дгылан, сара ара аанҿасшьа сымам, адоуцәа ршьа сылоуп, шәынсырҵәот абыржәыҵәҟьа! – лҳәеит.
Аҳ иԥа Ҳаиуангьы дылшьуа далагеит: – Абыржәыҵәҟьа уца, адоуцәа ахьишьыз Лауан, убра утәа, ашацәа дырҩегьых инеиуеит, ак уаҳауазар, абри ԥсыхәак имазар еилкаа! – лҳәеит.
Деиханы даан дтәеит. Дшыӡырҩуаз ашацәа ааит, ас рҳәеит:
– Абри Лауан изаанаҭ уажәшьҭа изхот, – иҳәеит аӡәы.
– Ишԥеихаҳхри иԥсы? – иҳәеит егьи.
– Ахәыҷ ииз иԥсы шҭоу ақәаб дылҭажьны дыжәны, амни ихы
иақәрыԥсаат! – иҳәеит егьи.
Илықәԥраан ицеит ашацәа.
Ари аҳ иԥа Ҳаиуан аҩныҟа даар аиҳа дыԥсыр еиӷьишьеит, ахәыҷ
игәыбылра цәгьами, ари дыбзахогь седру. Дааит илахь еиқәышьшьы аҳ иԥа Ҳаиуан.
– Иуаҳазеи? – ҳәа дҵааит адауцәа раҳәшьа.
– Акгьы смаҳаӡеит, – иҳәеит.
– Мамоу, иуаҳаит, – лҳәеит.
Иҟаиҵооз – иҳәеит. Хәыҷык иаалцәымыӷхеит, «ахәыҷы дырҩегь
дысхылҵып, ари иԥсы ҭалан дҳаур, ҳанирхап, ҳанирҵып» ҳәа лыӡбит. Аӡы лыршын, ахәыҷ иԥсы шҭаз ақәаб дылҭалыжьын, дылжәит. Лнапала дааҭылган, Лауан ихы инақәлыԥсеит. Ихы ааирҟатан Ала-ԥа Лауан, иԥсы ааҭалеит.
– Сабаҟаз? – ҳәа дҵааит. – Шәхы шәыргәаҟит, – иҳәеит, ани ахәыҷы дшыршьыз имдыруеи. – Ахәыҷ ибҩақәа акы иҭашәыԥса, – ҳәа иҳәан, иҭарыԥсеит.
– Иабоуго?
– Анышә даҳҭот, ари раԥхьа ишәхылҵыз иоуп, дыԥхасҭашәтәит, аха егьаурым, ԥсыхәак иаҳҭап.
– Ашацәа рахь уца, – лҳәеит, – ак уаҳар убап.
– Сышԥамцо, – иҳәан, деихеит.
Днеин ашацәа ахьааиуаз днатәеит. Ашацәа ааин иаақәтәеит.
Рыбжьы ааиҵыхны убас рҳәеит:
– Ала-ԥа Лауан абра дтәоп ахәыҷ изы. Абри ԥсыхәак изаауроп!
Руаӡәк ибжьы ааиргеит:
– Ихы, ибаҩқәа, ишьахәар-имахәар еиҿаиртәаат, ҳара иԥсы ҭаҳҵот. Лауан ари аниаҳа, дыԥрит ихьышьҭрахь. Дааит. Ахәыҷ ибаҩқәа
еиҿаиртәит. Ишахәаԥшуаз, ахәыҷы дҟуҵәыуо далагеит – иԥсы ҭалеит. Мзауҷ ила аадырԥшӡомызт дыԥсаанӡа, иара иоуп зегь зыхҟьаз. Алакә нҵәеит, убра сцан саанӡа, Анцәа уимшьаат!
Нхаҩык дыҟан, иҳәеит. Иԥҳәыс ллеишәа бааԥсын. Дылмыхәеит. Игәы ԥҵәеит. Уахык дахьышьҭаз убыс иӡбеит: «сыԥҳәыс дҭасырхап» ҳәа. Тыша бааԥсык ыҟазаап, – Ахьы ҭоуп, ахьы аагап, – ҳәа леиҳәеит.
– Ибзиоуп, – лҳәан, асакь шьҭыхны ицеит.
Атышаҟны ианнеи, иԥҳәыс длалыгәҭасын, атыша дҭаижьит, иара аҩныҟа даит.
Жәамш раҟара ҵхьан, иҟоу збап ҳәа атышаҟны даннеи, абри атыша аҵаҟа хаҵа бжьык гоит. Даан аҩны, ашаха иман дцеит. Ашаха дәықәиҵан, ари ддаузаап – ашаха икит. Дахо, дахо мацара, дҭигет.
– Узыниазеи, уанаџьалбеит, иухьи? – ҳәа диазҵааит.
– Исыхьзеи, умбои, абыстәи ԥҳәыск днеин, сҭалмыргылеит, сылшьуан, уара сҭугеит, исылшо угсыжьуам – ухааӡага усҭоит, – ҳәа еиҳәеит.
– Исуҭои? – аниҳәа, – Абри аӡы ахьыҵыҵуа (усҟан аӡқәа ыҟаӡамызт) – ахы скуеит, ажәлар анҵәара иалагоит, аӡы анырмоулак, сара ишыскыз раҳауеит, аха са сҟны игәаӷьны уаҩ дызнеиӡом. Уара убыс раҳә ажәлар, «сара адауы дҭысцоит, досу ишәылшо сышәҭ» ҳәа раҳә, – иҳәеит.
Ишиҳәаз иҟаиҵеит. Усҟан арахә ирацәаны иҟамызт, ажә, аҽы, акамбашь зылшоз ирҭет. Адауы даԥырҵны дцеит. Данцоз убыс иҳәеит:
– Даҽа қыҭак ахь сцоит, убраагь убыс искуеит, убраагь убыс иуы, – ҳәа.
Ажәлар анҵәара ианалага, иаан, иҳәеит, ирылшоз ааганы ирҭеит, ихныҟәгага. Ожәшьҭа адауы иҟны днеит: – Сытә соуит, – ҳәа.
– Уца, – ҳәа еиҳәеит.
– Ахԥатәи ақыҭаҟны сцоит, аӡы цеит, уаннеи – усфот, – иҳәеит адауы.
Ахԥатәи ақыҭаҟны аӡы икит. Анҵәара ианалага, ари иӡбахә раҳаит, ажәлар хыҵны изааит, иҳәеит:
– Уара уда ҳшынҵәо! – ҳәа.
– Ишәасҳәо убриоуп, иҳәеит, убри ақыҭаҟны мҩахәасҭак ахьӡ реиҳәеит, – убра адауы шәа дышәмышьҭын, – иҳәеит.
– Ҳара амҩахәасҭаҟны адауы даҳзынкылозар, уара иуаҳҳәомызт, – ҳәа иарҳәеит.
Дрықәшаҳаҭхеит:
– Ибзиоуп, дҭысцоит, – ҳәа реиҳәет, ирымаз амал изааргеит.
Ари ашырҳәа иҿынеихан, адауы аӡы ахьикыз дцеит.
– Угәнаҳа уара иумаз, «ахԥатәи ақыҭаҟны унеир, усфот» ҳәа
уасҳәахьан, – иҳәеит адауы.
– Сара ажәлар аӡы рзоужь ҳәа акәӡам уа уҟны сзааз, – иҳәеит.
– Нас, узааи? – ҳәа диазҵааит.
– Сзааз убриоуп, атыша уҭызцаз аԥҳәыс абра ушыҟаз лаҳан, иуасҳәарц сааит, – иҳәеит.
Адауы дшәан, есс, аӡоушьҭны, длықәҵны дцеит.
«Хаҵеи ԥҳәыси ыҟан. Аԥҳәыс ллеишәа цәгьан, лхаҵа зынӡак адунеи даақәлырԥшӡомызт. Тышк ахьамо идыруазаап, инаскьагаӡаны, арас ахаԥаны.
– Ара бааи, – иҳан, ак лирбошәа днеиган, длалгәыҵысын, атыша дҭаижьит. Атыша дахаиҭаз аџьныш дҭатәазаарын, еиқәԥет. Иалухи, инеиз аԥҳәыс аџьныш дҭылцет.
Абри дахҭаҳаз, лышьҭыбжь саҳозар иҳан, лхаҵа даннеи, аџьныш иҭылцаз дкәаҩӡа ахықә дықәтәоп.
– Сҭыԥ ахь слалышьҭом, сыҵкыс еицәыз омак дааган дсуҭт, иҟалозар, дҭыг, – иҳәит аџьныш.
– Уи са сылмыхәет азоп ара дзаазга, уара уа ушҭаз сыздырамызт.
Лҭаацәа рҿы дцаны дразҵаауеит: – Шәыԥҳа дабаҟоу? – ҳа, арахь ддәықәлет, дмааӡи ҳа.
– Арахь дыҟаӡым, – рҳәит.
Ашьҭахь иҭылцаз аџьныш, – Иҟалозар, суҳәоит – абри шьҭа дҳазҭцаӡом, уара уԥс ахынӡаҭоу ахныҟәгашьа са уақәсыршәот – усыцныҟәа, – ҳа иаиҳәот. – Ауаҩԥсы дахгәаҟуа уасҳәот, унеины «ари сара далсыргот» ҳа раҳә, ихахьы снеины стәот, абри иусҭо игәы инықәшь – дгылот, – иҳәит. – Дара амал урҭот иӷәӷәаны.
– Ибзиоп, – иҳәит.
Ачымазаҩ ихахьы днеины дантәа, ииҭаз игәы ианықәишь, дгылт. Дангыла, амал ирҭет.
Еиҭах аџьныш ус иҳәот: – Қыҭак ирызлеиуа аӡы скот, ақыҭа еиланҵәо иалагот ӡыда. Уаннеилак, «ӡыша сакит» ҳа раҳә, «аӡ иуҳаржәуа ҳамаӡам» ҳа анырҳәалак, аӡы аусышьҭот ҳа раҳә, иурҭогь убап.
Данҩеи, аџьныш аӡы даԥынгылан, иоуишьҭит. Амалқәа еидигалт ахаҵа.
Ҽа қыҭак аҿгьы убыс ҟарҵит.
– Аӡы аушьҭ, – иҳәит.
– Иоусышьҭӡом, – иҳәит аџьныш.
– Изоумышьҭуеи?
– Сҭыԥ аҟны уԥҳәыс дҭугар, иоусышьҭует.
– Уи дсышьҭалан дааот, саргьы сылшьот, уаргьы улшьот, – иҳәит. Ус аниҳа, дшәан, аӡы аушьҭит.
Саргьы, ҩ-ҵәыцак ыжәны, сылҭалан аҩныҟа сааит.
Ԥҳәысеиба-заҵәык дыҟан. Ԥаки ԥҳаки лыман. Лԥа шәарыцаҩ дуун, иахьа дынҭыҵыр, меигӡарахда иааигон ашәарах. Иаҳәшьа дҵәахны диман, баҩлашамзар кәац лҿеиҵаӡомызт.
Ран адауы длышьҭалеит. (Аа, лхы кыдылҟьаат!)
– Сыҷкәын илеишәа цәгьоуп, аимаа ишьамло изызӡахуеит, – лҳәеит.
(Дҭалырхарцоуп.)
Иӡахны ианилҭа, аимаа ишьамло иалагеит. Адауы дааҩнаԥалан, аихала ихы днасын, дишьит. Деимакеиҿакны ааҵрахь, аҟьамсарахь,
дкарыжьит. Аӡӷаб иахьа длымбеит, уаҵәы длымбеит лашьа. Дылбааит, илымбаауаз дылбааит, амла данакы. «Сара сашьа иԥсы ҭасымҵакәа сшымхынҳәра!» ҳәа дқәит. Икәымжәы, икаба, иабџьармаҭәа ла иаашьҭылхит, илшәылҵеит. Лашьа дылгәыдкылан абнахь дылгеит. (Имцу џьушьо, адоуҳа аныҟалоз акәын.) Џь-дук амҵан днеин, аџь еиҩылжәеит. Лашьа уа дҭалҵеит. Ҭакәажәык лҟны днеит, қәацә хәыҷык дыҩноуп.
– Ани ахысбыжьқәа иго закәузеи? – ҳәа длазҵааит.
– Ааи, нанхеит, узазҵаагәышьозеи, Анцәа рҭыԥҳа лмацәаз кыдуп, агуҭа иҭазыршәыз, дигауеит, ианузҭамыршә, ухы аахҵәаны аҵәҩан иҩахаирсуеит, – лҳәеит аҭакәажә.
– Бзела, сан, – лҳәан, дыҩҭҟьан дцеит.
Хыхь дықәтәоуп Анцәа рҭыԥҳа, лара даныԥшы, дылбеит. Быжь-ханк рықәцәа иқәтәаз лгәы дабеит – бзиа дылбеит. Дшынҭаххыз еиԥш, аҵықьҳәа дхысит, агәҭаҵәҟьа иҭашәеит.
– Сара исиааиз дазусҭа, деиҭашәырхыс?! – иҳәеит.
Хынтә дирхысит, ахынтәгьы иҭашәеит. Дигеит, «прауа» рҳәеит. Дылҭҟьеит дышҽыжәыз.
– Уанаахынҳәуа азыҳәан сыхиоуп! – лҳәеит. (Дызгогьы дыӡӷабуп, амыхьтә рыхьны иҟоуп.)
Дырҩегьых дныҟәо, дныҟәо, дныҟәо, ҭакәажәык лҿы деиҭанеит.
– Иҟоузеи, сан? – ҳәа дҵааит.
– Иҟахузеи, уара уахәарым уа, – лҳәеит.
Ара лмацәаз кыдуп ашацәа рҭыԥҳа, абаҩ еибызҭо. Лҿыналхан, убригь аҟәақҳәа инҭалыршәит. Данҭҟьоз, – Уаныхынҳәуа азыҳәан сыхиоуп! – лҳәеит аригь.
Шаҟа дныҟәаз сеидру, даҽа ҭакәажәык длықәшәеит. Араагь аԥсхаҵаҩы лмацәаз кыдуп. Уигь иҭалыршәит. Ахҩыкгьы аашьҭыхны лҿаалхеит. Ас иандәықәла, хәыҷыкгьы дхаҵазар рҭаххазар акәхап, аха ҿылҭӡом. Илыман лҿаалхан, лашьа дахьҭаз аҵлаҿ иааит.
– Сара сааиаанӡа ара шәыҟаз, – лҳәеит.
Аҵла ааимжәаны, лашьа днышьҭалҵеит. Лымаҭәақәа неишәылҵеит. Иҽгьы уа иҿалҳәеит, иҟамчгьы уа иахылшьит. Лара дшьабысҭан абна шыҟаз дцеит. «Мшәан, ари ҳаазгаз аҷкәын дабаҟо?» ҳәа имага-маго иааит. Рхаҵа деизҟьа дышьҭоуп, иҽы ихаҿаҳәоуп. «Ҳара ссирк ҳақәшәеит, аха ари ҳихәароуп» ҳәа рыӡбит. Анцәа рҭыԥҳа ҿыц дылшеит, аԥсхаҵаҩы иԥсы ихалҵеит, абаҩеиҿартәаҩ деиҿалыртәеит. Хәыҷы-хәыҷла дцәыс-жьысуа далагеит. Даақәтәеит: – Исыхьызеи? – ҳәа. – Шәаала шьҭа, ҳцап аҩныҟа, – иҳәан, днараԥгылеит.
Дахьнеиз адаугьы иангьы ибаҳәыл-былдашо иҩноуп. Иаҳәшьа дахьықәтәаз абааш аҿы ихеигалт иҳәсақәа.
– Уаҳа шәымлыбаан схабар жәбаанӡа! – иҳәеит.
Адауы диҟәаҟәеит, иан макьана длылакьысуам. Ажәлар дрыԥхьеит: – Ауахьад ирылхны ақьақәақәа ҩба аажәга, – иҳәеит.
Ақьақәақәа жәҩан икыдлот, ирзынкылом. (Иҟаиҵогь рыздырам
ажәлар.)
– Сан, бықәгылан бпата, ажәлар ишраҳауа иҟабҵаз ҳәа, – иҳәан, иларыхан аҵыхәа иадырҳәалт. Урҭ цҟьа-шәҟьа иахьага сеидру, иара ус иҳәеит: – Сара сажәахә шәасҳәом… (Амыхьтә ихьын дыҟоуп, иаҳәшьа диԥшаароуп.)
Шаҟаамҭа цаз сеидру, ахҩыкгьы аԥацәа роуит. Аҳәсақәа акгьы еибырҳәауам. Иара даалаган бна дук аҿы қәацәк иргылеит, цәарҭа хәыҷыкгьы ҟаиҵеит, ихәыҷқәа ахҩыкгьы уа илықәиртәеит: – Сара, саан шәызгаанӡа, шәымгылан! – ҳәа реиҳәеит. (Урҭгьы Анцәа иишаз шьоук ракәмыз, ҳа даҳтәында иагьаџьара дцарын.)
Атрым-трымҳәа иԥо шьабысҭак ааҩнаԥалеит. Ашьап хәыҷы аашьҭнахын, рхы иакәнахшеит: – Шәаҳәшьа дшәыкәыхшааит! – ҳәа.
Раб данааи, ирбаз иарҳәеит. Ашә уахьаахыҵуаз саџьанк агылара аҭан ижит, хыхь чалт хәыҷык шшны иқәиҵеит. Иара иҟамчы кны ааҵра давҵагылеит. Ани абнацә ааиуеит дырҩегьых. Иаин ианаақәԥала, иаман ҵаҟа ицеит. Анцәарҭаҟа ирҭаз аҟамчы имамыз, – Анкьатәи саҳәшьа бышсаҳәшьаз бҟала! – ҳәа ҟамчыла длысит дахьҭатәаз.
– Сымаҭәақәа, сымаҭәақәа! – лҳәеит, диаҳәшьаха дҿаҿаӡа дааԥшит.
Рхәыҷқәагьы даргьы ашҭа иааҭалеит. Иуаажәлар дрыԥхьеит, ирыхьыз, изыниаз рҳәеит. Ачара ду ҟалеит.
Дыҟан нхаҩ бзиак дҭаацәараны. Дшыҟаз акәымкәа иԥҳәыс дыԥсит. Даныԥсы, ԥшьымш рышьҭахь ԥҳәыс дааигеит. Иҟан хышқәсаҟа. Хышықәса анааҵ аамҭазыҳәан, ҽнак амҩа дықәлеит џьара дцарц. Дышнеиуаз, амҩан дааҭгылеит, иҽы нҿаҳәаны абна днылалт ӡкаҭәара. Дахьнылалаз, уаҩ хыбаҩк ибеит. Алахь дахьахәаԥшыз, шәҟәҩыреиԥш ианын: «узықәшәахьо аҵкыс еицәоу уақәшәааит!» ҳәа. «Ҳоҳ, абри еицәоу иақәшәан, уаҳа изықәшәарызеи?! Иҟанаҵо збап», иҳәан, иаашьҭихын, акы инылеиҳәан, иҽхьынҳәалан дахьцоз игеит.
Дгьежьны данааи, иҭаацәа аҩны иҟамызт, шәындыҟәра дук изгылан, длагәҭасын инҭеиҵеит ахыбаҩ.
Ашьҭах ԥыҭк анааҵ, ҽнак зны, – мҿыԥҟара сцоит, – иҳәан, иҽеиқәиршәеит.
– Уара, ацаԥха сызныжь, ушәандыҟәра ацаԥха, амаҭәақәа иҭоу мракы инасҭап, – лҳәеит.
– Бзиоуп, – иҳәан, ацаԥха ааҭихын иналиркит.
Длықәлан мҿыԥҟара дцеит. Хәлаанӡа уахь дыҟан. Дгьыжьны данааи, ари иԥҳәыс лылахь еиқәны ибеит.
– Ибыхьзеи банаџьалбеит, аӡәыр дыԥсыма бышьҭахьҟа, цәгьара ҟалама? – ҳәа длазҵааит.
Краамҭа илаҿылымҭит. Ашьҭахь, аҵыхәтәанӡа ианеибаргәаҟ, ус лҳәеит:
– Ҳаит, уара, аҭаацәара ҳәа сумамзаарын! Уԥҳәыс дыԥсижьҭеи иҵуазеи, лхы анышә иамҭакәа, уажәыгь ашәындыҟәра иҭаҵәахны иумазаап, абри азоуп сылахь зеиқәу.
Ашәындыҟәраҿ ахыбаҩ анылба, амца иақәыжьны илблит.
Ари ас анылҳәа, аҟырҟырҳәа дааччеит.
– Ҳаи, банаџьалбеит, уи амҩан икажьны избеит, – иҳәеит. –
«Узықәшәаз аҵкьыс еицәоу уақәшәаат!» ҳәа алахь ишаныз анызба, уаҳа изықәшәооз – ибблит, Анцәа иџьшьоуп, иҳәеит.
Хҩык аишьцәа аҟан. Цәкы рыман. Ацә ианакәзаалак аӡы амжәӡацызт.
Рыхҩык аишьцәа ус ирыԥхьаӡит: «Абри амшын аҟны иаагап, азхара аӡы аҳаржәып» ҳа. Аиҳабы атәыҩақәа ахыҟаз длақәтәеит, агәыбжьанытә агәҭаны дақәтәеит аиҵбы – аҵыхәан. Шьыжьымҭан шаанӡа агәашә иҩҭыҵны ишнеиуаз, ҽыла аӡә даарԥылет. Аԥхьа иақәтәаз ус иҳәит:
– Абааԥс, уара абри агәҭаны иақәтәо иахьа дубозар, «уҟамчы ӷәӷәаны иаарха» ҳа иаҳә, ҳазцом.
– Ибзиоп, – иҳәит.
Жәаҩа сааҭ рзы агәҭаны иақәтәаз иҟны днаӡеит.
– Абасоуп исеиҳа, уҽырӷәӷәаны уҟаз, – ҳа еиҳәт.
– Ани аҵыхәан иақәтәо дубозар, уигь иаҳә, – иҳәит агәҭаны иақәтәаз.
Хәылбыҽхан, амра лҭашәон еиԥш, аҵыхәан иақәтәази иареи
еиқәшәит.
Уигь абасоуп ҳәа еиҳәт.
Иалухи, амшын ахықә аҟны инеит. Ацә лаурышьҭын, иажәуа, иажәуа, иажәуа – ирӷәӷәаӡаны иажәт амшын-ӡы. Иааины иаатәет. Убри аамҭаз ага уарба ааин, ацә аашьҭнахын, иаман аҿынанахан, ахра инаҿатәеит.
Амни ауарба ацә ыфо, ифо исаҿыз акәымкәаны, ажәҩашәаҟьа амырҩны икаҳаит. Иахьылкаҳаз, иҳәит, идгьылхт. Хышә-ҭӡы ықәынхит. Уахык рыҩны ҵысо иалагт. «Абри ҳаҩнқәа зҵысуазеи?» рҳәот.
Иалухи, ашьҭахь иангәарҭа, исдгьылмыз рбит. Иҟарҵаран иҟои уажәы?
Убра инхоз хышә ҭӡы есымҽыш хышә-уардын аџьыка ааргон. Аџьыка рыман исааиуаз акәымкәаны, амш цәгьахит. Иахцоз рмоут. Ани ацә ахы кажьын убра. Инҭалт фышә камбашь. Хышә уардын нҭагылт ацә ахы рџьыка мбааӡаразы. Ашьҭахь, амш аныбзиаха, инҭыҵт.
Иахнеиз, – Ԥхасҭа шәоума? – рҳан, – Мамоу, – рҳәит. Аԥшәма ихеимҵт. Ҩыџьаҟа ишьҭит, игәарҭан, иашаҵәҟан ирбит ацә ахы.
Зегь иреиҳау арбану абра?
Хҩык аишьцәа аҟан. Ацә аук рыман, шықәсык ала знакәын аӡы анажәуаз, аха мшынӡымзаргьы акагь ажәӡомызт, лҳәит. Аишьцәа аӡы адыржәрац иандәықәлоз аӡәы ахы дақәтәон, агәыбжьанытә – агәыбжьаны дақәтәон, аиҵбы – аҵыхәахь дақәтәан, лҳәит.
Ишнеиуаз, ҽуаҩык дааиԥылеит аханы иақәтәаз, лҳәит.
– Абааԥс, убрахь сышьҭахьҟа сашьцәа ааот, иаадырццакаат, мамзар хәлаанӡа амшын ахь ҳазнеиӡом! – ҳа иҳәит.
Уи шьыбжьаанӡа данныҟәа, амни агәыбжьанытә дахьыҟаз дааит.
– Уашьа иааирццакааит ҳа узааицҳауот, – ҳа иеиҳәт агәыбжьанытә.
– Сышьҭахьҟа, аҵыхәахь, иҟоу сашьагьы исызиаҳәа иааирццакырц, – иҳәит.
Хәымҽхан аҵыхәа иақәтәаз аешьа иҟны днеит.
– Ахәлара шәыхьӡот, иаарццак, – ҳа иеиҳәот.
Иалухи, аишьцәа ирулак рыцә амшын аҟны инаргт. Аухантәарак
амшынӡ ажәуан, ашамҭаз азхара ҟалит. Аҩныҟа ҳдәықәлот ҳа рҽыназыркуаны, иахьынтәааз, Аллаҳ идырп, ага уарба ду аакылсын, иҩышьҭасны, абри ацә ду ашьапхыцқәа ҩаларԥан, иаман ицеит. Ҵлак иқәтәан афара аҽазнакит. Иафо, иафо, иафо – мчыбжьык афара иаҿын, ажәҩашәаҟьада зегь афахьаны, шәарыцаҩк игәеиҭт. Аҵықьҳәа деихсын, ауарба ҩышьҭԥраан ицеит, ажәҩашәаҟьа ампыҵҟьан ишааиуаз, ила илхаҳалеит. «Закә кәыбрузеи сыла ихшәалаз!» иҳәан, ажәҩашәаҟьа ила ихыхны наҟ иҟаижьит. Уи ахькажьыз бгахәыҷык игәанаҭан, ирҳәазо аҭыҩрахь иагеит. Шықәсык убри ажәҩашәаҟьала ичон.
Сшәазҵаауеит: абарҭ зегь реиҳа иӷәӷәада?
Иҟан ҽабаак. Адәы иқәын, иҳәуан. Ашьха уарбажәк ҩышьҭасын, аҽабаа агеит. Иафарц азыҳәанҳәа аҵла изықәтәалак иннамкыло иалагеит – аџь, ашә, ахьа – ҵлас иҟоу зегьы ирықәтәеит, аха иамуит.
Хьчак дыхьчон ирахә иман. Ирахә ангәарих ашьҭахь, зшьапы зыхьуаз ӡысык абна ицәылахет. Ауарбажә аҽы аман ажәҩан ишхыз, ианааԥш – аӡыс ахьтәаз абеит. Ауарбажә аҽы афарцаз аӡыс атәыҩа иқәтәеит. Афара иаҿын, х-шьапык афахьан. Уи аамҭазыҳәанҳәа, ахьча иӡыс дашьҭалан дшааиуаз абна дылаланы, даныԥшы – ауарбажә иӡыс атәыҩа иқәтәаны ак шафоз ибеит. Ауарбажә шәан иныҵԥраан ицеит. Иара аӡыс даҵаланы хыхь даныԥшы, ауарбажә иацәынхаз азшьапык иалыҩрны ишааиуаз, ила агәы ихаҳалеит. Иӡыс иман аҩныҟа дцеит, аҽшьапы ила ишхыз. Дахьнеиз, ахьаа инаҭеит. Ихихырц далагеит, аха ианаму, уӷәк ацәкамбашьқәа адац аркны иаирхеит. (Илагьы ӷәӷәак акәын.) Аха аҭыԥ аҟны ирызмырҵысит.
Ашьҭахь, ҩ-кәыбрык ааикын, ауӷә нарықәҵан иҩаирхан, ила ихыз аахырхит. Аҽы ашьапы анкаҳа, адгьыл рацәа аго иалаган, иганы уаҩ дахьнымхоз дә-дук аҟны икаижьит. Ара икажьын акыр шықәса, хыхь анышә ақәиааит. Ашьҭахь, убраҟа аҩныргыларақәа ирылагеит, ақалақь дуӡӡахеит, ауаа ақәынхеит. Ауаа уахынла ицәан шьыжь ианааԥшлак, рыҩнқәа рҿы ахьхо иааҳәуа иалагеит. Абас есымша ирбон.
Ари еиԥш иақәшәаз ауаа иаԥсыхәо еилыркаарц ҟәыдырԥаҩык лҿы ицан, амаца рзықәлыԥсеит. Аҟәыдырԥаҩ абасала иралҳәеит: «Шәаалаган иаакәыршаны ахьшьцәа шәыргыл!» ҳәа. Егьи, бгахәыҷык неины, абаҩ ахьцәыҵҳәҳәоз иаацрыхо, аҩнқәа аргьежьуазаарын. Абгахәыҷы еихсны иршьит. Ауаа еизан, абгахәыҷы ацәа ахыхра иалагеит. Азбжак ахырхит, егьи аган рзаамырҳәит. «Иҟаҳҵарызеи?» ҳәа ишадгылаз, ргәылаԥҳәыск, лхаҵа драшәозаарын, ихәы зныз асаара лхы иқәыргыланы, лдырды кны дхахо дышнеиуаз, даарыдгылеит. Ишырзаамырҳәыз ларҳәеит. Аԥҳәыс абас ралҳәеит: – Аҩны исызгароу схәыҷы изыҳәанҳәа ахылԥа изалсхуеит, ацәа хәыҷык сышәҭозар, сара ишәзаасырҳәуеит, – ҳәа. Ауаа ақәшаҳаҭхан, лсаара лхы ишықәгылаз, лдырды дызлахахоз аҵыхәала абгахәыҷы аалырҳәит. Ацәа абжа лара илырҭеит, иаанхаз шәҩыуаак рзы шубаки хамыки ззааира алҵит.
Аԥҳәыс ашьҭахь деиҭарзааит: – Ахәыҷы ахылԥа изалымҵит, даҽа хәыҷык сышәҭ! – ҳәа.
Азҵаара ықәгылоуп аҵыхәтәаны: абра зегь раҵкыс амч змоу дарбану?
Шәарыцаҩ бзиак дыҟан. Ҽнак ддәықәлеит шәарыцара. Дцо, дцо, дцо – дгьыл харак аҿы днеит. Ԥсак амҵан дыԥхьеит. Анааша, асы дамышьҭит, гәаҵаӷара ишьҭан. Ихы имахьха дынхеит, анахьгьы дызцом, арахьгьы дызцом. Даныԥшы, аӡә даауеит иан дшаалыхшаз дҟьантазӡа. Иааигәа дааизар, ақәасабқәа ҩба шьны ихәда ихшьуп. Дшәеит ари.
– Уа, зыԥсра аахьоу узыԥшуп! – иҳәеит.
– Еицҳзыԥшуп! – иҳәеит аҭакс.
– Иҟоузеи, узгылоузеи ара? – иҳәеит ихҭыгәлаз.
– Асы самышьҭит, – иҳәеит ашәарыцаҩ.
Иабџьармаҭәа аашьҭихын ихҭыгәлаз: – Уаала, – иҳәеит, – сахьцо. Иаауеит еишьҭагылан. Диман аҟьантаз иҩны дааит. Иазқәныз
ҩышьҭеиҵан, ауадахь дныҩналт. Ашәарыцаҩ данааԥш – амца еиқәуп, ԥҳәыс барфын бӷьыцк дцәырҵит. Аԥҳәыс лыхәда адаҷ ала ауаҩ ихы ахоуп. Аҩн аҩныҵҟа дыҩналеит. Дахьыныҩналаз – агара гылоуп, ахәыҷы дгароуп иан дшаалыхшаз, иааикәыршан аҵаа иқәуп; ахәыҷы дыцәоуп дҭахәхәа. Ари аниба, зынӡа иџьеишьеит. Ус ашьҭахьҟа «ҟым-ҿым» ҳәа бжьык иаҳаит. «Закәызеи?» ҳәа дыԥшызар, шәышықәса зхыҵуа ҭакәажәык лшьапы даҷла иҿаҳәоуп, абарқәам аҿоуп, дыҩнагьежьуа дыҩноуп. Астол гылоуп, иуҭаху афатә ықәуп, аиарҭа бзиан иҟаҵоуп.
Афатә дырхиеит, аха, – Исфом, абарҭ избо закәу еилкааны исоумҳәакәа, – иҳәеит ашәарыцаҩ.
– Уи мариоуп, са иуасҳәоит, – иҳәан, далагеит аҟьантаз: – Ани зыхәда ахы ахаз, уажәшьҭа илхароузеи, ицеит, ацәеи ажьи анахаз акәын афҩы ангоз. Уи зыхҟьаз убриоуп: аӡә бзиа дылбон, са сыҟамызт, шәарыцарантә уахынла сааит. Ацәажәабжь ансаҳа, снарызкылԥшит: ахаҵа ихы лҩыҵракны «ухы сыгымхааит, ухы сыгымхааит, ухы сыгымхааит!» лҳәоит. Снеины ихы аахӷәыцәааны лыхәда иахасҵеит. Ари игароу итәы – уи мариаӡоуп: саргьы абас срааӡеит, иаргьы дҩеидасыр, ҵаак ҟалар, ахьҭа дамкырц азоуп. Ани аҭакәажә сан лоуп, дызҿаҳәоу убриоуп: хыла дажәит, аха лшьапқәа ҵаруп, дааууышьҭыр – дцоит, нас улышьҭаз. Иахәодаз, дҿасҳәеит.
Ашьҭахь астол дырхиан ҭамадас сыҟан, убрахьынтәи саауеит.
Хҩык аишьцәа ыҟан, иҳәеит. Рашьа аҭаацәа бзиа иман. Абри игәаӷ шьҭырхит. Иаалаган ҵаҟатәи ажәҩан ахь, аладатәи ажәҩан ахь, адгьыл ахькылҵәаз рдыруан, – рыҩн ааигәара џьара иҟазу, сеидру, до,
убра инеины аупа ақәдыршәит; амааҭ ақәырҵеит, «шьҭахьла амааҭ шьҭызхуа иара имаз» ҳәа. (Ажәытә ԥара мааҭк цәык аанагон.) Шьҭахьла абас ҟарҵот – ишьҭырхырц иаҿуп. Абри рашьа дыԥшны ибот.
– Закәи уара шәызҿу уа? – иҳәан, – Амааҭ шьҭызхуа ҳәа ҳаҿуп, аха иаҳзышьҭымхит, – рҳәеит. – Ари шәзышьҭымхуа ишәыхьзеи? – иҳәан, днеин, аупа аҵкараҿы дҩақәгылан, сышьҭахьала снапы насыгӡот ҳәа дшаҿыз, дылхышәҭын, аупа ихы илҭаԥан, дышиашаз алада ддәықәлеит.
Дышлеиуаз, иаша агәақьҳәа ԥҳәысеибак лхыбра дықәҳаит. Дбылгьан, наҟ ааҵра даваҳаит, аха агьимыхьит. Дыҩагылеит ихы быӷбыӷуа. Аҩны дыҩналан, ҭакәажәык дытәоуп, уаҳа уаҩ дыҟам. – Ӡык сыржәишь, – ҳәа леиҳәеит, аӡба дакуазар акәхап.
Аҽада ҿаҳәоуп абра акәынҭхәаҿы. Днеин, аҵәца лаҵалкын, абӷа дасуа абақ-бақҳәа, аҽада ачхәра иалаган, аҵәца лырҭәын, иааган имҵалкит.
– Закәызеи бызҿу? Аҽада ачхәра зжәуама, аӡы сыржә! – иҳәеит.
– Аӡы абауҳаржәуе, нан, аӡыхь ахьҳамо џьаракоуп, аӡыхь аҿы адауы дҭаиоуп, аӡы ҳаиҭом; есышықәса ауааԥсыра аӡәаӡәала иаҳҭалароуп, мамзар аӡы ҳаиҭом, – лҳәеит. – Сынтәагьы аочеред аҳ итәын, аҳ иӡӷабцәа дырхамшәалет-до, ӡыда ҳаҟоп. Адауы, быжь-хык зхагыло, аӡы дақәиан икуп, иоуишьҭуам.
Ҭәырӷәык ааиган, азна аԥырӷы шьҭихит: – Баргьы ишьҭых! – ҳәа леиҳәет, ларгьы ишьҭылхит.
– Баала, быԥҳа дбыманы, – иҳәеит.
Иаҳәа ааҭихын, инаивакны днеиуеит.
– Оо, ауаҩы дысзааугама?! – иҳәеит адауы.
Атахҳәа длаисын, ибыжь-хык хиҵәҵәет, аҭәарӷәы лақәиԥсет, еиҭахиаан – еиҭахиҵәет. Еиҭақәиԥсет. Иара итәы анынҵәа, ла лтәы ақәиԥсет. Ахынтәраан адауы аӡы дышьҭнахит. Дхаззала дагеит.
Агәақьҳәа аӡы ааит. Ажәлар еиқәҿырҭит. Аӡы ргеит. Уаҵәеиԥш аҳ диԥхьеит ари.
– Уа уоума ари ҟазҵа?
– Аиеи.
– Иуҭахузеи?.. Сыӡӷаб дусҭот, унсырхот.
– Сара исҭаху убриоп: аҩадатәи адгьыл ахьынтәи салыҩрны сылбааит, аҩада сызго сҭахуп, уаҳа акы сҭахым. Аҳ дтәан дхәыцит.
– Иҟоу удыруоо?
– Ыы?
– Амна амшын хәыҷ ыҟоуп. Убра аџь хықәгылоуп, аџь аҟны уарбажә дук ҵот, убри аҩада ицан иҳәны иаауеит, уара уахьааз ахьынтәи. Убри
уагот амзар – уаҳа узго ҟалом. Иара, амҵәыжәҩагь иаргьы, қыҭак аҟара иҟоп. Ауарбажә ашьжьымҭан иҵаны, ихыԥраан аҩада ҳәра ицот. Амшын иҭо агәылшьаԥ, аџь илкыдыззалан, акәтаӷь афот. Иуура удыруоо? Аҵла унадтәалан ушәарыца. Агәылшьаԥ узшьыр, акәтаӷь або иалагар, уагар ҟалап, – иҳәеит.
Ашәақь аҳ иааимихын адырҩаҽны, ашьжьымҭан шаанӡа, дладтәалеит аҵла. Ари ауарбажә ҵазаап, «кыр-кыр-кыр» ҳәа аҳәан, илхыԥрын, аҩада идәықәлеит, игьежьуа ицеит. Ԥыҭк анҵы, агәылшьаԥ, амшын иҭыҩрын, аџь икыдыззалеит. Ари агәақьҳәа деихсын, ишьит. Ауарбажә анааи, акәтаӷь абеит. (Иара аҵла даватәоп ара.) Аҩныҟа дцеит.
Ашьжьымҭан деиҭанеит. Еиҭа иҵаны ицеит ауарбажә. Ахәылбыҽха ианааи, ҩ-кәтаӷьк абеит. Ауарбажә, иабаз ааџьанашьан, инаԥш-ааԥшит. (Ари аҵла давагылоуп ишәақь кны.)
– Уара уома агәылшьаԥ зшьы? – аҳәеит. – Са соп, аиеи, – иҳәеит.
– Иуҭахузеи са сахь?
– Аҩада сугарц сҭахуп.
– Иуура удыруоо? Аҳ убыс иаҳә: жәа қәабк акәац ачалт иқәҵа, жәа
қәабк аӡы акәапеи хыршәланы убра иқәыргыл, – ҳәа.
Аҳ ианиеиҳәа, абӷьааҳәа ирхиеит. Ашьжьымҭан иара уа дадгылеит.
Ауарбажә аакылсын, ачалтгьы иаргьы аашьҭнахит.
– «Ҟыр!» ҳәа сҳәацыԥхьаӡа, жьыхәҭак акәац сыхәлажьла, кәапеик
аӡы сыхәлаҭәала, – аҳәеит.
Абас аҳәо, абас аҳәо, иара иеиҭо ишнеиуаз, азымҵәыжәҩак кылнагеит, егьи аан акәац нҵәеит. «Ҟыр!» анаҳәа, дылҭасын иуаҭәа ааҭжәаны иахәлаижьит, кәапеик аӡы ахәлеиҭәеит. Еиҭа абжьы анарга, егьи иуаҭәа ааҭжәаны илахәлаижьит, кәапеик аӡы лахәлеиҭәеит.
Ихалеит ауарбажә. Ачалт наҟ инышьҭаҵан, аҽаршәшәеит, иаагылеит.
– Уара, ани аҵыхәтәан исуҭаз акәац хаане, иабаауге? – аҳәеит. – Суаҭәақәа ҭжәаны иусҭеит, – иҳәеит.
Адық-дықҳәа аҽааршәшәан, аҵыхә кашәеит.
– Абри аҵыхә ахьшьы, – аҳәеит.
Аҵысхә анаахьишь, иуаҭәақәа анкьа ишыҟаз иҟалеит. Ауарбажә аҭыԥ ахь ицеит. Иара ҽаџьароуп дахьаанага. Дныҟәо, дныҟәо, иҩны дазҵаауа, ани иҳәо, ари иҳәо – жәашықәсагь дзымааит иҩны. Ииулакгьы иҩнааигәа дааит. Иԥҳәыс хәуҩыс дҟарҵеит иашьцәа, имаз рфеит.
«Оф, гәышьа!» иҳәан, иԥҳәыс арахь дааигет, дырцәигагәышьеит. Дынхеит-дынҵит, ԥыҭк еизигет ииулакгьы.
Хҩык аишьцәа ыҟан. Шәарыцара аиҳабы дцеит. Дышнеиуаз, дгьыл ԥшӡарак аҟны дхалт. Дахьхалаз, аӡә дааиԥылеит.
– Уабаҟаз? – иҳәан, – Шәарыцара сааит, – иҳәеит.
– Иахьа амш хәыҷык еилаҩынтуеит, измаанои? – иҳәан, – Имбгашеи амш, ақәа уеит, – иҳәеит.
Иҟамчы рхха длаисын, дыцәҳан, адәы дықәлеит. Егьи наҟ дцеит. Ишьҭанеиуаз иашьа даит шәарыцара. Дахьааиз, дибеит ани, ҟамчык икуп.
– Уабаҟаз? – дҵаауеит аҟамчы зку.
– Шәарыцара сааит, – иҳәеит.
– Абри ҳамш, хәыҷык аԥша асуеит, идыдуа-егьиуа иҟоуп, измаанои? – Ибгарц иҟами, ақәа уеит, – иҳәеит.
Убри иҳәеит, ани ахаҵа иҟамчы апҟацаҳәа инеихиҟьан, дыҳәуа
адәы дықәлеит.
Аишьцәа реиҵбы дааит иашьцәа дрышьҭаланы, ианимбаӡа.
Дахьааиз, аӡә аҟамчы кны дибеит.
– Уабаҟаз, уабацо? – ҳәа дҵааит аҟамчы зкыз.
– Шәарыцара сааит, – иҳәеит.
– Абри амш шԥоубо, иахьа аԥша асуеит, еилаҩынтуеит, абри змаанои?
– Анцәа ииуа иара идыруеит, ҳара ҳус иалоузеи, – иҳәеит.
– Шәарахк убауеит, уамеихсын, хара ак убот, убри уеихс, уара иутәуп, – иҳәеит. – Убри шьны ушааиуа, абри сҟамчы уманы уца. Абарҭ ацәқәа ҵакны шәуҭрақәа шәцәаӷәа, агәылацәагь рхы иадырхәааит, – иҳәеит.
Ацәқәа иман дцеит. Иуҭрақәа ицәаӷәеит, агәылацәагь рыдгьылқәа рцәаӷәеит. Нас аҟамчы ларааирхан, иашьцәа аалҵит.
– Ҳаи, уанаџьалбеит, уара ҳурцәаӷәеит, аха агәылацәа ҳазруҭазеи, аҟамчы ҳадыргеит, – рҳәеит.
Урҭ уа иааныжьны иҟамчы иман дцеит. Дахьнеиз, дибеит дырҩегь ани ахаҵа. Даниба, – Ухы уақәиҭуп, уца, – иҳәан, иҟамчы ииҭеит.
Иаргьы ихы дақәиҭхан, дааит.
Ҭакәажәык лыԥҳа-заҵәи лареи ыҟан. Аҭакәажә есымша ашыла лхәон, лыԥҳа ахрыӷ ганы икалԥсон. Аҵыс аақәтәан ус ланаҳәон ахрыӷ наган икалыԥсацыԥхьаӡа: «Бажәра бзиахар бҭаху, бҿара бзиахар бҭаху?» ҳа. Дахааиуа лан илалҳәаӡомызт.
Ус – иахьа, уаҵәы, мчыбжьык ҵит. Лгәы аныԥҵәа, лан длазҵааит:
– Сан, есымша ахрыӷ сыҭан сбышьҭот, сахьнеиуа, аҵыс аақәтәан, абас санаҳәоит: «Бажәра бзиахар бҭаху, бҿара бзиахар бҭаху?» ҳа. Исҳәои?
– Унан, бан рыцҳа, ауаҩ иҿара иаламӡо агьаҟаӡам, «сажәра бзиахаат» ҳа бымҳәо! – лҳәит.
Дырҩегь, адырҩаҽны, ашыла хәны ианлылҭа, аҵыс аақәтәан иланаҳәац еиҭаланаҳәеит. «Сажәра бзиахаат!», – лҳәит аӡӷаб. Аҵыс даашьҭнахын, аҟами, даман ицеит. Бжьышықәса даман амҩа иқәын, рҳәит. Бжьышықәса анҵы, быжь-етажкны иҟаз ҩнык аҿы асоф днықәнартәет. Убра бжьышықәса дықәтәан. Бжьышықәса рашьҭахь азин Анцәа илиҭет – ӡык нкалҭәар лҭахшәа даныҟала, сахыҩназ аҩнқәа зеиԥшро збап ҳа ауадақәа дрыҩныс-ааҩнысуа далагт; аҵыхәтәантәи ауадаҿы дахааиз, ԥсык дыкҿазаарын. Амни аԥсы икҿаз ахәа иқәын иҿыпны ихы инаркны ишьапаҟынӡа. Ахәыцқәа иқәхра дналагит. Иқәылхуа, иқәылхуа, иқәылхуа – заҟаамҭа даҿыз Анцәа идырп! – быжь-хәацык рҿы дааит. Убри аамҭазы лҩыза ԥҳәыск дааҩнашылазаап.
– Ҳаи, ди, сбыкәыхшоп, абриаҟараамҭа абри ахәыц иқәхра саҿуп, ӡык нкасҭәар сҭахуп, сааиуот. Сааиаанӡа, бгәы иачҳауазар, иқәқәо иқәх, – ҳа лаҳәан, дындәылҵит.
Ла лашьҭахь быжь-хәацык закәыхзи, ианааиқәылх, – анкьа дсыҟаз еиԥш иԥсы ҭаланы, ахьшәҭҳа дҩагылт, рҳәит. Даныҩагыла, дыԥсны дыбзазтәыз ԥҳәысс дааихәт, длеигәырӷьо-егьиуа. Егьи дааҩнашылт, ахәаша, аха егьлымҳәаӡит, қьранџьыс дҟаиҵит. Ус исыҟаз-егьииз, дцон, дхәаахәҭны даауан, дцацԥхьаӡа ус длазҵаауазаарын, – Бара ибҭаху ак саҳә, – ҳа, аха лара, – Акгьы сҭахым, – лҳәон, – бысҭахьык сҿоуҵозар, исҿоуҵот, уи сызхот.
Зны, данцоз, дықәицалаӡазаап. Нас, – Иумуозар, чақыки, кьанџьыки, саркьаки сзаага, – ҳа иалҳәит.
Ани интересс иҟаиҵит, «ачақи асаркьеи абри иабалымаҭәо?» ҳа. Дцет. Данаауаз, ишылҳәаз еиԥш, саркьак, чақык, кьанџьык иман дааит. «Абри зылҭаху збап?» иҳан, дахыҩназ ашә кылҵәан иҟаиҵит дыҩнаԥшратәы. Дықьранџьымзи, лҽанеиллырга, кранырҿалҵа, лыкьанџьгьы, лсаркьагьы, лчақгьы аашьҭылхын, лиарҭаҿы днеит. Асқам даахан иналыргылт, лыкьанџь наган инықәылҵеит, лсаркьа наган инкыдлыргылт. Уажә дзацәажәо лыкьанџьоуп: лани лареи рыда уаҩ дсыҟамыз, ахрыӷ калԥсацыԥхьаӡа аҵыс ааины иланаҳәоз уҳәа – лҭоурых зегь лалҳәит. «Кьанџьы, сбыкәыхшоп, сбызӡатәуп, уажәшьҭа саргьы сгәы рҭынчны сымҩа сықәлот», лҳан, лчақы аақәхны… Ани ана
дкылмԥшози, лыхәда иааҵылшьонеиԥш, аҟәақҳәа ашә дласын, ашә ааԥҽны дыҩналт. Иалухи, деиқәирхеит.
Лара ԥҳәысс дааихәт, егьи қьранџьыс дҟаиҵит. Саргьы сықәлан сааит.
Мџьы Мамеҭ ҳәа дыҟан шәарыцаҩ дук. Ҽнак шәарыцара ҳәа ишәақь аашьҭыхны дындәылҵны дцеит. Дышнеиуаз, ҩ-маҭык шеиқәԥоз ибеит, ак еиқәаҵәан, ак шкәакәан. Амаҭ шкәакәа имбацызт. «Ҟаҳ, абра омак ыҟоуп иабахәа, еиҟәыскып!» иҳәан, ишәақь ааихыхны, амаҭ еиқәаҵәа деихсит, избанзар амаҭ еиқәаҵәа есқьынагьы иибоз акакәын. Аха иахьеибарбылгьоз, иаамашәырхан, амаҭ шкәакәа иақәшәеит, иҳәеит. Арҭ леимпын ицеит рхы ахьхаз.
Иара дцеит дахьцоз. Дхынҳәны даан, длышьҭалан, дыцәан дшыҟаз акәымкәа, ашә атыгә-тыгәҳәа аӡә даст. Ашә ааиртызар, агәылшьаԥ ааины игылоуп.
– Аҳ дуԥхьоит, уаалароуп! – аҳәеит.
Иҟаиҵои, агәылшьаԥ ааит, арахь амаҭ шкәакәа машәырхан, ахы ақәшәеит, ари амаҭ еиқәаҵәа ишьырц иҭахын. Дашьҭалан иҿынеихан, дышнеиуаз акәымкәа, адгьыл ааимҟьан, дахьынҭалаз – адунеи каххаа, дылҭагылт аҳҭынра. Данлеи, аҳ, – Бзела уаабеит, бзера убааит! – иҳәеит. – Уара шәарыцара уцон, абзиара ҟауҵарц уҭахын, аха имашәырхеит. Уара узеихсыз сыӡӷаб лоуп. Абри сыӡӷаб илеиԥшны абра иусырбот амаҭқәа, дузрылхуазар, дысурбарц сҭахуп. Дудырру?
– Дыздыруеит.
Амаҭ шкәакәақәа ирацәаӡан абра иаатәеит. Егьи, убыс иҟазаап, ауааԥсыразаап арҭ, иҭаххар аҳ, маҭны иҟаиҵозаап, иҭаххар, уаҩны иҟаиҵозаап. (Алакә ус ами ишыҟоу.) Илышьҭеиҵан амаҭқәа, – Урыӷрагыл, иуцҳаӡом, – иҳәеит аҳ, – зегь еиԥшуп, узеихсыз дырны ирылугозар, убысҟаноуп уагьаниашоу, цас ишыҟоумҵаз здыруеит, аха…
– Бзиоуп, – иҳәан, иааиган ашҭа азна амаҭ шкәакәа радны иниргылт аҳ.
Ани Мџьы Мамеҭ амаҭқәа дрықәгыло дышнеиуаз акәымкәа, дзеихсыз аарылихит. Аҳ иӡӷаб лакәын.
– Имашәырны иуцәыҟалеит уара, аха сара дҵак усҭот, исзыҟаҵа, – иҳәеит аҳ. – Знык ада хшара дызмоуц, аӡҟы дызмоу, лхаҵа ида уаҩ дыззымдыруа, абри лгәыҳәԥыхш амацәаз азна сзаага, илжәит абри – дыбзиахеит, илмоур – дыԥсгәышьеит. Уи уара акгьы ухараӡам, аха амашәыр – машәыруп. Убринахыс ухныҟәгага ахьы усҭот уара, – иҳәеит.
– Абааԥс, ахьгьы сҭахума, аҽакгьы сҭахума, амашәыр сцәыҟалазар исмырҽеиуеи, – иҳәеит.
Аӡӷаб ус лҳәеит:
– Уца, иааугот уи уара, излоудыруагь уиҭот. Абри ахьы усҭот ҳәа даналагалак, «ҭәу» ҳәа усҿажьцәа, сҿы сраҳауеит ҳәа иаҳә, нас адунеи аҿы дыррас иҟоу зегь уара иуоуеит, – ҳәа иалҳәеит.
– Абри амацәаз усҭот, – иҳәеит аҳ, – укылыԥшыр, зхаҵа ида уаҳа уаҩ дыззымдыруа дубот. Ус акәымкәа лхаҵа идагь ауаа ануба, аӡәгьы уимацәажәан, уи акгьы иахәаӡом, илумхын, – иҳәеит.
Ара аҳәса бзиақәа аҟоуп ҳәа дахьнеиз, еихыԥо-еиҵыԥо аҷкәынцәа уа игылоуп. Ара днеит, ана днеит – дунеи дакәшеит, аха уаҩ димԥыхьамшәеит иҽеиз аԥҳәыс. Дгылеит уаҳа илымшо. Тәым қыҭак дазнеит, ԥҳәыск лҿы дымҩахыҵит, иааԥсамҭагь ақәшәеит. Дахьынкылсыз, ахьурӡгьы кналҳаит криҿалҵарц.
– Афатә сҭахым, ажәтәгьы сҭахым, абас уск сақәшәан сыҟоуп, бсыцхраа, – иҳәеит. – Абриаҟараџьара снеихьеит, аха аԥҳәыс лхаҵа ида уаҩ дыззымдыруа дсымбеит, убри лгәыҳәԥыхш сҭахуп мацәазк азна.
– Аа, уи абаҟоу, ус иҟоу маҷуп, – лҳәеит.
Егьи, убри ааигәа ԥҳәыск лыӡбахә иаҳан, – Убри дзеиԥшрозеи? – ҳәа длазҵааит.
– Уи дзуҭахузеи, иахьа шәҩык лацәажәот, – ҳәа иалҳәеит.
Аха ани агәаҭага иара имамзи, арыцҳара иагьаџьара иҟоуп! Днеин аԥҳәыс лҿы амацәаз дынкылыԥшын, лхаҵа ида уаҳа акы далаҟаӡам, дкәаԥӡа хшара-заҵәык длымоуп.
– Абасоуп сыззааиз… – иҳәан, ахшгьы наилҭеит.
Аӡӷабгьы дыбзиахеит. Уажә ддәықәлоит ахаҵа. Уи аамҭазы, – Уааи, ухныҟәгага ахьы усҭот, – иҳәеит аҳ.
– Аҳ сызкәыхшоу, акгьы сҭахым, абас сҿы аасраҳауеит, «ҭәу» ҳәа
унҭажьцәар, убри сызхот, – иҳәеит.
– Ҟаи, уи улшарым, уи аныҟәгара цәгьоуп, адунеи иқәу дыррас зегь
уоуеит, аха аӡәы ианиоуҳәа, уԥсуеит.
– Иныҟәызгот, – иҳәеит.
– Иузныҟәгом, – иҳәеит, аха имуит.
Ианиму, иҿы ираҳан, «ҭәу» ҳәа дылҭажьцәан, ахьгьы ииҭеит иеидара. Дцеит.
Аҵыс цәажәан, иаҳәоз идырт, аҳәыҳә цәажәан, иаҳәоз идырт, аӡәгьы еиҳәом макьана.
Аҩны дыштәаз акәымкәа, ҩ-ҳәынаԥык абра аца иааҭеибагәан, «ҵыр-ҵыр-ҵыр» ҳәа иааибафан, рылақәа ааҭибахит. Арбаӷь ахьгылаз «кыки-кыки» ҳәа ҿнаҭит. Иаҳәоз уи ауп: «Мџьы Мамеҭ имал шәа шәеиԥш иагьаҩы ирызхот, шәа шәызнибарҵәозеи?»
Абри анаҳәа аамҭазы аҟырҟырҳәа дааччеит иара. Данычча, – Узхыччазеи? – ҳәа дааисны дылкит иԥҳәыс.
– Аа иҟалома, ибасҳәар, сыԥсуеит! – иҳәеит.
– Уԥсыр – уԥсааит, сара сҵакы уасҳәахуа, уара уҵак сара исоумҳәо! – лҳәан, дылкит, атәыла бгеит, хәарҭа амоут.
Шьҭа илеиҳәар акәхеит. «Краҳфап, усгьы сыԥсуеит» иҳәан, кры лируит. Аӡы кнеиҳаит, иҽикәабот, уажә дшыԥсуа идыруеит. Акрифеит, акрижәит. Ала тәан, ҩ-ҿахрак абысҭа ыршәны иаиҭан, иамфет. Акәытқәа ахьтәаз ирылаижьын, иасит. Ани ала аҿи анапи еиқәҵаны итәоуп. Арбаӷь ааины иафо ианалага, иԥханаҵеит.
– Уара, уаргьы иуфом, ҳаргьы иаҳҿоуҵом, иҟоуҵозеи? – аҳәеит арбаӷь.
– Иҟасҵо иазуҭахузеи, ҳаԥшәма дыԥсуеит ари сфар, нас ҳныҟәызгода? – аҳәеит ала.
– Аԥшәма уаҩ хыдоуп, – аҳәеит арбаӷь. – Дхыдамзар, уара уазхәыц – иҵак иԥҳәыс илеиҳәот. Сара ҩажәаҩык аҳәсақәа сымоуп (арцынақәа рами), да сҵак аӡәыр иаҳауазар! Снапы рҟьаҟьан сызҿасыз, ыҩны ицот. Ԥҳәыс-заҵәык димоуп, апҟаҩҳәа дылҿасааит, нас кыр ихьуазар убап, – ҳәа амни арбаӷь иаҳәеит.
«Аа, аҟь лаб иқәыццаат, иҟаҵатәызаап!» иҳәан, инапы дақәыжьцәан, апҟаҩҳәа иԥҳәыс данылҿас, дышьҭҟьан, дкаҳаит.
– Ибҳәома уаҳа?
– Мамоу! – лҳәеит.
Дкәаԥӡа далҵит Мџьы Мамеҭ. Арбаӷь ччо ицеит, деиқәнархеит.
Унеишь-уааишь ҳәа зарҳәоз хаҵак дышнеиуаз, амаҭқәа ҩба шеиқәԥоз ибеит – амаҭ шкәакәеи амаҭ еиқәаҵәеи. Амаҭ шкәакәа ахаан имбацызт, «еиқәсырхап абри» иҳәан, ишәақь ааиган, амаҭ еиқәаҵәа деихсит. Аха амаҭ еиқәаҵәа иақәымшәакәа, амаҭ шкәакәа ихәит. Абарҭ иааиҟәҟьан аҩбагьы, ицеит.
«Абри шԥасыхьи?» ҳәа игәы ишалаз, «схы кашәаӡомызт, аиқәаҵәа иақәыскыз ашкәакәа ишԥақәшәеи» ҳәа дхәыцуа аҩны дшышьҭаз, ҿыҭбжьык иаҳаит. Дындәылҵзар, агәылшьаԥқәа ҩба гылоуп.
– Умшәан, аказы ҳааит, уҳацаала, – рҳәет.
Иҟаиҵооз, дрышьҭалан дцеит. Дышнеиуаз, бахәык аатын, ианынҭала, абарҭ агәылшьаԥқәагь уаахеит. Иахьааиз аҳҭынроуп, аха акаамеҭ. Амни амаҭ шкәакәа иихәыз дыӡӷабхеит. (Аҷкәын аӡӷаб ахьмыӡӷ лиргарц акәзаарын усҟан ианеиқәԥоз.)
– Ҳаԥҳа уара унапала духәит, уара узхысыз амаҭ еиқәаҵәа ушьырц акәын, аха машәырла иухьит, уара духәышәтәыроуп, – ҳәа иарҳәет.
– Исылшо ак акәзар, дысхәышәтәуеит, – иҳәет.
– Дызлоухәышәтәуа убриоп: ӡыгмацәазк азна агыԥҳәыхш аагатәуп, амала – зхаҵа ида уаҩ дыззымдыруа аԥҳәыс лҟынтәи.
– Ари злаздыруеи сара?
Амацәаз ирҭет. Абри укылԥшны улыхәаԥш, лхаҵеи лареи еивагылан иубар, иааугеит, ҩыџьа-хҩы лывагылан иубар, иааумган ҳәа иарҳәеит.
Дааит. Дахьааиз ақыҭаҿ иидыруаз аҳәса, ахәыҷқәа змаз рҿы дынкылсит, маӡала имацәаз дкылԥшны дрыхәаԥшуан – ҩыџьа-хҩы рыдгылан ибот. Уа днеит, уа днеит дзықәгәыӷуаз рҟны, аха џьаргьы иалымҵит. Қыҭак далст, аҽа қыҭак ахь дцан, дышнеиуаз, ԥҳәыск длазҵааит: – Зхаҵа ида уаҩ дыззымдыруа аԥҳәыс, аӡҟы дызмоу дыбдыруазар? – ҳәа.
– Аа, амна дыҟоуп аӡәы, аха ани лхаҵа иеиԥш иагьаҩ лдыруеит, – лҳәет.
Сзашьҭозеи иҳәан, днеин уи лахь, дтәан дышцәажәоз, – Баба, аӡы сзааги, – ҳәа леиҳәан, аӡахьы данцоз, имацәаз дкылԥшны длыхәаԥшызар, лхаҵеи лареи роп иибаз.
– Дад, сыззааиз абриоп, – иҳәет.
Агәыԥҳәыхш илҭан, иман дааит. Иахьааигаз, – Аӡӷаб илықәҭәа, – рҳәан, ианлықәиҭәа, дыбзиахеит. Аҽада аидара ахьы ирҭеит. Ани аӡӷаб дааидгылан, – Иумган, – лҳәет.
– Избан?
– Акгьы згаӡом, сҿы уҭажьцәа ҳәа саб иаҳә, – лҳәет.
– Ибзиоп, – иҳәан, ахьы имгаӡеит.
– Изумгозеи? – ҳәа диазҵааит лаб.
– Акгьы сҭахым.
– Мамо, сара ак усымҭар ҟалом, – аниҳәа, – Сҿы уҭажьцә! – иҳәет.
– Иузныҟәгом, – иҳәет.
– Иныҟәызгот.
– Убри амаӡа анеилукаа аминуҭаз уԥсуеит.
– Ибзиоп, – иҳәан, иҿы ааиртын, иҿы дынҭажьцәан, аҳаԥы
дынҭыҵны адәы дахьаақәлаз: аҳаскьын цәажәот – иаҳауеит, ашышкамс цәажәот – иаҳауеит, адунеи иаақәу зегь ирҳәо иаҳауеит.
Ари шықәсык ала дмалуаҩхет, изымдыруа ҳәа ак ыҟам.
Ус шьыбжьон ахьшь акәҷарақәа ирыласын, аҟәарҭ ҳәҳәеит арбаӷь ахь: «Аа, абааԥс, усыцхраа!» ҳәа. Арбаӷь аҽаҵәахит. Аҟәарҭ иаулакгьы иахьчеит акәҷарақәа.
– Уабаҟаз уара, акәҷарақәа ахьшь исцәагон?! – аҳәет аҟәарҭ арбаӷь ахь.
– Сабаҟаз шԥыкәу, са соп иԥхьазцаз ахьшь! – ҳәа иаақәгылеит арбаӷь.
Дамхаччеит абри ахаҵа.
– Узырччеи? – ҳәа иԥҳәыс дылкит.
– Акагьы, ус, – иҳәет.
– Абриаҟара ҵует уареи сареи ҳаимоижьҭеи, ҳамаӡақәа акакәын, узырччаз аасоумҳәар, сулҵуеит, – лҳәет.
– Ибзиоп, ибасҳәот.
Иҽикәабет.
– Абысҭа уы, акрысфот, – ҳәа леиҳәан, абысҭа лун крааифет.
Алақәа рхәы анрылҭа, рбаӷьк неины иамҵкласуа ианалага, – Уара
наҟ унаскьа! – аҳәет ала. – Уара акрыфароп хьаас иумо, ҳаԥшәма дыԥсуеит, ҳныҟәызгода? Аԥшәмаԥҳәыс краҳҿалҵап ҳәа уҟоума!
– Ҟоҳ, дымԥсыхкәа, ԥҳәыск дылзымиааит, сара аҳәса исымаӡо убот, ак аҳәаати кәтык, ахы кылысҵәот! Ԥҳәыс илзымиааиз дыԥсааит – ихәҭоп! – ҳәа арбаӷь иаҳәет.
Дҩагылан иҟамчы аашьҭихын, иԥҳәыс даалысуа дипҟет «са сзыччо ба бусс иалои!» ҳәа.
Амни арбаӷь иамҳәазҭгьы, убраҵәҟьа дыԥсуан. Уажәгьы дыҟоуп иара, ихаҭа иоуп исазҳәаз ари алакә.
Ҩыџьа аишьцәа ыҟан. Еҳәшьа-заҵәык дрыман. Раҳәшьа аӡәы дигит, изнымхоз. Мчыбжьык лабраа рҟны ицон, крырфон, крыржәуан; рҿанылархоз, мчыбжьык ирызхаша кыр рырҭон.
Ас исыҟаз, аҷкәын аиҵба ус иҳәит:
– Уара, абри ҳаҳәшьа дицраҳхып, дизныҟәгаӡом.
– Уаагыл, уара, умыццакын! – иҳәеит аиҳабы дахтәаз.
Рҿылархан ислеиуаз акәымкәа, дынҭыҵыр иҭаххит. «Ба блеила, са
сынҭыҵуеит» иҳан, дахынҭыҵыз абна амца ацран, аҳәаза алан. Аҳәаза ҵәаауан, изалҵуамызт, хыхь ақәцәан иҟан. Ирыцҳаишьан, лабак наирхан, илақәлан, иналбааит. Сцот ҳа дандәықәла, – Умцан! Ус усышьҭом, ак уасҳәароуп! – аҳәит.
– Исоуҳәои?
– Адунеи бызшәас иқәу зегь ухәы рыласшот, – аҳәит.
– Бзиоп, – иҳан, иҿылеихет. Дыслеиуаз акәымкәа, дырҩегь сҭыҵот
иҳан, дахьынҭыҵыз – ҩ-џьык гылан, ак ҿан, ак ажәын. Ажә даннадгыла, ус аҳәит: «Сыгәнаҳа цәгьахит, уахгьы-ҽынгьы сықьуа саҵоп, иалысхи абри сызҵоу са сахааихьо?» Данынаԥш, ахьы ҭажьын. Иԥҳәыс дналыхьӡан, еиманы ицет, акгьы леимҳәаӡит. (Ани аҳәаза «иуасҳәаз ак умҳәан» ҳа ианаҳәит. Иҳәар, дыԥсот.)
Аҩны илеит. Ауха рхы нықәырҵан ицәт. Ашарԥаз аиха аашьҭкәыцәааны, ахьы злааигаша аиха аашьҭыхны, иҿылеихан дцет. Дахнеиз, аҵла дасны иааԥиҟан, ааҵәак азна ахьы ааҭихт. Дҩаҵалан иман длеит. Аҩны иҵәахит иԥҳәыс иламҳәаӡакәа.
Аҩны ҟаиҵит, иабхәараа дрыцхрааит.
– Абри закәызеи, мыч ҳамаӡамызтеи, иабааугеи ҳа иԥҳәыс дылкит. (Уажә иҳәар ҟалаӡом.) – Исоумҳәар ҟалаӡом! – лҳәит. Имҳәарц далагт, аха игәы ԥҵәет. Усгьы сыԥсот, исҳәагәышьап, иҳәит, ԥскы данылкӡа.
– Бара бҩагылан рбаӷьк ҳазшьы, ҳлеидтәалан акраҳфап, крысфар, ибасҳәап, – иҳәит.
Ала ууа иалагт абарҵаҿ иахьтәаз. Арбаӷь адәы иқәымзи, – Узырҵәыуои, иуҭахи? – аҳәит.
– Ҳаԥшәма сааҭкгьы дызнеиуам, дыԥсот, нас акраҳҿазҵода?! – ҳа ала ус аҳәазаап.
– Уаагыл, уара, аԥшәма ихы изымдыруазар уара усс иумеи?! Иԥҳәыс дипҟар, илеимҳәар, агьихьӡом, аха ианлеиҳәа, иа дыԥсот, – аҳәит арбаӷь.
Арҭ еибырҳәаз иара имаҳауази, крыфан ианалга, деҭалкит: – Иумҳәар зуом! – ҳа. Даанкылан дипҟет, лцәа даанамгуа. Иԥсы аанхит.
Аҽыуаҩы дҽыжәланы даауан апҟара-пҟараҳәа. Дшааиуаз акәымкәан, иаԥхьа абна амца ацроуп. Маҭык еихан аҵла иқәлан, аӷьаҵәыӷьаҵәра иаҿуп, арахь амца акәшахьеит, агьагӡам. Ари ашырҳәа даадгылан, аҟамчы неигӡан, амаҭ ыршәны арахь икаиршәит, амца иамблып ҳәа. Амаҭ аҽыуаҩ дамышьҭит.
– Сара сызбалак сыршьуеит, – аҳәеит, – сбылуан, уара сзалухызеи?
– Сара ҟазшьала убыс сыҟоуп, иҟасҵарыыз – уӷьаҵәыӷьаҵәуа уанызба, уалзгеит, – иҳәеит аҽыуаҩ.
– Иҟоу уасҳәап, – ани амаҭ ус аҳәот, – уара дунеи ԥстәыс иқәу зегь ирҳәо уаҳартә уҟасҵот, амала еиҭоумҳәан, иуҳәет – уԥсит.
– Бзиоуп.
Ҵабыргыҵәҟьаны, абри амҵ, ашышкамс иныдкыланы, арахә иныдкыланы иарбанзаалакгьы бызшәас иҟоу зегь иаҳауа дҟалеит. Иҳәар – ҳәашьа имаӡам. Аҩны дааит. Зегь иаҳауеит, аха ашьшьыҳәа дыҟоуп.
Ашьжьымҭан ацәқәа лҵеикын цәаӷәара дцеит. Аҽада имоуп, ашҭа иҭоп. Аҽны хәлаанӡа ацәқәа дрылацәаӷәон иргәаҟны, рыԥсы рыманы ахәылбыҽха ашҭа иааҭалеит. Аҽада ахьгылаз ус аҳәеит:
– Ааи, шәара, аҟьқәа, агьшәыздырам!..
– Иҟаҳҵарызеи? – рҳәеит ацәқәа.
Аԥшәма абарҵа дыҵатәоуп, зегь иаҳауеит.
– Ашьжьымҭан аӡә ҽырчмазаҩы ҟаҵаны унатәа, аӡә умацара уабеиго – џьаргьы уизгаӡом, уаргь уԥсы ушьот, уаргьы уԥсы ушьот, – аҳәеит аҽада.
Иԥҳәысгьы анс ааигәа дтәоп. Аҟырҟырҳәа дааччеит ахаҵа.
– Узырччазеи? – ҳәа дылкит иԥҳәыс.
– Акгьы џьушьт, ак сгәалашәан сыччеит, – иҳәеит.
Ишьҭалан ицәеит хаҵеи ԥҳәыси. Ашьжьымҭан даныҩагыла, ацәк
алымҳа ақәыжьны итәоп, егьи аԥыжәҳәа иҳәуа ашҭа иқәуп, аҽадагь уа иавагылоп. Ацә длахәаԥш-ҩахәаԥшын, уа иаанижьын, аҽадагьы ацәгьы ааикын, аҽны хәлаанӡа рцәа рхихит. Аҽада зынӡа акаамеҭ азааигет.
Аҽада аакылсын еиҭа, – Уаргьы саргь ҳаибамбаат, иаха еибаҳҳәаз еибаҳамҳәаӡакәан! – аҳәеит, – иахьа исзааигахьозеи! Сишьит!
Егьи ацә ҳәуа ашҭа иҭоп араҟа. Еиҭа аҟырҟырҳәа дааччеит ахаҵа.
– Уеҳ, уара иаха уажәааны уччауа, уаха уччауа, узхыччаз абыржәыҵәҟьа исоуҳәароуп! – лҳәеит иԥҳәыс.
Лашьцәа, луацәа еизылымгар лымуит: – Абри ахаҵа дысхыччот, дзысхыччо сеиҳәаат! – ҳәа.
Игәы анԥҵәаӡа ахаҵа «бзиоуп, исҳәап» ҳәа иақәикит. Акәытқәа быжьбеи рбаӷьки имазаап. Анҭ акәытқәа ус рҳәот:
– Ҳцап ҳаҭрахьы.
– Шәаагыл, амни ҳаԥшәма ииҳәо ҳаҳап, – аҳәот арбаӷь.
Абри ахаҵа аҳәараҟны днеины данықәгыла, арбаӷь ус аҳәот
дырҩегь:
– Ааит, ԥшәымас иҳамоу – башазаап! Сара быжьҩык аҳәса сымоп, сҳәатәы харҵоит, иара аӡәы-заҵәык димоп – амни иҳәатәы халымҵет, убри азы ихы ирӡуеит, шәахәаԥши!..
Ари ахаҵа иаҳаит.
– Иҟоу шәасҳәап, ишәҭаху ҟашәҵа – акымзарак сҳәаӡом, шәыӡӷаб дыжәга! – иҳәеит.
Арбаӷь иаҳәаз ала иԥсы еиқәхеит.
Нхаҩык дыҟан – агәызнеи, ҩба зыӷрам. Аҳәа изануп, акәты изануп. Амала аԥҳәыс ҳәа амықәшәатә димоп – иҽилыршьуа аҟынӡа дналгот, убас ллеишәа папанҵҟәыруп.
Ҽнак анхаҩы крыфо дыштәаз, иҿаҵа абжа данацҳа ашьҭахь, иршәны ала иаиҭеит. Ала аламкьыскәа «аԥ» аргеит. (Ари алеи аҵыси рбызшәа иаҳауан.)
– Ҳаԥшәма дук хара имгакәа иҽкнаҳан иҽишьуеит, – аҳәеит ала, арбаӷь ахь.
Иааицәымыӷхеит анхаҩы. Ҽа ԥыҭрак ашьҭахь еиҭакаижьит ахәаша. Ажә неит.
– Иҟоуҵо закәи, ҳаԥшәма абыржә иҽишьран дыҟоуп, уара уамҵасны иуфот, – аҳәеит ала.
Еиҭаиршәын, арбаӷь амҵасит.
– Ааит, уанаџьалбеит, иҟоуҵозеи, аԥшәма минуҭқәак роуп изынхаз, иҽишьуеит! – аҳәеит ала.
Арбаӷь нықәгылан ҿнаҭит:
– Уажәакәым, уажәраанӡагь иҽишьракәын аԥшәма, – аҳәеит.
– Избан? – ҳәа иҵааит ала.
– Сара усыхәаԥши, – аҳәеит арбаӷь, амҵәыжәҩақәа лышьҭанақшан, акәытқәа зегь ааизеит, – Убома, сара заҟа аҳәса сымоу, сыбжьы анга заҟаҩ сыдысцалаз убома? Ԥҳәыс-заҵәык димоуп, убри дылзымиааит. Уажәакәым, уажәраанӡагь иҽишьракәын.
Ари иԥҳәыс данааи, акы лҳәеит, хԥа лҳәеит – аҽыршьыгақәа иалҳәеит. «Абри лоума сыззымиааиуа» иҳәан, диԥҟеит. Арбаӷь иахырҟьаны иҽимшьыкәа дынхеит.
Ҩыџьа аишьцәа ыҟан. Аҩыџьагь шәарыцацәан. Рымҩаныфа рыман ицон, жәамш, жәохәымш иааӡомызт. Амла ианаклак, аиҵбы имҩаныфа цәыригон, илатәаны еицырфон. Аиҳабы имҩаныфа иҵәахуан, иашьа дахиԥхьаломызт.
Абас ишыҟаз, ҽнак шәарыцара идәықәлеит. Ицо, ицо, ицо – хәба-фба мшы иныҟәеит. Аиҵбы имҩаныфа нҵәеит, аиҳабы имҩаныфа цәыримгеит. Ишнеиуаз, аишьцәа хаз-хазы ицеит. Ари аиҵбы амла дагеит, абна дылахеит дзылымҵуа. Иҟаиҵои? Иифо имоуа дықәхеит. Аныҟәара илымшо даналага, дәык аҟны днеины днатәеит. Уа дахьынатәаз дыцәеит. Дшыцәаз акәымкәа, маҭ дуӡӡак ааикәшан, ахи аҵыхәеи еиларсны дакит. Данааԥш, амаҭ дшакыз ибеит, аха илуршои!
Ԥыҭрак ашьҭахь, амаҭ ыцәеит анигәахә, «ашьшьыҳәа сахыԥан сцап» иҳәан, данааҩыҵызза, амаҭ сса дыркит:
– Даҳфарыма, даҳфарыма? – ҳәа рыбжьқәа ааиларыԥсеит.
– Дшәымфан, дшәымфан, уи уаҩы ҳалалуп, уаҩ қьиоуп, уаҩ иашоуп, – ҳәа абжьы аргеит ани амаҭ ду.
Амаҭ ссақәа ааиҟәаҵит.
– Уажәшьҭа убыз сырба, – аҳәан, ашәарыцаҩ ибыз наирбеит.
Амаҭ ду неин абыз нықәнашьит. Адунеиаҿ ԥсы зхоу зегь рыбызшәа
иаҳауа далагеит.
– Ухы уақәиҭуп, уца, – аҳәеит.
Дцо, дцо, дцо, дышнеиуаз, ҳәынҵәраԥшьк аҵла иқәтәоуп, ицәажәоит: «Ҳаи, рыцҳа, абри иааиуа ауаҩ қьиа, ауаҩы ҳалал амла дагоит! Иармарахь амҩахәасҭа данылар, быжь гәыԥк ахьшьцәа тәоуп, ҵҩа змаӡам арахә рыман. Убрахь дымҩахыҵыр, изхара имфоз, аха издырам».
Аҳәынҵәраԥшь иаҳәаз иаҳаит ари ашәарыцаҩ. Иармарахь амҩахәасҭа данылеит. Дышнеиуаз, ҵабыргыҵәҟьаны, рҭыԥқәа ылхны ахьшьцәа гылоуп, шаҟа уҭаху аԥсаса рымоуп. Ахьшьцәа дымҩахыргеит. Дладыртәан криҿарҵеит, кридыржәит. Жәамш-жәохәымшҟа убра дыҟан, рырахә рыцгәариҵон, ирыцгәарихуан.
Ҽнак арахә шкеицоз, сыс хәыҷык ашьҭахь иаанхеит.
– Уааи, уҳахьӡа, – аҳәоит аин.
– Сызлашәыхьӡои, абарҭ арахә зегь рымшра са исымоуп, исызхагалом, – ҳәа ҿаанаҭуеит ауаса хәыҷы.
Ари зегь иара иаҳауеит, аха ҿиҭӡом. Арахә иахьа ирҳәуеит, уаҵәы
ирҳәуеит, аини аԥеи еибырҳәаз есҽны еибырҳәоит.
Ус ишыҟаз, – Уажәшьҭа сыҩныҟа сцоит, – иҳәеит ари ашәарыцаҩ.
– Уџьабаа ҳадуп, ариаҟара арахә ахьҳамоу урылаԥшны хәба-фба хы
га, – ҳәа иарҳәеит ахьшьцәа.
– Изгом, – иҳәан, мап икит. Аха ианырмуӡа, – Абри асыс хәыҷы
сышәҭ, – иҳәан, «арахә зегь рымшра сымоуп» зҳәаз аалихит.
– Уахьнеиуагь ԥхашьароуп абри ахьноуго, – рҳәеит, аха иара имукәа, абни ауаса хәыҷы игеит.
Аҩны дахьааиз, иашьа дгьежьны даахьан акгьы имоуӡакәа. Асыс
хәыҷ ҩажәа метра ицоз абора акәынҭхә аҟны иҿеиҳәеит. Ашьжьымҭан дангыла, абора дыҩнаԥшызар, уасала иҭәуп. Иашьагьы дааин, ибеит.
– Ишԥауоуи? – ҳәа диазҵааит.
– Шәарыцара сахьыҟаз ахьшьцәа срыниеит, ауаса сырҭеит, убри иахылҿиааит, – иҳәеит, аха ари диҟәамҵит, зегь шыҟалаҵәҟьаз – дахьцаз, дахьааз иеимҳәар имуит.
Дзыниаз, дзынԥаз зегь иеиҳәеит иашьа. «Саргьы убас ҟасҵар, ак шԥасмоури» игәахәын, иашьа иамҳәаӡакәа, абнахь дцеит. Дахьнеиз, амла иҽаиркит. Абна дылоуп, дылоуп, дылҵуам. Нас адәҳәыԥшаҿ дықәиан дыцәеит. Данааԥш, амаҭ икәшан итәоуп. Иашьа иеиԥш сацәцоит ҳәа даналага, амаҭ сса дыркит: – Даҳфарыма, даҳфарыма? – ҳәа.
– Дышәфа, ари уаҩы ҳарамуп, шьыцҩуп, – аҳәеит амаҭ ду. Илаисын дырфеит.
Ашьыцра, аҳарамра хәарҭаӡам.
Иҟан хҩык аишьцәа. Ахҩыкгьы мацасцәан. Ҽнак еидшылан амаца ишасуаз, ирымаз зегьы рԥарақәа нҵәо ианалага, убыс рҳәеит: – Ҩаԥхьа амацасра ҳалагап, иаиааиуа – ҳаҩны-ҳгәара, ҳаб инхара-инҵыра итәыз, – ҳәа.
Иасуа ахҩыкгьы рҿаархан, реиҳабы игет рыҩны-ргәара. Иашьцәа ааин, инеимышьҭит. Аҩыџьагьы амҩа ианылеит рхы ахьхо ицарц. Кыр еицны ишнеиуаз, ҩ-мҩак ахьеихагалаз инеит. Руаӡәк абас иҳәеит: – Уара ас уца, сара ас сцоит, – ҳәа. Иааицрыҵит.
Аиҵбы дышнеиуаз, жьик иҟны днеит. Убри аусура далаиргеит, ажьаҳәаҟьара даҿын. Иашьа дышнеиуаз, хьыҵәцара ҩнык аҿы дынкылсит. Ашә аартны еимидеит, аха уаҩԥсы дыҟаӡамызт. Астол хианы иқәгылоуп фатәы-жәтәы, иуҭаху зегьы. Дтәан, крифет, крижәит. Иифаз, иижәыз амцхәра еиҭаҟалон. «Абра иҟо сымбакәа сцом» иҳәан, ацәардаӷәы аҵаҟа иҽиӡеит. Минуҭқәак рышьҭахь хҩыуаак аҩсҭаацәа ааит. Итәан крырфет, крыржәит рызхара, нас ацәажәара иалагеит. Ари дӡырҩуеит. Доусы ҳадҵақәа шыҟаҳҵаз ҳәа аҳәара иалагеит.
– Аиҳаб иҟауҵаз шҳауҳәара удинаныс, – рҳәан, ацәажәара далагеит:
– Қыҭа дуӡӡак иалсны ицот ӡык, уаҳа ӡы ыҟамызт. Саалаган иахьыҵыҵуаз хаҳә дук аԥырасыжьит, аӡы ҭабеит, ақыҭа анҵәара иалагеит. Иԥсыз – ԥсит, ажәлар иаанхаз хҵәаны ицеит.
– Хар умам, уара иҟоуҵазеи? – анырҳәа, агәыбжьанытә абас иҳәеит:
– Аҳак диман ԥҳа-заҵәык, баҩлашала дирчон есымша. Саалаган лгәи лгәаҵәеи ааҭысхит, аупцәа илаҳәаны инаганы, аҳ иҩнаԥхьа ҳа дук гылоуп, убра икнасҳаит. Аӡӷаб дыԥсым-дыбзам, иахьагьы-уахагьы агәаҟра даҿуп, аха хәарҭа лымам, акы далнарго дыҟаӡам. Хәшәыс илымо убриоуп: аҳа унаҵагылар, идырны уԥшыр, лгәи лгәаҵәеи акәапаҳәа иумҵашәоит; хышла иааршьышьны илуржәыр, сышԥацәаз ҳәа даагылоит, аха уи сара џьеи исҳәап.
– Хар умам уаргьы, – рҳәан, аиҵбы инаиазҵааит.
– Хҩуаак аишьцәа аҟан, – иҳәеит аиҵбы, – амаца иасуан есымша. Ҽнак убриеиԥш иргәасырԥхеит, ирымаз зегь анынҵәа, рыҩны-ргәара ақәҵан иасырсит. Уи зегьы аиҳабы исыргеит. Егьырҭ иашьцәа адәахьы идәылицеит. Царҭа анырмоу, амҩаду ианыланы рҿынархеит. Ҩ-мҩак ахьеихагалаз ианнеи, еицрыҵит. Аиҵбы жьирак аҟны аусура далагеит, егьи дыԥсу, дыбзоу макьана исзеилымкаац, – иҳәеит аиҵбы.
– Ибзиоуп иаҳҳәақәаз, – рҳәан, иҩеибаргылан ицеит.
Ацәардаӷәы дааҵыҵын, дышиашаз ажьираҿ дааит иашьа иҿы. Еиманы рҿылархан, зыӡбахә рҳәаз аҩсҭаацәа, аӡы ахьыҟамыз ақыҭа даалалеит. Анхацәа дҩарылалеит: – Аӡба сакуеит, аӡы сшәыржә! – ҳәа.
– Ҳаушьыргьы ҵәыцак ҳамам, – рҳәеит.
– Ишԥаҟалеи? – ҳәа дразҵааит.
Аӡы шҭабаз рҳәеит.
– Аӡы шәоуазар, ишәҭиуазеи? – ҳәа дразҵааит.
Хәышә ҭӡы инхоз акы ишамеигӡоз рҳәеит. Еиманы ахаҳә ахьаҿажьыз
иазцеит. Ианнеи, еицхыраан аӡоурыжьит. Ақыҭа гәырӷьеит, аӡы роуит. Инхоз зегь еизаны ачара руит, рхааӡага амал рыҭаны амҩа иқәырҵеит. Амҩа иқәланы рҿаархеит аҳ иахь. Аҳ иашҭа иқызы-қызуа иқәжьуп ажәлар.
– Иҟоузеи ара? – ҳәа иҵааит, акагь рзымдыруашәа.
Аҳ иԥҳа аԥсра дшаҿыз рарҳәеит. Аишьцәа аҳ уаҩ дизынарышьҭит: – Уԥҳа далсыргозар, ԥҳәысс дсыҭ, – ҳәа. Ари аӡӷаб лан ианлаҳа, дыҳәҳәеит: – Анхаҩы дышԥаисҭо! – ҳәа, аха данхәыц, – лыԥсы ҭазааит дызгалак, – лҳәеит.
Аҳ данақәшаҳаҭха, аешьа аҳа днаҵагылан, ихы аҩада ирхан, агәи агәаҵәеи шакәыз анидыр, акәапаҳәа инаимҵашәеит.
– Ахш сзаажәг! – иҳәан, изааргеит, аӡәгьы имырбакәа иааиршьышьит, аӡӷаб лҿы неихырԥаны иааҭеиҭәеит. Сааҭқәак рышьҭахь, даақәтәан лиарҭа, дҩагылеит хьаа лымамкәа.
Ари анырба ихагахеит, ачара изуны, акыр иҭаны, иашьагьы иаргьы иԥҳәыс даашьҭыхны амҩа иқәлеит. Иқыҭаҿы данааи, иашьа дгәырӷьан дидикылеит. (Дызидимкылооз, амал ицын ихааӡага, анцәахша аԥҳәыс диман!) Иашьа ачара иуит. Ианааилга ашьҭахь, днаидтәалеит иашьеиҳаб:
– Абриаҟара амал узҭаз уара џьада, иаасоумҳәар ҟалом, – иҳәеит.
Иҳәар иҭахымхеит, аха нас зегь иҳәеит. Иашьа ихы даамыхаӡакәа амҩа дықәлеит. Ишиҳәаз еиԥш, ҩны-хьыҵәцарак аҟны дылкылсит, афатә-ажәтә аниба, крифеит, крижәит. Ишиеиҳәахьаз еиԥш, днеины
акаруаҭ аҵаҟа дныҵаиеит. Кыраамҭа дыԥшын, нас хҩык аҩсҭаацәа ҩналеит. Ахҩыкгьы аԥсра иақәшәаз реиԥш рылахьқәа еиқәын.
– Изаҳамҳәозеи иҟаҳҵаз ҳхаҵарақәа? – иҳәеит аиҳабы.
Аиҵбы даацәажәан ус иҳәеит:
– Иаҳҳәагәышьозеи, ԥыхьатәи ҳусқәа зегь башахеит: ақыҭаҿ аӡы
роуит, аҳ иԥҳагьы дыбзиахеит, аишьцәагь анкьа ишыҟаз иҟоуп.
– Абра аӡә даҳзымӡырҩуазаат, – иҳәеит агәыбжьанытә.
Амца ааиқәырҵан, аимдара иалагеит. Ацәардаӷәы инцәыҵаԥшызар, абар ауаҩы. Днаган амца дақәҵаны дырблит. Анхара аишьцәа ирзынхеит.
Уара иумоуша амал, мчылеи ҩысҭаарылеи изгот ҳәа уалагар, зегь акоуп аҷан ҷанҳәара ицоит.
Ԥшьҩык аишьцәа ыҟазаарын. Иаҳәшьа дрымаӡамзаарын. Малла иӷәӷәазаарын. Малла иӷәӷәазаарын абарҭ – ак рыгымкәа иҟазаарын. «Иа, Анцәа, аеҳәшьа дҳаҭ!» ҳәа иаагыланы Анцәа иҳәозарын абарҭ ауаа. Анцәа ишиҳәоз акәымкәа ран ахшара лцәа далашәеит. Рашьеиҵыбӡа ара ашҭа иахҭагылаз дадиалазаап. Аԥшқа дани, иҟыж-ҟыжбжь агара ианалага, – Аеҳәшьа дуоут, насыԥ ҳаман, – анырҳәа, ишәақь ҩыҵырҳәҳәан аҟәақҳәа данхыс, аԥшқа лгәыбжьынацәкьыс хнаҵәеит.
– Аат, ҳаушьит, «аеҳәшьа дҳаҭ» ҳәа Анцәа ҳиҳәон, до, ҳаҳәшьа лнацәкьыс хуҵәеит, иабыкәу ашәақь аԥынҵа ахьурхаз! – рҳәеит.
– Иҟоу шәасҳәап, шәыда агаӡа дбаны, деилкааны, аҭак сҳәо сҟалаанӡа шәа шәахь сшымаауа! – иҳәан, дҩарԥырҵын ддәықәлеит.
Дыцо, дыцо, дыцо дышнеиуаз, шьоукы рҿы дынкылсит. Уаҩ бзиак, аҳак, иҿы днеит.
– Сара сныҟәаҩуп-егьиуп, – иҳәеит, – абасгьы акы сақәшәахьеит, – ҳәа иаацәырган иеиҳәеит.
– Иуура удыруама уара? – иҳәан, – Аа? – Абас уцала, ушнеиуа џьоук уԥылот. Убырҭ, зыӡбахә уҳәаз иреицәо роуп, убырҭ уаҩухыр, даҽа шьоукгьы уԥылот, убырҭ уара иухәо уарҳәот, ирҳәо хаҵа, – ҳәа еиҳәеит.
Абри деиҭандәықәлан дышнеиуаз акәымкәа, абни иашьцәа реиԥш аӡә ииҳәо аӡәы ихеимҵо, абас ипатықьшәа-егьишәа ианиба, – Шәареи сареи агьҳзеилыхӡом, – иҳәан, днарԥырҵны дышнеиуаз, уаҩ бзиак ԥҳа бзиак димазаап, иԥҳаи иареи амҩан иааиԥылеит.
– Уа, мшыбзиақәа!
– Уа, бзиа убеит, бзела уаабеит! – рҳәан, аҩныҟа дымҩахыргеит.
Аҩныҟа дахьымҩахыргаз, – Сара игәаҟуа аӡә соуп, абри еиԥшгьы сныҟәахьеит, абри еиԥшгьы аешьцәа сыман, – ҳәа иҭоурых рзеиҭеиҳәеит.
– Иҟоу удыруама?
– Аа?
– Уара узаагылозар, уаагыл, хатә ҩызас сыӡӷаб дусҭот. Уи агьаҭахым
ахәышәтәра. Иуура удыруама уара? – Аа?
Ҩ-хык, х-хык ааган инапы инықәиԥсеит.
– Уара аныҟәара угәы иҭоуп. Абри амҩахь уанцо, иухәашоуп. Абри сыԥҳа илымазааит, абарҭ ахқәа.
Амаҵуарқәа ныҟәыргозаарын абанҭ ауаа.
– Абри ахы цәырган сыӡӷаб бахәаԥшла, ахш алҵуанаҵы ашьшьыҳәа быҟаз, ашьа аналҵ аамҭазын, амаҵуар аужьны, бдәықәыл. Уара уахцо иумаз, – иҳәан, ашыцхҳәа, аџьыкац, акакан, ахәыӡ ииҭеит. – Абри еиԥш уанақәшәо, уаԥхьа ашыцхҳәа каршә, убри уанахыс, ахәыӡ каршә, убри уанахыс, акакан каршә, – иҳәеит.
Ашырҳәа иҿылеихан, ажәытә инхара еихачаԥа ахыҟаз дахнеиз, кәымрак абнаҿ алҩа ахылзз иҩеиуеит. Дынкылсит. (Ҽыла дыҟоуп ари.) – Унан, сашьа, уабааи, сукәахшааит, џьым! – лҳәан, дгәыдылкылахит
бзаҵас.
Абра қәаб дук кнаҳауп, ак ахәаҭа-хәаҭаҳәа ижәуеит. Уаҳа акыҟам
ауразоро.
– Џьым-џьым, сашьа, уҽы х-шьапык рыла иаама? – лҳәеит адәахьы
дындәылҵын.
– Аиеи, – иҳәеит, иҟогь ибахьеит шьҭа.
Деиҭаиазҵааит: – Џьым-џьым, сашьа, уҽы шьапык ала иаама? – ҳәа.
Ижәуаз данҭаԥшы, аҳәынаԥ ҷаҷны иҭажьуп. Ла ддәылҵыԥхьаӡа, иҟамчы нҭишьуа, аҳәынаԥқәа ауижьуа далагеит. Аҳәынаԥқәа ауижьуа, аҳәынаԥқәа ауижьуа – зегь ҭганы иауижьит. Дҩышьҭагәа дылкын, ашәындыҟәра ду лыргылазаап, ацаԥха ҩаҿаҵаны днаган дынҭалкит. Лара лхаԥыцқәа хеит аҽжьы, аҽшьапы – ариаҟара афара даналага. Аинар-жьи рааигәара дыҟазаап, ашацаҳәа лҿыналхан, хаԥыцчаԥара дцеит. Арҭ аҳәынаԥқәа аакылибаҳәан ашәындыҟәра иладибаҳәалан, иааԥырҽын, иара дыҩҭҟьан дыҩт. Деиханы дышцоз, дыҭҟьан дишьҭалт.
– Уабацо уара, егьаџьара уцаргьы са усҿаҵахәуп! – лҳәот.
Ашыцхҳәа иршәит, ауразоро ишыцрахан, уа данаалала, дзымцошәа лбан, хаԥыцла далагьежьзаап. Уи такәы дшынеихаҩеихоз, еиҭа аџьыкац
иршәт аԥхьаҟа. Имшынхеит, иара дырт, иҳәеит. Амшын акаамеҭ азаалгеит, длаха-дҩахо илжәызгьы ҟалеит, лыҽхылтын лыԥсы ырылгеит.
– Аҳа, уабацо шьҭа, са устәуп! – ҳәа шылҳәоз, ахәыӡжәла дәықәиҵеит, иҳәеит.
Ауразоро иурахеит абра. Абри еиԥш аамҭазыҳәан, иҳәеит, ашырҳәа лхаԥыц ҟьо дҩалалан, афара далагеит. Ари анаалымҵәа, дыҩдәықәлеит, акакан ыршәны идәықәиҵеит аԥхьаҟа, ирахеит. Дыҩхалан, ақәцәа данықәла, хаԥыцла длаҵасын, иаахылҵәеит.
Ари ахы дахәаԥшуазаарын иԥҳәыс, ашьа анлықәтата, амаҵуар аужьны даауазаап. Ус, данынаԥш, иԥҳәысгьы дибеит, имаҵуаргьы ибеит.
– Аа, бара ахаас, сашьа дсымабкуама, сашьа! – лҳәеит. Амаҵуар шаакылсыз, дааимырхт.
Абри ижәытә жәабжьын, илакәны ирҳәо исаҳахьеит.
Ешьеи еҳәшьеи ыҟан. Инхон абна агәҭа, рааигәа-сигәа аӡә дынхомызт дызусҭазаалакгьы. Абарҭ фатәыс ирымаз шәарах-жьын. Дцон аешьа шәарыцара, ашәарах шьны иааигон – ирфон-иржәуан. Ус иҟан.
Ишыҟаз, ҽнак шәарыцара ҳәа дцеит. Дыҟам, дыҟам – хымш, ԥшьымш, хәымш. Иаҳәшьа лхала аҩны дахуп. Афатә иҟазгьы нҵәеит.
Ари лашьа дныҟәеит, дныҟәеит, аха акгьы имоут. Дхынҳәны дшаауаз, абри аҵангәареиԥш иҟаз акы дҭанагалт – баҳчароуп, шәырҭроуп. Днаԥшит, дааԥшит. Аха ихәоз акгьы анимба (амни иаҳәшьа ашәҭ бзиа илбон), шәҭык амахә аахиҵәан, дафҩит. Ари хымш-ԥшьымш иныҟәоз ауаҩы амла дакны дыҟамзи, ашәҭ данафҩы, крыфан дыҟоушәа дааҟалеит. Ашәҭ иман иҿааихан, иаҳәшьа лҟны иааигеит. Иаҳәшьагьы амла дакуа дтәоп, хымш-ԥшьымш акгьы лымфаӡац. Уигь ани ашәҭ анылба, дааигәырӷьан, иааимылхын данафҩы, дҭәы-дыԥха дааҟалеит.
Арҭ амла иакыцԥхьаӡа абри ашәҭ иафыҩуеит. Иҟоуп. Нас, – Саҳәшьа, – иҳәеит, – есымша абри ашәҭ ҳафыҩларыма, сеиҭацот шәарыцара, џьара шәарахқәак аазгап, – иҳәан, дцеит.
Ари ашәҭ лымоуп, амла дакӡом, днафҩит – дҭәы-дыԥха дааҟалот.
Ҽнак шьыбжьон (ари лашьа дмааӡац), – Еи аԥшәма! – ҳәа аӡә ибжьы геит.
Ашырҳәа данаадәылц, аҩн аԥхьа агәылшьаԥ кажьуп. – Башьа дыҟами?
– Ҟаи.
– Башьа шәарыцара даныҟаз, акгьы имоукәа дхынҳәын дшаауаз, ҳара ҳашҭа дҭанагалан, ашәҭ амахә хҵәаны иааигеит. Ҳара уаа-шәҩык ҳаҟоуп, убриаахыс краҳамфаӡац, ашәҭ ҳашьҭоуп. Уажә абра ҳаанагеит, ашәҭ ада ԥсыхәа ҳамаӡам, иҳабҭароуп.
– Бзиоуп, – лҳәан, дныҩналан ашәҭ аадәылылган, лхы нарҟәны ианилыркуаз аамҭазыҳәан, иаалымҵысны дакын, даман ицеит.
Ицеит, шаҟа даман ицаз сеидру, дәкаршәра дук аҟны аџь гылоуп, убри аџь амҵаҟны инеины иаатәеит абри, ларгьы уа дыҟоуп. Ари иааԥсазар акәхап, ахы наган лшьамхы иқәҵан ицәеит. Ианыцәа, Анцәа диҳәеит аӡӷаб: – «Анцәа ҳазшаз уҟазар, абри самҟыҵыҵны аамҭак сырба!» ҳәа. Убри аамҭазыҳәан иаалашьцеит, аԥша асит, идыдит, имацәысит. Аӡӷаб акы дагеит дахьца-дахьаа умбо. Данааԥш, уаҭахкаҿ дыҩнагылоп, ауаҭахаҿ акәыба гылоп. Ари анылба, зынӡа дшәеит, аха иҟалҵои. Дшыҟаз, ихәлеит. Ианыхәла, абри акәыба ахьараҳәа ашә аатын, ауаҩы дааҭыҵит.
– Сыԥҳәыс! – иҳәан, – Сашьа!, – лҳәеит.
Аԥхьа иара имҳәеи сыԥҳәыс ҳәа, дыԥҳәысхеит. Ишо ианалагалак, ари дыԥсуеит, акәыба дынҭаиот, наҟ ахҩа нахарҵот. Ашьжьымҭан дыԥсуеит, ахәылбыҽха дыбзахот – абас дааиуеит.
Ус ишыҟаз, диазҵааит: – Изакәи, абри змаанои: зны уԥсуеит, зны убзахот? – ҳәа.
– Сара саб даҳан, адунеи ажәлар рзыҳәан бзерамзар цәгьара ҟаимҵацызт. Сараӡә-заҵәык сакәын имаз. Сара сымԥсыр амуит. Санԥсы, зынӡа сыԥс аҭаҵара илымшеит Анцәа, аха уахынла сыбзахо, ҽынла сыԥсуа сҟаиҵеит. Саб усгьы анышә сеиҭомызт, абри ауахәамаҟны сааиган, акәыба сҭаҵаны сиргылеит. Сҭаацәа ирыздырӡом сшыҟо.
Ишааиуаз, ари лыбаҩлтәымкәа дҟалеит. Лыхшароура ааигәахеит. Уажә араҟа ахшара длоур, дманшәалаӡам, дзааӡода – рыфа ыҟам, рыжә ыҟам.
– Бсыман сцот аҩныҟа, саб иашҭаҟны бныжьны саауеит, агәашәаҟны. Ианшалак, ашьжьымҭан, уа брымбар ауӡом. Саб убысала ажәа ишьҭхьеит, – «сыҷкәын иаҳаҭыраз» ҳәа инеилак мҩахигон. – Баннаргалак, бышьҭарҵап, нас, аԥҳәыс излымшо, брыцҳаишьот уи. Сара уахынла снеилот, саннеиуа хьӡыс «Агәил» ҳәа басҳәалот.
Даашьҭыхны диман даан, иаб игәашәаҟны дныжьны иара дцеит. Ашьжьымҭан ианша, дырбеит ари, агәашәаҟны дышгылаз излымшо аԥҳәыс. Аҳ иарҳәеит.
– Даашәышьҭ сыҷкәын иаҳаҭыр азыҳәан, – иҳәеит.
Днаргеит. Длыхәаԥшызар, лымза дҭагылоп аԥҳәыс. Убра ишаанагара иҟаз уаҭахк аҟны дышьҭарҵеит, ҭакәажәыкгьы длырҭеит маҵуҩыс.
Аҽны ианааилахәла, ари дааит: – Агәил! – ҳәа ҿиҭит. – Иҟоузеи?
– Абра уаҭахк аҟны сышьҭоуп, ҭакәажәыкгьы дсырҭеит маҵуҩыс, – ҳәа иалҳәеит лхаҵа.
– Убри ибыдтәало дшаҳаҭзааит, убри еиҭалҳәаат ажәа, иҵегь хәыҷык иахьеиӷьугь бзырыԥшаат, иҵегь еиӷьу амаҵуҩыгь дбырҭааит, – ҳәа ари иҳәеит.
Дцеит наҟ. Ииҳәаз амаҵуҩԥҳәыс илаҳауеит. Ианааша длазҵаауеит, аха акагьы, «ашора сымазҭгьы акәхарын» ҳәа лалҳәеит. Зегь акоуп ари амаҵуҩы еиҭалҳәеит наҟ. Ианеиҭалҳәа, аҳ дырҩегьых убыс адҵа риҭеит: – Иахьеиӷьу дышьҭашәҵ! – ҳәа. Иахьеиӷьу дышьҭарҵеит, еиӷьу амаҵуҩгьы длырҭеит.
Адырҩауха деиҭааит. Деиҭалазҵааит. Иҟаз зегь лҳәеит: дшырыԥсахыз, амаҵуҩ еиӷьыз дышлырҭаз.
– Зда ԥсыхәа амам ала иахьеиӷьу ахь бышьҭарҵааит! – ҳәа ажәа ҳәаны дцеит. – Иҟоу иреиӷьу ацәарҭа, амаҵуҩы дбырҭааит! – ҳәа.
Ари аҳ иарҳәеит. Ианиарҳәа, – Дшәыԥсах! – иҳәан, дларган иреиӷьыз уадак ахь диаргеит, амаҵуцәа иреиӷьыз длырҭан, иҟоп. Ус ишыҟаз, деиҭаауеит ани.
– Иҟоузеи?
– Абас-абасоуп.
Убыс леиҳәеит: «Сара азин бысымҭакәан са сзусҭо рабымҳәан!» ҳәа. Ари илазҵаауеит, аха илҳәаӡом. Ишыҟаз, хшара длоут – аҷкәын.
Абри аҷкәын илоуз уахыки-ҽнаки анихыҵ, шықәсык зхыҵуа иеиԥш дҟалеит. Ара аусқәа иҟо ибот ахәыҷы.
– Дызусҭо сабҳәароуп! – иҳәеит.
Илымҳәеит. Аҭыӡшәа алырхуа ианалага, лхаҵа иалҳәеит:
– Абасоуп, ԥсыхәа сымам исымҳәар, ишԥаҟасҵари? – ҳәа.
– Аҳәара аҭахӡам, мацара акәыба сызҭоу ааган абра идыргылаат
ауаҭах аҟны, уаҳа акагьы, – ҳәа леиҳәеит.
Ари асоуп ҳәа анылҳәа, аҳ ианиаҳа, иҷкәын икәыба ахьгылаз имдыруази, дцан иман дааит, инаган уа иҩнадыргылт. Уахынла дыбзахот, ҽынла дыԥсуеит. Ари аҷкәын ибот: – Абри змаано сабҳәароуп, – ҳәа дикит иан. Мап-чап, лҳәеит, аха имуит. Нас, лгәыԥҳәы иҿаикуаны, даамҵасын хаԥыцла икит: – Абри сабымҳәакәа бсышьҭуам! – иҳәеит.
– Соужь, иуасҳәот! – лҳәан, иоуижьит, иагьылҳәеит.
– Ус акәзар, са сцот, абри ахәшә смыԥшаакәа сгьежьуам, – ҳәа леиҳәеит.
Ари иабду ианиаҳа, дхагахеит: иҷкәын дыԥсхьеит, уажә имоҭагь дыӡуеит. Димышьҭырц далагеит, аха имуит аҷкәын. Дааибырҭан доурыжьит. Шықәсык аҽҳәара риҭеит: – Шықәсык ала санзымаа, нас шәсықәымгәыӷын! – иҳәеит.
Дцеит. Шаҟа дныҟәаз, Аллаҳ идырп, днеит адгьыли ажәҩани ахьеивҵарсыз. Данлеи, абри адгьыли ажәҩани абас иааимҟьот – еимаҳауеит, иааимҟьот – еимаҳауеит, уахыки-ҽнаки рахь знык. Иҽ уа иаанижьын, абри адгьыли ажәҩани анааимҟьоз дыбжьыԥан дцеит, наҟ дҭалт. Дахьҭалаз, камбашь-цәа дук кажьуп, хаҵаки ԥҳәыски ықәиоуп: «бнаскьа, унаскьа», «бнаскьа, унаскьа» рымшуп, аҩыџьагь акамбашь-цәа иазкуам.
– Уара, шәанаџьалбеит, еимашәкуазеи, акамбашь-цәа дуӡӡа шәамкуеи, ишәзеимакыроузеи?! – иҳәеит.
– Уара уахьцо уца, мышкызны узаар ҳаимак уаҳҳәап, – ҳәа иарҳәеит.
Урҭ драҩсны дышнеиуаз, аиха хәы шьҭоп, хаҵеи ԥҳәыси ықәиоуп, рнапқәа еикәыршаны.
– Уара шәанаџьалбеит, ара акаамеҭ сыла иабеит: анҭ акамбашь-цәа иакуам, шәара абри аиха хәы шәазлақәӡазеи?
– Уахьцо уца, мышкызны узаар, иуаҳҳәап, – рҳәеит.
Урҭ драҩсны дышнеиуаз, ацә аӷәы иқәҿаҳәоуп, афатә амам, ажәтә амам, иԥсылаха игылоп.
– Уара уанаџьалбеит, уфатә ыҟам, ужәтә ыҟам, уԥызжәазеи?
– Уахьцо уца, мышкызны уаныгьежьуа иуасҳәап.
Уи даҩсны дышнеиуаз, даҽа цәык ҿаҳәоуп, афатә амҵажьуп хәдацәахьы, арахь аԥсы хаххала иҟоп, ацәеи абаҩи еикәыршаны.
– Уара уанаџьалбеит, афатә ду умоп, арахь иугуп, иузыҟалазеи?
– Уахьцо уца, уанаауа иуасҳәап.
Дышнеиуаз, абнацә азтәыҩак анышә иҵарсуп, азтәыҩак ажәҩан
иаларсуп.
– Иҟалазеи, иухьзеи?
– Иҟалаз зуҭахузеи, са снаҩсҟа џьаргьы узцаӡом уаргьы, арахь ухалозар акәхап; уара уеиԥш аӡәырҩы цахьеит, аха арахь уаҩ дмааӡац, зегь уа инхот.
– Бзиоп, – иҳәан, абнацә атәыҩа дкыдлеит.
– Амала иуасҳәо уаҳаума? Издыруада мышкызны узаауазар, абри сара гәнаҳарас иҟасҵаз сзеилкаа, – аҳәеит абнацә.
– Бзиоп, – иҳәеит.
Дхало, дхало, дхало, даныҩхалаҵәҟьа, амреи амзеи ран «ҳаи!» ҳәа лҿаалхеит: аҳәа лкуп ихы хылҵәарц.
– Аа, сан, сан! – ҳәа ибжьы иргеит.
Уа даагылт иаразнак, избанда анреи аԥареи ома аҵанакуеит.
– Уааи арахь, – лҳәан, диазҵааит: – Узышьҭоузеи, узыргәаҟуазеи? – ҳәа. Дзыниаз, дзышьҭаз зегьы акакала илеиҳәеит.
– Уи хьаас иҟаумҵан, сара иусҭот ахәшә, – ҳәа иалҳәеит.
Дылган дылҵәахит џьара, избанда ара ахәылбыҽха амра ааиуеит, ашьжьымҭан амза ааиуеит, дырбар ҟалаӡом, дыршьуеит.
Ахәылбыҽха амра анааи, – Бара, сан, ауаҩ фҩы саҳауеит, – иҳәеит.
– Уи, нан, абри ԥыхьа зыхқәа хысыҵәҵәаз ртәакәхап амзар, ауаҩы иԥсы ҭаны ара дхасыжьлаӡом, – лҳәеит ан, агәра илыргеит.
Амра аҿы аӡәӡәеит. Аҿацырӡәӡәага аанылкылеит, икалымҭәаӡет. Ус ашьжьымҭан амза ааит.
– Бара, сан, ауаҩ фҩы саҳауеит, – аҳәеит, аха убригь агәра илыргеит ауаҩы дшыҟамыз.
Уигь аҿы аӡәӡәан ианца, убри ацырӡәӡәахагь аанылкылеит. Аҩбагь акы инҭалҭәан, аҟыԥҳәа дцан, ани аҷкәын дааибыҭаны, ишыҟаиҵашаз наиаҳәаны ддәықәылҵеит. Идәықәламҭаз дҵааит абнацәаз.
– Анцәа иахь иқәааит аԥсаатә иныдкылан акы ишаԥырхагамхо, гәнаҳак шыҟанамҵо, нас ахы иақәиҭхот, – лҳәеит.
Длалбааит аҷкәын.
– Уаама?
– Сааит.
– Са стәы еилукаазеи?
– Абас-абасоуп…
Иаақәгылан абнацә ҭоуба ауит: «Аԥсаатә иныдкылан акы сшаламкьысуа, гәнаҳак шыҟасымҵо!» ҳәа. Ахы иақәиҭхеит.
– Уааи ара усықәтәа, – аҳәан, днеин абнацә днақәтәеит.
Даман идәықәлот. Ишнеиуаз, ани ацә ахьҿаҳәаз иаадгылт.
– Уаама?
– Сааит. Уԥсҭазаашьа саҳар сҭахуп: афатә умоп, ажәтә умоп, арахь
аԥсра уаҿуп…
– Уи змаано уиоуп: сара сыԥсы анҭазгьы афатә-ажәтә сыгмызт, исымагәышьан, аха иазууазеи, иахьагьы уахагьы иаасысуа аџьабаа сдырбон, убри аҟнытә исфоз акгьы исхаҳаӡомызт.
Уи даҩсны дышнеиуаз, ацә иқәҿаҳәаз аҟны днеит.
– Уаама?
– Сааит. Узыниаз ажәабжь саҳә.
– Са сзыниаз убриоуп: сыԥсы анҭазгьы акгьы зуӡомызт, крысҿарҵон, сцәеи сжьи исықәыз уа исықәын – иагьцомызт, иагьаауамызт. Дышнеиуаз, ани аиха ахәы иқәиаз рҟны днеит, рнапы еикәыршаны
ишьҭоп.
– Уаама?
– Сааит. Са сааит, аха абри шәа шәтәы сашәҳәароуп.
– Ҳара адәы ҳанықәызгьы бзиа ҳаибабон, ҳнапы еикәыршаны ҳаҟан, иахьагь ара ҳаиқәшәеит – ҳнапы еикәыршаны ҳаҟоп.
Урҭ драҩсны акамбашьцәа иқәиаз рҿы даннеи, иаҿуп изҿыц: «уныскьа, бныскьа», «уныскьа, бныскьа» ҳәа.
– Уаама?
– Сааит. Ишәҭахузеи?
– Ҳара ҳаԥсы анҭазгьы ҳааибуамызт, ара ҳахьеиқәшәазгьы иубот
цәгьала ҳаҟоп – ҳааибуам.
Ани абнацә уинахыс наҟ ацара азин амаӡамызт, уа иангылт. Ари
ажәҩан анааимҟьа, длыбжьыԥан дцеит.
Ашықәс цеит. Ԥыҭкгьы дизыԥшызар акәхарын, аха аҳ аҵәыуара
ҟаиҵеит, дихаиршҭуеит. Ари аҩныҟа дцот ахәшә иман. Дцо, дцо, дцо, уашьҭа ааигәа днеиуа даналага, имаҭәақәа иԥсахыр иҭаххеит, ԥшаҳәак аҟны аџьмахьча дибеит.
– Умаҭәақәа сыҭ, сымаҭәақәа усҭот, – ҳәа еиҳәеит.
Аџьмахьча ари аниаҳа, дгәырӷьаҵәа дҟалеит: акәахьча ишәуп, ари деилаҳәоуп ахьеиԥш.
– Бзиоп, – иҳәан, иаашьҭыхны ииҭан, ахьча имаҭәақәа лаишәиҵан, иҿылеихан агәашә аҟны данлеи, ажәлар қызықызуа иқәжьуп. (Абри иԥсхәра аҽны дақәшәеит. Убри аҩыза ауказаниа ҟаиҵахьеит иабду: «Дасу ииҭаху, ииҳәо акагь мап ацәыскӡом, смоҭа иаҳаҭыр азыҳәан» ҳәа. Ԥыхьа «сыҷкәын иаҳаҭыраз» иҳәон, уажә ари имоҭа дмыӡи.)
Данлеи агәашәаҟны, абас-абасоуп ҳәа иарҳәеит аҳ.
– Даашәышьҭ, смоҭа иаҳаҭыраз, – иҳәеит. (Ари дазусҭо рыздырӡом.) Днеит. Нас, – Абри ауаҭах сыҩналар сҭахуп, – иҳәеит.
– Унеи! – рҳәеит. («Смоҭа иаҳаҭыраз» иҳәеит аҳ.)
Дыҩналеит. Иҩназ зегь, – Шәдәылҵ! – ҳәа реиҳәеит.
Идәылҵит. Акәыба ахҩа аахихын, абри иааигаз инапы инанҭәалан, иахьишьуа, иахьишьуа – инацәхыԥ иныдкылан ак аанмыжькәа, аурозоро гәырԥынҵак аанмыжькәа, ихьшьны далгеит. «Ҳаи, сышԥацәаз!» ҳәа дырҳаны дааҿыхеит аҽнышьыбжьон. Иҽеилеиҳәеит-иҽеилеицеит, иан дыҩнаргалт, дрыԥсахит иаргьы. Нас ажәа дәылижьт адәахьы: «Абасоуп, ажәлар зегь адәахьы идәылҵааит» ҳәа. Идәылҵит адәахьы. Ари, ашә ааиртын, раԥхьа иаб ддәықәиҵеит, нас иан ддәықәиҵеит, нас иара днарышьҭалан дындәылҵит.
– Иахьа шәыззеизаз, зыԥсхәы жәуа сара соуп, иҟасҵазгьы абреиԥшоуп, – ҳәа зегь аартны илареиҳәан, аԥсхәра аадырҳәын, ачарахь инаргеит.
Уаҩ бзиак дынхон, иҳәеит. Хҩык аԥацәа иман. Дычмазаҩхан, аԥсра далагеит. Аԥсра даналага, иԥацәа ааиԥхьет. Ус реиҳәет: – Абри агәҭымҩа шәанымлан, аварақәа рахь шәшәарыцала, алаанда ишәшәарыцо, шәа ишәызхот.
Иара дшәарыцаҩын, агәҭымҩа дцон, аха абарҭ иԥацәа агәҭымҩа ианылар, убра ихәарҭамыз ак ыҟан, иақәшәар ҳәа дшәеит.
Дыԥсит ари, дыржит. Ԥыҭк анҵы, иԥа аиҳабы дыҩҽыжәлан, ишәақь ихәда иаахишьын, абри агәҭымҩа данылеит. Дышнеиуаз – такәы дцеит. Ихәло иалагеит, хкаара дук аҿы днанагеит. Адгьыл ҭахкааны иҟоуп, уаҳа наҭахымкәа. Амлагьы дакит хәыҷыкгьы. Ихәылбыҽхахо ианалага, «абра снеип» иҳәан, агәашә ааиртын, дыҩҭалан, «снеины крысфап» иҳәан, иҽы амгәырххақәа ааирдан, ишәақь убра илахишьит – аҽы акәадыр иахишьит. Инапы ааӡәӡәаны астол дахатәеит.
– Ааит, уарбану сыстол иахатәо, уара алахша?! – лҳәан, апҟаҩҳәа адауы амшын дҭыҵын лҿаалхеит.
Дыӡӷабзаап, аха хаҵа маҭәала деилаҳәоуп, адоу-цәа лхарԥаны. Лаҳәа ааҭылӷәыцәаан, игәҭа хылҵәан, уа дахалыжьит астол. Дцеит.
Ари дыҟам. Иашьцәа ҩыџьа ыҟоп, Леуан дреиҵбуп. Ани агәыбжьанытә, – Уара, са сцап абааԥсы, ҳашьа дыӡит, – иҳәеит.
Нас апҟаҩҳәа дыҩҽыжәлан, ишәақь ихәда иаахишьын, ишьҭа дықәлан дцет. Даннеи, астол хианы иҟоп, агәақьҳәа алҩаҵә ахылззы акәац ықәуп, афатә зеиуахк уҭаху. «Иаууаи, сашьа дахьҭахаз аракәзаап!» иҳәан, ашә ааиртын дынҭалт. Даннеи, иашьа деиҩыхаа дышьны астол дахажьуп. «Ҟаау, аракәзаап дахьҭахаз!» Дҵәыуеит, дхьит. Иаргьы даалаган, иҽы амгәырхха ааиркәадан, ишәақь икәадыр инахишьын, аҩыза илаваиргылеит. Иаргьы «крысфап» иҳәан, длахатәеит днеин.
– Аат, уарбан лахшоу сыстол иахатәоу? – лҳәан, аҟәақҳәа лҿаалхеит адоуԥҳәыс. Лаҳәа ааҭылӷәыцәын, ихы дамырхәаӡакәа игәҭа аахылҵәет. Ҩымш-хымш анҵы, Леуан захьӡыз аиҵыбы иҟама хәыш хәыҷ ааиҟәынҵаны (ҟама хәыҷык ныҟәигон мацара, бџьар ныҟәигомызт), иҽы икәадыр лақәҵаны, апҟаҩҳәа абарҭ дрышьҭалеит, сашьцәа ахьыӡыз ҳәа.
Дышнеиуаз, агәашә днадгылеит. «Иаууаи, сашьцәа ароп иахьҭаха!»
иҳәан, агәашәааиртын, дыҩҭаландыҵәыует, дыхьит. Иҽы амгәырххақәа ааирдан, илоуижьын, иаргьы инапы ӡәӡәаны астол длахатәеит. Астол данахатәа, – Уарбан лахшоу?! – лҳәан, дырҩегь лҿаалхет.
Ари уаҩы ласык иакәзаарын, ахуҳәа дҩаҵҟьан, лаҳәа дҩахаанӡа атахҳәа лӡара аамҵаирсын (ари дхаҵо џьишьот), иааиқәԥет. Еиҵагьежьны еиқәԥо, еиқәԥо, еиқәԥо – еибарӷәӷәаӡеит. Леуан шьамхышәара дыҵалеит, иҳәеит, егьи маҟҿаҳәара дыҵеиҵеит, иҳәеит. Дшылиааиуаз анылба, дааиҟәаҵын, лдоуцәа харԥ аалшәылхын, наҟ икалыжьит.
– Иуасҳәо уаҳауо? – лҳәан, диазҵаауеит.
– Аа?
– Сара убыс сықәхьеит: – Амшын аҿықәан сынхот, са сыӡӷабуп, «исиааиуа дсымбакәа, хаҵа сшымцо» ҳәа сықәхьеит. Уаиааит, усыццозар, наҟ узгот аҩныҟа. Уашьцәа аҩыџьагьы рыԥсы ҭасҵот, – лҳәеит.
Дхәыц-хәыцын, хәыҷык иааицәымыӷхеит, аха, – Сашьцәа рыԥсы ҭабҵозар, сбыццот, – иҳәеит.
– Аброуп сахьынхо, – лҳәеит, ихарамкәа, амшын аҿықәаҿы, дырԥшны илырбеит.
Еиқәышаҳаҭхеит. Лара лдоуцәа харԥ лышәҵаны, днаскьаны дгылеит хара. (Адоуцәа харԥ анылшәу, ари уаҩ дзылиааиуам, дыӷәӷәахот, иҳәеит.) Ачабра ааҭганы илҭан, – Доусы рхәамцқәа, рҿы еидҵа, рыхәрақәа еиқәыршәа, – лҳәан, лчабра рҩыџьагьы рҿы иақәлыршәит, чабра ҟьаҟьа дууп. – Уара унеины ишьҭых, адруҳәа иҩагылоит, – лҳәеит.
Иара днеин, ачабра кны ианаашьҭих, иашьцәа атыхҳәа ажәытә ишыҟаз иҩагылеит ак рмыхьӡо. Нас ажәабжь реиҳәеит:
– Абри слыццот, шәара шәан дныҟәыжәга, шәхы ныҟәыжәга, сыҽгьы ҭыжәга! – иҳәеит.
Ирцәымыӷхеит, аха ԥсыхәа амамызт, излаихәои. Иҽы нарываркын, дара ҩҽыжәлан рыҩны иааит арҭ.
Ари афақьаҳәа Леуан длыманы дцеит, иҟама хәыш иҟәнуп. Лыҩны ауаҭахқәа рацәаны иамазаап. Ауаҭахқәа илырбеит, акада. Егьи, лдоуцәа харԥ ахьыҩналкуаз акәзаап, лара дамбакәа уаҩы ишәымлозаап, лара дамбар, ицозаарын. Абри ауаҭах илмырбеит.
Дыҟоуп Леуан, хаҵеи ԥҳәыси реиԥш еимоуп. Ишыҟаз, ҽнак лара дахьнықәиаз, дыцәеит. Лыхцәы иалаԥан иҟаз иаалхихын, «абри уаҭахк сылмырбеит, иҟоузеи абра, игәасҭап» иҳәан, лара дшыцәаз лхы амарҭака ҩаҵаҵаны, ацаԥха аалихын, илмырбаз ауаҭах ааиртит. Ианааирт, лдоуцәа харԥ лара данамба, амшын ихыхәхәала ицеит. (Амшын ихықәынхалон.) Иаргьы ицәымыӷхан дааин, дмырҿыхаӡакәа лцаԥха ахьаларԥаз еиҭалаирԥеит. Ус, дыштәаз, дааҿыхан данааихәаԥш, – Закәызеи, Леуан, улахь еиқәупе, ашә аауртыма? – лҳәеит.
– Иагьаасыртит, иагьцеит, – иҳәеит.
– Уажәшьҭа, – лҳәеит, – абри амшын аҿықәахь ԥецхьк ааумгааит, – лҳәеит. – Ухы иазеицәаз ҟауҵет, акгьы ааумган.
Ишыҟаз, абри лдоуцәа харԥ амшын ихылан ишнеиуаз, ихыҵын наҟ аҳәынҭқарра иалалан – аҳак иԥа икызаап абри. Аҳ иԥа дыҷкәынан, ԥҳәыс дааимгацызт. Иаб ус изынаицҳаит: «Абри ахарԥ искыз ауаҭах иҩнаскит, абри ахарԥ зтәу аӡӷаб дысзааумгакәа, сара ԥҳәыс даазгом!» ҳәа.
Абри абиԥазаҵәны дыҟан. Аҳ иааицәымыӷхеит. – Ахарԥ злаазеи?
– Абастәи иааит – амшын ала.
Еизигеит ажәлар:
– Абас иҟоуп аус – сыҷкәын ахарԥ икит, ауаҭах иҩнакуп, иоуишьҭыр, ицот. Абри зтәу дизаасымгар иуам, сыуаажәлар, шәсыцхраа, – иҳәеит аҳ. – Абри лаагара зылшо ӡәыр уҟазар, унсырхот, уԥсаанӡа круҿасҵот, – иҳәеит.
Уаҩ далымҵит, абри даазгоз уаҩ дҟамлет. Абра ҭакәажәык, ҭакәажә ӷәӷәак, – Сара даазгот! – ҳәа лҳәеит, иҳәеит.
– Абааԥс, ба бзы сыҟоуп! – иҳәеит аҳ.
– Бзиоуп, шәаалаган, – лҳәеит, – аҳаԥшьа ду уаҩы дҭалан дтәартә иҟоу сзыҟашәҵа, ахы аӡы ҭамло; ҟамч кьагәак сшәыркы, афатә сызҭашәҵа! – лҳәеит.
Афатәла идырҭәит аҳаԥшьа, ауатка, аӡы лызҭадыргылеит. Ҟамч кьаӷәак лдыркын, апҟаҩҳәа аҳаԥшьа дҩасуа амшын дылхылан, Леуан иҩны ахьгылаз аҵаҟа дааит, иҳәеит. Данааи, лҳаԥшьа ааӡхылган, аԥслымӡаҿ илжит, лара днеин ҵлакы дамҵатәеит «Аа, ахьҭа сынҵәот, ахьҭа сынҵәот!» ҳәа.
Леуан ажәқәа аасцот ҳәа даныннавала, ари аҭакәажә дқыџьқыџьуа аҵла дшамҵатәаз ибеит. «Аҩныҟа дызгап» иҳәан, – Баала рыцҳа аҩныҟа, баала! – иҳәеит.
– Ааи, сыԥсуеит, сга! – лҳәеит.
Диман дааит. Ахәышҭаараҿы длыҽҳәаиртәеит-егьит. Иԥҳәыс данааҩнала, ус лҳәеит:
– Дабоубе ари?
– Абра дызбет.
– Уақәӡыр ҟалап, – лҳәеит.
– Илылшозеи, ари арыцҳа, – иҳәеит, – аҭакәажә иаҳзыҟалҵарызеи
бгәахәуа!
Иҟоуп. Ишыҟаз, абри Леуан иԥҳәыс дцәажәаӡом, аҭакәажә акрылуеит дықәгьежьаан – акрыкнылхуеит, акрылҿарҵот.
Ишыҟаз, мышкы акрура дшаҿыз, амҳабысҭа аҟәырҿҳәа иналаԥылҵәеит, иҳәеит, ачуан аҟны. Амҳабысҭа анԥылҵәа, – Ачара зуроп, – лҳәеит.
– Бзиоп, – иҳәеит Леуан.
Аҭакәажә дыцан апҟаҩҳәа, аӡы хаз абоҭлиқәа ирҭаҭәаны илыман уи аалгеит, ауатка хазы иаалгеит, афатә аалгеит, – астол лырхеит.
Ани аԥҳәыс дқәықәма-шәықәмаха анахь дтәоп, ҿылҭуам, иҳәеит, лылахь еиқәҵаны – Леуан иԥҳәыс. Ари астол лырхиан, Леуан длыман дахатәан, иҳәеит. Леуан ауатка имҵалыргылан, ауатка илыржәуа, ауатка илыржәуа – Леуан хәыҷык ауатка илсит. Ани аӡы лжәуан, аӡы абалылсуаз.
Акранырфа иҩагылан, Леуан атахтаҟны дықәиеит, абарҵаҟны. Леуан ахырҳәа даныцәа (есқьынагь иҟама хәыҷ иҟәнын иара, ишубо, до), аҭакәажә дындәылҵын, иҟама ааҭыхны, аҽыҩҳәа игәы иалалҵан, уа дылшьит.
– Аат, бара аԥҳәыс, бықәгьежь арахь! – лҳәан, лыхцә лнапы лакәлыршан, длыманы агәашә аҟны днеиуаны, «Бара-мыжда, дрыцҳауп, аҟама алаҳхып наҟ, – лҳәан, длышьҭит иалылхырц. Аҟамагь аалылхит, ачабрагьы нақәлыршәит: «издыруада хаҵак даақәнагалар» ҳәа. (Ачабра хьанҭоуп, аԥша иаго иҟам.)
Длалаԥылцан, аҳаԥшьа дҭартәаны аҿывҳәа дцеит. Даннеи, аҳ ауаа лыԥижьлеит, афаитон дҭартәаны дрыман инеит. Аҳ ачара ӷәӷәа иуит, иуаажәлар еизигет. Ари аӡӷаб днарган, лдоуцәа харԥ ахьыҟаз ддыртәеит. Уи ацыԥха лырымҭеит, аха усгьы уа ддыртәеит. Уа дтәоп, илфом, илжәуам, дыччом. Ачара руит, еилгет. «Сҭаца дмыччо исыхьызеи!» иҳәан, гәалас иҟаиҵет, аха дызлахәозеи?!
Абра аҳак дынхозаап, Леуан иҩны ааигәара. Абри аҳ иҟны аҳҭныҳәсақәа руаӡәк лцәалтәымкәа дҟалазаап. (Лыбаҩтәымкәа дҟалар, дыршьуазаарын.) Ирулакгьы, маӡала аҷкәын длыхшазаап абри. Илыхшаз аҷкәын уаҩы димырбакәа, акы дылаҳәан абри Леуан иааигәара абнаҟны дцәыҵарҵазаап. Абра аҽа иеихсны иршьызаап, до, ахш агәыҵачны игәароуп, иҳәеит. Абри дабеит ахәыҷы. Аҽыланарҟәын, ахәыҷы акыка инарцәо, есымзҳара изҳауа – аӷлам даҩызахеит. Аҽеиԥш ахәы иқәлеит дбабаӡа, ашәқәа дрыҵасны иҵиҳәо, аҽы дацуп, иҳәеит. Абри аҽы дшацыз, ашәарыцацәа ақәшәан, аҽа ршьит. Ари дшәан, анахь дцо, арахь дцо, дкыдҳало дышдәықәыз, Леуан иҩн ааигәа днанагет. (Ари аҽеиԥш дкьыкьуеит, уаҳа цәажәара издырӡом.) Леуан иҿ даннанага, ари Леуан дықәуп иҿы ачабра ақәны, дбаауам. Ари ачабра ҵысуашәа аниба, интересс иҟаиҵеит аҽа-ԥа. Абарҵаҟынӡа днеин, дшәан деиҭаԥеит, аха дышәаны дцот. Ҩынтә-хынтә абас ҟаиҵет. Аԥшьынтә раан, ииулакгьы ачабра икын, даныҩаха, атыҟҳәа дҩаҵҟьеит Леуан анкьа дшыҟаз еиԥш. Аҭҳарцәҳәа имахәар икын, ашаха изықәын хыхь, иалбааиган, дҿеиҳәеит ари. (Избанда, идырзар акәхап дышзымцәажәоз.) Леуан ичамгәыргьы убра иқәын хыхь, иҳәеит. Леуан ичамгәыр аалбааиган, «абри ацәажәара исырҵот» иҳәан, аҟәақҳәа иаирҳәо, иаирҳәо – шьыбжь ааит.
– Иуаҳама? – аниҳәа, ихы ирҵысит, исаҳаит ҳәа аанарго. Еиҭа иаирҳәо, иаирҳәо, такәаамҭа ианаирҳәа, ус иҳәеит абри аҷкәын:
– Сԥыртла, до, са исыркы ачамгәыр, иасырҳәоит.
Уажәшьҭа уаҩ ицәажәара иҵо дҟалет.
Даауижьит, ачамгәыр ииҭет. Иара дзықәшәаз, дшыҟалаз зегь
аирҳәеит. Леуангьы ачамгәыр ааимихын, иҭоурых изеиҭеиҳәет. Ддәықәлеит абри аҷкәын, дцеит Леуан иԥҳәыс длышьҭалан. – Са даазгот, – иҳәеит.
Аҳ ирахә ахьгылаз днеит даныӡхыҵ. Абра даннеи, ауха уа дынхеит. Дабацо шьҭа, ихәлеит, до, днатәан ачамгәыр анаирҳәа абри аҷкәын, алақәагь кәашеит, ауаагь кәашеит, арахәгьы кәашеит.
Абра дахьыҟаз длахыҵын, адырҩаҽны аҽқәа ахьыҟаз дааит, аҳ иҽқәа ахьгылаз. Абраагьы ачамгәыр анаирҳәа, ала, аҽқәа – зегь кәашеит.
Аҳ иарҳәеит:
– Уанаџьалбет, абри аҩыза ауаҩы даан дыҟоп, арахә кәашот ачамгәыр аирҳәар, до, уҭаца дирччар ҟалап, – рҳәеит.
Апҟаҩҳәа ауаа дәықәырҵан, дрыман иааит. Аҭаца дахьтәаз днаргет, аха ари илылдыраауазеи. Нырцәҟа дналҿатәан, ачамгәыр анаирҳәа, акыркырҳәа дыччеит, иҳәеит, избанда Леуан иҿы дышнанагаз, дшааз аҭоурых зегь аирҳәеит, ла лтәы аирҳәеит, иа итәы аирҳәеит, Леуан итәы аирҳәет. Акыркырҳәа дыччеит, иҳәеит, лгәы иахәеит.
Аҳ, – Сҭаца дыччеит! – иҳәан, агәақьҳәа еиҭа ачара иуит.
Ачараҿ итәоп ажәлар. Ачамгәыр ааимылхын ус лҳәеит:
– Ападвалаҿ арашьқәа хԥа ҭакуп, аиқәа иара дақәтәааит – Леуан, аларџь уара уақәтәа, аз аседла ақәышәҵа, апҟаҩҳәа шәҿаашәха, сара аԥенџьыр сықәгылан сыԥшуеит. Ҵыск аҟара шәанызбалак, сыԥот, убысҟан аҽы сыҵашәырԥал аседла зқәу. Х-боҭлик жуп, – лҳәеит, убра: ак ҟаԥшьуп, ак еҵәоп, ак шкәакәоуп. – Абарҭ шьҭышәх, – лҳәеит.)
Аҽқәа аадырхиан, абоҭлиқәа шьҭыхны, апҟаҩҳәа рҿаархан ишааиуаз, ҵыск аҟара ианылба, дыԥан, аҽы аалыҵадырԥалет – арашь днақәтәеит.
Аа, аҳ иҭаца дцеит! – рҳәан, ачараҿ итәаз еилалеит.
– Шәрышьҭал абааԥсы! – иҳәеит аҳ. – Амаҭ ыҟоума, абга ыҟоума, амшә ыҟоума – шәрышьҭал, акыр шәылшозар?! – иҳәеит.
Ирышьҭалеит. Ирыхьӡо ианалага, – Абоҭли ҟаԥшь ахы хҵәаны икаҭәа, – лҳәеит.
Абоҭли ҟаԥшь ахы хҵәаны ианкеиҭәа, мцахан, иааигәа иааиуаз зегь былны иканажьит.
Арҭ дәықәлет. Ус, ирыхьӡо иалагет дырҩегь абынҳәақәа.
– Аеҵәа каҭәа! – лҳәеит.
Дласын, ахы аахҵәаны ианкеиҭәа, ауразоро шыцрахет, ажәпара абас
метра ҩажәа аҭаны. Апҟаҩҳәа абынҳәа неины иладтәалан, иҳәеит, ирхуа, ирхуа, ирхуа ишнеиуаз, агәҭантәи ахаԥыц ԥҵәеит. Егьи аԥсахын, иархуа, иархуа – икылнаҵәан, агәақьҳәа икылст. Ауаа ирыхьӡо ианалага, – Ашкәакәа зҭо ахы хҵәаны идәықәҵа, – лҳәеит.
Ашкәакәа зҭаз ахы аахиҵәан, ашырҳәа иандәықәиҵа, ажәҩан илаларсны, ауразоро саркьахет, иҳәеит. Нас иабацоз арҭ ашьҭазааҩцәа, уа иаагылт.
Иқәлан ашьшьыҳәа аҩны иааит. Аҩны ианааи, ари аҷкәын ацәажәара иҵет, дуаҩхеит. Ани адоуцәа рхарԥгьы уахь иныҩнаркит.
Иҟан. Ишыҟаз, абри аҷкәын аӡә дизаагап рҳәеит уажәы. Аҳ димазаап аӡӷаб, ҳа дук гылазаап, убра дҭартәаны диман, асалдаҭ акәыршан иман.
Абри аҷкәын убыс дыҟоп – абахә ахаҳә дасыр шьапыла, икылжәан икаижьуеит. «Ҳзыцәшәозеи, аҳа ԥыххаа иҟаиҵап наҟ» ҳәа иҩҽыжәлан, рҿылархеит аӡӷаб лахь ицарц. Ишнеиуаз, ҵыск аарԥылеит, «ҷыр-ҷыр-ҷыр-ҷыр» ҳәа атәыла арбгот.
– Закәызеи, иҟанаҵозеи? – иҳәеит.
– Са шәсықәгәыӷны шәцоу, шәхала шәцоу? – ҳәа иҵааит.
– Уара ҳуқәгәыӷны ҳцот, – рҳәеит.
– Ижәура жәдыруо, – аҳәеит, – шәмыццакын шәара, сара снеины
аначальник ихы сықәԥыруеит, дсышьҭалот сикырц. Ана сыҽкаршәуа, ара сыҽкаршәуа, абарҭ такәы иаԥырган изгот, – аҳәеит, – нас шәнеи.
Аҵыс афырҳәа иԥрын, аначальник ихы инықәсуа, аԥырра иаҿуп. Иаҳкуеит ҳәа иашьҭалан, верск ицеит арҭ. Ари аҷкәын днарышьҭын, амахәқәа кыдыҩрын, икаҳауа иалагет дзымнеирц. Аха амахәқәа иааиуа шьамхыла дрысуа, алада ишьҭуа, аҩада ишьҭуа, аҳа агәҭа ааԥиҵәан, аӡӷаб лмахцәы данкны дааҭирԥан, дҩарыҽхьнырҵан, апҟаҩҳәа дрыман арахь иааит. Чара руит, жәра руит, инхеит-инҵит.
Иаха уа сыҟан, иахьа арахь сааит. Аԥымаҵә шьҭысхит ачараҿ, атәан шьҭысхит џьамк азна. Сшааиуаз, аԥымаҵә ласымпыҵшәан, Ахлоу ҳәа Гәалиак дыҟан, ишьапы инақәшәан, иԥыххаа иагет. Еиҭах сшааиуаз, слықәҵәырын, атәан ласымпыҵҟьан, Гьадлач ҳәа Чаргьалиак дынхон, ихы илықәтәан, ицәкәыкәын, хәы ақәӡамкәа иҟалеит. Саргьы аҩныҟа сықәлан сааит.
Аӡы иамго ыҟаӡам – ахаҳәгьы агот, аихагьы агот, аха абзиара агаӡом.
Нхаҩык дыҟан. Иԥҳәыс, иара, ихәыҷқәа ӡык ааигәара инхон. Амни хныҟәгагас имаз убриакәын – аҵәгәырла аԥсыӡ кны иҭаҳцәа ныҟәигон. Дсааиуаз акәымкәа, ихәыҷқәа реиҳабы джыцәхан, дицныҟәо далагет ԥсыӡкра. Ҽнак еицны инеин, аҵәгәыр анылҭадыршә, идууз ԥсыӡк ркит. Аӡы ацарҭа илахан, аԥсыӡ ласкьаганы аԥаҩ илықәрыжьын, ахәыҷы днадыртәаланы, сгәылацәа аазгот ҳа дцет. Ани аԥсыӡ анԥсуа аҿы амраҳаои, аҿы араҳацыԥхьаӡа, ахәҷы ирыцҳашьан иуаԥшыҵә ала аҿы аӡы лҭеиҭәо, аӡы ҭеиҭәацыԥхьаӡа, аԥсы ҭало, ибалыбаҭо аӡы илалаҳан, аӡы иагит – аԥсыӡ цет.
Аб игәылацәа иман данааи, ахәҷы дтәоп, аԥсыӡ ыҟаӡам.
– Аԥсыӡ абаҟоу? – иҳан, – Аҿы анараҳа, ирыцҳасшьан, аӡы асыржәын, ицеит, – иҳәит. – Аит, ҳхы зланыҟәаагашаз ҳԥыхьашәан, уара аума ҳзуут! – иҳан, иҷкәын дипҟет.
Данипҟа, иҽирҟьалан дцет. Аб игәылацәеи иареи аҩныҟа иааит.
Ахәҷы дҟьалан адәы дықәын. Дыснеиуаз, хәымҿханк, цҳакы аҵҟа аӡә дтәоп дыхәҳахәҭуа.
– Уара уакәын сыззыԥшыз, – иҳәит ани ихәҳахәҭуа, – абра уааины хәҷык усыдтәал, уареи сареи ҳаиҩызцәазароуп, – иҳәит, – иҳауа еиҟраны еицаҳшот, – иҳәит.
– Уара утәы сара сусс иалои? – иҳәит ахәҷы.
– Мамо, – иҳан ахәҳахәҭҩы, иахьа мааҭк ирҳар, абжа ииҭот, ахәҷы дидкылан димоп.
Ус исааиуаз акәымкәан, ҽнак абри ацҳа иқәсны ицот ауаа рацәаҩӡаны. Ари ихәҳаахәҭуаз дҩыхәнан, – Шәабацо? – ҳа дҵааит.
– Абра, – рҳәит, – ҳак иԥҳа лмацәаз хшьуп, дагьҿаҳауп, дагьдагәоп лара. Ихысны, амни амацәаз кыдзхыз, амал лыцҵаны дииҭот ҳа ҳаҳан, убрахь ҳцот, – рҳәит.
Аҟыԥҳәа дҩалбаан, – Ара утәаз саанӡа, ухәҳахәҭла, абрахь ауаа џьа ицот, саргьы сцот, – ҳа еиҳәан ани ахәҷы, иаргьы дрылалан дцет.
Иалухи, зегь аххысуаз, амни дхысын, икыдихт амацәаз. Амацәаз анкыдих, аҳ ииҳәаз усгьы иҟаиҵон, ҩ-падводк аҽқәа ҩаҵакны, рызна ахьы лақәҵаны, иԥҳа – дагьҿаҳауп, дагьдагәоуп – илыцҵаны дииҭеит.
Даашьҭихын, диман дааит ахәҷы иҿы.
– Саанӡа ухәҳаахәҭу? – ҳа диазҵааот.
– Ааи, – иҳан, мааҭк аҟра ирҳахьан, абжак ииҭет.
– Уара, абзера ҟаҵаны аӡы иоуҭар, иагом ҳа рҳәот, иуаҳахьома? – ҳа
диазҵааит.
– Ааи, исаҳахьеит, аха изакәу сыздырӡом, – иҳәит.
– Изакәу убриоп, – иҳәит: – Сара шәара сышәкын, уаб сишьуан. Сыԥсуа саналага, аӡы суржәын, сеиқәурхеит. Аҭак ҟасҵот ҳа сашьҭан, сахьӡет, – иҳәит. – Ари аӡӷабгьы деиҟраны деиҩаҳшот – лыбжак уа иутәуп, лыбжак са истәуп. (Ари аӡӷаб егьлаҳуом, дагьзцәажәаӡом.)
– Лыжәҩа кы, – иҳан, лыжәҩа ахәҷы ииркын, егьи лыжәҩа иара иааникылан, иҟама ҩҭихын, – Лхагәҭаҵәҟьа сласны аҽыҩҳәа деиҩысхот, – иҳан, иҟама дҩахан, ас анааҟаиҵа, дшәаӡан, дыҳәҳәеит ари аӡӷаб. Даныҳәҳәа, – амаҭ лҿан, дарцәажәаӡомзт, илнарҳәаӡомзт, амаҭ ҩалҿҟьан, иҩны иандәықәыл, – Аа, сашьцәа, сшәымшьын! – лҳәит адунеихаан имцәажәацыз.
Дыҩн амаҭ длашьҭалан, иҟәаҟәан илкаижьт. Даагьежьын, – Аӡӷабгьы дыцқьоп – дагьҿаҳам, дагьдагәам, – иҳәит, – рыҩпадводк рызна ахьгьы уара иумаз, аӡӷабгьы уара думаз, – иҳәит. – Абзиара иҟауҵаз аҭак ҟасҵит, уареи сареи шьҭа ҳаимҩалам, сахьатәу сцот.
Ани аҷкәын ҩ-падводк рызна ахьы иоут, иӡӷаб даашьҭхны аҩныҟа дцет.
Ашәарыцаҩ ӷәӷәа дыҟан. Иҩызеи иареи еицәажәеит: «Уаԥхьа снеир, анышәынҭраҿ сыԥшуеит, саԥхьа унеиргьы, убра уԥшы». Қәылара ицот џьара. Ашәарыцаҩ миллионла арахә имоуп, аха афара дақәиҭым. Верск аҟара бжьаны атәыла бгеит: ҳәҳәароуп, ҟаароуп, алақәеи ауааи реибаҟырҿыбжь уқәнаргылом, акәыкәу-акәыкәуҳәа иҳәҳәот, еибарҳәаганы иаауеит.
«Иҟалазеи?» – иҳәан, ашәарыцаҩ ишәақь ааирхиан, анышәынҭра дааҭысын, дыԥшуп. Данԥшы, иаша аӡә даҿазза абга аауеит. Аҵықьҳәа дааихсын, абга ишьит. Дааизар – аҩсҭаа иԥа.
– Узусҭада уара мцахәыцәа? – иҳәан, – Аҩсҭаа иԥа соуп сара, – иҳәеит. – Нас, арҭ иушьҭоу зусҭцәада?
– Сабҵәҟьа дыҟаӡам, џьара дцеит, сабду иоуп исышьҭоу, – иҳәеит, – амал-ашьал – иауҭаху зегь уиҭот, аха иумган, уи уара иузеицәоуп.
– Нас, сзыҳәои?
– «Смал афара сақәиҭзаат» ҳәа иаҳә, – иҳәеит.
– Смал са истәыми!
– Иутәӡам, аҩсҭаацәа иаҳтәуп умал, – иҳәеит. – Абри хаҵа, уара
сеиқәурхеит, амзар – иуасҳәозма. Сабду иуиҭаӡом умал афара, аха иумуӡар, уақуиҭитәуеит.
Иабду иԥаҵа асаара ишьҭасуеит, дааит.
– Уеиқәзырхада уанаџьалбеит? – иҳәеит.
– Аа, абри игылоу ашәарыцаҩ, – иҳәеит. Дгәыдикылт-дхыдикылт.
– Уаала, ахьы усҭот заҟа уҭаху, – иҳәеит. (Изымҭода аҩсҭаа ахьы!) – Исҭахӡам сара ахьы, – иҳәеит.
– Нас, иуҭаху саҳә, – иҳәеит.
– Смал афара сақәиҭзааит! – иҳәеит.
– Умал уара иутәуп, умцахә ыцәааит! Ахьы усҭот! – иҳәеит.
– Смал сақәиҭзааит! – иҳәеит.
Ианимуӡа, абду ддәықәлеит.
– Иҟоуҵои уара, сабду? – иҳәеит аҩсҭаа хәыҷ. – Сеиқәзырхаз имал
афара дақәиҭтә абааԥсы, иара иакәымзар, абга сафон! – иҳәеит.
Абду даагьежьын: – Аи уара, смоҭа, иумуит. Умал афара уақәиҭзааит
иахьарнахыс! – иҳәеит.
Ашәарыцаҩ дҩагьежьын, анышәынҭра деиҭанҭатәеит. Арахә
рӷьычра ицарцоуп. «Меҳ, абра сызҭатәои уара, аӡәы сишьуоу сеидру; ҩышә жәы сымоуп, ҩышә камбашь сымоуп, џьма зықь сымоуп – ари сфарауеи! » – иҳәан, дҩагьежьны даан, имал ахь дхынҳәит, аҳ иеиԥш акрифо дҟалеит.
Ҭаҭхыр ҳәа хаҵа ӷәӷәак дыҟазаарын. Иара дыҟамкәа ақыҭараҟны ак амҩаԥгара азин рымамызт. Уаа-шәҩык рзыҳәан ҳәа дахьтәогьы дгыломызт.
Ҽнак еизара дук ыҟан. Зегьы ршьапы иқәгылан иԥшуан Ҭаҭхыр даауеит ҳәа. Ҭаҭхыр игәыжь дақәтәан даакылсит, иҭыԥ идыруан – днеины днатәеит. Иааигәарагь хар змамыз ракәын абжьааԥны итәалоз, аха уажә ус акәӡамкәа, ҭаҳмада хәыҷык днаиватәеит. Ҭаҭхыр ари днаихәаԥшын, ихьымӡӷишьеит – иҟамч ахәы днахарԥаны дынкаижьит. Аҭаҳмада дҩагылеит иԥсы аниоугәышьа, Ҭаҭхыр иахь ихы наирхан, – Ее, Ҭаҭхыр, са сҟны уӷәӷәоуп, аха уӷәӷәашьа убарын Уаԥс қыҭа уцар, – иҳәеит.
Ҭаҭхыр ашырҳәа дҩагылан, – Агәыжь шәаах! – ҳәа ибжьы нарықәиргеит. – Исҭоубоп убра иҟоу еилымкаакәа сшымаара! – иҳәан, аизара ааныжьны иҿынеихеит.
Ҭаҭхыр гәыжьла акыр мза дныҟәеит, дҵаауа-дыԥшаауа, ииулак Уаԥс қыҭа далалеит. Нхарамшын, ауаа ацәаӷәара иаҿын. Дааҭгылан даныӡырҩ, «ор-хьи, дәи-ашь» ҳәа аӡә ибжьы иаҳаит. Абри зыбжьы иаҳаз иахь иҿынеихеит, иарма напи иарӷьа шьапи ҩоуп, ацәмаҭәа икуп, дыԥо дашьҭоуп. Акәаҭана иаанарҳәуа анышә аҽы захысуам. Дааивалан, – Уа бзиа ууит! – ҳәа ибжьы иргеит.
Шьурҭгьы дихамҵгылакәа дцәаӷәо иҿынеихеит. Ари Ҭаҭхыр иааицәымыӷхан, ацәаӷәаҩ дакәшан данааиуаз «оо-реи» ҳәа икамбашьқәа ааникылан, ибжьы ширгац иҿацаӡа, – Уа, бзиа ууит! – иҳәеит.
Ицәаӷәоз аинвалид гәаҟ, ихы дааҩахан, днаихәаԥшын, – Усыдызцалазеи, аччиа?! – иҳәан, ашырҳәа иҷын иаадәықәиҵаз – иҽгьы иаргьы анышәгәал инаҵеиҵеит, иара аусура далагеит.
Уи аамҭазы иԥҳәыс, шьыбжьон, ихәы лыман дааит. Икамбашьқәа ааникылан, днатәан крифеит. Иԥҳәыс лҿаныналха, – Абна анышәгәал ак аҵоуп, ибыман бца, ахәыҷқәа ирзыбгап, – иҳәеит.
Анышәгәал иааҵылхын, илыман аҩныҟа дцеит. Лхаҵа ихәы злаалгаз асаара лхы иқәыргыланы дышнеиуаз (уа иануп игәыжьгьы иаргьы), – инапы наирххан, махәык дамҵасын икит. Иԥсы аниоугәышьа, игәыжь длақәтәан, ашырҳәа иҿынеихеит.
Ари дышцаз анылба, ашырҳәа аладахьы ацәҟьа лҳаит, аҩадахьы дааиасын, «аӡы» калҭәеит; игәыжьгьы иаргьы аашьҭнахын, ацәҟьа иакит. Иаамылхын аҩныҟа иаалгеит. Дахьааиз ашәындыҟәра иҭалҵеит.
Ахәылбыҽха лхаҵа аинвалид иԥсы иман дааит. Кранифа-кранижә ашьҭахь, – Бара, абра иаабгаз дысзааги, – иҳәеит.
Ашәындыҟәра аалыртын, игәыжьгьы иаргьы иааизцәырылгеит. Диазҵаауа иҿааихеит: – Усзаазгазеи, иуҭахузеи ара? – ҳәа.
Ҭаҭхыр иҭоурых зегь изеиҭеиҳәеит – ақыҭан дышхаҵа ӷәӷәаз, ииаиуа уаҩ дшыҟамыз, аҭаҳмада изиуз, нас еиҳәаз. Данаалга, – Уӡырҩла, сара иуасҳәап ажәабжь, – иҳәеит аинвалид. – Сара сыбжаҟам, синвалидуп, сшыҟо убоит. Санеибгаз, саныҷкәыназ сышԥаҟаларыз! Усҟан шәҩыуаак аишьцәа ҳаҟан, Нарҭаа ҳакәын ҳара. Ҳашәҩыкгьы ҳабџьармаҭәа ҳаман ашьха ҳцеит шәарыцара. Ҳара иаҳиааиуагьы дунеи акыҟоуп ҳәа ҳаҟамызт. Акаҵәара ҳхалоны, дгьыли-жәҩани уаҩы иааизымычҳауа амшцәгьа ҟалеит. Зшьап иқәгылаз ҵла нымхеит, аԥша бааԥс ҵысит, акырцх иауаз аӡә иаҟара акапануан. Ҳаилагьежьуан хьымӡӷ зымгацыз аишьцәа, аха иҟалаз ҳа ҳзы шакәыз еилаҳкааит. «Ахьымӡӷ аагот» ҳҳәан, ҳаԥ дуӡӡак аабан, игәаҩаӡа, ҳашәҩык ҳҭалеит. Кыр иныҟәоз ауааԥсақәа ҳнышьҭалан ҳацәеит. Ҳара ҳааигәара арахә иман хьчак, дыхьчозаарын. Ирахә иман данаагәарла, крыфан-крыжәны ирахә ааилырганы, икәахьча каршәны дыцәеит. Ахьча имазаап ла дук. Ауха ишышәарыцоз, ҳашәҩыкгьы ҳазҭаз аҳаԥаҿы иааит. Егьи, ҳара ҳазҭаз ауаҩ ихыбаҩ акәзаап. Ала абҩа иазгаган, инышьҭасын, абаҩ аҿыҵакны иаашьҭыхны, ахьча иҿы иаатәеит. Ашьапқәа рыбжьара ибжьанакын, абаҩ ишацрыхоз, ахьча даанарԥшит. Абаҩ аамихын, «схы лаҟәуп» иҳәан, ихы илаҵеиҵеит, икәахьча иқәыршәны дҭахәхәа дыцәеит. Уи аамҭазы ҳҿыхан, уаа-шәҩык ҳшыкьыбжь ахьча даанарԥшит. «Анцәа уирапкааит, ашышкамс зҭаз абаҩ шԥасзааугеи!» иҳәан, илабашьа
иахарԥаны иахьынкаижьыз, сашьцәа ԥсит, сара сыбжаны саанхеит. Уаргьы ақыҭаҟны схаҵоуп ҳәа атәыла урбгоит. Саргьы сзакәу убоит, ахьчагьы, алагьы закәыз убоит.
Ҭаҭхыр дҩагылан аҩныҟа даауеит. Убри инаркны «сыӷәӷәоуп» ҳәа аҽхәара даҟәыҵит.
Ажәытә аҳ иԥа Чамаз ҳәа дыҟан. Арашь иман, дақәтәаны амшыннырцә Аҭелегәыӡ иахь дцон. Аҭелегәыӡ иахь иқәлаз аҽы-уахьад дыршьуан. Аҳ иԥа Чамаз уахь данықәла, аҽқәа рыкьыркьырбжьы анҵысы, ақьақәақәа дыркын, ишеиқәԥоз, Аҭелегәыӡ дашьит.
Быжь гәашәк ахьҿаз арашь ҭакын, аџыр афон. Аҳ иԥа Чамаз амшыннырцә данцоз иԥҳәыс лцәалтәымкәа дыҟан. Иара уахь дҭахеит, ибаҩгьы уахь инхеит. Ахәыҷы мшызҳа изҳауа, ҵхызҳа изҳауа, ахи ахәымпали шдәықәиҵоз, ԥҳәыск аӡы таны лыԥҳал ахьгылаз иаахан, иԥнаҽит. «Аи, уаамӡаат, уара сыԥҳал анԥуҽуаз уаб дызшьыз ишьа ууруазеи!» ҳәа ламхаҳәеит. Ари иаҳаит. Аҩны дааит.
– Сан, амла сакуеит, акацхыра мгьал сзыӡ, – ҳәа дикит. Акацхыра мгьал анылӡ, ишцаз лнапы лақәикын икит. – Аа, сыблит! – лҳәеит.
– Мамоу, саб дызшьыз сабҳәароуп! – иҳәеит.
– Уо, уара рыцҳа, уаб дызшьыз уабаихәо! – лҳәеит.
– Исаҳә!
– Уаб ирашь абра иҭакуп, быжь гәашәк, быжь цаԥхак рҿоуп. Уи
дызшьыз амшын нырцә инхо Аҭелегәыӡ иоуп, уи уара уабаихәарҭо, – лҳәеит.
Иан даалԥырҵын, быжь гәашәк ахьҿаз быжь цаԥхак аалымихын, арашь аҟны днеит. Даннеи, «аӷәырҿ-аӷәырҿ» ҳәа аџыр афо иҭатәоуп. Ҵаҟа дышьҭалан, ашьҭахьтәи ашьапқәа дрыгәӡит, нас аԥхьаҟа диасын, аԥхьатәи ашьапқәа дрыгәӡит.
– Саб дахьԥсыз уара иудыруеит, сга, – ҳәа дацәажәеит арашь.
– Сыҭганы акәадыр сықәҵа, – аҳәеит арашь.
Иҭганы акәадыр ақәиҵет. Днақәтәеит. Жәҩангәыла арашь ԥырны
ицеит дсаабуазар аҳәан, абӷа даабит, дагәаԥхет.
– Иуура удыруама, мшын-нырцә ҳнеиует, аха уаҟа уаҩ деиқәдырхом, ахәырџьын азна аҵла ырԥсасины исыдҳәал, амшын-нырцә ҳанырлак, ақьақәақәа ҳгәарҭот. Ҳгәарҭаанӡа, аҵла исыдҳәало аԥслымӡ аҟны илажь, амра анақәшлак, сара сбылгьот.
Абылгьара ишаҿыз, ақьақәа игәанаҭан, иааит. Аиқәԥара иалагеит…
Ҷкәынак ԥҳәыск дааигон, аҭацаагацәа рҽеиқәыршәан ицеит. Аҭаца дрыман иаауеит. Мҩабжара иааиуаны, ԥшак аӷьны иасын, аҭаца лхы агәақьҳәа ак ақәҳазшәа ихьанҭаӡа иааҟалеит.
– Унан, исыхьзеи бара, схы ак нҭаҳан, ихьанҭыџьӡа иҟоуп, – лҳәеит.
Илҳәаз лылахь иаҳәеит: – Унан, аума сыхьит, исҳәо зегь сылахь иаҳәот! – лҳәеит. Аҭацаҩыза длыҳәеит: – Абри исыхьыз аӡәгьы иабымҳәан, ҳабжьара инхаат, – ҳәа.
Аҭаца дааргеит, ачара еиҵҳәаны ируит. Лара – ахазына, анцәахша лоуп, ланхәеи лабхәеи рҿы дцәажәаӡом. Ахшара лоуит – аӡәы, ҩыџьа, хҩык, аха дцәажәаӡом. Дҿаҳаз џьыршьеит.
– Иҳацәажәо, иҿаҳам ҽаӡә даага, – ҳәа иарҳәеит ани аби рыҷкәын.
Ларгьы дақәшаҳаҭхеит. Аԥҳәыс диҳәеит, дааигеит. Ачара адырҩаҽны анхәа амгьал лӡырц аԥлакь ақәылҵеит…
Лхаҵа ԥҳәыс дааигаанӡа, лчымазара лхәышәтәырц дашьҭалеит. Ҭакәажәык лҿы дцан, лхы еиҭалҳәеит. Дцәажәацыԥхьаӡа лылахь лыццәажәон.
– Ари мариоуп, исхәышәтәуеит, – лҳәеит аҭакәажә.
– Убри сзыбхәышәтәыр, ибзыҟасымҵо ҳәа акгьы ыҟам, – лҳәеит.
– Бцаны чысхәыс иҟоу зегь ҟаҵаны ибыманы баауеит, – лҳәеит. Илыман дааит. Даашьҭыхны, лыфатәгьы ларгьы бна тоурак аҿы, дәҳәыԥшк ахьыҟаз, даалгеит. Адәагәҭа, ар рымца злеиқәуҵара амҿы еизганы, амца еиқәырҵеит. Аҭакәажә даалаган, чысхәыс иҟаз зегь амца иаакәыршан илыргылт.
– Бааи, ара, – лҳәан, лыхәцә аалкын, саанцыԥхьаӡа лхы адкылан, – Иф, нан, иф, нан, – ҳәа дакәшо дышнеиуаз, асатлашь зныз асаан аҿы даннеи, «иф, нан» ҳәа лхы анаанылкыла аамҭазыҳәан, лхы иҭаҳан иҟаз, ахьаԥарч асахьа аҭан ак еиқәаҵәаӡа асаан инанаҳалан, «ҟылԥ-ҟылԥ-ҟылԥ» ҳәа асатлашь афара иалагеит.
Аҭакәажә асаан ишаныз иаашьҭылхын, агәақьҳәа амца агәҭа илалажьын, аҿҿаҳәа илеимгәабл ицеит.
Ари аԥҳәыс лхы иккаӡа, дласӡа, анкьа дшыҟаз еиԥш дааҟалеит. Дцәажәеит, деиҭацәажәеит, аха акгьы лыцнаҳәаӡом лылахь. Аҭакәажә длыҳәеит иҟалаз аӡәгьы илалымҳәарц. Иааимпит. Аҷҷаҳәа дцәажәот, хьаа лымам, баа лымам.
Лхаҵа ԥҳәыс дааигот, амаҵ луеит, аха лыҩны дцәажәаӡом. Ачара руит, еилгеит.
Анхәа аԥлакь ақәылҵеит амца.
– Нан, сааиаанӡа иӡуазар, аԥлакь ақәх, – ҳәа лалҳәеит аҭаца ҿыц.
Иӡит, иақәысхып лҳәан, леипкала аԥлакь лкит иақәылхырц. Иблит леиԥка. «Уу!» лҳәан, леиԥка ааулыжьын, иахьыблым аашьҭылхын еиҭалкит аԥлакь. Уигь блит. «Уу!» лҳәан, иахьыблым еиҭалкит. Убри аамҭаз ани аҭаца ашә даалагылт. Деиқәыблаа дгылоуп аҭаца ҿыц. Дшанхан, – Унан хса, избо закәызеи! – лҳәан, лыбжьы рдуны лабхәараа ираҳартә даацәажәеит:
– Ари шыци,
Бари шыци,
Баба шыци,
Башыц гыди,
Шьоуардыни,
Шьоуарбақьи,
Хабыжьҩынтәи,
Бариҳаш! –
абриаҟара ахшара сымоуп, аха макьана санхәеи сабхәеи рҿы сымцәажәацызт, бара иахьа сбырцәажәеит, сыла иабо закәызеи!
Лыбжьы заҳаз ланхәеи лабхәеи ыҩны иааизар, ашана рыла иабеит: рҭаца ҿыц лкалҭ кылблаа икажьуп, рҭаца ҿаҳа аҷҷаҳәа дцәажәо дгылоуп. Игәырӷьеит рхы агарҭа рмоуа аҟынӡа. Ажәлар еизырган, иддырҳаит абриаҟараамҭа рҭаца дымцәажәацызт, – ҳҩашьан, дҿаҳауп ҳәа ҽаӡә дизааҳгеит, уи дзакәу жәбот.
Аҭацеи аҷкәыни лыман аҭакәажә. Аҭаца, – сычмазаҩуп, – лҳәан, дышьҭалеит, сыԥсуеит лҳәеит.
– Банаџьалбеит, ибзааурызеи? – рҳәеит.
– Ахәшә ыҟоуп, хәарҭа шәзаҭом амзар, – лҳәеит.
– Изакәызеи?
– Исҳәом, – лҳәан, аха аҵыхәтәаны, – Уан лгәи лгәаҵәеи шыԥхоу
иааганы абра иадуҵар, атыхҳәа сҩагылоит, аха ари уара иузыҟаҵом, – лҳәеит.
Ари ланхәа дылҭахым, дҭалырхар лҭахуп. «Дажәхьеит шьҭа сан, ари дҿоуп, дыҟаз», иҳәан, иан диман дцан, абнаҿ дишьит. Дааирҟьан, ишцаз лгәи лгәаҵәеи ааҭӷәыцәаан дыҩт. Еимаада дыҟазма иара амцахәыцәа, дшааиуаз, қәыцк ҿҟьаны, иҵыҳәҳәо иҟан, абра дахаԥалеит. Данахаԥала, «ҟыҳ» иҳәан данааҭрыс, «аа, нан, нан!» аҳәеит иикыз агәи агәаҵәеи. Дыцәан изшеит, иакәым шыҟаиҵаз ибеит. Даахынҳәын, иԥҳәыс иаалгәыдҵан дишьит.
Хҩык аишьцәа аҟан, иҳәеит. Ахҩыкгьы ԥҳәысҳәара идәықәлеит иҽыжәлан. Ишнеиуаз, такәы инаскьахьан, аҳәыҳәқәа хԥа ақәтәан ирбеит. Иреихсит. Ианреихс, ҩыџьа аӡӷабцәа рымҵаԥалет, аӡәы адаӷь имҵаԥалет – аиҵбы.
Ихынҳәит аиҳабацәа аҳәса анроу, аиҵыбгьы дхынҳәит. Иҟама ааҭиган, ари адаӷь ԥиҟҟан, икеиԥсет, аха дышцоз – даахьаԥшзар, иҽ абӷа иқәтәоуп – иԥсуам, иӡуам. Иҽы абӷа ишықәтәаз аҩны данааи, астол иқәтәет инеин, алақәа ҟәазӡа. Иқәԥиҟан, иршәны икеиԥсан, еиҭа убра ишықәтәаз ибет. Нас даҟәыҵит.
Иашьцәа рыҳәсақәа раҳ лакәзаап абри идаӷьны иҟоу. Лара аиҵыбы дылгәаԥхазаап, ддаӷьны лҽыҟалҵет, лаҳҭыԥҳәысцәа арҭ иашьцәа ирылҭет. Иара дындәылҵны данцалакь, абысҭа уны икәаԥӡа, аҩны ԥссаны, ааҵрақәа ԥссаны, ацыфа рхианы иқәшәо далагет. Адаӷь ара иқәтәоп. «Уара абри ҟазҵозе, абысҭа уны сара ахаан исымфац?» – иҳәан, днеины ацәардаӷәы дцәыҵалет, иҽиӡет «абри ҟазҵо збот» ҳәа. Дшыҟаз, абри адаӷь-цәа дааҭыҵын ԥҳәызбак, лыхцәы лшьапаҟынӡа инеиуа, – ԥшь-ԥарак ахцәы лықәуп, иҳәеит. Дгьежьуа дааҩналет аԥҳәызба, амреиԥш дкаҷҷот. Ачуан лыман дцан, иӡәӡәаны, аӡы ааганы икналҳаит. «Фархьқәак аазгот» ҳәа данындәылҵ, дҩаҵҟьан иара адаӷьцәа наган амца иақәижьит.
Данааҩнала, – Узырццакызеи уанаџьалбеит! – лҳәеит.
– Иҟасҵеит, – иҳәеит, – избанда…
– Иҟоуҵет, аха уа узы ихәарҭам, – лҳәеит.
Ишыҟаз, арҭ иашьцәа игәаӷ шьҭырхит: «Хәуцәас илымаз ҳа
иҳалҭет, лара аиҵыб иахь дцет» ҳәа.
Рқыҭаҿ инхо аҳ иҿы аизара аҟоуп. Ус иарҳәеит иашьцәа аҳ:
– Уара уаныбзиаз убысҟан акәын: ашьха иҟоуп абынҳәа, жәаҩа
шьарак аҵоуп, убри ааган уашҭа иҭазар илеиҩеиуа ашьарқәа аманы, убысҟан акәын уара аҳ ҳәа уаныԥхьаӡаз.
– Иаазгода ари?
– Иаазгода-да, ҳашьа иааимго, – рҳәеит. (Игәаӷ рымоп, дазлаԥырырхша иашьҭоп.)
Диԥхьет ари аҳ.
– Абрагь, абрагь иҟо аҳәа ааугароп, мамзар усшьует, – иҳәеит.
– Исылшар убап, – иҳәеит, илахь еиқәышьшьы аҩны дааит.
– Иухьи, улахь еиқәупе? – лҳәан, – Аҳ абас-абас сеиҳәет, – ҳәа
леиҳәеит. – Оо, убриазакәын изуасҳәоз адаӷь-цәа амца иақәумыжьын, макьана аамҭа гала ҳәа! – лҳәеит.
Длатәан ари аӡӷаб, адырды аашьҭылхын, дхахо, дхахо акәик ду ҟалҵеит, арахәыц илыркәаркәашьеит. Абри арахәыц убыс илхахеит – лара лҭаацәа ахьынхоз аџь гылазаап, ихжәаны иҟоуп, абри аџь ашьапаҟны инеиртәы, нас инҵәартәы. Абас илхахазаап абри. (Избанда ари адырра лымами!) Длатәан агәашь иадылҳәалет, аҩн аԥхьа. Илыршәит.
– Абри, – лҳәеит, – уашьҭалан уцала, ашьшьыҳәа иара цот абнақәа инарылс-аарылсуа, уахьӡартә.
Ашьжьымҭан амҩа дықәылҵет акриҿаҵаны. Ахәылбыҽха днадгылт аџь – ишәпаӡа, ихжәаны игылоп. («Убра уаннеилак, – лҳәеит, – улаба рхха уас, – лҳәеит, – абри анаанҵәо». Аџь ашьапаҿы инҵәот.) Бноуп ара, дшәеит, аха иҟаиҵоиз. Илҳәаз ҟаиҵет. Атахҳәа данас, – Аа узыргәаҟуазеи, нан? – лҳәан, ианхәа дааҵыҩрит аџь ашьапы ааҵҳәаны.
Егьи, уа аподвал амазаап, анышә иҵазаап арҭ, ҽынлеиԥш иҟазаап убра.
«Уаала», – лҳәан, длыман дцет.
Нас ажәабжь леиҳәеит.
– Уи уара умшәан, – лҳәеит. Акриҿаҵаны дышьҭалҵеит.
– Ашьжьымҭан, – лҳәеит, – акалаҭ иҭаҵаны иааганы, убра аџь
ашьапаҟныҵәҟьа исыргылот сара, – лҳәеит.
Ианаацәылашоз дцан, абынҳәа кны ашьарқәа жәаҩа шаҵоу, акалаҭ
ахы ак аакәыршан, аџь ашьапаҟны илыртәеит: – Иуман ушиашо ашьшьыҳәа уца, – ҳәа ддәықәылҵеит. Иман аҳ иҿы дааит ахәылбыҽха. «Ҟоҳ, ари дуамазаап, иасҳәар, иага ҟаиҵап!» – иҳәеит аҳ. Аҳәа агәара азыҟаиҵет ари аҳ, аԥацәеи иареи убра иҭоп, акраҿеиҵот, акраиржәует.
– Уаҳа илшозеи шәашьа иааигарц, – ҳәа дразҵааит аҳ еиҭаннеи арҭ иашьцәа. Ус иарҳәеит: – Адыди амацәыси аҵықьҳәа ихысуа уашҭа иҭазар, уара иуҭахым ауаҩы иеихсны дашьуа иҟалар, – убасҟан акәын уанаҳхоз ҳәа.
Дааиԥҳьет дырҩегь: – Адыди амацәыси ааганы сашҭа иҭоуҵот! – ҳәа иеиҳәет. Иааицәымыӷхеит, аха егьизҳәом, ацкы иҳәар, аҳ дишьуеит.
Дааит.
– Иуеиҳәазеи? – лҳәан иԥҳәыс, – Абас сеиҳәеит, – иҳәеит. Адырҩаҽны ашьжьымҭан криҿаҵаны, – Абри арахәыц уашьҭаланы, иахьынҵәаз унеины аҟыгәҳәа аџь ашьапы уас, узыргәаҟуа убра иуоует, – ҳәа иалҳәеит.
Афырҳәа иҿылеихан, ахәылбыҽха днеит, ианаацәылашоз идәықәлаз. Аџь ашьапы данас, дааҵыҩрит ианхәа дырҩегь.
– Аа, узыргәаҟуазеи, нан? – лҳәеит.
Длыман дыцеит дыҵалан алада. Ауха криҿаҵаны дышьҭалҵеит. Ашьжьымҭан криҿалҵан, длыманы аџь ашьапаҿы днеин, ачамадан ацаԥха наҭаны, адыди амацәыси ҭартәаны илыркит.
– Иуасҳәо уаҳауо?
– Аа?
– Ацаԥха умырҵысаат, – лҳәеит. – Аҳ иҿы уаннеилак, «иуҭаху
ууаажәлар зегь еизганы, астол уашҭа агәҭаны иргыланы, нас иаарты» ҳәа иаҳә, – лҳәеит.
Апҟаҩҳәа иҿааихан, иман дшааиуаз, ус игәы иаанагет: «абри аасыртыпи да, ишыҟоу збап» ҳәа. Ианааирты, аҵықьҳәа ихысын, дԥыххаа, ԥыцхьа-ԥыцхьа дҟаҵаны ицеит адыди амацәыси. Анахь ианхәа дыҩит, арахь иԥҳәыс дыҩит дгәарҭан. Дааибырҭеит. Ахәыц ыҵырхын, иаҳә рдрит. Адыди амацәыси ачамадан иҭаҵаны ирҭеит: – Шьҭа иумырҵысаат абри! – рҳәеит.
Афырҳәа аҳ иҿ дааит иман. Аҳ иеиҳәет: – Уҭахыра, ууаажәлар еизганы, астол ашҭа агәҭаны иргыланы, унапала ацаԥха аарты, – ҳәа.
Адырҩаҽны аҳ иуаажәлар адырра риҭеит. Еизеит. Астол иргылеит. Аҳ ажәабжь реиҳәеит: «Адыди амацәыси хысуа, иҽырбо сашҭаҿ иҟалот» ҳәа.
Ацаԥхагьы ааиртит абра игылаз ауаажәлар зегь ԥыххаа иҟаҵаны, аҳгьы дыҟамкәа, уаҩ дыҟамкәа, зегь аақәхны, адыди амацәыси наҟ ицеит. Иашьцәагь уа иналахәаша ицет. Усҟан иара аҩны дтәан – акгьы имыхьӡет.
Ари иԥҳәыс арҭ рыҳәсақәа лмаҵуцәа ракәын, днеины, идәылцан арахь иаалган, хәуҩцәас иҟалҵеит, ԥыхьа ишыҟаз еиԥш.
Иаха уахь сыҟан, иахьа арахь сааит.
Хҩык аишьцәа аҟан. Ҩыџьа шәарыцацәан, ашьхацацәан. Аӡәк дыцәгьаӡамызт, аха дуаҩаашьан, дахьтәаз агылара ицәуадаҩын, ацәажәарагь дацәаашьон. Абри мчыла дрыман ашьха ицет. Мчыла дыргылан, ак идырҟаҵо-егьиуа ишыҟаз, мышкы днеин, қыд дуӡӡак шьҭан, дықәтәет. Анахьынтәи арҩаш хыҵны иаауа иалагет.
– Уара, уқәҵ, улбаа уанаџьалбеит, уагот арҩаш! – рҳәеит.
– Мамо, абра сшықәтәо сылбаанагар сҭахуп, – иҳәеит.
Егьи, иҿаҳәатәы ҟалозаап, иара издырӡомызт. Ари ақды дшықәтәаз
даман ицет. Иахьиҳәаз дылбаанаган, дықәлан дшааиуаз акәымкәан, амҩаҟны даныԥшы, аҳ дынхон, аҳ иԥҳа хыхь дықәгыланы лхы
шылҿышуаз дибет. Амни дигәаԥхет. «Ҳаи, шьыри, са сыла лцәалтәымкәа дыҟанда!» ҳәа игәы иаанагазаап. Лцәалтәымкәа дҟалаҵәҟьазаап лара. Аҳ иӡӷаб дҳәаны дтәан, лыҿҳәара ааит, дырго ианалага, ари дрызцәырымгеит.
– Иҟалеи, бзықәшәеи? – иҳәеит аҳ.
– Акаасыздырам, – лҳәеит.
– Ак бзымдыркәан иҟалома, сыбшьит! Иҟалазеи, бызҭашәазеи?
– Ак сыздырам.
– Ибзымдыруазар, ибзиоп, – иҳәан, – сычмазаҩхет, – ҳәа реиҳәан, иааз аӡӷаб лгацәа дәықәиҵет.
Лыҿҳәара ааит аӡӷаб, аҷкәын длоут. Ахәыҷ хәыҷык дцәажәо, дныҟәо
даналага, иабду, аҳ, ус ихәыцит: «ажәлар еизызгап абра, ахәыҷ ила иаб дсыԥшаап» ҳәа. Уаҩытәыҩса дынмыжькәа уа иуаажәлар зегь еизигет. Амни ахәыҷы аҵәа ҟаԥшь ииркын, уцаны уаб иаԥхьа иқәҵа ҳәа иеиҳәет. Ахәыҷы деимдет, деимдет, деимдет – ажәлар зегьы дрылсит, иаб данимба, иҵәа иман дааин, иабду ииҭет.
Дхәыцын аҳ: ачычиа дагын, даагатәуп иҳәан, дырҩегьых ажәлар еизиган, ани дааиган џьара дцәыҵаиртәет. Ахәыҷы аҵәа иҭан данрылеиҵа, аҳ иуара зҭахқәаз ыҟамзыз, «са исыҭ, са исыҭ» ҳәа иазҳәақәозгьы ҟалеит, аха имукәа амни ачычиа иаԥхьа инықәиҵазаап.
Аҳ дхагахеит «исыхьызеи?» ҳәа, даара хьаас иҟаиҵет. Уаҳа анизымхәыц, ахәыҷгьы, аӡӷабгьы, ани ацәыршәагагьы, аиашьык ду ааҟаиҵан, амшын иеиҭет.
Абри аӡӷаб данҭалоз, аҵәа шьҭылхзаап ирацәаны. Иахьҭаз ус иалҳәозаарын – уажәшьҭа гәҩарас иҟалҵет абри акы дшалаҟаз аҟара:
– Уара уанаџьалбеит, џьара ак уҳәарауазеи – иуҳәо ҳаӡхнагартәеиԥш, – лҳәон.
Заҟаамҭа дыхҭакны длымаз сеидру, аҵыхәтәаны, – Ҵәак сыбҭар, нас исҳәот, – иҳәеит. Ҵәак наилҭан, – Абра аҟәара ҳхықәнажьлаат! – иҳәеит.
Аҟәарахьы иаанагеит. Уа иқәжьуп. Дырҩегьых дылкит: – Ак ҳәа абааԥсы, ас ҳанбанӡаҟо, ҳхәаҽит! – ҳәа.
Ҵәак наилҭан, – Ҳааҭыҵны адунеи ҳақәлаат! – иҳәан, адунеи иқәылт.
Уажәшьҭа адунеи данықәлагәышьа, днаԥшит, дааԥшит – ауаа лбагәышьот абра. Аҳак дынхот, иҩны-игәара – дыԥжәаӡаны дыҟоп. Иааҩс адәы ԥшӡаӡак ыҟоп.
– Уара, амнаҟа ҳанхаат ҳәа уҳәарауазеи? – ҳәа дылкит. – Саашьот, – иҳәеит.
Уи заҟаамҭа диҿыз сеидру, аҵыхәтәаны, – Ҵәак сыҭ, – иҳәан, ианилҭа, иҳәан – иааҟалеит.
Абри аҳ даныԥшы, абра иадгьыл ккаӡа иахьыҟаз, ассир ибет. Ауаа ааишьҭит: – Иҟо еилышәкаа, – ҳәа.
– Омақәак ыҟоп, – ҳәа иарҳәеит.
Дырҩегьых хар змамыз ԥыҭҩык ааишьҭит. Ианааишьҭ, – Абра, иара аҳ ихаҭа дмааикәаны исҳәаӡом ҳәа! – илулакгьы илырҳәет.
Иара аҳ ихаҭа дааироп. (Егьи, убри аҳ данааиуаз, иа иҟны сасра дыҟазаап лаб.) Лаб убри диҩызазаарын. Еиманы иааит. Лаб дылдырт, аха ани илылидыраауазеи – аӡы деиҭахьет. Ацәыршәага ддәылылган, – Абааԥсы, иҳәа абра астол рхианы иҟалартә, афатәқәа зегь убра иқәлартә; ҭауади-аамсҭеи среиӷьны – адырра сыманы Анцәа сҟаҵа ҳәа уҳәар! – лҳәеит.
Ианиҳәа, зегь ааҟалеит. Нас инатәан, акрыфара иалагет. Еилгет. Раамҭа ааит. Игыло ианалага аамҭазын, ус лҳәеит: – Ҳара ҳамҳаҵәқәа ԥхьаӡамкәа иҳадаҳкылаӡом, – ҳәа.
(Уи аԥхьа лхаҵа иалҳәахьан, лаб изыҳәан ахьтәы мҳаҵә маӡала иџьыба иҭалаат ҳәа иҳәарц. Ианиҳәа, иҟалет.)
Амҳаҵәқәа рыԥхьаӡан, ак агхет. Итәаз зегь ихьымӡӷыршьет. Аимдара ҟарҵет. Лаб иџьыба иҭыргет.
– Иҟалазеи, сзықәшәазеи, снап акы иасмыркит, сџьыбахьгьы сымнеит, ишԥасыхьи?! – иҳәан, хьаас иҟаиҵет.
– Ишԥаухьи умбо, саб, иугәалашәома «сара исыхьыз сыздырам» ҳәа ануасҳәаз, «ибдырует, ишԥабзымдыруе» ҳәа соумҳәазыз, сзықәуршәаз умдыруе? – лҳәеит. – Иахьа абра саанагет.
Иӡӷаб пату лықәиҵет, еибабеит.
Ҷкәынак ԥҳәыс дааигеит. Ачара руит, еилгеит. Ачара аныру ашьҭахь, абри абхәа иҭаца дзеиԥшраз еиликаарц азыҳәан, иӡӷаб хәыҷ дааиган, х-капек аԥара лиҭеит:
– Абри наганы сҭаца исызлыҭ, баба, лара лзынгьы, лхаҵа изынгьы, са сзынгьы дхәаахәҭааит, – ҳәа.
Ахәыҷы аԥара аҭаца ианлылҭоз илалҳәеит абхәа ииҳәаз.
– Наҟ ихы ианҟьа аҭҳмада, ихы цахьазаап! – лҳәан, аԥара лырхынҳәит.
Иҷкәын дааиԥхьан аб, – Аҭаца даҳзаамгеит, уԥҳәыс дкаужьроуп! – ҳәа иеиҳәет.
– Ме, сыԥҳәыс дышԥакасыжьуеи, уажәоуп данаазгаз! – иҳәет аԥа.
– Уажәоуп, аха ҳаҩны дамаҭәам, дкаумыжьыр ԥсыхәа ыҟам, – ҳәа иеиҳәет.
Усҟан аб иҳәатәы харҵон – дкаижьгәышьеит. Ҩыџьа аҷкәынцәа аашьҭихын, аҭаца са дсыԥшаауит ҳәа аб иҿынеихан ишцоз, чарҭа дуӡӡак ыҟоуп, аха – ача қашәқашәо игылоуп.
– Ҳа, анаџьалбеит, рацәа ичарҭоуп! – рҳәет.
– Чарҭа бзиоуп, дад, аха ахы ыфоуп, – иҳәет аб.
Аҷкәынцәа нҭаԥалан иҩахәаԥшын, акгьы ыфаӡам. Аккара иҵалан
ишнеиуаз, ус иҳәет:
– Хҩык аҩызцәа ҳамазҭгьы абыржәы.
– Абна агәҭа аҩызцәа абеизаҳԥшаауеи, ихы еилагет, – рҳәет. Ишцоз марда бааԥсык ахалара рықәшәеит.
– Дад, ма сара схашәгал, ма шәара шәхазгалот, – иҳәет.
– Уагьҳазхагалом, ҳагьузхагалом, ухала ухалот, – ҳәа иарҳәет. Ихалагәышьеит. Ус, шьҭа ахәлара ҟалахьан, ҩнеихаса бзиаӡак инадгылеит.
– Ҳа, анаџьалбеит, рацәа иҩны бзиоуп! – рҳәет.
– Иҩны бзиоуп, дад, аха азганк хәыҷык иҵкьыҿуп, – иҳәет.
«Абри акгьы игәаԥхаӡом, дзакә ҭаҳмадозеи» ҳәа дџьаршьот арҭ.
Имҩахыҵит. Ӡӷабк дырԥылеит.
– Аԥшәма дыҟами?
– Са сыҟами, шәааи аҩныҟа! – лҳәан, дырԥылеит, имҩахылгеит. – Баба, амарҭақа сзааги, – иҳәан, аб арымӡ днықәтәеит.
Амарҭақа аалган, ихы инаҵеиҵан, дықәиеит.
– Абри аҭҳмада ихы еиқәшәам, – рҳәет.
– Иҟалазеи? – лҳәан, дҵааит.
– Аҭаца дааиган, мчыбжьык ҵхьан х-капеик аԥара лзынаиҭиит
– «са сзынгьы, лхаҵа изынгьы, лхазынгьы дхәаахәҭааит» иҳәет, илзааихәоиз?
– Ишԥаалымхәоз, х-каробкак асԥычка аалхәар, лабхәагь ак илҭон, лхаҵагь ак илҭон, ларгьы ак лзынхон.
– Уи бзиоп, аха абри амҩан дахьаауаз ачарҭа дуӡӡаҿ «ачарҭа ахы ыфоп» иҳәеите, изхиҳәааи?
– Уи зхиҳәааз уиоуп – ахә ҵхны ирфахьеит.
– Уигь бзиоп, аха абри абнаҿ аккара ҳаҵалан ҳанаауаз «хҩык аҩызцәа ҳамандаз» иҳәет, иабааҳгоз?
– Лабак лабак аахышәыҵәҵәаргьы – иҩызцәамзи, – лҳәет.
– Абри амардаҿ «ма схажәгал, ма шәа шәхазгалот» иҳәет, уи закәазы иҳәеи?
– Жәабжь бзиак аацәырыжәгар, ишәымбаӡакәа шәхамлози, – лҳәет.
– Уи зегь бзиоп, аха «абри шәыҩны ибзиан иҟаҵоп, аха азганк иҵкьыҿуп» иҳәет, изхиҳәааи?
– Уи, са сшьапы хәыҷык исыҵысшьуеит, убри азакәхап изиҳәаз.
– Уаҳа џьаргьы сцаӡом, баба, абри аӡӷаб ҭацас дызгот, – иҳәан, иҷкәын дизааигет.
Нхаҩ ӷарки аҳаки ыҟан. Ақыҭаҿ ӡбаҩыс иҟаз абри аҳ иакәын, ак ҟалар, иара иҿы инеиуан «ҳус ӡбы» ҳәа. Иара иҩызцәа аҳцәа ыҟахымзи, ус иарҳәеит: – Уаргьы уаҳауп, уусӡбаҩуп, аха уара уҵкьыс абни анхаҩ ччиа иԥҳа зегь лыӡбуеит, уара уахь иааиӡом, уаҟәыҵ! – ҳәа.
Игәы иалсит аҳ. Диԥхьан дааигеит анхаҩ ӷар, иԥҳа лҵыхәала.
– Акы суазҵаауеит, абри уара уԥҳа са дысзымҵаакәа, дысхымхәыцкәа ауаа рус лыӡбуеит ҳәа саҳаит, иахьӡузеи?! – иҳәеит аҳ, аныцә злырхуа лаба хәыҷык ааԥиҵәан аҳ, абни анхаҩ ӷар инаииркит:
– Абри наган уԥҳа илыҭ, абри азхара скәымжәы ихахан, исны, иӡахны исзаалгаат, жәохәымш аҽҳәара лысҭот, – иҳәеит. – Жәохәымш рыҽны иҟаҵаны ианаалымга, ларгьы уаргь шәхы хысҵәот! – иҳәеит.
Илаӷырӡ хаҟәҟәала аҩныҟа дааит анхаҩ рыцҳа.
– Узыниазеи уара-мыжда? – лҳәеит иԥҳа.
– Баргьы саргь ҳаибамбаат, аа исиҭаз аҳ! – иҳәеит. – «Абри хахан, исны, ирышҳаны, иӡахны, жәохәымш рыла скәымжәи скабеи ҟабҵароуп!» иҳәеит.
– Унан, уара-мыжда, уи жәохәымшгьы саҭахӡам, – лҳәеит.
– Ишԥаа, бара?
– Иааг арахь, – лҳәеит.
Жәохәымш ааит уажәы. Лаба хәыҷык ааԥылҟан, илыркит:
– Уцан аҳ иҭ, укәымжәи укабеи злыҵра ихахан, ирышҳан иҟоуп, абри асеи амарқәеи алхны исзааиҭиааит, – лҳәеит.
Днеит аӷар аҳ иҟны.
– Иҟоузеи?
– Иҟалҵеит, уххь згеит, аха асеи амарқәеи лымам, «абри алаба иалхны исзааиҭиааит» лҳәеит, – иҳәеит.
– Ҟаҳ, лабиԥс дақәыццаат, ари уаҩ дылмыхәозаап! – иҳәеит.
Анахь днавало, арахь днавало ишнеиуаз, егьа ҟаларгьы аҳра
ицәылгот, хшыҩла лара даиааит. Ԥҳәысс дааигеит абри, ԥҳәыс димаӡамызт. Ԥҳәыс дахьааигаз убыс леиҳәеит: – Сара бысмазҵаакәа ак аныбыӡбы, аҩны бдәылҵны бцот! – ҳәа.
– Уара уаҳаҭыр азоуп изысыӡбоз, уара аџьабаа усмырбарц, акәымзар уи сара сашьҭаӡам, – лҳәеит.
Аҳ џьара дцеит. Нхаҩык иуардын аидара ақәҵан дышнеиуаз, ицәылашьцан дыԥхьеит. Усҟан абга рацәан, дшәан, амца агәгәаҳәа еиқәҵаны дыштәаз, ҽа нхаҩыкгьы иҽан шхьара иҟан, убригь убра даангылеит. Иҽан хьеит ани анхаҩы. Уажә ашьыжь дымцо, аҽҵыс даамҵасны икит ауардынхьча.
– Иҟоуҵои? – иҳәеит аҽы зтәыз.
– Скамбашьоуп изхьаз аҽҵыс, – иҳәеит ауардынхьча.
– Уеилагама, уара, уанаџьалбеит, ари ҽҵысуп, изхьаз аҽоуп! –
иҳәеит.
– Скамбашь иахьеит! – иҳәеит ауардынхьча.
Еимакны аибарԥсра иалаган, «ақыҭарахь ҳцап, ҳазҵаап» рҳәан, ицеит. Иахьнеиз, – Абна аҳ иԥҳәыси иареи ыҟоуп, ишәзырыӡбуеит, – рҳәеит.
Рҩыџьагь неит, ауардынгьы аҽҵысгьы уа инаргазар акәхап. Аҳ иԥҳәыс дааит.
– Аҳ даҳҭахын, – рҳәеит.
– Изыжәуааз?
– Изаауаз уиоуп, сҽан хьан, сыжәкамбашь иахьеит иҳәеит, аимак
ҳаут, – рҳәеит.
– Уи дыҟам шәхаҵкы сцеит! Ашьха анаҟә амца акын, абамба иман
дцеит ирцәарц, – лҳәеит.
Ани скамбашь хьеит зҳәаз, – Меҳ, анаҟәагь амца акуама, насгьы
бамбала ишԥаирцәо? – ҳәа ҿааиҭит.
– Аҽы аҽы ариуеит, акамбашь акамбашь ариуеит, шәыҩныҟа шәца! – лҳәеит.
Ари иҽы игеит, егьи икамбашь игеит.
Уажәы дгәарлот ани аҳ. Ацәгьаҳәацәа ыҟами, амҩан илымҳа иҭыршьит иԥҳәыс илымкаа аус шылӡбыз. Дааҭалеит аҳ ашҭа. Диеигәырӷьан диԥылеит.
– Бца быҩныҟа, ибҭаху акы заҵәык бақәиҭуп агара! – иҳәеит аҳ.
– Уи акәзар, имариоуп, – лҳәеит. – Абриаҟара аамҭа уареи сареи ҳанеицынха, жәларык анаҳхылҵ, уаҳцәа зегь еизганы, ачара уны соушьҭ, – лҳәеит.
– Бзиоуп, – иҳәеит, изымҭодаз.
Ачара иуит. Иҩызцәа аҳцәа наскьалԥхьан (ларгьы даҳкәажәымхахьеи уара!) – Абри ихы дамыхәо, иҿы еилымго дашәыршьы, – лҳәеит.
– Уи дыбзыҟаҳҵап, ида бхамшәалт! – рҳәеит.
Ачара ианахатәа, – Исоуҳәаз ажәа зегьы ишраҳауа иҳәа! – лҳәеит.
– Абри илымуит, са сҵкьыс даиааин, аус лыӡбуеит; «иҟабымҵан!»
ҳәа ласҳәан, аха дысзаҟәымхит, уажәы дкасцоит, – иҳәеит. – Исуҭозеи? – лҳәеит.
– Лара дызлаԥшны иаалҭаху акы, – иҳәеит.
– Ишәаҳауеит аҳцәа зегьы?
– Иҳаҳауеит, – рҳәеит.
– Мап умкааит уажәшьҭан?
– Ҟаи.
Ашара адәы инықәлоны, ихы дамыхәо дадыршьхьан. Адлижан
аалган, – Дышьҭыхны дысзанышәҵа ара! – лҳәеит. – Шәцала! – лҳәан, идәықәлеит.
Ицот, ицот, ицот, ани аҳ цпыражә лассы дзалымҵит. Данааԥш, – Ҳабаҟоу? – иҳәеит.
– Ацара саҿуп, – лҳәеит.
– Бцозар, «ибҭаху ак алх ҳәа басымҳәази!» – иҳәеит.
– Иалсымхи, – лҳәеит.
– Иарбану?
– Са исҭахыз «удына» акәын, «удына» ҿысхыр, уԥсуан азы, ухаҭа
усыман сцот, – лҳәеит.
– Ҟоҳ, ҳаи, быԥсцәа брыхәаццааит! Шәгьежьы, шәгьежьы! – иҳәан, ҩаԥхьа дыргьежьны дааигеит.
Данааига, – Аҳцәа еизыжәга, – иҳәан, еизыргеит. – Ачара жәуы, –
иҳәан, ируит. – Абри абас сзылун, абас лзызуит: ак ласҳәахьан, мап сзымкит, уи «удыноуп» ҳәа лҳәеит, деиҭааазгеит, – иҳәеит.
Абас еилгеит.
Ԥҳәысаагара иахыԥаз ҷкәынак дыҟан. Аӡә дибет, ҩыџьа ибет, хҩык ибет, аха аӡәгьы дигәамԥхет. Ус, иани иаби, ҩбаҟа қыҭа рынҭыҵ, иахьыхараз, ӡӷаб бзиак лыӡбахә раҳаит.
– Уаала, дад, – рҳәет, аха иара дымцеит.
Иани иаби цан, дырбан, дыргәаԥхеит, дырҳәеит. Ачара аҿҳәара ԥырҵәеит, ашьанақәа еимырдеит.
– Ҳара иузааго думгар ҳуам, – рҳәет.
– Ибзиагәышьоп, – иҳәан, дақәшаҳаҭхан ачара руит.
Амаҟарацәа дәықәырҵеит. Усҟан ҽыла акәын ԥҳәыс дшааргоз.
Аԥҳәыс даазгоз аҷкәын даалаган хҩык аҩызцәа алихит. – Исҳәо сзыҟашәҵа! – ҳәа реиҳәет.
– Бзиоп, – рҳәет.
Ацәқәа армаӷьырма иҵеикит.
– Абарҭ урыҵаҟьа! – иҳәет.
– Уара, сышԥарыҵаҟьо арҭ?
– Исҳәаз ҟаҵа!
– Бзиоп, – иҳәан, ацәқәа ҵеикит, дрыҵаҟьот.
Аҳаҭа азна аԥслымӡ рҭәны ахы ҿеиҳәан, – Абри ҷынла уасла, – ҳәа
иеиҳәет.
– Ишԥаҟасҵо?
– Иҟаҵала!..
Егьи агәыгәым аҵа аҵихын, ачачхалеи аӡы ахьнеиуаз даҵагыланы, – Исзырҭәы, – ҳәа иеиҳәет. – Ари шԥа?
– Исҳәаз ҟаҵа.
«Ҳаҷкәын ихы еилагеит, ари башоп аҭаца даарымгаат!» ҳәа ҽырххыла ауаҩы дрышьҭит. Қыҭак иалсны иаахьан аҭацаагацәа. Амаҟарацәа реиҳабы днеины абасоуп ҳәа анлеиҳәа, – Хьаас иумкын, шәцала! – лҳәет.
Иааит. Ашьыжь амра гылахьеит. Аӡә ацәқәа дрыҵаҟьот, аӡә аҳаҭа дасуеит, аӡә агәыгәым ирҭәуеит.
– Саҭамыз, шәыпату схы иқәуп, абри закәу сҳәот, – лҳәет аҭаца. – Ани ацәқәа армаӷьырма иҵаку змааноу убриоп: хаҵеи ԥҳәыси ражәа анеиқәымшәа, абанҭ ԥхьаҟа изцараҳа, ԥхьаҟа цашьа рымаӡам; ани аҳаҭа иаанаго – ҷынла аԥҳәыс дыпҟаны дузыбжьаӡом, лхала лынамыс дыннамкылозар; ани агәыгәым ҭәышьа змам иаҳәо – ахаҵа иааигаргьы афатә-ажәтә, аԥҳәыс еиҿкааны, пату ақәҵаны ианылзыҟамҵа, аҩны акгьы зыҟалаӡом.
Ԥҳәыс даазгоз аҷкәын ус иҳәет:
– Ацәқәа ҵшәыртла, ишәшьы, ачара жәуы, аԥҳәыс даазгазаап, аӡӷаб исықәнагоз дсоуит!
Ачара руит, убрантәи саауеит, ифан-ижәны сыҟоуп.
Хаҵаки ԥҳәыски ыҟан, нхацәан. Ибыргхеит, кыргьы рықәрақәа наскьеит, аха хшара драуамызт. Аҵыхәтәаны, рықәра шьарда инеиӡахьаны, аҷкәын дроуит. Ддухеит, ак еиликаауа-егьиуа дҟалеит. Ахәыҷы уахык дахьнышьҭалаз аԥхыӡ ибеит. Аԥхыӡ аниба, дқәит, «Ԥхыӡ бзиа убаат ҳәан сазҳәо ида уаҩы ишиасымҳәо!» ҳәа.
Ашьжьымҭан дангыла, иан илеиҳәет аԥҳәыӡ шибаз.
– Иубазе, нан, уԥхыӡ саҳә! – лҳәет. Аха илеимҳәет, избанда «ԥхыӡ бзиа убаат!» ҳәа иалымҳәаӡет. Ианлеимҳәа, длыпҟет.
Ахәыҷы дҵәыуо, дҵәыуо дыштәаз, иаб дааит.
– Ари ахәыҷы ихьзеи? – иҳәан, – Аԥхыӡ ибан, исаҳә ҳәан иасҳәан, исеимҳәет. Убри азы дсыпҟет, – лҳәет.
– Исаҳәи, баба, аԥхыӡ иубаз, – ҳәан ҿааиҭит иаб.
Ахәыҷы имҳәет, аригь «ԥхыӡ бзиа убаат!» ҳәа имҳәаӡет. Ианимҳәа, иабгьы дипҟет. Дҵәыуо, дҵәыуо, дҵәыуо иҽшьуа даналага, абра ааигәа аҳак дынхозаарын, ахәыҷы ибжьы ицәымыцхәхаӡан даныҟала, – Шәцан, абри ахәыҷ иҵәыуо дысзаажәга! – ҳәа имаҵуцәа ааишьҭит.
Ахәыҷы данаарга, аҳ диазҵааит: – Иухьи? – ҳәа.
– Аԥхыӡ збет, изакәу ҳаҳә ҳәа сыхҭаркит, ианрасымҳәа срыпҟет, – иҳәет ахәыҷы.
– Аԥхыӡ бзиа убаат, баба, иубаз саҳә, – иҳәет аҳ.
– Уажәшьҭа иуасҳәот, абри ахьуҳәаз азын, – иҳәан, ахәыҷы изеиҭеиҳәет: – Сара убас ԥхыӡ избет: ажәлар рацәаны абри сытәӷәыбжьара ибжьысны ицо, ицо, ицо. Нас, ауаа рацәаны ианца ашьҭахь, аҳабла иҟаз ишабакәу зегь сара снапаҟны иҟазшәа збет.
Ас аниеиҳәа, ани аҳ дтәаны дхәыцын, «абри ахәыҷы дгылар каамеҭ далаҟахозар ҟалап, уи аҵкыс наҟ дықәысхып» ҳәа иӡбит. Имаҵуцәа даарыԥхьан, – Иҟоу жәдыруама, – иҳәан, – абри ахәыҷы дган дышәшьы, дгылар, дмитәхот.
Ахәыҷы дыршьырц дрыман ишцоз, убри аҳ ԥҳак диман – хыхь абааш аҿы дықәыртәан диман, дылбааишьҭуамызт арахь, амни дылбет ахәыҷы. Данылба, – Арахь дсызаажәг! – ҳәа ралҳәет.
Ахәыҷы длызнаргет.
– Сара дсааӡот, аӡәгьы џьабаас дисҭом, шәара саб иахь ишәымҳәан, дышәшьызшәа шәҳәа, – ҳәа ралҳәет.
– Даҳшьит, – рҳәан, ихынҳәит амаҵуцәа.
Ахәыҷы длааӡет, ддухет, аҭаацәара даланагалартә еиԥш дҟалет, аха длызцәыргаӡом, дҵәахны длымоуп.
Ашьҭахь абри аҳ, иара иҵкыс иӷәӷәаз аҳак, тәылак аҟынтәи изааицҳаит: «Абри иузынасҭиуа ажәа рҽеины ианысзыҟаумҵа, ианысзааумҭи – ууаажәларгьы уаргьы шәықәысхуеит!» ҳәа. Ари хьаас иҟарҵет. Ажәлар тәет, ирыӡбет еиҭарыӡбет, аха хьарҳәшьа рзамҭет.
Ус, ани дзааӡоз аӡӷаб лаб иахь дцозаарын есымша, дҵааит ари:
– Изакәи абри: бцот – бааует, ишәыхьи, иҟалазеи?
– Аҳак саб изааицҳаит: «аҽы сзааҭи – иагьышкәакәамкәан, иагьыҟаԥшьымкәан, иагьцәышымкәан», ажәакала – ԥшшәы змаӡам аҽы. Ажәлар еизаны итәоп, иҟарҵара рыздырам.
Ус аниалҳәа, – Иахәа, уи мариоуп, ишԥашәзымдыри? – иҳәет. – «Иагьшәахьамкәа, иагьҩашамкәа, иагьхашамкәа, иагьԥшьашамкәа, иагьхәашамкәа, иагьсабшамкәа, иагьмҽышамкәа ауаҩы дысзаашьҭ, нас иузынасҭиует» ҳәа изышәыцҳа! – иҳәет.
Ари ишиҳәаз иныҟәеит. Уа дааԥырҽит аҳ.
Ус, даҽа ԥыҭрак ашьҭахь, дырҩегь деиҭацо далагет ани аҳ иӡӷаб.
– Иҟалахи, ишәыӡбои, шәзықәшәахзи? – аниҳәа, – Убри аҳ лабак ааиҭиит, ахгьы ашьапгьы еиҟароуп, «ахи аҵыхәеи еилкааны исзаашәҭи» ҳәан ааицҳаит, аха ӡбашьа рзаҭом, – лҳәет.
– Уигь мариоуп, амала сыхьӡ абымҭалан, – иҳәет. – Шәаалаган алаба агәҭа еиҟараны, акапангеиԥш иҟашәҵа, хәыҷӡак иахьеиҳахо – ахоуп, егьырахь – ашьапоуп, – ҳәа леиҳәет.
Уигь ус иҟарҵет. Еиқәхет, аҳгьы дгәырӷьаҵәа дыҟоуп, сыԥҳа адырра дуқәа лымоуп ҳәа.
Ашьҭахь дырҩегьх ажәлар еизо иалагет, аӡӷабгьы уахь дцот дааҟәымҵӡакәа.
– Иҟалеи?
– Даҽа каамеҭк ҳзааицҳаит.
– Иааицҳазеи?
– «Адунеи агәҭа ахьыҟоу сзеиликааит» ҳәа ааицҳаит.
– Убри хәыҷык ихьанҭоуп, сара сцәырымҵыр аушам, аха сцәырҵыр
– баб сишьует, ишԥазури? – иҳәет.
– Саб ушьҭа уара уишьуазар, зынӡа дҳаиуануп, уисыршьуам, – лҳәан, лаб иҟны дцан ианылҳәа, – Ари иеиԥш иҟо ауаҩы дысшьуама абааԥсы, арахь дцәырга! – иҳәет.
Дцәырылгет. Ус иеиҳәот аҳ:
– Уаалаган аџьма шьтәа бзиа, аԥаҵа дуны, ақәра зманы иҟоу сзаага, акамбашь ақәра ду змо сзаага!
Иааигет, ирхиеит иаразнак азыҳәа. Иман дцет ани аҳ иҟны. Ашҭа данҭала, уа иҿаҳәаны иара днеит.
– Мшыбзиа!
– Бзела уаабет! – ҳәа аԥсшәақәа неибырҳәет.
– Сара абригь-абригь аҳ сааишьҭит, – иҳәет.
– Абри уара уааишьҭит, уара уда уаҳа уаҩ димаӡамзиз, абри – қәрак
змаз, иҟәышны ак еилызкаартә еиԥш?! – иҳәет аҳ.
– Ус ақәра змо уҭахызар, аа, акамбашь ахьыҟоу, аџьма ԥаҵа ду ара
иҟоуп, – ҳәа иеиҳәет.
– Ухәыҷын, аха хшыҩла усиааит уара. Шьҭа сара сахь уааи, усыдыскылар сҭахуп, – иҳәет аҳ.
– Ишԥауҭаху, сышԥаудукыло?
– Уара уеиԥш ахшыҩ змо дсырӡыр сҭахым сара, ԥҳа-заҵәык дсымоп, дусҭот.
– Сара сышьҭахьҟа сыхнымҳәкәа уи азҵаара сзалацәажәом. Дхынҳәны дцет даазышьҭыз аҳ иҟны. Дахьнеиз иеиҳәет абасоуп
иҟалаз, исеиҳәазгьы абасоуп – иԥҳа дсиҭот ҳәа.
– Сара сыԥҳа-заҵә дусҭот, – иҳәет ари аҳ.
– Уара уԥҳа-заҵә дызгаӡом сара, уԥҳа слааӡет сара – дсаҳәшьоп, егьи даазгот сара, – иҳәет.
– Сара саҳрагь уара иусҭот, иара иаҳрагь уиҭот, – иҳәет аҳ.
Дцан уатәи аҳ иԥҳа дааигет, иаҳрагь ииҭет, аратәи аҳ иаҳрагь игет.
Даҳханы даақәгылет, дзааӡазгьы еҳәшьак леиԥш дааидикылт. Иани иаби ааигәа иҟақәаз, «ҳхәыҷы дыԥсит» ҳәа иҵәыуо ишыҟаз, урҭгьы ааидикылт.
Абри акәын измааназ иԥхыӡ.
Ажәытә аҳ дыҟан. Ҽнак ауаа еизигеит:
– Абацәа змо, мчыбжьык аҽҳәара шәысҭот, шәабацәа шәшьы! – иҳәеит.
Зегь рабацәа ршьит. Аӡә иаб дизымшьит, ихы кны дтәоуп.
– Баба, иухьи? – иҳәеит аб. – Аҳ дуацәҳама, угәы иалоузеи? – ҳәа иԥа диазҵаауеит.
– Саб, аҳ адҵа ҟаиҵеит зегь ҳабацәа ҳшьырц, зегь рабацәа ршьит, сара усзышьуам, – иҳәеит.
– Сҽысҵәахуеит сара, – иҳәеит аб, – дысшьит ҳәа ҳәа, – иҳәеит. – Бзиоуп, – иҳәеит.
Иҽиҵәахит. Аҳ еизигеит ауаа.
– Шәабацәа шәшьыма?
– Аиеи, – рҳәеит.
– Бзиоуп. Ишәасҳәо шәаҳауама?
– Ыы?
– Аԥслымӡ иалхны уаргьиак ашаха ԥаны иаажәга, – иҳәеит. Аԥслымӡ ашаха узалхуама?!
– Бзиоуп, – рҳәеит.
Мчыбжьык аҽҳәара риҭеит.
Ари дааит аҩныҟа, илахь еиқәуп.
– Дад, иухьзеи, сҵәахны сышумаз аҳ иаҳама? – иҳәеит аб.
– Саб, «уаргьиак-уаргьиак ашаха ԥаны иаажәгароуп аԥслымӡ иалхны» ҳәа ҳаиҳәеит аҳ, – иҳәеит.
– Иҟоу уасҳәап, дад, «ӡак аҟара ҳазԥа, нас уаргьиак узаҳԥот» ҳәа
иаҳәа, – иҳәеит аб.
Аҳ иҿы дцан, – Ӡак аҟара уара иԥаны иҳарба, нас ҳара ҳхы ҳахәот, –
ҳәа иеиҳәеит.
– Уара уаб думшьӡеит, уаб иоуп иуазҳәаз, – иҳәеит аҳ.
Нхаҩы заманак иԥҳәыси иареи ыҟан. Абри ӡӷаб бзиак диман, лыԥшра-лсахьа баны аҷкәын дызлеиҩсуамызт. Аха ллеишәа бааԥсын. Жәаҩаҩык дыргахьан, ажәаҩаҩыкгьы дкарыжьхьан.
Бжьаратә ҷкәынак дыҟан, дынхаҩын. Абри аӡӷаб иара дааигарц иӡбит. Ҽабаак иман, аподвод иаҵеикит. Иара ԥсыуала иҽеилеиҳәет – иҟама, итапанча, иара. Абри аӡӷаб бзиа лаб иашҭа дҭалеит. Ари уахьихаԥшуа – иԥшра, исахьа, иара, – Бзела уаабеит! – ҳәа иарҳәеит.
Аԥшәмацәа крыруит, крыфара ҟарҵеит.
– Унапы ӡәӡәа, – ҳәа иарҳәан, инапы имыӡәӡәеит.
– Изумыӡәӡәои? – ҳәа ианиазҵаа, – Уск аҵыхәала сааит, сыззааз аус
ҟалозар, снапы сыӡәӡәоит, – иҳәеит. – Шәыуара сгәаԥхеит, шәыӡӷаб лзы сааит, – иҳәеит.
Ари аԥшәма, – Бааишь, – иҳәан, иԥҳәыс днаскьеиԥхьеит. – Бара, ҳаӡӷаб жәаҩаҩык дыргахьеит, ари жәахатәиуп, диаҳҭап, – иҳәеит.
Ангьы дақәшаҳаҭхеит.
– Ибзиоуп, дуаҳҭоит, – ҳәа иарҳәеит.
Инапы иӡәӡәан, дтәан акрифеит, акрижәит.
– Ушьҭа сцоит дсышәҭозар, – иҳәеит.
Деиларҳәеит, лымаҭәа-лҩыҭәа лырҭеит. Аподвод иҩақәтәан, диманы ддәықәлеит. Ишнеиуаз, иҽы ааԥсаны иаагылеит. Ус иҳәеит, аҽазоуп изиҳәо:
– Знык уаагылеит, аҽа ҩынтә уанаагыла, ухы акӡамкәа ихысҵәоит. Дышцоз, еиҭааагылеит.
– Абыржәы знык ауп иугу, умаагылакәа аҩны сга! – иҳәеит. (Ари
уажә иԥҳәыс далаиршәарц ауп.)
Иҽабаа рыцҳа ааԥсан, еиҭаагылеит. Иҟама ааҭыхны ахы аахиҵәеит. – Былбаа лассы! – иҳәан, иԥҳәыс дылбааит.
Ахамуҭ ҩалхеиҵет, аподвод даҵеикит.
– Абри аҽы иахьыз аҩыза быхьуеит, бмаагылакәа аҩны сга! – иҳәан, дақәтәеит.
Аагылашьа лымаӡамкәа, лыԥсы лыман, цәгьала аҩны днеит. Ари
дшәеит, аха дшәеит аха, ҳәашьа аҭахымкәа.
Жәохәымш раҟара ҵит. Абри лани лаби уахык «ҳаԥҳа даабап» ҳәа
еибырҳәеит.
– Бара бца, – ҳәа леиҳәеит.
Анхәа лҽааилалҳәан, илықәыршәны, лымаҳә иҟны дцоит.
– Бзела баабеит! – ҳәа дылԥылеит амаҳә.
Аҩны ианыҩнала, иԥҳәыс убыс леиҳәет: – Ахьурӡы кнаҳ, сара мҿык
аазгоит, – ҳәа, иеигәышә иман дындәылҵит.
Амҿахьы дымцаӡакәа, ааҵра давагылеит, лыӡӷаби лареи ирҳәо
иаҳарц.
– Жәаҩаҩык быргахьан, абриаҟара баанымхацызт, аанхашьас
иҟабҵазеи? – ҳәа длазҵааит.
– Аа, сан, быбжьы бмырган, иаҳаит – ҳаишьит, – лҳәеит. – Сбызгозар, сыԥсы га! – лҳәеит.
Ари амаҳә иаҳаит еибырҳәаз. Аҩны дааҩнаԥалеит. Иԥҳәыс, –
Бнеины ахамуҭқәа ааг! – ҳәа леиҳәеит.
Ахамуҭқәа аалгеит. Ак ланхәа илхеиҵеит, ак – иԥҳәыс. Акәаҭан
илаҵеиҳәан, ддәықәлеит дцәаӷәо.
– Аа, нан, исылшом, скаҳауеит! – лҳәот анхәа.
– Баагылт – ҳҩыџьагь ҳаишьит! – лҳәот иԥҳәыс.
Иоуижьит.
– Ҽазны сымӡырха бҭамлан, быԥсырц бҭахымзар! – ҳәа анхәа
илеиҳәеит.
Ари аҭакәажә аҩны дааит. Дахьааиз, лхаҵа длазҵааит: – Иҟоузеи
бара, бҭыԥҳаи бымаҳәи шԥаҟоу? – ҳәа.
– Уанаџьалбеит, Анцәа ишиҳәара дыҟоуп, абыржәоуп амаҳә данҳауз, – лҳәеит. (Уажә лхаҵагь ддәықәылҵот лымаҳә иахь, лхаҵагь дҵаикыр лҭахуп ла леиԥш.)
Адырҩаҽны абхәагь дцеит. Дахьнеиз, амаҳә, – Бзела уаабеит! – ҳәа диԥылеит.
– Бара кыр уы, сара фархьқәак аазгап, – ҳәа иԥҳәыс иналаҳәан дныҵыҵит.
Дандәылҵ, дырҩегь дымцаӡакәа ааҵра давагылеит. Иԥҳәыси лаби еибырҳәо иаҳар иҭахуп.
– Саб, – лҳәеит, – сан деибганы днеима? – ҳәа дизҵаауеит.
– Иауазеи, деибганы дымнеиртә, – иҳәеит.
– Сангьы саргьы ҳҵакны ҳирцәаӷәеит, сугароуп, – ҳәа иалҳәеит.
– Аа, маладец, абыржәоуп амаҳә дансоу! – иҳәеит.
Ари амаҳә џьыкьал бзиак имӡырха иҭан, изишьит. Агәылацәа
иреиҳәет, пату иқәиҵет. Анша, имаҳә дицны днаскьеигет. Дәқьанк аҟны днеиган, абублика аахәаны, ашашәа ишахаԥсаз ииҭет: – Амҩан уахьцо угәы ахьҿыӷьуа иуфалап, – ҳәа.
«Схаҵа иԥсы ҭаны даауоу, дзымаауоу» ҳәа дыԥшуеит анхәа. Ари абублика ииҭаз ихәда иахшьны дылбеит. Аҩнааигәара данааи, – Аа, уара мцахәыцәа, уара уаҳа са сеиӷьхеит, – лҳәеит, – сара исхаз ахамуҭ ныжьны сааит, уара ахамуҭ шухаз уааит! – лҳәеит.
Ахаҵеи аԥҳәыси аӡӷаб бзиа драаӡеит. Лыԥшра-лсахьа бзиан, егьыс ак иаԥсаз лакәмызт. Абри лҳәацәа аауан, аха лани лаби дырҭиуамызт. «Ҳа ҳаӡӷаб шәара дшәыхәарҭам» ҳәа нараҳәаны индәықәырҵон лҳәацәа. Лыԥшра-лсахьа бзиан, аха иазууеи, анышә хьшәашәа лакәын – даашьаҩын, дтәаны акрылфон, уаҳа ак ҟалҵомызт, ак луамызт, ак лҳәомызт. Абас дыҟан.
Дшыҟаз, ҷкәына бзиак дааит:
– Шәыӡӷаб дсышәҭ! – иҳәеит.
– Ҳара ҳаӡӷаб уара духәарҭам, ашьшьыҳәа ухынҳәны аҩныҟа уца! –
рҳәеит.
– Мамоу, шәыӡӷаб даасышәымҭакәаны сцом! – ҳәа даақәгылеит
аҷкәын.
– Уара духәарҭам, улызныҟәгом, – рҳәеит.
– Слызныҟәымгааит, дзымгар зуам! – иҳәеит.
– Иумуӡагәушьозар, дга! – рҳәан, дирҭеит.
Иазууазеи, ари аԥсыуала ишаабахьо, ачара уны хатә ԥҳәысыс дигеит, игәы дадкылан, иԥсы дадкылан. Ачараҿ ажьрацәара убыс реиҳәеит: – Аҭацаҩыза дааганы хазы акрылҿашәҵала, аҭаца изакәызаалак ак лыдшәымгалан, аӡыҵәҟьа наган илзыржәыз, уара уҿы аус сымоуп! – ҳәа. Ас аниҳәа, ицәшәеит, хаҵа цәгьан иара.
Лхәы нарымгеит, акрылҿарымҵеит аҭаца. Ачара уны еилгеит, еимлыст. Имҳараҿы днеит аҷкәын.
– Уара, умцахә ыцәааит, сзаауге, сыгәнаҳа зуқәуҵои, амла сагоит, акрызысҿоумҵои? – лҳәеит.
– Ҳа-ҳа-ҳа! – иҳәан, дыччеит.
– Узхыччазеи? – анылҳәа, – Агьзымуа, агьиҿарҵаӡом ара, – иҳәеит. Ари ас анлаҳа, иҟалҵооз, ашырҳәа дҩаҵҟьан «исылшо ҟасҵароуп»
ҳәа лгәы иҭалкын, ачара еизнагаз саан, мҳаҵә зегь лыӡәӡәеит, дықәгьежьаан еиллыргеит. Ахәымбыҽха, – Оф гәышьа! – ҳәа днатәеит.
– Хәыҷык лҿашәҵ, – иҳәеит лхаҵа, – ирацәамкәа.
– Уанаџьалбеит, ари исфаз зынӡа исымфандаз, исызхом! – лҳәеит.
Адырҩаҽны шо ианалага, иара дицгылеит, дырҩегь дықәгьежьаан акыр луит – ажә лхьеит, аҳәыс аҭыԥ иқәылҵеит, дымтәеит, дымгылт.
– Акрылҿашәҵ ибзиан! – иҳәеит.
Акрылҿарҵеит.
Дыбзиахеит ари аҭаца. Лан ус лгәы иаанагеит: «абри сыӡӷаб
дысҭиит, аха дыршьыма, дыжәны дырфама» ҳәа, «иҟо збап, сцап, сыӡӷаб лҿынӡа» лҳәан, лыӡӷаб лҿы дааит.
Лан данылба, дыҩны дылԥылеит, дгәыдылкылт-дхыдылкылт. Ари дыххаччо-егьиуа данылба, џьара ак шыҟаз аҟара лангьы лгәы ҩеит, аха макьана агьлыздырам иҟо. Лан дналыртәеит, лара лыҟаҵатәқәа дрылагеит. Ахахатә ықәын, ахьышәҭҳәа адырдӷәи ахахатәи аақәылԥаан, иааган лан иналылҭеит.
– Мама, мама, ара акырзымуа агьиҿарҵаӡом, абааԥсы, бхахала, – лҳәеит.
«Аа, ари сымаҳә дыбзиазаап» ҳәа лгәы иаанагет анхәа, ахахара далагеит. Ус лымаҳә дааит. Пату лықәиҵеит, акрыфа-акрыжә илеимлысны ицеит.
Хҩык аишьцәа ыҟан. Рани раби ԥсит. Аиҵбы Кьалачан ихьӡын, Аарҳәын, Ҩырҳәын рыхьӡын иашьцәа.
– Уара, Кьалачан, ҳаиҿыҵып, хҩеишьцәа зегь ҳаицны аҵкьыс, – рҳәеит иашьцәа.
Зегь ҭиуа, зегь шьуа – рырахә зегь нихуа далагеит, арахь инапы шьҭишьӡом, акагь ҟаиҵаӡом.
– Бзиоуп, – иҳәеит Кьалачан.
Борак ҟарҵан, – Аборажә иҭало арахә уҭаху, абора ҿыц иҭало уҭаху? – ҳәа иазҵааит.
Абора ҿыц алихит.
Аборажә ажәқәа ашьцыламыз, уа иҭалт ақәаура ианалага. Цәҵыс абаак нармышьҭызаап ажәқәа, ашә илагылан, ани абора ҿыц ахь ицеит ақәа асра ианалага. Ашьыжь данааԥш, ани абора ҿыц аҟны цәҵыск ыҵатәоуп. Иааҭиган, иман днеин, дәык агәҭа иааишьын, иҟьҟьа-/ицәырҳәы илышьҭеиҵан, иҩныҟа дцеит.
– Кьалачан, уцә абоуге? – рҳәан, – Аччиажә иазызуааз, алақәа ирысҭеит ишьны, – иҳәеит.
– Алақәа ишԥаруҭе?
– Ирысҭеит, – иҳәеит.
Ԥыҭк анҵы, днеин – акәацфара иаҿуп алақәа, аҽа ԥыҭк анҵы днеин акәац иалгахьеит, абҩақәа каԥсоуп, иаашьҭырхуа идырбзо-егьиуа иаҿуп.
– Уара, сԥарақәа анбасышәҭо? – ҳәа рықәҿиҭит. Алақәа иалырдыраауеи ҭынхада. – Уара, сԥарақәа анбасышәҭо? – еиҭарықәҿиҭит.
Ҿырҭуам алақәа. Ак ашьапы даамҵасны икын – ипҟарцоума?! – ас данаха, ашьапхыцқәа аҵанамырбӷьӷьоз, ахьараҳәа ак абжьы геит. Закәызеи? Аҳаԥшьа хәыҷы жуп, азна ахьы ҭоп. Ала аауижьын, аҳаԥшьа ааҵихын, ахҩа лахеиҵан, иазқәынҵан дааит аҩныҟа.
– Иааугаз закәи Кьалачан? – рҳәеит иашьцәа.
– Иаазгазеи – сыцәҵыс ахә аазгет, – иҳәеит.
– Уцәҵыс алақәа ирфеит, ахә узҭада? – рҳәеит.
– Аа, – иҳәан, аҳаԥшьа ахҩа лахыхны идирбан, хьыла иҭәуп.
Ари џьаршьеит Аарҳәыни Ҩырҳәыни. Иаалаган рыжәқәа, рыцәқәа
зегь ршьын, адәы илықәрыжьын, алақәа аасны ирфеит. Дара рнапқәа ргәыдкылан иаанхеит.
«Уара, ма иԥҳәыс даҳшьып» рҳәан, иаалаган иԥҳәыс дыршьит иара дыҟаӡамкәа. Данааи – иԥҳәыс дышьны дкажьуп. «Ари дызшьыз шәхаҵк са сцаат!» иҳәан, гара дук ҟаиҵан, еибиҭан, дгараҵан, дҭаҳәҳәаны, лхы акы ақәҵан, ижәҩа иаақәыргылан, аҟәақҳәа амҩа днанылеит.
– Ауԥшәыл дызгот, сааигәа уаҩ шәмааин! Ауԥшәыл дызгот, сааигәа уаҩ шәмааин! – абас ҳәо амҩа дануп. Аҳ иаҳаит ари, аԥҳацәа змаз аҳ.
– Дымҩахыжәгеи уара, ауԥшәыл агара дгараҵан дышԥеиго! – иҳәан, дымҩахыргет.
– Аи, иахьакәым дысзыҟаҵом, уаҭахк схала исышәҭ! – иҳәеит.
– Бзиоуп, – иҳәан, аҳ днаган уаҭахк ииҭеит.
Ани агара аԥсы деиқәыхьшәашәа дгароуп. Криҿарҵет, кридыржәт.
Уа аӡӷабцәа днарылаԥш-аарылаԥшуеит. Хҩык аӡӷабцәа иман аҳ. Иаҳа иреиӷьыз ҳәа аӡә даликааит.
– Абааԥс, шәыбжьы шәмырган, дҿыхот, абааԥс, дҿыхар нас лыцәара уадаҩхот! – иҳәеит, ани бзиа иибазгьы дахьышьҭалоз гәеиҭеит.
Ианыцәа, днеин, ани лџьыба аџьаҟәа ааҭихын (лџьыба аџьаҟәа ҭахын, дара мсаат изҳәо!) иԥҳәыс иԥсны игараз илылеиҵо, илылеиҵо – захьынџьара илылеиҵан, аџьаҟәа ашьа аҿартатаны иҟаиҵеит. Ашьыжь акәыкәу-акәыкәу ҳәа дыҳәҳәеит.
– Иҟалазеи? – рҳәан, – Соуԥшәыл дыршьит! – иҳәеит.
– Дызшьыда уара?
– Дызшьыз иалыздраауеи, уа уакәхап, ма уӡӷабцәа ракәхап. Аҭаацәа зегь рџьаҟәақәа гәаҭо иҿынеихан, ани бзиа иибаз
даҿашәеит.
– Нас, ишԥалзааури?
– Са дсышәҭ! – иҳәеит.
– Дга! – иҳәеит.
Диман дцеит. Ауԥшәыл – аҳ иԥҳа – диман дааит.
– Уара, Кьалачан мцахәыцәа, ари дузҭада? – рҳәеит иашьцәа.
– Ҽа ԥҳәыскгьы дсымандаз дышьны, илыҭнысхуаз жәбарын! –
иҳәеит. – «Аԥсы изыҳәан абза дызҭиуа, аԥсы изыҳәан абза дызҭиуа» ҳәа амҩа шәнанылар, дызҭаху мачхәума!
Рыҳәсақәа лышьҭаҵан иршьын, «аԥсы изыҳәан абза дызҭиуа, аԥсы изыҳәан абза дызҭиуа» ҳәа амҩа ианылеит. Аԥсцәа зҭахыдаз, амҩа ишаныз рыҳәсақәа бааит, икарыжьын, арахь иааит.
– Уара мцахәыцәа, иаҳзууи?! – рҳәеит.
– Уара аҳәашьа шәыздырӡом ихәылашәырцәаат! – иҳәеит.
«Уаҳа изаауа акгьы ыҟам ари, иҩны ааблып! рҳәан, иҩны рблит
дыҟаӡамкәа. Данааи, инапы еиниҟьан дкәашеит, атәыла ирбгеит.
– Закәызеи?
– Скьаҭеит! – иҳәеит.
– Ушԥакьаҭеи, уҩны блитеи! – рҳәеит агәылацәагь, иашьцәагь.
– Шәыԥшлеи, – иҳәан, арацәа сакь дуӡӡак иҭеиҵо, иҭеиҵо, иҭеиҵахын длаҵалан дцет.
– Ахазына згот, аӡә шәысԥырхагамхан, ахазына згот, шәысԥырхагамхан! – иҳәо, амҩа днанылеит.
Аҳ иаҳаит ари, ҽа аҳак.
– Даажәгеи, уара, арахь! – иҳәеит аҳ.
– Абааԥсы, иахьыԥхьакырҭо џьара ссакь шәыргыл! – иҳәеит
Кьалачан. – Хьуп иҭо! – иҳәеит.
Уаҭахк дыҩнадыртәеит. Хь-хәыҷқәак иџьыба иҭаԥсаны иман, ауха
зегь аныцәа, иџьыба иааҭихын, исакь џьара икаижьт иахьырымбашаз, ихьы нкаԥса-нкаԥсо даан дышьҭалт. Ашьыжь акәыкәу-акәыкәу ҳәа дыҳәҳәеит.
– Иҟалазеи?
– Ссакь ргет! – иҳәеит.
Инеимда-ааимдан, ана хьык рбеит, ара хьык рбеит. «Ииашагәышьазаап» иҳәан аҳ, сакьк азна ахьы ииҭет. Кьалачан иҵабгаша, ибӷа ԥнаҵәо, ихьы иман днакылсит иашьцәа рҿы.
– Закәызеи, Кьалачан, иааугаз? – рҳәеит.
– Арацәа сымандаз – ахьы аура мариоуп, «арацәа сҭиуеит ахьазын» ҳәа срылан. Аӡәы иаҳан, дсыԥхьан снеиган, арацәа иара игеит, ахьы сиҭеит! – иҳәеит.
Иаалаган рыҩнқәа рблит. Арацәа иаҵалан амҩа ианылеит: «Арацәа ҳҭиуеит ахьазыҳәан!» ҳәа иҳәҳәо.
– Аат, аҽадахшақәа! – ирыҵаҟьот ауаа, дара арацәа иаҵаԥсит, амла иагеит, игәаҟит.
Рсакьқәа кажьны имида-гәидаха иааит.
Хҩык аишьцәа аҟан, иҳәеит. Аиҵбы даалаган иԥҳәыс дшыцәаз лыхәда ԥиҟеит – дишьит. Днаган ахьтәы кәыба дҭеиҵет, уардынла диман дцот. Аҳак дынхозаап, хҩык аԥҳацәа имазаап. Абри аҳ иԥҳацәа аӡә дааигарц игәы иҭоуп.
Аҳ игәашәаҿ днеин, убра даагылет. Аҳ хыхь дықәтәоп, иҳәеит.
– Уара, шәнеишь амна, аӡә уардынла даан, акәыба аныргылан дгылоп, дзакә уаҩузеи абри, дгәашәҭ! – иҳәеит. Амаҵуцәа неит.
– Узусҭада, уабаҟоу?
– Сабаҟоу-да, аҳак иԥҳа дсааӡон, уажә дсырхынҳәуеит, ауаа цәгьақәа дысцәыргоназ, ахьтәы кәыба дҭаҵаны дызгот, – иҳәеит. – Уаха снаишьҭаат аҳ. (Ари дыԥсуп иҳәома!)
– Абас иҳәеит, – анырҳәа, – Даажәг арахь! – иҳәан, ауаҭах ахь ианнеи, акәыба шьҭихын, инаган уа иқәиргылет, ашә аиркит, ацаԥха иџьыба иҭеиҵет.
Аҳ иԥҳацәа хҩык аҟоуп. Акрыфара ианалага арҭ, дрыхәаԥшуеит, иҳәеит, реиҳа еиӷьын амаҵ зуа далихырц. Аиҵбы дигәаԥхет иаҳа.
– Ани аҳ иԥҳа иуго, акәыба иҭо, афатә лҭахӡами? – рҳәеит.
– Уи афатәгьы лымоп, зегь лымоп, дурҵысыр ҟалаӡом! – иҳәеит. Ауха ани аӡӷаб ииҭаххаз дахьышьҭалаз гәеиҭан, днеин, лџьаҟәа
ааҭиган, абри иԥҳәыс лыхәда ԥҟаны иахьыҟаз илыбжьишьит, ҩынтә-хынтә, ашьаарҵәыра иаиргеит лџьаҟәа, нас инаган лџьыба иҭеиҵет.
Ишет. Днеин акәыба аахиртлан, – Аа, сыӡит! – иҳәеит.
– Иҟалазеи?
– Атәыла бгеит, сыхҵәеит, аа сара зкәыкәыл нҵәаз, сабааи?! – иҳәеит.
Аҳ, – Закәызеи, ихьзеи? – иҳәан, – Уӡӷабцәа аҳ иԥҳа лгәаӷ шьҭырхын, дыршьит, – иҳәеит. – Иҟалом! – ҳәа мап икит аҳ.
– Урыԥхьан рџьаҟәақәа гәаҭ, – иҳәеит, – дрымшьызар убап!
Инеиҳәҭаргылан иааиԥхьан, доусы рџьаҟәақәа ианрыхәаԥш, аиҵбы лтәы ашьаарҵәыра иаганы иҟоп. Аԥсы наҟ дидыржын, аҳ иԥҳаиҵыб ахьтәы кәыба дылҭеиҵан, дииҭеит наҟ.
Ари дгәырӷьан, аҳ иԥҳа ахьтәы кәыба дылҭаириан, диман ддәықәлеит. Аҳ «быԥсит» иҳәан, лықәнага аԥара лиҭеит. Диман такәы данынаскьа, акәыба дааҭиган, – Абасоуп ишыҟо, – ҳәа леиҳәеит.
Дицааит аҩныҟа.
Дшыҟаз, ҩын қәацәк изгылоуп, џьтәык, дхәыцын, абри иҩны иблит, арацәа каҳаит. Жәа сакьк арацәа бзиа ҭаҵаны, инаган ауардын инақәиҵет ашьжьымҭан. Иашьцәагь иҟаиҵо џьаршьот. Апҟаҩҳәа иҿылаихан ддәықәлеит, аҳак дидыруазаап, уаҭахла аԥара змаз. Афақьаҳәа иуардын длаԥызан, ахәылбыҽха, ианааилашәшәуаз аҳ игәашәаҟны длеит.
Ус рҳәеит ахәуцәа аҳ иахь: – Аӡә даан дгылоп уардынла, асакьқәа изануп, – ҳәа.
– Шәизҵаа, – иҳәеит аҳ, – дызусҭо, дабацо?
Ахәуцәа аниазҵаа, – Абригь-абригь иԥара згот – жәа сакьк, уаха абра сихьчаат, аҳ, – иҳәеит.
Аҳ дақәшаҳаҭхеит, ауаҭах ииҭет. «Асакьқәа шьҭаҳхуеит» рҳәан, имуит, избанда иласуп. Иара иҩнаиргылеит исакьқәа. Ацаԥха наиркит иуаҭах, до, арахь даан дтәет. Аԥара ҿырп имоп, иҳәеит, абас саанк азна. Аҵхыбжьон дҩагылеит, ашә ааиртын, исакьқәа ахьгылаз ԥыҭк кеиԥсет, абас икаԥсо, икаԥсо, икаԥсо – агәашә аҟынӡа дцеит. Дышьҭалет даан.
Ашьыжь анааи, – Иаууеи, сеимырҵәет! – ҳәа дыҳәҳәеит. – Сԥара дәылган ирган, арацәа ҩнадыргылеит! – иҳәеит. – Арацәа уа иназгар, сишьуеит, сабацо шьҭа?
– Ҟаҳ абааԥсы, умшәан! – иҳәеит аҳ. – Аҭәырӷәы лаҵшьны исакьқәа рызна аԥара ишәҭ! – иҳәеит.
Ирҭет. Иԥара иман аҩныҟа дааит. Мызкала ахан иргылет. Арахь – аҳ иԥҳа дааигет, арахь – ахан иргылет. «Изҭада абриаҟара?» ҳәа иашьцәа игәаӷ шьҭырхит.
– Иҟоуҵаз шыҟоуҵаз ҳаумҳәар – уаҳшьуеит! – ҳәа иарҳәеит.
– Иҟасҵаз шыҟасҵаз шәасҳәар, ишәзыҟамҵар – шәрыцҳауп, – иҳәеит.
– Иҟаҳҵот, – рҳәеит.
– Ишԥаҟасҵеи-да, сыԥҳәыс дысшьын, «аԥсы лзыҳәан абза дызҭиуада?» ҳәа расҳәан, аҳ иԥҳа дсиҭет, аԥс уахь дигет.
Иларысын, рыҳәсақәа ршьын, акәыбақәа иларҭарҵан, ирыма идәықәлеит: – Аԥсы изыҳәан абза дызҭиуа, – ҳәа.
– Дызхагада, – рҳәеит, – аԥсы дшәымхны абза дшәызҭо! – акекеи ҳәо ирыҵаҟьеит ауаа.
Уа инеит, уа инеит, аха изҭахыдаз, арахь аԥсцәа рыфҩы го иалагеит, иқәнамыргыло аҟынӡа. «Ҳаижьет» рҳәан, апҟаҩҳәа рҿаархан, иаан рыԥсцәа ржит.
– Аҩны ублит, аҩны злаургылазеи? – рҳәеит.
– Аҩны зблызар, – иҳәеит, – жәа сакьк арацәа сыман ауардын ианҵаны «сакьк арацәа – сакьк аԥара» ҳәа расҳәан, исзырыԥсахит. (Арҭ иқәихит уара зынӡа!)
Иласын, рыҩнқәа рблын, арацәа жәаба-жәаба сакь ааҟарҵан, ирыман иныҟәот, иҳәеит. Уа инеит, уа инеит:
– Уара шәызхагада, шәа шәызусҭцәада, арацәаз аԥара шәызҭо дызусҭа? – рҳәеит ауаа.
Ажьицәа рҿы инеит.
– Сакьказ 30 капеи шәаҳҭот, – рҳәеит ажьицәа.
– 30 капеи аума – ҳара азна аԥара ҳҭахуп, – рҳәеит аишьцәа. Ирыҵаҟьеит акекеиҳәа. Иқәлан аҩныҟа иааит, ррацәақәа наҟ
икарыԥсеит.
– Уаҳшьуеит, – рҳәеит, – уазлаҳшьра ак ҳаҳә!
Уажә дхәыцит ари, до:
– Ижәура шәасҳәап?
– Аа?
– Сышәшьырц шәҭахыми, шәаалаган акәаса ҟашәҵа, – иҳәеит, – убра сҭатәот. Аџь хықәгылоуп абахә, убра икнашәҳ сыннакылартә, аџьаҟны; ахәылбыҽха изку ашаха ԥышәҟар, абахә саахан сԥыххаа сцот. Ицан иҟарҵан, акәаса кнарҳаит. Адырҩаҽны имҩаныфа иманы дцет, уа дҭатәеит. Ашәа иҳәоит акаҩҳәа. Ашәа иҳәот, аха – амца ақәиҵот. Ус
уасахьчак даауеит «рреит» ҳәа, уаса хәышә дрыцуп.
– Уанаџьалбеит, абахә ухықәгылоуп, уаҿҟьар – уцеит, закәызеи
иҟоуҵо! – иҳәеит ауасахьча.
– Ҳаи, уара ахага, ахәылбыҽха абра ҩыџьа аауеит, абри азна аԥара
сырҭот! – иҳәеит.
– Уара-мыжда, есыхәылбыҽха абас иурҭома?
– Аиеи!
– Ус акәзар, уахатәи са исыҭ!
– Бзиоуп! – иҳәан, абри ауасахьча дылҭаиртәеит.
Ахәылбыҽха ҟалахьеит, ауасақәа «рреит» ҳәа иман аккара дыҵалан
аҩныҟа ихы ирхеит шьҭа. Ари ауасахьча дыԥхасҭахот, идыруеит.
Апҟаҩҳәа иаакылибаҳәан арҭ иашьцәа, акәаса зкыз ааԥырҟан, «аԥара сырҭот» ҳәа дшыԥшуаз ауасахьча, дԥыххаа дцет.
Ахәылбыҽхара уаса хәышә иман дааит. «Ҟоҳ, ари ҳаимыхәозаап, дахьцазгьы закә уасоузеи иааицаз!» рҳәеит иашьцәа. Адырҩаҽны ашьжьымҭан ианша, икылибаҳәа иааит реихақәа кны, дыршьырц.
Ижәура шәасҳәап, ишәмуӡозар шәаалаганы адгьыл ԥышәҟа, саџьанк аура аҭаны, сахьыжәжуа, аӡә ишәара алада ишәжы, – иҳәеит. – Уа иқәышәҵа лаба-ҵәрык, аӡә аханы угыл, аӡә – аҵыхәан, сара агәҭаны сгылот, «иаҳа» анысҳәо, агәгәаҳәа шәхыс, – иҳәеит.
– Бзиоуп, – рҳәан, иласны иржит, алаба-ҵәры ықәырҵет.
– Шәааи, – иҳәан, днеины агәҭа дықәгылет иара, дара аӡә – аханы, аӡә – аҵыхәан. – Шәшәақьқәа хшәырша, – иҳәеит, ршәақьқәа хдыршет. – Шәкылԥш, сгәаҵәаҵәҟьа иақәышәк, «иаҳа» анысҳәо шәхысуеит, – иҳәеит. – Иаҳа! – иҳәан, дыԥет.
Агәгәаҳәа ианхыс, ари иҭҟьаз уи дашьит, уи иҭҟьаз ари дашьит. Аҩыџьагь еибарԥсит.
– Шәыгәнаҳа шәара ишәымоп! – иҳәан, днарыгәан наҟ инҭаижьит ажра, анышә нарықәиԥсет.
Иҩныҟа дааит дықәлан.
Иаха уа сыҟан, иахьа арахь сааит.
Хаҵаки ԥҳәыски ыҟан. Аҷкәын дроуит. «Сара ԥарарҳара сцоит, ԥыҭрак сынхоит, схәыҷы дааӡа», ҳәа леиҳәеит иԥҳәыс.
Дцеит. Дахьцаз жәаф шықәса дынхеит. Зыҟны дыҟаз иҟәышыз аӡә иакәын. (Дҟәышзу, дԥааимбарзу, Аллаҳ идырп.) Убыс иеиҳәеит ицамҭаз: – Зықь мааҭ мҩаныфас иумаз, – ҳәа ииҭеит, – уаннеилак уԥҳәыс иԥымҽкәа илыҭ, – ҳәа, ача ӡны ииҭеит, ихҭырԥа иҭаҵаны, – аҳәызба аӷрымшькәа илфаат, – ҳәа, – ула иабаз абааԥсы уазымҵаан, зтәы узымдыруа, узцымныҟәац ауаа уҳацныҟәа, – ҳәа уарҳәар, урыцымныҟәан; ула иабаз уазымҵаакәан бааԥс умун.
Амҩа днықәлеит иара. Дшааиуаз, қәылара ицоз иԥылеит.
– Уаала, аԥара аагот, – рҳәеит.
– Бзиоуп, сшәыццоит, – иҳәан, днарыцлеит.
Аха ԥыҭк инаскьахьан еиԥш, игәалашәет ани еиҳәаз – «зтәы узымдыруа, узцымныҟәац ауаа уҳацныҟәа ҳәа уарҳәар, урыцымныҟәан» ҳәа. Ӡык касҭәап иҳәан, абна дҩылапҟа дцеит. Данӡыҩры, аҟәҟәаҳәа иааиларҵеит абџьар, қәылара инеиз ршьит.
Ари иҿааихеит. Дшааиуаз, ԥҳәызбак дыкнаҳауп, арҵәааҳәа аҳәҳәара даҿуп, ҷкәынак атапанча кны даарывалеит. «Иҟалазеи?» ҳәа дҵаарц игәы иааҭеикит, аха иааигәалашәеит ани зыҟны дыҟаз ииҳәахьаз «ула иабаз абааԥсы уазымҵаан» ҳәа, дналывсны иҿынеихеит.
– Уара, ууаҩыми, аӡӷаб илыхьи ҳәа уазҵаарауеи! – иҳәеит аҷкәын. – Сус иалоузеи! – иҳәеит.
– Ҳаи, уаргьы саргьы анышә ҳамандаз, абыржә иуҳәар – ушәҩыкын, сусгьы салгон! – иҳәеит.
Иҩны даааит. Иԥҳәыс лыҷкәын жәаф шықәса зхыҵуаз дылгәыдкылан дышьҭан. «Сыԥҳәыс ацәыбза длымазаап, дысшьыроуп» ҳәа даныҩагыла, «ула иабаз уазымҵаакәа абааԥсы умун» ҳәа еиҳәахьаз ааигәалашәан, акгьы ҟамҵакәа гәылара дцеит. Агәылацәа дрызҵааит: – Ҳаи, улақәа ҭухаат, уҷкәын иоуп! – рҳәеит.
Иааԥылҽзар ача, жәаф нызқь мааҭ аагәылылбааит.
Ԥҳәыск хҩык аԥацәа лыман. Ахҩыкгьы аӷьычра рыздырӡомызт. Ибзиан иӷьычуаз аӡә дылдыруазаап, убри иахь дцеит.
– Нан, аказын сузааит.
– Закәызеи?
– Хҩык аԥацәа сымоуп, аӷьычра рыздырӡом, идурҵар, – лҳәеит.
– Аԥлақь мгьал ибзиан иӡны иҭан дысзаашьҭ аиҳабы, – иҳәеит. Дцан амгьал лӡын иҟаԥшьӡа, илҭан иман дааит. Амгьал уа
инықәиҵеит акы нахиҩан, – Абра утәаз, уажәыҵәҟьа сааиуеит, саанӡа џьаргьы умцан, – иҳәан, дцет.
Дцаӡеит. Хаха-хымш дмааӡеит. Аҷкәын амла дыԥсуа даналага, имгьал амхны ифеит.
– Уца, баба, уара аҩныҟа, аӷьычра узцом, – иҳәан, аҩныҟа ддәықәиҵеит. – Иушьҭанеиуа даашьҭы амгьал иҭаны! – ҳәа иеиҳәеит.
Уигь даарышьҭит амгьал иҭаны. Уигь, амни иашьеиҳаб иеиԥш, амгьал наимҵаҵан дцеит. (Ани аӷьычра иҵоу, имҵоу гәеиҭот.) Дцан, дмааӡеит хаха-хымш. Ауаҩ хаха-хымш кримфар ҟалома, амгьал ааԥиҟан, ифеит. Данааи, амгьал абжа амхны иҟоуп.
– Ҟаҳ, уаргьы аӷьычра узҵаӡом, уца, уеиҵбы даашьҭы, абас амгьал иҭаны! – иҳәеит.
Дцан, ани аиҵбы амгьал иҭаны даарышьҭит.
– Абра утәаз саанӡа! – иҳәан, амгьал нықәҵан дцеит дахьцац.
Ани аҷкәын амла дакит. Амгьал агәҭа ааиҟәихын, арахьгьы
иагәылыӷьӷьан ифеит, анахьгьы иагәылыӷьӷьан ифеит. Нас еиҭанеидиҵан, иҷаԥшьӡа инықәиҵеит.
Ани ауаҩ данааи, амгьал анаашьҭих – ифан иҟоуп.
– Ҟаҳ, молодец, уара аӷьычра уҵот, – иҳәан, диман дцеит ӷьычра. Ишнеиуаз, ҳәыҳәк аҵла ахацәқәан џьара иқәтәазаап, – Амни аҳәыҳә
амҵәыжәҩа ыҵхны иаазгот, усыхәаԥшла, иуҵот уаргьы, – иҳәеит. Аӷьычра здыруаз аҵла дкыдланы дцот, егьи днаишьҭалан, иеиқәа ааишьхны иӡет. Ани аҳәыҳә амҵәыжәҩа кыдхны иман даан, – Ҳа-ҳаа! – иҳәан, егьи игәы дасуа, ихы дасуа, – Молодец! – иҳәан, ддәықәиҵеит.
Аӷәычра иҵеит уи.
Хҩык аишьцәа аҟан, уаҳа наҭахымкәа адырра рыман. Уахык ишышьҭаз рыцә ргеит. Ашьыжь ианааԥш, аиҳаб ус иҳәеит:
– Ҳаи, иаха ҳацә ргеит!
Агәыбжьанытә ус иҳәеит:
– Ҳацә згаз дуаҩ аууп, дуаҩ аԥшьуп.
Аиҵбы ус иҳәеит:
– Ҳара уа ҳашнеиуа издырӡом.
Ахҩык лықәлан иҩны илкылст. (Адырра рымоуп, иҵаауам, иԥшаауам, иахьырҭаху инеиуеит, иахьырҭаху иааиуеит – ауаҩ игәы иҭоу здыруа роуп.)
– Уа шьыжьбзиа! – рҳәеит.
– Бзиала шәаабеит! – иҳәан, аԥсшәа нареиҳәеит.
Дларыхәаԥшын, акгьы анырымҳәа, «арҭ иӷәӷәоу сасцәоуп, ҳаҭыр
рықәҵатәуп» иҳәан, гәылара дцан, иреиӷьу сыск, игәыла имихын, иааигеит. Дласын ишьит, акәац лҭеиҵеит. Деиҭацан аҩы змаз иҿы, иреиӷьу аҩы ааигеит. Акыр руит, астол аадырхиан, инахатәеит. Акрыфара ишаҿыз, «абарҭ ргәы иҭоу-егьиу, иззааз акы сзеилкаауазар» иҳәан, – Минуҭк, сааиуеит, – ҳәа нараҳәан, дҩагылан, ааҵрахь иҽиӡеит ани аԥшәма.
Иҽаниӡа, аишьцәа реиҳаб ус иҳәеит:
– Уара, абри акәац иаҳфо алажь гьама шамоу жәбо? – иҳәеит.
Ани агәыбжьанытә ус иҳәеит:
– Аҩ иаҳжәуа аԥсфҩы шаху жәбома? – иҳәеит.
– Уи ауп ишәҳәо, иара аԥшәма дышцәыбзаԥо издырӡом, – иҳәеит
реиҵбы. (Аишьцәа ахҩыкгьы иӷәӷәаз уаан.)
Уажә зегь иаҳаит, зегь еиликааит. Дааин дларыдтәалан, ирфет-иржәит.
Хәлеит. Абарҭ аанышьҭеиҵа, абни аҩи ашьтәеи змихыз рҟны дцеит. – Уара, усыс «иреиӷьыз сыҭ» ҳәа уасҳәан, уанаџьалбеит, акәац
ахьрымҵасҵаз, «алажьгьама амоуп» рҳәеит, сзушьзеи! – иҳәеит.
– Ҳаи, ирдырзар ҟалап! – иҳәеит. – Абри ауаса хьаны ианыҟаз, – иҳәеит, – лаԥскгьы сыман, ихьаны иҟан. Абни суаса асыс анԥагьаха, иаахьаҳәын, амни ала ахькажьыз иацәан… – иҳәеит. – Амни алахш иааӡаз, хымԥада, алажьгьама амазар ҟалап, – иҳәеит.
Уи еиликааит. Даахьаҳәны, ани аҩы змихыз иҿы днеит.
– Уара, сзушьзеи, уанаџьалбеит, «иумоу иреиӷьу аҩы сыҭ» ҳәа уасҳәан, аԥсфҩы гьама амоуп рҳәеит! – иҳәеит.
– Ҳаи, ирдырзар ҟалап! – иҳәеит.
– Ишԥардыруаз уара?
– Усасцәа идыру уаазаап, – иҳәеит. – Уара сара аӡахәа исымоу зегь
анышәынҭра агәы иқәиаан иҟоуп. Аԥсцәа ирылиааз, аԥсжьы иалҵыз, хымԥада, ирдырт абарҭ.
Уажәшьҭа идырт иаргьы дышцәыбзаԥоу, Иан лыҿ дааит.
– Сан, – иҳәеит.
– Аа.
– Анс-арс бнавалеит ҳәа агьалҵуам, сызԥоу дсабҳәароуп, – иҳәеит. – Узԥоу – уаб, «ари», иами.
– Мап, уи саб ҳәа исбырбо саб иакәым, иара ихаҭаҵәҟьа дсырба! – иҳәеит. – Исабҳәар, акгьы бзызуам, иансабымҳәа, бшысшьуа агәра га! – иҳәеит.
Длахәаԥш-ҩахәаԥшын, агьшалымҵуаз лбеит иан.
– Нан, – лҳәеит, – уаб дынхаҩ бзиан, абасҟатәи анхара дуӡаа иҟоу уаб иҟаиҵеит, аихачаԥа дуӡӡа иҟоу убот, ас ауаа зынхом, – лҳәеит. – Аха аҵеи диауамызт, ахҭылҵ диауамызт. Схәыцын, «абри дыԥсыр, иџьынџь ыӡуеит» ҳәа сҳәан, абра уаҩ бзиак дыҟан, – лҳәеит, – убри дисырҟаҵан, абас уҟоуп, – лҳәеит.
Уажә идырт арҭ асацәа иззааз, шьҭа высшьак амам. Дышцәыбзаԥазгьы усгьы идырдырт. Ауха усгьы ишьҭан. Ашьжьымҭан игылан, агәаҩа иҭалан ишнеиуаз, аиҳабы ус иҳәеит:
– Ҳацә аиԥш зеиԥшу ак ааганы иҿаҳәоуп. (Иааганы уа иҿеиҳәахьазаап.)
Агәыбжьанытә ус иҳәеит:
– Уи ҳа иаҳгаӡом.
Аиҵбы ус иҳәеит:
– Иахьҭигаз убра инаган иҿеиҳәот.
Арҭ цеит иззааиз ҳәа акгьы мҳәаӡакәа. Ари аԥшәма усгьы дгаӡазма, аҟаԥыҳәа иааихыҵәҵәаны дцеит.
Дара аҩны ианнеи, рыцә аиԥш зеиԥшыз абораҿ инаган иҿеиҳәахьан. Абас ҟарҵеит адырра змаз аишьцәа.
Аӷьычра аԥаҳембар дақәныҳәахьеит.
Ԥҳәыск дыҟазаарын, хәҩык ахәыҷқәа лыман, жә-заҵәык лхьон. Абри ажә ааӡот ҳәа аӷьычцәа неины, аҭаацәа анааилатәоз, ааҵра иааҵатәеит. Иӡырҩуеит. «А-а, нан, нан, уажәыҵәҟьа ижәуеит!» лҳәоит ахәыҷқәа ран, арахь ақәаб кнаҳауп, ахаҳә агәара-гәараҳәа ашра иаҿуп.
Ахәыҷқәа амла ишакуаз ицәеит. Ран ақәаб аадәылылган ахьхьаҳәа ахаҳәқәа калԥсеит.
«Ҟоҳ, анаџьалбеит!» рҳәан, афыр-сырҳәа иҩаҵҟьан, такәы инаскьеит арҭ аӷьычцәа. Ацә ҟата рымԥыхьашәеит. Ирыман иаан иршьит. Аҟыԥ-сыԥҳәа иҩахагылан, иҟәаҟәан инаган иҭарҵан, иржәит. Ахәыҷқәа дырҿыхан, илаган илахадыртәеит. Акәац ааххны, рхәы рырҭеит.
– Уахарнахыс измоу, иззымфо итәы аӷьыч ифааит, аӷьычра барақьаҭ амазааит! – иҳәеит аԥаҳембар.
Аӷьычрагьы ҵыхәаԥҵәа амаӡам. Аԥаҳембар дақәныҳәеит адунеи шеижьҭеи.
Иҟан ҩыџьа аӷьычцәа, аӡәы Нхыҵтәын, егьи Аахыҵтәын. Нхыҵтәи аӷьыч Аахыҵтәи иӡбахә иаҳан, «абри са саҵкыс дызлаӷьычуа еилыскаароуп» ҳәа иҩызак даашьҭыхны, дықәлан дааит. Дахьааиз, аӷьыч дыҟаӡамызт, иԥҳәыс лакәын аҩны иахыз. Иааилалашьцоны, – Уа хәылбзиақәа! – ҳәа ашҭа дааҭалт иҩыза ацәыҵарахь дыҵаргылан.
– Бзиа убеит, бзела уаабеит, уааи-егьи, – лҳәан, дналыртәеит аԥшәмаԥҳәыс.
Ԥацха хәыҷык иҩнагәышьоуп, уаҳа акгьы рымаӡам – ууа-аллаҳ, рырахә ыҟам, рышәахә ыҟам. Даанаԥш-ааԥшит ари аӷьыч иааиз, ак ицәигар иҭахуп, аха ицәигои – акгьы имаӡам.
– Дабаҟоу бхаҵа? – ҳәа длазҵаауеит.
– Дныҵыҵит ӷьычра ҳәа, дааиуазар акәхап, уааизыԥшы, – лҳәеит. Ари Нхыҵтәи аӷьыч днаԥш-ааԥшуа дтәоуп. Абра, аԥацхаҿ, жьҵаак
кнаҳауп. Нас, – Аӡы сыржә, – иҳәан, аӡы илҭан ижәит.
Дҩагылан дцеит.
Омак мҵыкәа лхаҵа дааит.
– Аӡә даан уиҭахын, кыргьы дыԥшит, аха уанимбаӡа дцеи, – ҳәа
иалҳәеит лхаҵа. Дхәыцуа, дхәыцуа, – Дабатәаз? – ҳәа длазҵааит. – Абра, – лҳәан, дахьтәаз илырбеит.
Днеины дахьтәаз днатәеит. (Аригь ҩысҭаак иакәын.)
– Кыр дазҵаама, кыр даҳәама? – ҳәа деиҭалазҵаауеит иԥҳәыс.
– Кыргьы дтәан, нас «аӡы сыҭ» иҳәан, аӡы исҭан ижәит, уаҳа акымзарак, дҩагылан дцеит, – лҳәеит.
– Бнеины аӡы сыҭ, – иҳәан, днеины аӡы изаалгеит.
Аӡы дҩахан ижәит дахьтәаз. Аӡы дҩахан ишижәуаз, ани ажьҵаа илаԥш ақәшәеит.
– Ааи, бынҵәааит, ари иааиз дшаноуп, ҳажьҵаа иӷьычуеит уаха! – иҳәеит.
– Ари ажьҵаа зиҭахгәышьозеи, – ҳәа ҿаалҭуеит иԥҳәыс.
– Мамоу, мамоу, илбааган иаҳҵәахыроуп, ҳажьҵаа иӷьычуеит, – иҳәеит.
(Убри аамҭаз Нхыҵтәи аӷьыч иҩызеи иареи ивҵагылан иӡырҩуеит, ари зегь раҳауеит.) Ажьҵаа ҵәахны иабаргагәышьоз, сакьыжәк иҭаҵаны ацәардаӷәы аҿы ирыхчынҵаны ишьҭалеит. Ианааилахәла, Нхыҵтәи аӷьыч «ажьҵаа згот» ҳәа дааизар, иабаҟоу, икнаҳаӡам аԥацхаҿы. Иҟаиҵоз?
Абарҭ ҩбаҟа кәты рызҭакызаарын, иҩыза ддәықәиҵан акәытҵарахь, акәытқәа руак ашьапы ааикын, иаарҵәины, убра џьара иавҵаирхеит. Акәты аҟыжра иалагеит. Аҟыжра ианалага, «ҳаи!» рҳәан, иҩаҵеибарҟьан, акәытҵарахь еихагәышьеит. Уа инеизар, акәты ашьапы ырҵәины изымцо акы иакуп.
– Аа, бынҵәеит, бгьежьы, ҳажьҵаа игеит, ҳажьҵаа! – иҳәеит лхаҵа.
Игьежьны иааизар, ркәац абаҟоу – иҟаӡам. Дрышьҭалеит. Мҩак акәхарын иҟаз – дрыхьӡеит, акәац иаҵоуп, ашаца-шацаҳәа ицоит иҩызеи иареи. Абарҭ анааԥсалак, ажьҵаа еимырдозаап. Абри гәеиҭеит. Нас, ишԥасҳәари, абас ҩажәаҟа метра ажьҵаа даҵалан аӡә аԥхьаҟа дцоит, егьи ишьҭахьҟа дхьаԥш-кәаԥшуа днеиуеит, дааԥсеит анигәахәлак, днаихьӡот, изқәа днасны, иеидара ааимидоит. Амала еицәажәаӡом. Ари аахыҵтәи аӷьыч дрыбжьаԥалан, иҟәаҟәа днас-насны ижьҵаа ааимихуеит. (Уахынлоуп ари. Иҩыза иакәу џьишьоит, умбо.) Знык ижьҵаа аниоу, абна днасын, аҩныҟа дааит. Ари нхыҵтәи аӷьыч, «сҩыза дызҵоу ажьҵаа ааимыздап» ҳәа данынаихьӡа, ажьҵаа даҵаӡам.
– Уара ажьҵаа абоугеи? – ҳәа дикит.
– Аа, уара иусымҭеи! – иҳәеит егьи.
– Аи, дынҵәаат, ари уаҩ дызхәо иакәымзаап убама, даҳиааит! –
иҳәан, Нхыҵтәи аӷьыч иҩыза диман дгьежьны аҩныҟа дааит. Абас ала еилгеит.
Дыҟан аԥсуа аҳак, апату-аламыс змаз. Ачымазара цәгьак ихьит. Аԥсны дызхәышәтәуаз аӡәгьы дҟамлет. Ҭырқәтәылан дыҟоп ҳақьымк ҳәа иарҳәет. Иҽааибиҭан, аҳ Ҭырқәтәылаҟа дцет. Дахьнеиз, аҭырқәа аҳ дидикылт, пату иқәиҵет, дихәышәтәит. Дгьежьны данаауаз, ус иеиҳәет:
– Абриаҟара пату сықәызҵаз, ауаҩра зуз, унеи са сахь, уа унсырхот-унсырҵует, Аԥсны иаҳа иԥшӡоп!
– Бзиоп! – иҳәет аҭырқәа.
Аԥсуа аҳ дааит Аԥсныҟа. Аамҭақәа цет. Аҭырқәа ус иӡбет: «сцап Аԥсны иҟоу аҳ иахь» ҳәа. Иаҳра зегь аашьҭихын, амшын дыӡхылт. Ацәқәырԥа ӷәӷәа ҟалан, аҭырқәа иӷба ҭахет. Иԥсы иман ахықә ахь дааит. Дразҵаан ауаа, аԥсуа аҳ дахьынхоз иарҳәет. Дааит игәашә аҟынӡа. Уахь днарышьҭуама, аҟарулцәа акәшан игылоп. Иӡбахә реиҳәан, – Аҳ сшааз иашәҳә! – иҳәет.
Амаҵуцәа неин, аҳ дааргет. Агәашә дадгылан данааихәаԥш, – Ҟоҳ, ари дцәыггараӡа, са дзысҭахәи, усыздырӡом! – иҳәан, дидимкылет.
– Ишԥыкәу сшузымдырыз, узхәышәтәыз соуп, са сҿы уҟан! – иҳәет аҭырқәа аҳ.
Мап икит аԥсуа аҳ:
– Наҟ уца! – иҳәет.
– Ус акәзар, ма сеилаҳәа – иссахьо умбо, – иҳәет.
– Мап, уара иусҭар аасҭа, смаҵуцәа еиласҳәар, ҭабуп ҳәа сарҳәот! –
иҳәан, иимҭет.
– Ма сыҩнагалан бысҭа ҿахрак сҿаҵа, амла сакует.
– Уара иуҿасҵар аасҭа, слақәа ирҿасҵар, уаха сшырыхьчо здырует, – иҳәан, криҿаимҵаӡет.
Иҟаиҵооз ари аҭырқәа аҳ, даагьежьын амҩа дықәлет. Ихы-игәы
ахшәаны дышцоз, хаҵа быргк дибет, ҩ-чамаданк икуп. Аԥсшәа иҳәет ачамаданқәа зкыз. Ари аҭырқәа ихы иқәыжьны дымцози, имаҳаӡазар акәхап, аҭак имҳәаӡет.
– Уаанҿаси, дад, иухьызеи, сара быргк аԥсшәа уасҳәан, аҭак сымҭакәа узцои? – ҳәа дҵааит абырг.
Аҭырқәа еиҭеиҳәет ихьыз – дзынҟьаз-дзынԥаз.
– Баба, сара абра ҩ-чамаданк рызна ахьы сымоп, ухы иархә, – иҳәет. – Сҩыза ҷкәын Аҟәа ахьи аԥареи ахьеиҭнырыԥсахло аус иует, унеир, мап икӡом, иузиԥсахуеит.
Ианимуӡа, игеит ахьы. Иаашьҭихын, днеит иахьиеиҳәаз. Изиԥсахит. Аԥара аниоу – дмалуаҩхет, Ҭырқәтәыла дшыҟаз еиԥш дҟалет.
Аамҭақәа цет. Ҭакәажәык дааин, игәашә даадгылет: – Абас-абас, – лҳәет, – сахьцо сымам, судкыл, иуҭахызар, аныс сҟалот, иуҭахызар – маҵуҩыс.
– Ишԥыкәу маҵуҩыс бышсыдыскыло, аныс бсымаз! – иҳәан, дидикылет.
Аамҭақәа анца ашьҭахь, ус лҳәет аҭакәажә: – Нан, уара макьана уҷкәыноп, ԥҳәыс дааугар, уҵеи дҟалап.
– Бареи сареи ҳхы еинызымҟьо ӡӷабк дбыԥшаауазар, сара дызгот, – иҳәет.
Аҭакәажә дҩашьҭалан, аус ҟалҵан, ԥҳәыск дигет. Ачара зарҳәо асиа аҟаҵара иалагет, аԥсуа аҳгьы данырҵет. Аҭырқәа имуит: – Ишԥыкәу ачарахь дшааҳаԥхьо, сара сыздызымкылаз ауаҩ! – иҳәет.
– Уара, абриаҟара аламыс, апату змо, убри гхак ихьзаргьы, ианажь, иламыс иаҵанакны дааиуазар, убысҭа ҿахра уамеигӡакәа иаҳә! – лҳәет ианԥса.
Ачара иарҳәет. Ажәлар еизет. Аԥсуа аҳгьы дааит.
– Сгәыла ҷкәын, сзықәгәыӷуа сҩыза, уара дысзалх аҭамада, – ҳәа аҭырқәа иҩыза иеиҳәет. Иҩыза даалаган, аԥсуа аҳ далихит, избанзар Аԥсны пату зқәыз уаҩын.
Аҭамада иаҵәцахә аанырымкыло, аҭырқәа аҳ иаанимкылет. Ажәлар уи ргәамԥхет, арҭ иабардыруаз ирыхҭысхьоу. Аԥсуа аҳ «ҭабуп» ҳәа раҳәан, аҵәца аашьҭихит, ажәлар иреиҳәет абри абриоп изызухьо ҳәа:
– Дааины сгәашәаҿ дгьежьны данцоз, ҩ-чамаданк ахьы иԥызгалаз сашьеиҳаб иоп, аа, дахьтәо. Аԥсахра ҳәа дахьцаз сашьеиҵыб иҿоп, аа, дахьтәо. Аныс идикылаз са сан лоп. Ԥҳәыс дааганы, ҭацас иҩны иҩнаиргылаз са сыӡӷаб лоп. Са дсыдыскылазҭгьы, уиаҟара аҳра иоуӡомызт.
Иҟан аԥсуа ӷьычи аҭырқәа ӷьычи. Убас иақәыркит дара – еиқәшәарацы. Рҩыџьагь уаҩԥс дрыхәаӡомзт. Аԥсуа ӷьыч Ҭырқәтәылаҟа сцот ҳа иҿынеихит. Егьигь – Аԥсныҟа, ари иахь даауан, амҩан еиқәшәит ҵлак амҵан.
– Уара узусҭада, уабацо?
– Аԥснытәуп, сӷьычыҩ бааԥсуп. Ҭырқәтәылан аӡә иӡбахә саҳан, убри иҿы сцот, дшыҟо гәасҭот.
– Уи захьӡу сара соп, саргь уахьоп сахцо. Уара уакәзар – ҳаиқәшәит, ҳаицныҟәап.
Ус аҵла ақәцәан аҳәыҳә ааины иқәтәет. «Абри аҳәыҳә мыршәаӡакәа
аҵыхәа алзхо, убри иоп аӷьыч иаша, аиааира зго» ҳа ус еибырҳәит. Аҭырқәа ӷьыч аԥхьа дыхәнет. Аҳәыҳә иамырбаӡыкәан аҵыхәа аалихит. Уи аамҭаз аԥсуа ӷьыч дааишьҭалан, иара иеиқәа ишьхны длыбаахьет. Аҭырқәа ӷьыч изгәамҭаӡет, длыбааит аиааира згит ҳа.
– Уи бзиоп, аха уаныхәноз уеиқәа ушьан, ужә иабаҟо, иушьаӡам? – ҳа дҵааит аԥсуа ӷьыч.
Дааԥшызар, иеиқәа ишьаӡамызт.
– Ҟоҳ, саргьы сӷьычҩын, аха уара са сыҵкыс аиааира угит, иҟалозар ҩызас судкыл, ҳаицныҟәалап! – иҳәит.
– Бзиоп! – иҳәит аԥсуа ӷьычҩы.
Уажәы аҳақ иҟны ахьы ахьыҟо рбит. Убри иакәшан ахьчацәа гылоп. – Гашьас иаҳҭои?
Ус иҳәит аԥсуа ӷьыч: – Ҵҟала ижны, ахьаҵҟаҵәҟа икылҵәаны, иҳамгозар, егьыс иауам.
Уахынла мацара аус уа, ижуа, ахьаҿы инеит. Ахьы есымша иаҵӡаауа, иаҵӡаауа ианалага, аҳ игәеиҭет: аӷьычцәа зҿыз ибет. «Акаҭран ырӡыҭны ажра иҭашәҭа, иааиз дакот» иҳәит аҳ. Акаҭран ырӡыҭны иҭарҭәет. Раԥхьа аҭырқәа ӷьыч дгылан иснеиуаз, ажра иҭаланы, дакит. Иҟаиҵои уажәы? Аԥсуа ӷьыч иҟама ааҭихын, ихы аахиҵәан, иман дцет.
Иԥҳәыс илиҭот ихы: – Аҵәыуара ҟаҵы, анышә даҭ, аха иҟалаз бымҳәан, дҭахит ҳа бҳәар, ҳазынтәык ҳақәӡот.
– Бзиоп, – лҳан, дырҵәует, дыржит.
Исааиуаз, – Иара даамгакәа иҟалом, схаҵа ихы амацара ааины збаҟало, иара дысҵәыуароп, – ҳа лыҽшьра далагет аҭырқәа ӷьыч иԥҳәыс.
Аҳ аӷьыч ихәамц ибит, аха дазусҭо издырӡом. Днаган хымҩак ахеихагылаз дыкнарҳауот. Иавсны иҵәыуо – убри ила даҳкот ҳа, уи иҭынха иакәымзар ҟалом ҳа. Ахьшьцәа акәыршан иргылет.
Иҟаиҵои аԥсуа ӷьыч?!
Ацәи ауардыни ҩҵеикит, азна ачанах ҩыҟаиҵит.
– Абра бақәтәа! – иҳәит. – Дахкнаҳау ҳаннеилак, ауардын хсыршәҭот, агьыжь аҵырҩны, ачанахқәа ԥыххаа ицот. Быҳәҳәаны аҵәыуара балага. «Иҟалеи?» рҳар, «мазарак ачанах аахәан иаагон, иԥҽит» ҳа раҳә.
– Бзиоп, – лҳан, уардынла дахкнаҳаз ианнеи, иаахиршәҭын ауардын, ачанахқәа ԥыххаа ицет.
Лара аҳәҳәара длалаган, лхаҵа лызхара дылҵәыут. Аҟарулцәа, – Бзырҵәыуои? – ҳа иааизар, – Сабамҵәыуо, ҳчанахқәа ԥҽит, – ҳа ралҳәит.
Уи ала ицет. Егьи ана дыкнаҳауп, лхаҵа дшылҵәыуаз рзымдырӡет.
Аамҭа аныбжьыс, дырҩегь, – Схаҵа уа дыкнаҳан иҟалом, дыкныхны дааугароп, – лҳәит.
Абар, амықәшәатәы.
Длалаган, аҽи акәадыри еиқәиҵит, ганк ҽыхәаны ишәит, егьи аган ҽызны ишәит. Изхиҿык аԥаҵа амихит, изхиҿык аԥаҵа амоп. Дахкнаҳаз ааигәара даннеи, апҟаҩҳа ҽыла длаҵҟьан, атахҳа ашаха лхиҵәан, дааимҵасны дигет. Ахьшьцәа, – Абри дызгада? – ҳа ианҵаа, – Ҷкәынак ҽыхәак дақәтәан, убри дигит, – рҳәит шьоукы.
Даҽа шьоукы, – Ишәҳәо закәи, дызбаҷкәыноу, ҽызк дақәтәан ҭаҳмадак, уи иоп дызга, – рҳәит.
Дырзымԥшааӡит. Абас аԥсуа ӷьыч аиааира игит.
Шәарыцаҩык дыҟан. Ашәақь иман абна дылалан днеиуан. Даныԥшы, аӷдара аҭырасраҿы ихатәалан ибот алҩа. Иҟо збап ҳәа иаарццакны днеизар, аӷдара амца акуп иакәшаны, хәыҷы-хәыҷла ибылуа аималара иаҿуп. Маҭ дуӡӡак гьежьуа, амца сзацәцозар ҳәа, аӷдара иакәшоит, аха цашьа амам, амца еиԥылоит. Уи аамҭазы, ашәарыцаҩ игәы иазымчҳакәан, ашырҳәа иҟама ааҭԥаа, иауу рыԥхьк аалихуеит. Амца даадгыланы, ирыԥхь аԥынҵа амаҭ иаздәықәиҵоит. Амаҭ аҷын аԥынҵа инықәлан, ашәарыцаҩ днацхраан, амца иалигоит.
Амаҭ аԥсы аноугәышьа, ашырҳәа иҩаҵԥан, ихәдацәа леимлагәа иаакуеит. Ашәарыцаҩ рыцҳа ус иҳәот: – Бзера узызуит, сзыхурҟьозеи? – ҳәа.
– Бзера ашьҭахь бзера шыҟам удыруама? – аҳәеит амаҭ.
– Избан, изыҟамзеи бзера ашьҭахь бзера? – ҳәа дҵаауеит.
– Абзера узызур, иухоумыршҭыртә уҟоу? – ҳәа иҵаауеит амаҭ.
– Сумфан, бзера ашьҭахь бзера схашҭуам! – иҳәеит.
– Ус акәзар, уаала, – аҳәеит амаҭ.
Амаҭ цоит, иара дашьҭалан ишнеиуаз, ҟәара хықәк аҟны цә-дук
уаҳа налымшо ишгылаз, амаҭгьы ашәарыцаҩгьы надгылеит. Амаҭ аацәажәан, ацә убыс анаҳәеит: – Бзера ашьҭахь бзера ыҟоума, ацә? – ҳәа.
– Бзера ашьҭахь бзера ыҟандаз, са сзааӡаз аԥшәма хаҵа, – аҳәеит ацә, – ҩажәа шықәса раахыс сыхәда иқәхны, хәдала мацара, анхара дуӡӡа ҟаиҵеит. Ожә исылымшо санажә, сааганы абра скаижьит, иахьа ҩынтә-хынтә сгәеиҭот: «хьшәашәарак сыхьӡандаз имԥсыкәа абри ацә, нас исшьуеит, ажьгьы снацрыхарын, ацәагьы еимаас снаӷрагыларын» иҳәот. Избан, сара изысмоурыз ариаҟара аџьабаа збахьоу схы ықәҵаны аԥсыха!
Ажәа ҳәаны ианалга ацә, амаҭ ус аҳәоит: – Бзера ашьҭахь бзера ыҟоума? – ҳәа.
– Ииашагәышьоуп, иҟамзаап, аха сара бзера узызуит, сумфан, – иҳәеит ашәарыцаҩ.
Иақәшаҳаҭхоит амаҭ: – Усфом, саргьы сухоумыршҭын, – аҳәот, – уаала, – ҳәа аҿынанахоит.
Иара днашьҭагылан дцоит. Ашәарыцаҩ дахьынхоз азааигәара ҵла шьапык, гәаҩарак аҟны, даманы икылсуеит.
– Сара сҭыԥ абраҟоуп. Уара абзера дуӡӡа сзууит, сыԥсы нурхеит, есышьжьымҭан абраҟа уаала, напык-напык ахьы усҭот, – аҳәеит.
Ашәарыцаҩ дхырхәан аҩныҟа дцоит.
Есышьжьымҭан аҵлаҟны днеиуеит ашәарыцаҩ, напык-напык ахьы инаҭоит. Ашәарыцаҩ шьҭа дынхаҩым, зны даамысҭан, нас дҭауадхеит: иҩны – ҩны еиԥшым, малла дыӷәӷәахаӡеит. Шьҭа дцаны ахьы аагара дацәаашьеит, амал дазԥагьахо далагеит. Уахык дахьышьҭаз абас ихәыцуеит: «Сара уажәшьҭа уаҩ дууп, амаҭ напык амысхып ҳәа есышьыжь сцо ҳаӷоу сибааит» ҳәа, ифрангь аҳәа ашьҭихит, «амаҭ аҟны снеип, ахьы аман иааҭыҵуеит усгьы, ахәда аахысҵәап, иҟоу зегь знык иаазгап» ҳәа. Ахьы зегь еидкыланы ишааигаша хәыцуа дцоит. Днеины аҵла даавагылоит. «Избац иоуп» ҳәа амаҭ напык ахьы аман иааҭыҵуеит. Уи аамҭазы иаҳәа рхха идәықәиҵот, амаҭ наҟ инкаԥоит, аҵыхәа анаӡара аахиҵәоит. Амаҭ аҽааибыҭан, ихәдацәа илыҵасны иакуеит. Ашәарыцаҩ длеизҟәыҿны дынкаҳауеит. Амаҭ абас аҳәоит:
– Бзера ашьҭахь бзера ыҟоума?
Ашәарыцаҩ иԥсы ааихыҵуеит.
Бзера ашьҭахь бзера здыруа агәаҟи аӷари роуп. Аԥара ихнахыз
ауаҩы бзера ашьҭахь бзера игәалашәом.
Шәарыцаҩык абна дылаланы дышнеиуаз, абна амца акын, амца ӷәӷәаны иахьакыз, амаҭ ҳәҳәо иахьылаз ибеит. «Ҳаи, рыцҳа, ибылуеит!» иҳәан, ас ишәақь ироун, илықәлан иааит. Ишааизҵәҟьа ашәақь иқәланы, ихәда иакәшан, дашьуа далагеит.
– Ҳаи, абааԥс, уара уԥсуан, амца уалызгеит, сзушьуазеи? – иҳәеит.
– Узызшьуа уиоуп, бзера ашьҭахь бзера ыҟаӡам, иҵабыргу, имцу уаԥхьаҟа иубап, – аҳәан, доунашьҭит. Нас, – Абра хә-дук аҿы аџь ашьапы гәаҩоуп, абноуп са сҭыԥ. Унеи, абзера узызуеит! – аҳәеит амаҭ.
Ицеит уи. Адырҩаҽны даннеи, аџь ашьапаҿы, агәаҩараҿ, амаҭ ҭатәан.
– Аа, усҭ, абзера иуузаз, – аҳәан, хә-мааҭк ицоз ахьы абз иқәҵаны инаҭеит. – Есышьжьымҭан уаала, абриаҟара усҭалоит, – аҳәеит.
Дцалон есышьжьымҭан, днеицыԥхьаӡа инаҭон ахьы. Ус-ус дбеиахеит, абџьар бзиа, аҳәачаԥа, акәымжәы-акаба ааихәеит, иҽеибиҭеит.
Ҽнак, ашьжьымҭан «абри аӡаӡа сахо аҵкыс, сцап, амаҭ шьны, иамоу зегьы згап!» ҳәа иӡбит. Ари иҽеилеиҳәеит дшаабахьоу акәымкәа – иаҳәа иҟәниҵеит, ишьны, иамоу ааигарц. Даннеи, деиқәычаԥа данаба, игәы иҭазгьы адырит ари.
– Бзера ашьҭахь бзера ыҟам ҳәа ануасҳәоз ихоуҵомызт, – аҳәеит.
Иара иаҳәа ааҭыхны ианиҟьа, аҵыхәа хиҵәеит, амаҭ акәзар, ихәда акын, дашьит.
Анкьаӡа зны иҟалеит ари. Нхаҩык имхы цәаӷәаны, ичалтны, аԥшыжәла иманы дцан, алаҵара далагеит. «Ҳара ҳныҟәызгаша, иаҳхаҳаша, ҳара иаҳтәым…» ҳәа ажәла ҟьо ддәықәлеит, иаԥхьаҟа ианиҟьоз – «ҳара иаҳхаҳаша» ҳәа, шьҭахьҟа ианиҟьоз – «ҳара иаҳтәым» ҳәа.
Абри аамҭаз ҳәынҭқарк диасны дцон, «сыуаажәлар шынхо-ишынҵуа збап» ҳәа днаԥш-ааԥшуа. Дшааиуаз, илаҵоз анхаҩы дааидгылеит.
– Уа, бзиа ууит!
– Бзера убаат, абзера узыҟалт! – рҳәан, аԥсшәа еибырҳәеит.
– Удинаныс, ишсоуҳәара, аԥшыжәла уҟьоит уаԥхьаҟа «иаҳхаҳаша»
ҳәа, ушьҭахьҟа – «ҳара иаҳтәым» ҳәа, иаанагозеи? – иҳәеит аҳәынҭқар. – Ҳа, уи змааноу уи ауп: ари икасыԥсо зегь са истәу џьушьо, ахәаҷа иафо ыҟоуп, аҵыс иафо ыҟоуп. Убри аҟнытә, саԥхьаҟа исхаҳаша сура
ҳәа исҟьоит, исхамҳауа – сышьҭахьҟа, – даацәажәеит алаҵаҩ.
«Ҳоҳ, ариаҟара ахи-ахшыҩи зманы ас зҳәо, ас ҟазҵо анхаҩ бзиа ауаҩы данԥсуагьы идыруазар ҟалап» ҳәа даахәыцит гәаныла аҳәынҭқар.
Ашәшьыраҿы дааҭгыланы анхаҩы иацәажәара далагеит.
– Сара избо, уара ауаҩы данԥсуагьы удыруазар ҟалап, санԥсуа
соуҳәондаз, – иҳәеит аҳәынҭқар.
– Ҳаԥхьаҟа баииазын са сыԥсуеит, амшаԥаз ашьжьымҭан уара
уԥсуеит, – иҳәеит анхаҩы.
Аҳәынҭқар ари еиԥш ажәа аниаҳа, ииҳәо иҿамшәо акалашәақәа
дааҟалеит.
– Ибзиоуп, аха ариаҟара здыруа баииазы уԥсуазар, амшаԥазы сара
сыԥсуазар, хәшәыс иамоу узымдырӡои? – ҳәа ҿааиҭит.
– Аа, уи акәзар уаагылишь, уаагылишь. Сара стәы хәшәы амаӡам, уара утәы хәшәы амаӡазар – убри ауп: уаҵәы мшаԥны ианааилахәлалакь,
ауаа ӷьычра ианцо, ушаха уҩыҵракны уаргьы уца. Убри ухәар ҟалап, – иҳәеит анхаҩы.
Иаҳаз ааџьеишьеит аҳәынҭқар. (Ари дышҳәынҭқару издырӡом.) Даахынҳәит иаҳҭынрахьы, «амшаԥы аҽны сыԥсуазар, арахь сыуаажәлар шыҟоу збоит ҳәа исусхәузеи?» игәахәын.
Амшқәа цон. Аҳәынҭқар иусқәа дрыланахалан дшыҟаз акәымкәа, иааит аамҭа. Аха ари цқьа агәра изгом дыԥсыҵәҟьоу, дымԥсыҵәҟьоу. Ус дышхәыцуаз, баииа ааит. Игәалашәеит анхаҩ ииҳәаз: «сара стәы хәшәы амаӡам, уара ӷьычра уца, иухәар здыруада!».
– Шәца, абригь-абригь ауаҩы дшыҟоу-дшану сзеилышәкаа! – ҳәа амаҵуцәа дәықәиҵеит аҳәынҭқар. (Иишьҭуа димоур ҳәа ушәозма.)
Идәықәиҵаз, анхаҩ иҩны ианнеи, ашамҭаз дыԥсхьан, агәылацәа еизаны аҵәыуара-ахьра иаҿуп.
Аҳәынҭқар иишьҭыз ажәабжь изааргеит, анхаҩ ашамҭаз, инеиаанӡа, дшыԥсхьаз. Ари аниаҳа зынӡа ихы имагәыхьха дааҟалеит. Дхәыцуеит, мчыбжьыкоуп ибжьо мшаԥынӡа. Ус-ус, аа, иааит – уаҵәоуп амшаԥы. Афырҳәа иҽааибиҭан, шахажәк ԥшааны, ибӷаӡара инакәиршеит, абна днылалан дцеит. (Аҳәынқар дунеихаан дӷьычхьоума!) Дышцоз акәымкәа, иаалашьцахьаны, аӡә диқәшәеит. Иааибадырит:
– Узусҭа?
– Сныҟәаҩуп.
– Саргьы сныҟәаҩуп.
Аӷәычҵәҟьа: – Са сахьухәаԥшуа – уаҩ ааӡак уоуп, ӷәӷәак уакәымкәа
уҟам, ҳаицныҟәап! – иҳәеит.
Дақәшаҳаҭхеит аҳәынҭқар. (Ари дышҳәынҭқару абеидыруаз!) Еиманы абна илалан ишнеиуаз, аӷьычҵәҟьа ҿааиҭит:
– Ҩыџьа ахацәа ҳанеиқәшәа, арахә рӷәычра ҳашьҭамлап, амал
ахьыҟоу сара издыруеит, убра ҳцап!
– Иарбан малу?
– Аҳәынҭқар ихазына – ахьи араӡни ахьеилажьу. Уа ҳанкылсып
аҟарулцәа аныцәоу инақәыршәаны, иҳазго ҳгап, убри кыр ҳныҟәнагот, – иҳәеит аӷьыч.
– Азамана! – иҳәеит аҳәынҭқар.
Иааит еиманы ахазына ахьыҟаз абааҿы. Абаа ашәшь ақәлахьеит. Ха дук кыдиргылан, аӷьычыҩ хыхь дхалт, ашәшь иҽалакны аԥшра далагеит. Аҟарулцәа хҩык ршәақь аԥсақәа кылыҳәҳәо рыхәда иахшьны анахьхьи ицоит, аахьи ицоит. Ус дшыԥшыз акәымкәа, рыхҩык аҟарулцәа абри дахьылатәаз иааин (иара дырбаӡом), аицәажәара иалагеит, ирҳәо иаҳауеит.
– Аҳәынҭқар имал ҳахьчоит, есышықәса амшаԥы ашьжьымҭан ахьтәы чаҟәа азна ҳаманы ашацкыразы аҳәынҭқар иҿы ҳнеиуеит,
ажәлар ҳрықәныҳәаразы. Уаҵә дырҩегь ачаҟәа ҳаман ҳаннеилакь, иҟаҳҵара жәдыруама: ачаҟәа иҭоу аҩы ахәшә аҳҭап, дахныҳәан ианижәлак, иԥсы ааихыҵуеит. Нас имал ҳара иҳанахот.
Абас рыӡбан, аҟарулцәа ацәара ицеит. Ари заҳауаз аӷьыч дҩалбааит иҵаҟа итәаз аҳәынҭқар иахь.
– Ааи, уанаџьалбеит, ҳаԥжәеит, ахьы ҳагәылаҳаит: аҟарулцәа ыцәеит, аҳәынҭқаргьы ашьжьымҭан дҟалаӡом, – иааиаҳаз зегь изеиҭеиҳәеит. Аҳәынҭқар еиликааит, иара иԥсра шакәыз дызлацәажәоз. Ааҵәа дук иман, идырҭәит, уи азмырхакәа рыблузқәа еиҵаркәаҳаит – хьыла еибырҭеит. Рмал рыман такәы инаскьеит. Ишнеиуаз, ҵлак амҵан
рыԥсы ршьеит, рмалгьы ашара иалагеит.
– Сара акгьы сҭахым, зегь уара ига, зны ҳаибабап! – иҳәеит
аҳәынҭқар.
– Сҩыза ихәҭа са ишԥазго! – иҳәан аӷьычыҩ, доус рыхәҭақәа ишеит. Аҳәынҭар ԥыҭк данынаскьа, иоуз амал хкаарак ахь ирууааӡа иршәит.
(Аҳәынҭқар ахьы дашьҭазма!) Иԥсы шеиқәхаз анеиликаа, дгәырӷьаҵәа аҳҭынраҿы дааит. Иҽикәабан, иҽишьышьын, иҽырхианы дтәоуп, дзыхьчо ауаа идгаланы. Ус аҟарулцәа ааин, ҩыла ихыхәхәо ачаҟәа ааидыркит. Иаарымихын, ҿааиҭит:
– Иахьа инаркны сзакәан ҽакала иаасырҳәуеит. Уажәраанӡа сыуаажәлар сшәықәныҳәаны изжәуазҭгьы, шьҭа ҵасны убыс иаԥысҵоит: ачаҟәа аазго сыуаажәлари сареи шәҳақәныҳәаны ижәжәларц.
Амца ркит аҟарулцәа, иаарықәшәацәгьахеит, аха ирымжәыр ҟалозма. Ихышәҭны икаҳаит, уа илышьҭаԥсит. Аҳәынҭқар ила иабеит ицәаӷәоз анхаҩы иеиҳәахьаз. Хар змамыз ауаа еибыҭаны идәықәиҵеит ауха ӷьычра дызгаз иахь, дысзаажәга ҳәа.
– Уа, мшыбзиақәа! – ҳәа иахькылсыз, – Бзиала шәаабеит! – ҳәа дырԥылеит, дгәырӷьаҵәа дыҟоуп – мазарак ахьы имоуп.
Изызнеиз аниарҳәа ашьҭахь, фаетонла дрыман рҿыҩархеит. «Сзиҭахузеи аҳәынҭқар, ахаан сигәаламшәацызт, иаха исыцыз сыцәгьа иҳәазар акәхап» ҳәа дхәыцуеит ари аӷьыч. Аҳәынҭқар иҿы иахьнеиз, дааган диртәеит, аха дизымдырӡеит.
– Иаха уабаҟаз? – ҳәа дизҵааит.
– Иаха аҩны сыҟан, ухаҵкы сцеит, – иҳәеит.
– Уахьыҟаз аиаша саҳә…
Аӷьыч дахьтәаз «сиӷалатит, убама?» ҳәа ахәыцра далагеит.
Аҳәынҭқар дҩагылан, ихылԥа ааихихит, исас илақәа днарыгәӡит. Убасҟан дидырит, иаргьы даагәыдикылеит.
Абасала аҳәынҭқар иԥсра дахыԥеит.
Иҟан хҩык аишьцәа. Аӡәы Хәаза ихьӡын, егьи Фыкаҷа ихьӡын, егьи Ҩыҷа ихьӡын. Ҩыҷеи Фыкаҷеи еиҳабацәан, Хәаза деиҵбын. Хәаза ӷьычыҩ бааԥсын. Дӷьычуа, дӷьычуа дышнеиуаз, уа дыркуа, ана дыркуа ишыҟаз акәымкәа, ажәытә акамлариа ҳәа аныҟаз акәын, асписок даншәалт. Ӷьычрак анааҟалалак, асписок ианыз зегь шыншеибакәыз ашәахтә ддыршәон. Иашьцәа бзиа рыԥсы ҭакны иҟан, аха ари Хәаза иҵыхәала иӷархеит, рырахә-рышәахә, ӷьычра ҟалацԥхьаӡа, акакала ирҭиуа, акакала ирырҭо, рахә рымамкәа иҟалеит.
– Дад ҳашьа, ехьанӡа уҳашьан, аха ушьҭа ма ҳауԥырҵны ҳцароуп, ма уара уаҳԥырҵ! – ҳәа иарҳәеит.
Ишыҟаз акәымкәа, иара дырԥырҵын, днықәлан дцеит. Дцеит даара ахара. Акыр шықәсагь дыҟаӡамызт. Џьара ҩнрак-ҳҭынрак аҟны днеин аусура далагеит. Аус иуа-егьиуа дыҟа, дыҟа, дшыҟаз акәымкәан, такә ирҳаит, иҽеибиҭеит. Аҽи акәадыри ааихәеит, имаҭәа-иҩыҭәа – даара уаҳа аҭахымкәа дааџьоушьартә иҽеибиҭеит.
Ус дшыҟаз, такә шықәс ҵхьан, «сашьцәа рыԥсы ҭазар избап» иҳәан, иԥсадгьыл ахь ихы ирхеит. Ехьа-уахеи аныҟәара даҿын, ҽыбзиакгьы дақәтәан, аха амч кәадахо иалагеит афатә анагха. Ақыҭа ааигәамызт, дызныз мҩахаран. «Уа сыԥхьап, уакәым инахьхьи снаскьап, даҽа хәыҷык снаскьап» иҳәо мацара, аамҭа ицәцеит. Амза каххаа, агәыр каршәзар иубо – абас иҟан. Дышлеиуаз, аҵыхәтәанӡа, бнарак аҟны ҩын қәасқьа бзиак ибеит. «Исыхьлакгьы абра сыԥхьап» иҳәан, агәашә ааиртын, дыҩҭалт. Дахьыҩҭалаз, данынаԥш, асоф аҟны аӡә дықәгылоуп дҟәашӡа, аилаҳәара икуп. Алада длеиуеит, аҩада длеиуеит – асоф дықәгыланы дныҟәот.
Длеиуа, длеиуа ҽыла, дааигәахо даналага, ари аԥҳәызба дҩалбааԥан, – Уаама, уаама? – лҳәан, – Сааит, сааит, – иҳәеит.
Длыздырам – диздырам. Лара дҳәаны дтәазаап, дызгоз дизыԥшызаап, дызгоз иакәыз џьшьа, деижьан, аҟыԥҳәа дышҽыжәҵыз еиԥш, аҽыжәларахь лхы лырхеит. Аҽыжәларахь лхы анлырха, иаргьы лҽышькыл икын, дҩалыхан, дҽыжәиҵеит.
– Уаала, уаала, – лҳәан, ашҭа инҭыҵит.
Ари лаԥхьаҟа дгылоуп, дцоит имҩа шьҭыхны ҩаԥхьа. Лара уаҳа ҿылҭуам-ԥсылшьом, лҽы дақәтәоуп, дишьҭоуп. Ицо, ицо, ицо, ашарахь еигәо ианалага, данынаиҿаԥш, иара шиакәмыз лдырт.
– Аа, абааԥсы, ԥҳәыс улыхшазар, аҵықьҳәа иаасгәыдҵан абра сшьы! – ҳәа иалҳәеит.
– Иҟалазеи, ибыхьзеи банаџьалбеит, бзыхсырҟьозеи? – иҳәеит.
– Сзыхурҟьо уиоуп, сзықәшәазгьы абриоуп, – лҳәан, изеиҭалҳәеит.
– Бышьҭахьҟа бызгап! – иҳәан, – Уахьгьы ушьҭа неишьа сымам, – лҳәеит. – Нас ишԥабҭаху?
– Сунасыԥхәызҭгьы акәхап, угәы сгәы иџьанамшьозар, суццоит! – ҳәа иалҳәеит.
– Баала! – иҳәан, диман иҿылеихан иқыҭаҟны дааит.
Иҩны дымнеикәа, ааигәа гәылара џьара длеит, иқәла аҷкәынцәа ахьыҟаз. Дахьлеиз, дырзымдрит, омаамҭа ҵуан ари дырԥырҵижьҭеи. Ашьҭахь ихы дирдырт, ицызгьы иԥҳәыс шлакәыз реиҳәеит.
– Сара аригь-аригь ауаҩ соуп, сашьцәа рыԥсы ҭоума? – иҳәеит.
– Қо, рыԥсы ҭоуп, – ҳәа иарҳәеит. (Гәылароуп дахьнеиз.) Данырдыр-егьи, «ура» дырган, аҩныҟа иааит. Чара изыруит уаҳа
аҭахымкәа. Ҩымшҟа дыҟан. Ашьҭахь, ддәықәло далагеит.
– Аа, аԥарақәа, уара узы иаазгаз, – иҳәан, егьи иашьагьы иџьыба
иирбеит, иаша ԥарала дҭәын.
Дандәықәла, – Уҟаз абааԥс, ҳашьа уами, – рҳәеит.
– Уажә санбеиаха аума саншәашьаха! – иҳәан, дырԥырҵны
иҿылеихеит.
Ирцәымыӷхеит даараӡа, аха дцеит.
Аус ахьиуаз ааигәара џьара дынхеит, ҳҭынрак ааигәа. Ԥыҭк анҵы, – Уара, иабахәа, уашьцәа шубаз еиԥш, сҭаацәа сурбандаз, – лҳәеит иԥҳәыс.
– Ибзиоуп, – иҳәан, рҽааибырҭан, лҭынхацәа шыҟаз ицеит.
Илеиуа, илеиуа, ишлеиуаз, – такәы иласкьахьан, – аброуп рҳәан, иахьыныҩналаз, лашҭаҟнакәын. Ианлеи, чара руит, ажәлар еизыргеит, аҳамҭақәа рырҭеит. Игьежьны ианаауаз, ҩ-ҽык риа амал рырҭеит. (Дара ҽык-ҽык усгьы ирықәтәан.) Аԥшь-ҽыкгьы рыман рҿаархан ишааиуаз, шьыбжь агәыҳәҵәаз амра шуан, «абра ҳаԥсы ҳшьап» рҳәан, инымҩахыҵын, ҵлак амҵан аԥсшьара ҟарҵеит. Афатә-ажәтә ирымаз, рыҽқәа ирыдҳәалаз илалбааган, аупа нкаршәны абра какал ркит. (Ахәыҷқәагь рыман ҩыџьа.) Ишыҟаз акәымкәан, данынаԥш, ҽуаҩык даауеит харантәила. Дааиуа, дааиуа, иаша дааиуа, ааигәа данааи, абри аԥҳәыс лхы-лҿы лхаччеит. Егьигьы, даагачамкны дҩагылан, дааҽыжәихит.
– Аат, уара ала, ехьа ожәраанӡа сшьа зыӷрагәаны измаз, уабасԥыхьашәеи! – иҳәан, диақәԥеит.
Егьи, ани ԥыхьа дзызҳәаны дзызтәаз иакәзаап. Даниақәԥа аамҭаз, – аригьы ӷәӷәак иакәын, – ҵаҟа дкаҳаит иааиз. Уи ашьҭахь иԥҳәысгьы дицхрааит уи ԥыхьа дзызҳәаз, ииааит аҩыџьагь еицхыраан, даадырҳәын, гырӡганла инапқәа ишьҭахьҟа иҿаҳәаны акәаш дадырҳәалт.
Арҭ латәеит, еицәажәеит, лҭоурых изеиҭалҳәеит. Ус ишыҟаз, – уажә данцо дишьыроуп ари, – афатә изхлыртлеит, аҩгьы цәырылгеит. Ус инықәиа-аақәиеит дара, рыԥсы шыршьоз иамхацәеит.
Икыдҳәалаз рыцҳа, ихәыҷқәа хәмаруа адәы иқәын. Аӡәк дыхәмаруа дышнеиуаз, амаҭаԥшь ибеит.
– Аа, амаҭаԥшь! – иҳәан, дыҩуа дашьҭалеит.
– Аа, баба, арахь уааи, арахь уааи!» – иҳәот икыдҳәало.
Ус ишыҟаз акәымкәа, амаҭ дашьҭа, иара цо, амаҭ дашьҭа, иара цо, – абанҭ ахьышьҭаз инеин, абни аҩыжәга ахы лҭанаркын ицеит наҟ. Анигьы ибот дахькыдҳәало. Ус ишыҟаз акәымкәа, иара дҩагылт.
– Гашьха, – иҳәеит, – бныҳәаҿа шьҭамхеи, – иҳәан, дҩахан ижәит. Рымаҭәа-рҩыҭәа рхианы идәықәларц иаҿуп. (Анигьы дыршьуазар акәхап.) Ус ишыҟаз акәымкәа, аҽы амгәырхха ааирӷәӷәоны, дычуа, дычуа – аԥсра далагеит.
Ожәшьҭа иҟалҵооз ари аԥҳәыс?
Акәаш дыздырҳәалаз амахәқәа кажьзаап, иаашьҭылхын, сисуеит ҳәа аҿаныҩалырха, ани иԥсы дақәыԥшын даныҩеиха, инапқәа ааԥытлеит. Иаҳәызба ҭыхны иԥҳәыс дысшьуеит ҳәа дышлықәтәаз, ахәыҷқәа еибарӷәыҵәыӷьыҵәуа ианалага, игәы ирыцҳанашьеит.
– Абааԥс, сумшьын, сумшьын! – лҳәеит.
– Абарҭ ахәыҷқәа раҳаҭыраз бысшьуам, быҟаз, – иҳәан, доуишьҭит. Нас еиманы, есс илықәлан ицеит.
Хаҵаки ԥҳәыски ыҟан. Ԥҳа-заҵәык дрыман. Аԥҳәыс иаалырҟьан даачмазаҩхан, дахьылаиаз уаҳа дзымгылакәа дыԥсит. Ахаҵа дзықәшәаз акыргьы игәнигеит, дазгәырҩеит, аха иҟаиҵози, иԥҳа хәҷы дызбаша ҳәа ԥҳәысеибак лыӡбахә иаҳан, дааигеит. Иара даараӡа дуаҩы ҟәымшәышәын, ашьац данақәгыло ажьы ахьыр ҳәа дшәон. Иааигаз аԥҳәыс ус дыҟамызт, ҳаӷиҭа аа-лак ахьеибафо дрылашәаргьы, лара дыриааир ҟаларын, убас дуаҩы џьбаран, дагьыҳарамын. Ларгьы лыԥҳа дыҟан. Лыԥҳаԥса дыԥшӡаӡа, дхааӡа дахьыналыхәаԥшыз, лара лыԥҳа лаҵкьыс дшеиӷьыз анылдыр, даалбаны уаҳа илымуа далагеит. Аҩн ус зегьы лара иллыруан, даатәар луамызт, сыла дызлаԥырызгалакгьы акала даԥырызгандаз ҳәа, зны аӡха длышьҭларын, нас мҿаагараҳәа абнахь ддәықәылҵон – акы дышԥамфари ҳәа, ажәакала, ус хьанҭас иааҟаз зегьы лыԥҳаԥса илыдылҵон, иҟалымҵаргьы дылшьуан. Лара лыԥҳа дышлывагьежьра лзымдыруа, дыршышкны длыман, хҷаҭла мацара дылчахуан. Уаха аиарҭа илаиаз – адырҩаҽны шьыбжьон ацәа
данаалҵлакгьы, уаҳагьы имырхааӡакәа лыԥҳаԥса лхы налықәкны, – О, бара, ирласны дахьиоу ауадаҿы аӡырԥха наган лҿы лырӡәӡәа! – ҳәа дналыҵаҳәҳәаны, лара лхаҭа ахәы ԥхаӡа инаганы, лнапала акрылҿалҵон. Лыԥҳаԥса лакәзар, ҽнак зны бысҭа хьшәашәак аџьыка лахьшьны лԥышә инықәылкуан, намыс Анцәа илуумҭан!
Аха егьа лыфара иагзаргьы, тәамҩахә, ԥсшьара лымамзаргьы, ахаҵа иԥҳа лцәа дагәылаԥхо, дпашәӡа, дыԥшӡаӡа, деинаалаӡа илызҳауан, егьи ахш-харҵә зԥышә иқәкыз, амра дашәыр ҳәа дшәаны ашәахәа зықәылмырԥхоз лыԥҳа – деиқәаҵәамсысӡа, дҿаасҭаӡа, дкәымфӡа дыҟан.
Ланԥса лыҟазшьақәа зегьы ахаҵа иԥҳа даараӡа игәнылгон, иагьараан уаҩы сахьыимбара ҳәа, лан лнышәынҭраҿы днеины, лылаӷырӡ бырлашқәа лызнымкылаӡакәа еилаџьу-џьууо адгьыл инықәылԥсалон. Лаб иахь акгьы лзыҳәомызт, дрыцҳалшьон, аха илҳәаргьы иҟаиҵоиз? – ихаҭагьы дыршәаны длыман иԥҳәыс мцуры, ацҭәа далыргон: – Уԥҳа иаасҳәалак ак луом, дсыцхраауом, арахь адауы изымфара лыхәлабгоит, сыԥҳа рыцҳа лыбӷа ԥысҵәеит, – ҳәа дааҟәымҵӡакәа лымццәгьаҳәара дналагон.
Мыждара ззыҵәахыз иакәын ахаҵа: иахьа аахәлаанӡа ихы ыҵаргыланы акриуан, иԥҳа дызҿызгьы имбагәышьози – дрыцҳаишьон, аха иԥҳәыс ак леиҳәар, дыцәгәыршыр ҳәа дшәон азы, ичҳауа дааиуон.
Нхарала-нҵырала икәадамызт арҭ, арахә-ашәахәгьы рзанын, аха еиҳа ахш бзианы измыҵуаз – раԥхьатәи иԥҳәыс илҭынханы иҟаз ажә аԥшь акәын. Ахаҵа иԥҳа, ианакәзаалак, лан ишыҟалҵалоз еиԥш, уи ажә лымкаала дахылаԥшуан, ахәы азаалгон, ахәда лнапы акәыршаны дацәажәон, игәыдылкылон, лара лыдагьы уаҩы ааигәара днанашьҭуамызт. Анԥса ахьаразы данаадгылалакь, лныга атәыҩа иахарԥаны иаршәуан, ларгьы илышьҭалон, уи ахьылбоз еиҳагьы лгәы ԥнажәон, деицранаҵон.
Ҽнак зны лыԥҳаԥса даалыԥхьан, ақәны лылҭеит:
– Ҳара сасра ҳцоит, ҳааиаанӡа абри ишахәҭоу еиԥш иаармазеины, аба алхны исзыҟаҵа, усгьы бахьтәоу бызҿи. Санааилак, сыԥҳа цәичак лзызӡахырц сҭахуп.
– Шәаиаанӡа ари ӡәӡәаны, ирԥшшаны, аба алхны сара излаҟасҵагәышьои? – анылҳәа, – Ишыбҭаху иҟаҵа, имазеины ианысымба, ба бзы акгьыҟам ҳәа иԥхьаӡа, – лҳәан, лыԥҳа даашьҭхны дцеит анԥса.
Аӡӷаб ақәны аашьҭылхын, дҵәыуо, лыжә ахьҳәуаз адәаҟны днеин, «иҟасҵои?» ҳәа дхәыцуа дыштәаз, дамхацәазаап рыцҳа, ацәагьы лыгханы дыҟамзи. Дцәырҳаны данааԥш, лықәны убар иаахә, ажә иафазаап, лааигәа ижаҳәо игылоуп. «Унан, сзықәуршәаз закәи, санԥса дааир слымшьи шьҭа, иабабгеи ҳәа дсазҵаар, исҳәоит», – ҳәа инеималҭәан, аҵәыуара далагеит. Ажә гыланы ишлыхәаԥшоз акәымкәан, аҳәата-ҳәатаҳәа ацца илалагеит, аха иланашьҭуа уацым, аба еиқәырҽы-еиқәырҽы цәичак акәымкәа, ҩба-хԥа злыҵра ааҟаҵан илышьҭанацеит.
Аӡӷаб данынахәаԥш, лыла иабаз лызхамҵо, дгәырӷьаҵәа лыжә днадгылан, ахы шьышьуа, агәы шьышьуа, ишгәыдылкылара лзымдыруа лба аашьҭыхны, аҩныҟа илыман дцеит. Дахьнеиз, арҭ аахьан.
– Исырбеишь иҟабҵаз! – лҳәан, ланԥса аба даннахәаԥш, лылақәа ааимарџьыҟәны лгәы ахәа аанҭлырппан, – Ари ҟаҵашьас иабҭаз убыжәыҵәҟьа исабҳәароуп, – ҳәа лыԥҳаԥса дылкит.
Аӡӷаб акыргьы илымҳәазт, аха нас, даныхҭалкӡа, иҟаз, ишыҟаз зегь лалҳәеит.
Уи ажә усгьы агәаӷ кны дыԥсуан, раԥхьатәи лхаҵа иԥҳәыс иахьылҭынхази, лара ааигәара дахьнанамышьҭуази рзы. Лхаҵа аҩны данааи, ажә ишьырц иҳәара далагеит: – Изаҳҭахыи, алеишәа ҽеим, ӡынхәык акәац ҳнамҭари, – ҳәа. Иара азнык азы игәамԥхеит, аха нас илҳәаз дазааит. Адырҩаҽны ианааша, ҳәызба дук аашьҭихын, исхуеит ҳәа абарҵаҟны длатәеит. Иԥҳа дааин, дааидгылан, – Саб, изуҭахузеи ари иухуа, акры ушьып ҳәан угәы иҭоума? – ҳәа даниазҵаа, – Аиеи, сыԥшӡа, бан лыжә сшьып ҳәа сгәы иҭоуп, иажәит шьҭа, жьҵаак алаҳхыр, аӡын дуӡӡа ҳабап, – иҳәеит лаб.
Лара лылаӷырӡқәа аахаҟәҟәалан, дыҩны амӡырхахьы лҿыналхан, ажә аҳәра иахаҿыз дладгыланы, ахәда лыҩнапык накәыршаны, лылаӷырӡ ала илкәабеит. Иара, ала гәыраз дуқәа рыла иаалыхәаԥшын, иҟалаз ацәа ианырзар акәхап, абз аалыхьнашьын, уаҩы бызшәала иаацәажәеит:
– Саныршьлак аамышьҭахь, бара изаҟаразаалак сжьыхәҭак бҿахьы инабымган, сшьа ахықәшуа аҭыԥ бхабмыршҭыкәа, сыбҩақәа ааизганы, инаган убра анышә иаҭ. Ԥыҭк анҵлакгьы уи аҭыԥаҿ аҵәаҵла гылоит. Уи аҵәаҵла акы иԥхасҭанамтәыртә бахӡыӡаала, бгәаблыра адкылан иааӡа, избанзар бан ахәаша лыҟнытә ҳамҭас ибанашьахоит. Уи иҿаларан иҟоу аҵәа, адунеи зегь еимыударгьы, аиуа узыԥшаауам, азбжак хьны, азбжак раӡынны иҟалоит. Баргьы бразҟы аӡбоит, – аҳәан, иаақәыԥснычҳан, ашьац иаҵәара аҽааланаркәымпылын, аҵыхә рқақаны ашьапқәа иаарықәгылеит.
Нас, аҵәыуара даҟәнахырц илахәмаруа иалагеит, ларгьы хәҷык лгәаалхашҭын, дааԥышәарччеит.
Уи аамҭазы, ланԥса дыбӷьаауа, лхаҵа диваԥало дшааиуаз ангәалҭа, лцәа дааҭахьҭшьын, ажә аблақәа днархыԥшылт, аха урҭ изаҟаразаалак
«Срыцҳашәымшьаӡои, исымашәкузеи?» ҳәа шәареи зҵаареи рхымызт. Иџьоушьаша – иччон. Аӡӷаб лыжә лнапы нахьылшьын, иҟаларан иҟоу усгьы дзаԥырхагахомызт, лыла иахьамбара ҳәа дқьызқьызуа лҿынахан, лан лнышәынҭра ахьыҟаз днеин, ақьашана лнапы накәаршан, длатәеит.
Лабгьы ари ажә ашьра иагьа игәамԥхазарагьы, али-ԥси рыбжьара иус ныҟаҵаны, ацәа аахыхны, акәац ԥыҭк ажәразы иааиҟәыршәшәаны, асаара иланҵаны, иԥҳәыс илиҭеит, егьи иаанхаз, аказармаҿы иганы, иахьыԥшшашаз, аҵәгәырқәа инархарԥаны икнаиҳаит, аҵаҟагьы алҩақ аҵасратәы цәыцәла амца ааибаркны, хыхь амҿхәмаша аарцәаакны инақәԥсаны, аказарма дындәылҵит.
Аӡӷаб ажә ишланаҳәахьаз еиԥш, ашьа ахькашыз аҭыԥ аагәалҭан, иаақәрыцқьааны иныҟалҵеит. Изаҟаразаалак кәац жьыхәҭакгьы лҽалмырхәангеит. Лҭаацәа акрырфацыԥхьаӡа икарыжьуаз абҩа-мыбҩа ааизгауа, ажә ахьыршьыз аҭыԥ аҟны инаган анышә иналҭеит. Есымша днеины аӡы аҵалҭәон. Мызқәак рышьҭахь иҟатаӡа ҵәаҵла хәҷык ҩагылеит, ларгьы дгәырӷьаҵәа, акы машәыршәа иԥхасҭанамтәындаз ҳәа дшахӡыӡаауаз аҽҩышьҭнахын, иџарџаруа иаақәгылт. Лаб иангәеиҭа, уомашәа ибаны, – Ари ҵәажәла бзиахароуп, аха абра иабаанагеи? – ҳәа иџьеишьеит, лара дшәаны, шаҟа ак лымҳәашаз, ланԥса акаалаҳахыр, лхаҵа ихлырҵәон, ма лхаҭа ихылҵәон.
Ус ишыҟаз акәымкәан, шықәсык ашьҭахь ишышәҭра иаашәҭын, еилаџьу-џьууо бла иамбацыз, ҿы иамҳәацыз ҵәақәак ҳәа ааҿалеит, аха иахыуҳәаауеи, џьанаҭ Анцәа ибаҳчара иҭагыламзар, уи еиуоу аҵәа дгьылк аҟны имиицызт. Зегьы уамашәа ибаны иахәаԥшуан, иара аҵәаҵлагьы аҽеимартаӷаны, амахә узахьнымҳало аҽышьҭыхны, ахашәа хы амбо абӷьы иаҵәара иарииз аҵәақәа нылаҳәаны, игәазырҳагаха, аанда азааигәара, агәашә иацәыхараӡамкәа, иҭагылан. Дарбанзаалак аӡә днадгылеит ҳәа аҵәа изҿыхуамызт, иаразнак аԥсы ааҭалазшәа, амахәқәа ырзазо, аҵәа унапы ианнаршәаломызт. Аӡә-заҵәык, ауаҩи аԥсабареи рыбзиабара еимырдартә еиԥш ҳәа акрыҟазар, иагәаԥхоз – изааӡаз аԥҳаԥса лакәын. Даннадгылалакгьы, абыӷьқәа ашәыршәырра иалагон илеигәырӷьаны, амахәқәа аалаҟәны лхы ааиԥхьашьшьаауа, даагәыдыркылон, лан лнапы ҟәымшәышәқәа ракәызшәа лгәы илнаҭон ларгьы.
Ари анԥсагьы знымзар зны аҵәа хазына ҿысхуеит ҳәа дадгылахьан, аха егьлызҿыхуамызт. Ҽнак зны лыԥҳа дқәылҵоит ҳәа далагеит, аха аҵла иауама, аҽарцәаакын, аҽарҵәыррын, длахьҳәазаны, дхаббала ҵаҟа дланашьҭит. Анԥса дмырмыруа даақәхан, ари акы иазҳәазаап ҳәа агәҩара шлоуз лхаҵа иалҳәеит:
– Уара уԥҳа лыда аӡә аҵәа изҿымхуа ас убахьоу?! Ара ҩысҭаарак аҵамкәа иҟам, изакәу лурҳәароуп акәымзар, аӡыршы наҵаҭәаны, иараминуҭк саалгоит, – лҳәан, лыҽлырцәгьеит.
– Ааит, баргьы саргьхандаз, иабыкәу аҵла акрадыруа, иҩысҭааны иахьыббахьоу, бцәажәашьала, беиҳа иҟәышзаргьы здыруада, сцаны сацәажәапи! – ҳәа алаф ҳәаны, дԥышәарччо сылԥырҵуеит ҳәа дшаҿыз, агәашәахь, – О, аԥшәма, уҟәоума?! – ҳәа аӡә ибжьы ҿацаӡа илымҳа иааҭасит.
– Сыҟоуп, сыҟоуп! – иҳәан, агәашә ахь иҿыҩеихеит.
Днаԥшызар, гәыԥҩык аҽцәа игәашә илагылоуп, аха иара иахь акәым, рыла ааихмырсыӷьӡакәа иҵәаҵлоуп изхәаԥшуа, рылаԥш рзадгом, уама иақәшәеит, иаҳәынҷазшәа иадхалеит.
– Шәааи арахь! – иҳәан, данаарыдгыла, инапгьы рџаџа аԥсшәа
сҳәап ҳәа иҽазикит, аха дара даӷьӡа иара дырбома, игачамкхан, аҵәа еилаџьуџьу иазыԥшуеит.
Нас руаӡәк ус ҿааиҭит:
– Ҳарҭ уахь ҳнеиуа-агьиуа уадаҩ уалаҳҵом, аҳ имаҵуцәа ҳауп, ҳамаҭәа-ҩыҭәалагьы ҳаудырзар акәхап, аҳ иҷкәынгьы абра дҳацуп, ԥҳәыс дизаҳҳәарц ҳаауеит, уаргьы аԥҳацәа шуымоу аадыруеит, абри аҵәа ҿыхны аҳ иҷкәын изҭаз, ԥҳәысс диаҳҭарц ҳаӡбеит, унеины урыԥхьа арахь! – ҳәа наидырҵан, иԥшуа инагылеит.
– Ахаҵа аҩны днеин, иааиз ирҳәаз иԥҳәыс ианаалеиҳәаҵәҟа, – Балга, балга, балга, ахьшәҭҳәа бнеины бҽааргәадырԥха! – ҳәа лыԥҳа дналымҵха-аалымҵхо, лымаҭәа ааиҿкаауа, лхы-лҿы нарҳәаарҳәны днахәаԥшын, лаб дицҵаны асасцәа рахь длышьҭит.
Аӡӷаб урҭ днареиҽырбан, даарывсны аҵәаҵла даннадгыла, лааира иазыԥшызшәа аҵла амахәқәа ааханаршан, ҵәҩанҵәыҟа иаашьҭнахит. Уаҳа умԥсит, иагьа луыргьы, дыҭроԥзаргьы, ааигәа днанамышьҭит, аҵәагьы лыҿнамырхит. Аҳ имаҵуцәа ҩеибарччан, ирбазгьы уамашәа иџьаршьеит. Нас аб рхы наиқәкны, – Даҽа ԥҳакгьы думоуп ҳәа ҳаҳахьеит, уи дзааумгеи? Даҳзааиааит араанӡа! – ҳәа лхаҵа иарҳәаз заҳаз анԥса, – Уи дзышәҭахи, сыԥҳа илызҿымхыз, егьи иҿылхуа џьышәшьома? – ҳәа лыҽлырпаӷьт, аха дара, – Егьи уԥҳа дҳарба, дҳамбакәа џьаргьы ҳцом, – ҳәа ирҳәаз инақәыӷәӷәан еиҭарҳәахт.
Аӡӷаб аҩны даадәылҵны лҿанаалха, арҭ еицыз зегьы анашана збаз еиԥш, илыхәаԥшуа иаанхеит; леиԥш зеиԥшныз дрымбацызт рыдунеихаан. Лара аҵла даназааигәаха, амахәқәа зегьы аалаҟәын, аҵәа ааҿшәаны лнапы инаншәалеит. Дыԥхашьа-ԥхаҵо, уи аҵәа наганы аҳ иҷкәын ианынаилырк, иԥсы аалылахан, бзиа дибеит, ԥҳәысс дшиҭахугьы леиҳәеит. Аӡӷаб рыцҳа уи аҩыза аразҟы дақәгәыӷуазма, Аллаҳ илԥха анлоу, дақәымшаҳаҭхакәа илҳәози!
Аӡӷаб даашьҭкәыцәаа дыргеит, ачара ду лзыруит, нырцәи-аарцәи жәларыс иааҟаз зегь уахь инарԥхьеит. Саргьы саурхашҭхуаз, исарҳәан сцеит. Аӡӷаб лабгьы сааицкәашан, игәырӷьара идысныҳәалеит. Иԥҳа разҟык ҳәа лоут, аха – ҳазҭахәу-иаҳҭахәу ироуша! Анцәа инагӡаӡаны диргәырӷьалааит, рыцҳа!
Ҳиргәырӷьалааит шәаргьы саргьы, абзиара дуӡӡақәа ҳаҭәеишьааит!
Лакә-лакә сышнеиуаз, хаҵаки ԥҳәыски ахьыҟаз снеит. Ԥҳа-заҵәык дрыман, аха – дрымаҵәҟьан: аԥсабара лықәныҳәаны, амчра зегь лаҭәаны. Ахаҵа данеибаха – аибара ус мариам, еиҳарак ахаҵа изы – иԥҳа дизымбар ҳәа дшәан, иеиԥш-зеиԥшыз, ԥҳак дызмаз, ԥҳәысеибак дааигеит.
Ари анԥса лыԥҳаԥса дылбар ҟамло лҽааҟалҵан, деинҵәышха даақәгылеит. Дзыхлырҟьо, илаҽԥнылҳәо ҳәа ак ыҟандаз ма, аҩны-адәны зегь ирыҵаргәоу лара лоуп. Ланԥса иаалҳәалак ҟаҵо, лыԥҳагьы ларгьы рымаҵ уа дрышьҭоуп, арахь жәа хаак рҟнытә илаҳаӡом.
Акы-заҵәык дызхалҭахым ҳәа иҟоу – лара лыԥҳа леиҳа дахеиӷьу азоуп – мрада длашоит, мзада дкаҷҷоит, лыԥшӡареи, лықәгылашьеи, лцәажәашьеи, зегьы-зегь рыла уаалеилаҳаратәы, аӡӷаб заманаӡа лоуп. Иагьа аџьабаа лбаргьы, илныԥшуам, уаҩы илырдыруам, даҳкәажәӡа, лылахь амра кыдушәа дықәԥхаауа, иагьа илашьцазаргьы лара данааҩнашылалак, аҩны ҩналырҷҷаауеит. Лабгьы ҿымҭӡакәа длеигәырӷьагәышьоит, аха шаҟа ак иҿыҵымшәаша, иԥҳәыс иаҵкьыс диааины дыҟоуп, лара илҳәазоуп акәымзар – даҽак ҟалараны иҟаӡам.
Ус ишыҟаз акәымкәан, анԥса лыԥҳаԥса даахҭалкӡан, – Ихыуҭаху сыла даԥырганы дануумга, иҟалазеи рҳәо абра иҟасҵоит! – ҳәа даақәгылт. Лхы зыхлырҟьазгьы – лыԥҳа дырбоит ҳәа шьоук ахьааиз, лыԥҳаԥса данырба, иззааиз дырхашҭны, егьи лахь рхы ахьдырхазоуп.
– Оо, бара, сажәымҭа шԥабырцәгьа, «уԥҳа ддәылганы дысԥырга!» ҳәа бызлацәажәо закәи, дабабԥырхагоу, бымаҵ аурамзар акы даҿӡамеи? – ҳәа налаҭеикит, иара итәалагьы иҽирцәгьазшәа иуит аб, аха уаҳа умԥсит, илҳәац лҳәоит, илҿыҵҟьасо удыруандаз, схы еибгоуп зҳәо ԥстәыкгьы иазычҳарым.
Данаҟәымҵӡа, иԥҳа ааҵәа дылҭаиртәан, ларгьы мап лымҳәеит, рыцҳа, «саб иоуп, иҭахызаргьы сишьааит» лҳәан, иҽы ахәда длықәкны, тышак ахьыҟоу идыруан, уахь ихы рханы иҿыҩеихеит. Аҩны ԥинак рыман, уигь уа ицуп. Иааҟәымҵӡакәа ашра иаҿуп: «Ҷахә-махә, ҷахә махә, сыԥшәма иԥҳәыс лҳәатәы хаҵаны, иԥҳазаҵә атыша
дазиҳәеит, шәаҳауоу? Ҷахә-махә, ҷахә махә, сыԥшәма иԥҳәыс лҳәатәы хаҵаны, иԥҳа-заҵә атыша дазиҳәеит, шәаҳауоу?» ҳәа. Иара ихаҭагьы дыгәжәажәоит, арахь аԥинагьы аҿы еиханакуам, аҩныҟа иԥхасҵоит ҳәа длаҵаҟьа-ҩаҵаҟьеит, аха џьа ицап – иаҳәац аҳәоит.
Ус мацара, иахьҩеиша ианҩеи, иааҵәа лҽыжәхны, асаара инышьҭеиҵан, атыша ахықә дынхықәгылан дҭаԥшызар – узҭаԥшуа закәи, аҵа ҳәа акрыубараны уҟоума, иҭылашьцааӡа, игәаӷьны узҭаларгьы, узҭыҵраны уҟам. «Иҟасҵагәышьои, ҳаԥсозар, ҳаицыԥсып!» иҳәан, иааҵәа иазқәынҵаны, аҵла шьапқәа аанкыло, ииулакгьы атыша аҵанӡа длеины ааҵәа ахы анааԥиртла, атыша аҵа ааҭалашеит. Изырлашаз иԥҳа шлакәыз имдыруази, ааҵәа дааҭиган, хаҳә дук длықәиртәан, иара ашаца-шацаҳәа, уаҳа жәак мҳәаӡакәа, амардара дкыдлеит. Игәы хаҳәхеит умҳәозар, арҭ дзықәшәақәази, иҟаиҵази ауиҭахыху, аха иԥҳәыс длыцәшәоит.
– О, саб, уаха гыгшәыгқәак ааины сырфозар ҳәан аума абраанӡа усыҵалан сзааугаз? – лҳәан, аӡӷаб рыцҳа аҵәыуара далагеит, аха лаб лықәҿымҭӡакәа зымҩа ацара даҿуп, атыша дахьҭалазынӡа данҩеи, иҽы длақәтәан, шьҭахьҟа иҩныҟа ддәықәлеит.
Аԥина наиаԥицарц ақәикит, аха иауама, ахыу-хыуҳәа ишуа аӡӷаб ҭахьҭатәаз атышахь илҭакәкәа ицеит.
Аҩны данааи, – Нас, иҟауҵеи? Дганы атыша дҭаужьу? – ҳәа дааиԥылеит иԥҳәыс-ҟырлыш.
– Иҟасҵахи, бара ишаабҭахыз еиԥш иҟасҵеит, уаха агыгшәыг дырбар, даанрыжьуам, шьҭа жәҩангәашәԥхьара шәымоуп быԥҳагьы баргьы, – иҳәан, дгәырҩацәгьаха даақәыԥснычҳаит аб.
Ҩымшҟа-хымшҟа анааҵ, ааҵәак аалыԥшаан, аԥҳәыс лхаҵа ус иалҳәеит:
– Уажәшьҭа, абри ааҵәа уманы уцаны, лыбаҩ агыгшәыг акыр рцәынхазар, абрахь инҭаԥсаны иаага, анышә инаҳҭагәышьап, дрыцҳами, уԥҳа лоуми, егьа умҳәан, – ҳәа иԥҳа дахьаанижьыз ахь деиҭадәықәылҵеит.
Иҟаиҵагәышьози, иуқәшәира-исықәшәира дзыниашоуп, иҽааибыҭаны амҩа днықәлахт. Дцо-дцо-дцо, акыргьы дҩеихьан, аҳәынҭқар иҭыԥ дазааигәахон еиԥш, иахьаанагаз изымдыруа, лак аҷахә-ҷахәҳәа ишуа, еигәырӷьаны иҵыхәаршәшәо, иҽы иаваԥало днахьыԥшит, аха ани иԥина ауп ҳәа игәы еилнакаауам. «Унан, уаапкны унылыҩраат, наҟ усԥырымҵо, сара амалагьы сгәы кыдӡӡааны амҩа сықәупеи!» ҳәагьы днаҵаҳәҳәеит, аха дашьҭуам, иҽы иаҵакәаруеит: «Ахьы-араӡны – ҷахә-махә, ахьы-араӡны – ҷахә-махә!» – аҳәоит. «Ааит, абзақәа зшаз уаахәиҵәааит, иарбан хьу-раӡну исықәуҳәо, усхыччома, сыԥҳа рыцҳа лыбҩақәа акрынхазар ҳәа срышьҭалан саауоите!» иҳәан, иҟамчы лашьҭеиҵон еиԥш, «абри сԥина абриаҟара изеигәырӷьаз дызбапи?» ҳәа, ахан ақәцә дахьықәтәаз ахьынтә аҳ иҭаца длаԥшызар, лаб асаашьа иоуп.
– О, саб, уи уаҟәыҵ, аиаша иуанаҳәо угәамԥхауоу, ма? Арахь уааи! – ҳәа ааиқәҿылҭын, ҵаҟа длалбааны, диԥыларц лҿыналхеит иԥҳа.
Иара длыхәаԥшуеит, длыхәаԥшуеит, аха «ари аҭыԥҳа ԥшӡа, саб ҳәа зхасалҳәеи?» ҳәа дхәыцуеит, изеилкаауам, иаԥхьа иааиуа зыбҩа аагаразы дцоз иԥҳа шлакәу. Дагьабаудыруеи, ахьы лыцрыԥсса, амаҵуцәа лыкәшаны, деилаџьу-џьууо дгылоуп.
Ауха атышаҿ данаанха, анцәа дихьчан, лымԥан гыгшәыг ҳәа акгьы ықәымлеит. Ашамҭаз, уи абнараҿы имаҵуцәа ицны ишәарыцоз аҳ иҷкәын, атыша ахықәахь данааскьа, аҵан џьара лашарак шҭыҷҷаауаз ибеит.
Ара иагьараан сшәарацахьан, аха атышаҟны лашара адсымбалацызт, изакәу еилышәкаа! – ҳәа имаҵуцәа адҵа риҭеит.
Дара ахьылҭалаз, аӡӷаб длаша-лашо данырба, иаҳбаз абригь-абригь ауп ҳәа аҳ иҷкәын иарҳәеит.
– Убыржәыҵәҟа дҭаҳгароуп! – иҳәан, ирымақәаз ашаха-махақәа ааидҿаҳәаланы, ирулак, хыхь дҩықәныргеит.
– Бызусҭада, ара бабаанагеи, схаҵоуп зҳәо имацара арахь ақәлара ицәыцәгьоуп, бзықәшәазеи? – ҳәа аҳ иҷкәын данлазҵаа, – Сзықәшәазгьы абасоуп, сзыхҟьазгьы абриоуп, – лҳәан, иҟаз-шыҟаз зегь иалҳәеит.
– Нас, уажәшьҭа, баб иахь баҳгар бҭахәу, ма даҽаџьара быуа-бҭынха аӡә дахьыҟоу бган баанҳажьыр бҭахәу, – ҳәа данлазҵаа, – Ауа-ҭынха ҳәа шәызҿу саб ида уаҩ дсымам, аха уахь сцар еиҳа – сышәшьыр еиӷьасшьоит, ианамуа, шәара шәахьцо сыжәга маҵуҩыс, шәшьапы сыӡәӡәалоит, – лҳәан, аӡӷаб лылаӷырӡ бырлашқәа адгьыл илықәыԥсеит.
– Сымаҵгьы бсыруам, сшьапгьы бсырыӡәӡәом, сара ԥҳәысс бызгоит, – иҳәан, аҳ иҷкәын аӡӷаб даашьҭхны аҩны дахьлеиз, аҽныҵәҟьа иаб ачара ду изиуит. Абас ала, зыҟамзаара иашьҭаз, зыбаҩ иашьҭаз аҭыԥҳа ссир, Анцәа дигәаԥханы аразҟы лиҭеит. Уара иушьуа, Анцәа дишьуам!
Аԥсшәа анеибырҳәа, аҩныҟа днымҩахылган, акриҿалҵит, акрилыржәит, маҭәа-ҩыҭәала деиқәыршәаны, имакәан азна ахьы ныҟаҵаны, иҽы иазышьҭнахшаз араӡынгьы наиҭаны, – Саб, уара сыбаҩ уашьҭан, аҩны саныҩдәылуга нахысгьы уа узы сыԥсхьан, уаргьы ԥсык еиԥш ауп уажәы сыҳалал уҭаны ушоусыжьуа, бзиала, – ҳәа наиалҳәан, агәарԥ дылҭыганы, лара даахынҳәит.
«Ааит, алақәа сқәццааит, еицәоугьы салҳәаратә лгәы мнеи, ахәашабга лара, аха иахьцалакгьы уа разҟык сымазаарын!» – ҳәа игәы ҭгәырӷьаауа, деидараха, амҩа дықәуп аҩныҟа, иԥинагьы уа ицуп.
Рыҩны иазааигәахарц акгьы шрыгмыз, аԥина ахьышәҭҳәа илаивкәраан, «Ахьы-раӡны – ҷахә-махә, ахьы-раӡны – ҷахә-махә» ҳәа агәашә иамҵхо иалагеит, гәырӷьаҽҳәаша аҳәоит, ишьацәхыртәоит, иҟанаҵара аздыром. Иԥҳәыс агәашә ахь лҿаалхан, лабеи хаҳәи иаалымԥыхьашәаз зегь агәыдылҵеит, аха иара илзақәыршәом, амыргәырӷьага ахы иҭоуп.
– Уаапкааит, ахьы-раӡны закәузеи, абаҩ-мыбаҩ умҳәо!» – ҳәа длақәыцәҟьеит, аха башами, иара иаҳәац аҳәоит.
Ус лхаҵагьы агәашә данааҭала, – Уара ари иаҳәо закәузеи? – ҳәа дыниазҵаа, – Сыԥҳа баргьы саргьы даҳшьуан, аха Анцәа дрыцҳаишьеит, аҳ иҷкәын атыша дааҭиган, ԥҳәысс дигеит, иара аҽынгьы ачара лзиуит, – иҳәеит лхаҵа. – У-ух, уаасымсхааит! Сшьыцуазар ҳәан аума ариаҟара зуҳәо, иааг арахь абҩақәа, абна адгьыл иаҳҭап! – лҳәеит лара.
– Ихабымҵозар, бнеины сааҵәа ахы ааԥыртланы бынҭаԥши, сыԥҳа лыбҩа аҵкьыс ибымаҭәахәхаша ҭоуп ҳәоуп ишыздыруа, – иҳәан, аҩныҟа длыҩналеит.
Лара атыҟҳәа ааҵәа дламҵасын, иаахлыртлазар, ахьы ҩежьӡа еикәаԥхо лыла инхыҷҷалеит.
– Ааит, анышә уфаат, аҭаҳмада хшыҩца, ҳабаушьи, ҳабануырҵәеи! – ҳәа амыткәма ҳәара дналагеит иԥҳәыс, џьара дқәыланы-егьины шьоук рмал рцәигаз џьылшьоит.
– Бара, ари сыԥҳа исылҭаз ауп, саныԥслак сызлабырҽеиша ҳәа ибзаалҭит, уажәшьҭа ихабымҵан бҭахызаргьы, уаҳа акгьы басҳәом, – иҳәан, дналԥырҵит.
Ари анԥса илцәымӷыз лыԥҳаԥса лара лыԥҳа леиҳа аразҟ бзиа лоуны лгәы ҭынчхома – деиламгои!
– Убыржәыҵәҟа, сара сыԥҳагьы даашьҭыхны дганы атыша даҭ, уара утәы дахьаанужьҵәҟаз аҭыԥаҿы! – лҳәан, лхаҵа дықәыргьежьуа дылкит.
– Унан, бықәлацәа баарылшәаат, ахәҷы илымбкузеи, сара сыԥҳа анс дақәшәеит, аха есымша амҟәыб аӡы аанаго џьыбшьома, агыгшәыг дырбар, дырфоит! – иҳәеит.
– Сыԥҳа сара сеиҳа уара дыуҭахызаап! Уара уԥҳа илоуз аразҟы аҩыза аригьы илоуроуп, иуасҳәаз ҟаҵа, – ҳәа данааиҟәамҵӡа, – Бзиоуп, нас, ибымуазар, – иҳәан, аӡӷаб ааҵәа дылҭартәаны, иԥҳа дахьаанижьҵәҟаз аҭыԥаҟны длеиган, атыша длаҭаны, иара дхынҳәны аҩныҟа дааит.
Иԥҳәыс лакәзар, лхы амыргәырӷьа ҭашьқьыруеит, џьа дтәом, абзиара дуқәа лҽырзыҟалҵоит. Хымшҟа анааҵ, – Уеиха, уеиха, шьҭа сыԥҳа лыхабарк умаҳакәа, арахь умхынҳәын! Ааҵәас иҳамаз зегьы усҭеит, рызна-рызна ахьы сзааугароуп! – лҳәан, лхаҵа длырццакуеит, дивагьежьуеит.
Иҽааибыҭан, амҩа дықәлеит иара, иԥинагьы уа ицуп. Дахьҩеиуа, илымҳа кыдҵаны дӡырҩуеит, «аӡәыр сықәҿиҭрушь» ҳәа, аха иабаҟоу?! Ус-ус атыша ахықә даақәгылеит, ибжьгьы ааиргеит, аха акгьы имаҳаит. Дылҭалан, аҵаҟны длеизар, аӡӷаб лыбҩақәа хыҟаҟааны, дахьиртәаз аҭыԥ аҟны еиԥхьытта икажьуп. «Аах, баргьы саргьы абри ҳамбакәа нышәк ҳаҵакәаҳазар иҳабаргызеи!» ҳәа илаӷырӡқәа аарыцқьо, абҩақәа ааидикылан, ааҵәа илҭаԥсаны, ааҵәа иҽы иладҿаҳәаланы аҩныҟа иҿылеихеит. Иҩны даназааигәаха, дыԥшызар – иԥҳәыс амҩа дангыланы дизыԥшуп, иааира дахыццакуеит, лгәы дартәом, лыԥҳа лыбзиа-ӡбахә лаҳауеит ҳәоуп дшыҟоу. Аԥина ахабар анаалба: – Унан, сԥина хәҷы, уаауама, гәырӷьаҽҳәаша суҭарц, «ахьы-раӡны рацәаны» ҳәа саҳәишь! – лҳәан, нақәҿылҭит.
Иара ахы аашьҭацалашәа ауын, – Абаҩ-мыбаҩ – ҷахә-махә, абаҩ-мыбаҩ – ҷахә-махә! – аҳәит.
– Уоо, уара, ари иаҳәо закәузеи, аҿы мҳәо абнара инылыҩрааит! – лҳәан, аԥыр-ԥырҳәа хаҳәи лабеи илбаз зегь агәыдылҵеит, аха иаҟәыҵуам.
Иара даалывсны агәарԥ данааҭала, дылҽыжәҵын, еидарас иҽы иадҿаҳәалаз, абаҩ-мыбаҩ зҭаз ааҵәа ааԥиртлан, – Бысҭ шьҭа, быԥсы ҭынчхап, – ҳәа инаган иԥҳәыс иналиркит.
Аԥҳәыс гьангьаш длеизҟәаҿит.
Урҭқәа ҟалеижьҭеи, уаҳа арҭ рхабар ҳәа ак смаҳацызт, жәаха-ҽнак ргәылара исҭахқәоу шьоук рҿы сахьымҩахыҵыз, ажәабжь ссирқәа сарҳәеит: аӡӷаб лаб имала данаанха, дрыцҳалшьан, лаҳҭынрахьы дылгеит, «шәабду дшәыкәахшоуп» ҳәа имаҭацәа алакәқәа рзеиҭеиҳәо дрыцуп ҳәа. Сгәы иаахәеит, аиашаз. Иажәымҭа ԥшӡахагәышьеит, хәыҵаршша иара. Анра-ҷкәынра лзыҳалалхааит, илызбзиахааит иԥҳа! Иагьа дизгәаазаргь, лаб дкалмыжьит.
Анра-ҷкәынра иаҵанакуа шәеилыркааны, абзиара шәақәиршәааит, ақәнамга шәацәихьчааит зхьышьаргәыҵа сакәхшоу! Анцәа дуӡӡа илԥха шәымазааит, сдадраа!
Абра, Гәыԥ, иҟоуп аӡыхь, «Анхәа лӡыхь» ҳәа иашьҭоуп. Абри Анхәа лӡыхь ҳәа изашьҭоу убриоуп, аладахьыҵәҟьа аӡә дынхон: иани, иԥҳәыси, иареи. Абри аҭаца анхәа дылцәымӷын. Афатә аныҟалҵоз, ланхәа лыфатә лҵаауан. Аҭакәажә амла дакуан, иҵаазаргьы илфон, аха аӡба дакуан. Ари дааҩналан, аӡқәа зегь калҭәон, аҭакәажә рыцҳа уаха ҵхыбжьон лыбыз ҩаны дааԥшуан, днеир – ӡ-ыҟам.
Ари шықәсыбжак аҟара аамҭа лгеит, илычҳаит. Данамыхәаӡа, лыҷкәын даалыртәан, иалҳәеит иҟақәаз.
– Сан, абриаҟара ианыбычҳа, ичҳа ҽа ҳамҭак, аҳампал ҟалҵаанӡа! – иҳәеит.
Ас ишнеиуаз, ҽнак аҳампал ҟалҵеит аҭаца-мыжда. (Илабжьигазар ҟалап иара.) Ишыҟалҵац еиԥш, инықәлыргылеит. Аҭаца-мыжда дхьаԥшгәышьаанӡа, иан лхәы лаԥхьа иқәиргылеит, лара лтәы – иан лахь. Акрырфеит. (Сара стәгьы сҵаацәеит лгәахәзар акәхап аҭаца.) Зегь шьҭалан ицәт анигәахә, аӡқәа зегь кеиҭәеит, иан ишылзылуаз еиԥш. Иара дӡырҩуа дышьҭоуп, иԥҳәыс дкаҿмаҟәаруа дгылт, аӡба дыԥсуеит, аӡы лымбеит. (Ари лхаҵа аӡы ахьыртозгьы акәапеи иҵәахит, иара дахьыцәо шьыршьафкгьы имоуп иҵәахны.) Иԥҳәыс дцеит дҟәындҟәындуа аӡыхь ахь. Дахьнеиз, акәапеи лымбеит. Иара длышьҭоуп. Ари акәапеи анылымба, дзыцәшәоз, лыҩн акәын, қьышәла ажәра далагеит. Қьышәла аӡы шылжәуаз аниба лхаҵа, дааидгәалан аӡы дҭеигәеит: – Анхәа лрыцҳара, анхәа лрыцҳара, анхәа лрыцҳара! – иҳәо диргәаҟит. Данаауишьҭ, ашьаршьаф ихы илҭаирԥан, абнахь дцазшәа ҟаиҵан, днеины дышьҭалеит. Иԥҳәысгьы дааины дышьҭалеит, аха илзыршом, агәаҟра даҿуп. Нас, – Уара, уанаџьалбеит, аӡы ҳзааугарауазеи, аӡқәа самхакаҭәазаап! – лҳәеит. (Усҟан иара иоуп иказҭәаз.)
– Ана, ашҭа аҵыхәан, аӡыхь уажә иббама, ибзаамго! – иҳәеит.
– Уара, снеиуеит, аха убра Ӡызлан дызбахьеит, ишаанӡа сызнеиуам, – лҳәеит. – Акәапеигьы ԥылҽзаап, лхы лсаат! – лҳәеит. – Аӡқәа анызымба, убра снеин, қьышәла ишызжәуаз даасхалан, «анхәа лрыцҳара, анхәа лрыцҳара, анхәа лрыцҳара!» ҳәа сҭагәаны дцеит.
– Аа, ус акәзар банхәа лахь рыцҳарак ҟабымҵакәа быҟам, анхәа лрыцҳара убриаҟара ицәгьоуп! – иҳәеит.
Уинахыс аҳампал ишахәҭаз илжәуа далагеит. Ус акыраамҭа ицеит. – Сан, уажә бышԥаҟоу? – ҳәа длазҵааит.
– Унан, уара ушеибгоу, уиаахижьҭеи ӡбакгьы сакуам, уахынлагьы
сгылом, – лҳәеит.
«Анхәа лӡыхь» ахьӡуп иара, саргьы савсхьеит Гәыԥ.
Лакә-лакә сышнеиуаз, хаҵаки ԥҳәыски ахьыҟаз снеит. Ахаҵа иан дыҟагәышьан, аха иуқәшәира-исықәшәира дшыҟазаара – лхы дзамыхәо аиарҭа даӷран. Аҭаца ланхәа дааҳәны длыхәаԥшуамызт, длыӡәӡәомызт, бысҭахьык аалуыр, лак иалҭараҳа, инаган лаԥхьа инықәлыжьуан. Ани аҭакәажә рыцҳа абысҭа-ҳампал лзыфозма, лгәи-лылаӷырӡи леилаҵәо днахәаԥшны днаҳәуан. Лыҵ лрыцқьомызт: «Уан лоуми, ишуҭаху уара дба», – ҳәа лхаҵа диҿагылан. Лхаҵагьы «Бара, анс акәым, арс акәым!» ҳәа акыргьы длылабжьеит, аха иалухи, иҳәатәы луам, иара иакәгәышьоуп – излаилшо ала дибоит ҳәа даҿуп, иан лҳақ даҵоуп.
Ус ишыҟаз акәымкәан, ҽнак ржьы-мжьқәа анаанҵәа, – Шәарацара сцоит, сымҩаныфа ҟаҵа! – иҳәан, ишәақь дламцха-аамцхашәа иуын, наҟтәирахьшәа амаҵуырҭаҿ длатәеит.
Ларах, дышьқьыруа дныҩналан, хәажәқәак злылхшаз ачашыла ишахәҭаз ала иааилалкәаҳан, лындәылҵымҭазы – уаԥшҵәык аџьыкхыш лалаԥсан, ишыҟаз еиԥш иааилакәаҳаны, дахьтәаз днеины длатәеит ахаҵа ак зымуӡаз иеиԥш. Лара данааҩнашыла, ахәажәқәа аарампаны, агәараҳа лычуанаҿ еилашоз аӡы илӡаалыԥсалан, иараминуҭк ижәны, икәаԥӡа асаара инанылҵеит, алҩаҵә ахылббы. Хәҷык ахьыԥс анца-егьи, амакәан иҭасҵоит ҳәа лҽазылкуан еиԥш, – Уахь аҭаҵара акәымкәа, уабыржәыҵәҟа бладтәаланы акы аанмыжькәа ибфароуп, макәымзар илыбгәыдҵан бысшьуеит! – ҳәа ҿааиҭит.
– Унан, уаасымсхааит, шәарацара сцоит умҳәаӡази, уеивкәраама, ари зегь сара изласфои?! – ҳәа лҽаалырххеит, аха иуама, иҽирцәгьаӡеит. «Иҟасҵагәышьои, нас, исфап» аалгәахәын, руак ааԥҽны лҿы ианынҭалҵа иуфо закәи – акаамеҭ, аџьыкӡырӡ иаганы иҟоуп. Лҿы иааҭлырҩрын, инкалыжьит.
– Унан, хсаблааҭых, ариаҟара аџьыка асымҭаӡеите, изырҵаазеи, ари сзыфома?! – лҳәеит, аха иалухи.
– Схәы ҳәа иҟабҵаз ауми, ишыбҭахзаалак абри зегь бымфакәа аишәа бахыҵыр зуам! – иҳәан, ишәақь аалықәкны длатәеит игәы дҭаччо. Уажәшьҭа дабацо, илымфар – дишьуеит.
– Уаасымскәыцәаат, уаҩсҭаацәа уркыма уаха?! – лҳәан, дшәаԥырҳаԥуа хәажәык аанылхын, лгәы еилахынҳәуа цәгьала илфеит. («Исымфаргьы – сишьуеит» ҟалҵит.) Акакала, акакала, лҿы иҭаркәымпыло, илфагәышьеит илулакгьы.
– Уажәшьҭа бцан биа, – иҳәан, иара даадәылҵын, ӡыржәтәыс аҩны иаарымаз ак нмыжькәа, рыззегь наҟ инкаҭәаны, днеин, иан асаашьа дахькҿаршәыз ауадаҿы лаԥхьашәа ацәарҭӷәаҿы ихы нықәиҵеит.
– Иухьи, нан, ара уиаӡаломызт, ҭакәажәык сыҵәны сахьцо суада иалухузеи, уцан уԥҳәыс дахьыҟоу ушьҭал! – лҳәеит ан рыцҳа, лыбжьы ҟаҿ-ҟаҿо. (Лыгәнаҳа лзымгааит лҭаца!)
– Бымшәан, ди, уаҵәимш инаркны быкәпицаха бшыҟало ббап, бҷаԥшьӡа, – иҳәан, илаӷырӡ илхаҟәҟәалаз лзымдырыртә еиԥш, аҭӡамцахь иҿы рҳәны диеит.
Аҵх аиҳара цанеиԥш, иԥҳәыс дахьышьҭаз ауадахьынтә ҟыгә-ҿыгә бжьқәак иаҳаит. «Ари шьҭа аӡба дакызаап» ааигәахәын, ԥшьаала дҩагылан, ашә иҽавакны дылзыԥшуеит иԥҳәыс. Лара дшаҟь-шаҟьо дыҩноуп, ԥҳалс иаарымаз зегьы дырҭаԥшит, аха аӡы аулбах. Ӡаагагак аашьҭылԥаан дындәылҟьеит, лашьцоуп, аха ула акы иҭнахуазаргь убом, – уи дазхьаауама, аӡба дыԥсуеит, «знызаҵәык аӡыхьаҿ слеины, ӡык снаҿыхәандаз» ҳәоуп ашаца-шацаҳәа дышцо лара ашәикка. Уажә аӡха ҳәа дахьцо аӡы ахьахырхлац ауп, хәҷык бжьоуп, уаҳа рааигәасигәа џьаргьы иҵыҵуам.
Лхаҵа шьаршьафк аашьҭиԥаан, ихы илҭарԥаны, еиҳа амҩа злакьаҿыз ала иҿылеихеит. Лаԥхьа днеироуп уажәы. (Алақәа иқәчхәраат, ииӡбыз убо уара!) Аӡы амԥан, бардрашәа иахьыҟаз, дылхәыҵатәан дылзыԥшуп. Ларгьы данааи, дааиҳәҭҟәыҟәлашәа луын, лԥышә аӡы инӡаакыланы аӡыжәра данаалагаҵәҟьа, лышьҭахьҟала длиасын лхаҵа, лхы аӡы инӡааџьгәало-иааҭыго, инӡааџьгәало-иааҭыго, – Бысшьуеит, бысшьуеит! ҳәа ибжьы рхәанчаӡаны иааиргеит, дихәаҽозшәа иуит.
– Аа, абаақәа, исымашәкузеи, иҟасҵазеи сара нҵәаныцқьа, уаҩы сиԥырхагамеи? – лҳәеит хәҷык инапы анааиркәада, лыԥсы лылышәшәо, дцәышӡа данааихәаԥш.
– Ари бзызуо банхәа лҳақоуп, банхәа лҳақоуп! – иҳәан, дырҩегьых аӡы дылӡааигәалеит.
Лхы анынӡаалх, – Абаақәа, уажәы-заҵәык сшәымшьын, санхәа шьҭарнахыс дшызбақәо жәбап! – лҳәеит, лыԥсы лылыкәкәо.
– Быгәра ганы боусыжьуеит уажәазы, аха быҟазшьақәа анаасгәамԥха, сеиҭабышьҭалоит, – иҳәан, лхы аӡы еиҭаӡааиџьгәалан, аҭыгамҭаз длоуижьын, ишьҭахьҟа дхынҳәны аҩны днеин, ииарҭа дылхәыҵалан диеит.
Дӡырҩуа дышиаз, иԥҳәыс лшьаҿашьҭыбжьқәа ааиаҳаит. (Лара-/саашьа дшәаны дыҟами, аҩнынӡа дызлаазгьы анцәа идырп.) Ақәԥснычҳара даҿуп дааҟәымҵӡакәа.
– Оо, бара, ибыхьи? – ҳәа лықәҿиҭит.
– Унан, унан, унан! Исыхьыз закәи! Аҩны ӡык ҩнамкәа иҟасҵаӡаломызт, уаха аӡба санакы, сеимдазар, иабаҟоу?! Быԥҳалқәа зегь ҭацәуп. Сҿыласхан аӡха сахьлеиз, изакәу аллаҳ идырп, акы сааннакылан, схы анааласырҟәыҵәҟьа, анап дуқәа сыхәда ааҵкааны, схы аӡы инҭшьуа, схы аӡы инҭшьуа, сахәаҽхьан – акаасыгхеит. «Изысзыжәуазеи? – анысҳәа, – Банхәа лҳақоуп ибзызо» ҳәа санаҳәеит.
– Бара, Ӡызлан лакәзар, дабаанагеи, дҟамлахаат! – иҳәеит ахаҵа игәцаракӡаны.
– Ӡызлан лакәу акрыздыруоу, уабыржәыҵәҟьа сди рыцҳа, ҳуадақәа иреиӷьу аҟны лиарҭа ҟасҵоит, дыскәабоит, уҩагылан, мҿык ҳзааганы, амца еиқәҵа! – лҳәеит лара.
– О, бара, ус ҟабҵозар – азаманоуми, аха ҳамш ашаха абымҭо зны, уи Ӡызлан блыршәаӡазаап, – иҳәеит ахаҵа, «быхәшә ыҵысхыҭгьы» ҳәа иԥаҵа далаччо.
– Угыл, угыл, угыл, ашаха ҳамаӡам, – лҳәан, днеин, ланхәа иреиӷьыз ауадақәа руак аҿы лҭыԥ аалырмазеин, – Ди сызкәахшоу, шәааи наҟтәирахь шәсыриоит, – анылҳәа, аҭакәажә рыцҳа ари аҩыза ажәа ҟәандақәа змаҳацыз иааџьалшьан, – Нан, сабажәго сдәылганы, сышәшьуама? – ҳәа дҵааит дҵысҵысуа.
– Бымшәан, сан, баҳшьуама – иахьарнахыс бҭаца бшылбақәо ббап! – иҳәан, дцан, амҿы ааганы, агәараҳа амца ааиқәиҵан, аӡқәа аншы, иан дҩышьҭыхны, днаган, саара дук, хасмыҟәк аныргылан, днықәиртәан, иԥҳәыс дылиркәабеит.
Аҭакәажә рыцҳа аӡыршы анлылс-агьи, лыԥсы мҭалеи, амаҭәа ҿыцқәа аалшәырҵан, дхааӡа днаган лиарҭа қаргыш днагәыладыриеит. Аҭаца шьҭа даутәахуа, даақәгьежьын – крылуын, абысҭа тар-таруа
цыфқәак нацҵаны ланхәа илзаалган, лнапала мацара акрылҿалҵеит. Лыҷкәын, иан дахьиаз данааҩнашыла, – Нас, ди, бхы шԥаббо? – ҳәа
длазҵааит.
– Унан, слыкәахшахааит! Саҳкәажәӡа сааҟалымҵеи анра-ҷкәынра
зызбзиарахаша! Шьҭа аԥсразгьы акгьы сыхьрым! – лҳәан, лылацәа ҭыггақәа аалыркҷын, дааԥышәарччеит аҭакәажә.
Анхәа лҳақ иабжьаз аҭацагьы, уижьҭеи, илыхәҭоу уа, лҿаалхан, лааԥсарагьы лԥылеит; аҭакәажә лхала дҩагыло, днаиааиуа аҟынӡа лгәы аҵабзиахеит.
Убри акәхеит, саргьы абрахь слықәлан сааит.
Ан лҳақ аҵгәара цәгьоуп, дадраа, шәаргьы ҽнак зны шәшажәуа жәдыруазароуп!
Аламыс змаз ԥҳәыс бзиаӡак дыҟан. Лхаҵа хәыҷӡаӡак илеишәа цәгьан, лыгәрагь игомызт иԥҳәыс. Диргәаҟуа-егьиуа даналага, – Уара, – лҳәан, – Аа? – иҳәеит. – Уара, сара схы иаҭәасшьом алаԥсра, дунеихаан ахаҵа деилазгом, уара узқәа ауаа кыдыччало сара уҟасҵом, усҟәаҵ! – лҳәеит. – Мамзар, уагьсырхагот, уагьсырҟәышуеит! – лҳәеит.
– Ҟоҳ, бара сбырхагаанӡа, сагьбырҟәышаанӡа!.. Сара усҟан хаҵас схы сшьом! – иҳәеит.
Еисеит рҩыџьагь. Лара, – Уагьсырхагоит, уагьсырҟәышуеит! – лҳәеит. Иара, – Мамоу, – иҳәеит.
Аҽны ианааша, ицәқәа лҵеикын (мес азын акәын), дцеит цәаӷәара.
Лара аӡлагарахь дцеит. Аӡыхкыраҿ атоԥра ҟарҵан, иасны аԥсыӡ ркуан. Абри аԥсыӡ лкуа, илкуа, аведра азна аԥсыӡ лкын, аҩныҟа дааит лшылагь лыман. Аԥсыӡ еиҳарак илҵаан, аџьыка рықәыԥсан иҟалҵеит, нас лхаҵа ихәы лыман дахьыцәаӷәоз ахь лҿыналхеит. Ампахьшьы ырқьақьан лхы иқәылҵан, уи ахыхь асаара ықәлыргылеит ихәы зныз, аведра иҭахаз лыԥсыӡқәагь аашьҭылхит. Дышнеиуаз – абна ааргьежьны, расараны, бнараны иҟан, агәҭаны – еилҟьараны. Абра дцәаӷәон лхаҵа. Иара иахь дцәырымҵӡеит лара, арасараҿы лҽылӡан, уа даанҿасит. Лхаҵа дааин, дхачны наҟ дандәықәла, аҟыԥҳәа лсаара налыргылан, ицәшьхәа ҭыԥ аԥсыӡқәа ҭаԥса-ҭаԥса-ҭаԥсаны абжаранӡа днеин, димбаӡакәа арахь дааин, лҽылҵәахит. Лведрагь лҵәахит. Ари дхынҳәны дшааиуаз, ицәшьхәа ҭыԥ аԥсыӡқәа ҭаԥсаны ибеит. «Уоореи!» иҳәан, ицәқәа ааникылан, дгәырӷьаҵәа аԥсыӡқәа иҟәшәеит. Ашәшьыраҿ иааиган, арасабӷьы ааԥыҵәҵәаны илеиҵеит. Дхынҳәны ацәаӷәарахь днеиуаны, дыԥшызар – аа дахьаауа иԥҳәыс.
– Аи, уара, иахьа саргьы сеилахан, амла умԥси, ирласны сзымааит, уааи, крыф! – лҳәеит.
– Бзиоуп, – иҳәан, ицәқәа ааиргылан, инапы ааилырӡәӡәан, акриҿалҵеит.
Нас лара дҩагылан ддәықәлеит. Дандәықәла, – Еи, бара, аԥсыӡ скын, амна ишьҭоуп, ибыман бца, иӡы, аҳәаса-ҿа иалхны акәахагь ҟаҵа! – иҳәеит.
– Бзиоуп, – лҳәан, илыман дцеит.
Иара ахәымбыҽханӡа дцәаӷәон. Ахәымбыҽха иҩныҟа днеит. Аҩны даннеи, лбысҭа уны, ибақьаӡа икнаҳауп. Иаргьы днатәеит. Абысҭа кнылхит, афатә ҟалҵеит, аха аԥсыӡ аиуа ибаӡом, иҟаӡам аԥсыӡ. Аҟәыд, ашә, аџьымшьы имҵалыргылеит.
– Аԥсыӡ ибысҭаз абабгеи? – иҳәеит, – ибымӡӡеи, аԥсыӡ ҟабымҵаӡеи? – иҳәеит.
– Ухы усаат, закә ԥсыӡузеи, аԥсыӡ абаҟаз?! – лҳәеит. – Ианбыкәу аԥсыӡ ансуҭаз сара?! – ҳәа даақәгылеит.
– Уеҳ, аԥсыӡ шԥабысымҭеи! – иҳәеит.
Еимаркуа, еимаркуа – дишьуа далагеит иԥҳәыс. Дишьуа даналага, ԥсӡык заҳаз иеиԥш, иԥҳәыс длықәгылан, арҵәаа-арҵәаа ҳәа дыҳәҳәеит. Лыбжьы заҳаз агәылацәа зегь еизеит.
– Иҟалазеи, ишәыхьзеи? – анырҳәа, – Сишьуеит, дхагахеит! – лҳәеит. – Сышԥахагахеи! – иҳәан, дылҿагылеит.
– «Сахьыцәаӷәоз баннеи, аԥсыӡ бысҭеит, аԥсыӡ зысҿабымҵазеи?» – ҳәа сишьуеит. Иабеики аԥсыӡ, иахьикыз шәизҵаа! – лҳәеит.
– Иабоуки аԥсыӡ? – ҳәа ианиазҵаа, – Ацәаӷәараҿ искит, – иҳәеит, – Ацәаӷәараҿ аԥсыӡ назгазеи, уеилагаҵәҟьазаап, дҿашәҳә, дишьуеит! – рҳәан, длышьҭагәан дҿарҳәеит.
Акаруаҭ дықәырҵеит, агәабан иҵалҵеит, ахчы ихчнылҵеит. Инапқәа акаруаҭ иадҳәаланы, дзымгыло дҟарҵан, агәылацәа цеит. Ари иԥҳәыс длеиҩеиуа аҩны дыҩноуп.
– Уара мцахәуцәа, иухьзеи, ушԥеилагеи, уара рыцҳа! – лҳәеит. – Сеидру?! – иҳәеит.
Иаргьы деилагаҵәҟьаз џьишьеит, агәҩара ҟаиҵет.
Ҽнак ус иҳәеит:
– Схы аҭыԥаҿ иааизшәа збот, соужь, ак басҳәом, – иҳәеит.
Доулыжьит. (Дышхагам лымдыруеи, лара лоуп дзырхаго акәымзар.) Аҽны анааша, дырҩегьых ицәаӷәарахь дцеит. Хәлаанӡа дцәаӷәон, ихәгьы налган, акриҿаҵаны дааит. Арҭ аԥсыӡқәа илкыз аџьыка рықәыԥсаны илымамзи, амаҵурҭаҿ, алҩаҿ, еихаӷӷа илрыԥхын, икналҳаит. Лхаҵа ахәымбыҽха данаакылс, аҩны дааҩналан дтәеит. Данааԥш, аԥсыӡқәа ибеит.
– О, бара, о, бара! – иҳәан, ибжьы иргеит.
– Аа? – лҳәеит.
– Бара ԥсыӡшәа ак збот, сеилагазар ҟалап дырҩегьых, ашаха ааг, ашаха! – иҳәеит.
– Оо-ҳо-ҳо! Иубама?! Усырхагот, уагьсырҟәышуеит ҳәа уасымҳәази, ишԥоубо уажәы? Уара хагара умаӡам, аха сара соуп узырхагаз. Уагьсырхагеит, уагьсырҟәышуеит уажәы, – лҳәеит.
Абас ҟалҵеит аԥҳәыс.
Хаҵак уардынла дышцоз, абнаҟны ицәыхәлеит. Ҽуаҩыкгьы дихьӡеит. Ауха џьарак иԥхьеит. Ауха акамбашь хьеит, до, абат аашьҭыхны инаган аҽы иаҵеиҵет аҽыуаҩ.
– Ари скамбашь иариит, са истәуп! – иҳәеит ауардынхьча.
– Мамо, сҽы иариит! – иҳәеит аҽыуаҩ.
Аимак роуит арҭ. Аус еилзырго иахь икылсит, аха дыҟаӡамызт. «Са
сыҟаӡамкәа аӡәгьы иус еилбмырган!» ҳәа леиҳәахьан иԥҳәыс.
– Аа, аҽы ахьгыло, абат ахьгыло, аа, акамбашь ахьгыло, абат зрииз
ҳаҳә! – ҳәа ларҳәеит.
– Абат акамбашь иатәуп, – лҳәеит.
Уи илыдҵны ишцоз акәымкәан, амҩан дырԥылеит лхаҵа, аусеилыргаҩ.
– Шәабаҟаз? – иҳәан, абас-абас рҳәеит. – Аимак ҳаман, уԥҳәыс ҳаиллыргеит, – рҳәеит.
Аҩны дахьааиз, – Са сыҟамкәа аӡәгьы иуыс баламцәажәан ҳәа басымҳәахьази, изыҟабҵеи? – ҳәа леиҳәеит. – Бцароуп аҩныҟа, суыс ԥхасҭабтәит! – иҳәеит.
Ауаа еизылган, – Сшааугаз еиԥш, ачара уны сдәықәуҵароуп! – лҳәеит.
Ачара лзиуит.
– Иаабҭаху, – га ҳәа леиҳәеит ари.
Лхаҵа аҩы дашьит. Нас аҷкәынцәа рыла даашьҭыхны, ауардын
данҵаны, лҭаацәа рахь ддәықәылгалеит. Ишцоз акәымкәан, ишеит. Данааԥш, – Иҟозеи? – ҳәа дҵааит.
– Ибҭаху га ҳәа соумҳәази, – лҳәеит, – уара уаазгеит! – лҳәеит. Рҩыџьагь хынҳәны рыҩныҟа иааит.
Абас хшыҩла аԥҳәыс даиааит.
Шәарыцаҩк дыҟан, шәарыцарада заанаҭ имамызт. Абас дшышәарыцоз амбатә аамҭа цеит. Аҵыхәтәаны, дышнеиуаз, абжьы иаҳаит: «Оо, уара, ашәарыцаҩ инеиуа, акы уаниараны уҟоуп, уажәраз иуҭаху, уҿаразын иуҭаху?» ҳәа.
Иашәарыцарагь каижьын, аҩныҟа дааит. Иԥсылахь кыдырҳаны дтәеит, абри иаҳаз иҭахымхеит. Иԥҳәыс дизҵааит: – Иухьзеи? – ҳәа, аха акгьы леимҳәеит. Адырҩаҽны шәарыцара дцеит. Еиҭеиаҳаит: «Оо, уара, ашәарыцаҩ, убра инеиуа, акы уаниараны уҟоуп, уажәраз иуҭаху, уҿаразы иуҭаху?» ҳәа.
Дырҩагь дхынҳәны дааит уаҳа акгьы изымшькәаны, ихы кны дтәеит.
– Уара узыниазеи, унҵәааит, иухьзеи? – лҳәан иԥҳәыс, акгьы иҳәом. Илеимҳәеит иԥҳәыс.
Адырҩаҽны деиҭацеит шәарыцара. Дышнеиуаз, убри абна ду аҿы
еиҭеиаҳаит: «Оо уара, ашәарыцаҩ, убра инеиуа, акы уаниараны уҟоуп, уажәраз иуҭаху, уҿаразын иуҭаху?» ҳәа.
Дхынҳәны дааит. Зынӡа деицәахеит – крифом-крижәуам, ихы кны дтәеит.
– Уара унҵәаат, узыниаз соуҳәар, акыр сухәаргьы уздырамеи, изумҳәозеи узыниаз? – ҳәа иԥҳәыс дыхҭалкит.
Имҳәарц далагеит, аха илымуит, илырҳәеит.
– Унан, уара ашәикәагә, убыс уҳәаракәын, «сҿаразын исыхьлакгьы сыхьлаат, сажәымҭыҽха бзиахаат» ҳәа, – лҳәеит.
– Ҟоҳ! – иҳәеит, дыцәан дааԥшит, дгәырӷьаҵәа дҟалеит. Крижәын-крифан, дышьҭалан дыцәеит. Адырҩаҽны дырҩегь дцеит шәарыцара. Дахьцаз дырҩегь абжьы иаҳаит: «Оо уара, ашәарыцаҩ, убра инеуа, акы уаниараны уҟоуп, уажәраз иуҭаху, уҿаразын иуҭаху?» ҳәа.
– Ҳа, абааԥсы, сзыниалак сҿаразын саниаат, сажәымҭыҽха бзиахаат! – иҳәеит.
Аҽны дманшәаламхакәа дхынҳәны данааи, иҩн амца акын, иқәыццышәаа ибылны иҟан. Иԥҳәыс лхәыҷқәа лыман аҵла амҵан дтәан. Ирымаз зегь блит. Иҟаиҵооз, анахь-арахь иҳәо, ақьала ҟаиҵет, иҭаацәа наган иҵаиртәеит. Ԥыҭрак ашьҭахь дырҩагь шәарыцара дцеит.
Дхынҳәны данааи, ахәыҷқәа еибарҵәыуо ақьалаҿ итәан, ран дыҟаӡамызт.
Егьи, иԥҳәыс дыԥшӡан цәгьала, уаҷарк адунеи дакәшон дхәаахәҭуа дшааиуаз, иԥҳәыс даниба, дигәаԥхет, дҿаҳәаны дигеит.
Иҟаиҵооз, ихы кны дтәеит. Ауха шеит. «Ара иҟасҵозеи, схы ахьынахо сцап» иҳәан, ихәыҷқәа аашьҭихын, иман дцо, дцо, дцо – заҟа дныҟәоз аллаҳ идырп, дышнеиуаз, ӡ-дук дныҽԥынгылт. Абра дырроуп. Ахәыҷқәа руаӡәы аҟәараҿы диртәеит, рҩыџьак зныкала исзыргом иҳәан. Егьи диман аӡы дҭалт. Аӡагәҭан днеиуаны, аҟәараҿы итәаз арҵәаа-арҵәаа ҳәа дыҳәҳәеит. Данаахьаԥш, абга аакылсын, дымҵанарсит. Даныҭрыс, иҟәаҟәа иқәтәаз ахәыҷгьы длалшәан, аӡы далаҳаит. Аӡә абга дагеит, аӡәы – аӡы. Иҟаиҵооз иара, дырит аӡы, имала иҽызимшьит, дынхеит.
Абри ахәыҷы аӡы даман ишлеиуаз (аӡ-ҟәыҵәа аҿырган иҟан аӡлагаразыҳәан), убрахь, аӡлагарахь, илеиуаз аӡыхкыра дҭанагалан дышнеиуаз, иԥсы шҭаз шьоукы дамырхит. Егьи иашьа абга даҿыҵакны апҟаҩҳәа иҭрысны ишнеиуаз, ашәарыццәа иҩарылаҳан, аҟәҟәаҳәа иаагәыдырҵан, ахәыҷы дампыҵаҩрны дкаҳаит, иаргьы ршьит. Ахәыҷы дырган драаӡеит. Рҩыџьагь рааӡеит. Абарҭ еибадырт. Раб ихы ахьынахо дцан қьалак ҟаҵаны дыҵан. Дшыҵаз, абарҭ ахәыҷқәа дара еибадырит. Ирыцыхәмаруаз ахәыҷқәа «уара абга иамырхыз», «уара аӡы иаанагаз» ҳәа рҳәо ианалага, ҳақәҵны ҳцап абра рҳәан (хәыҷыкгьы идухахьан), илықәҵны ицеит.
Ицо, ицо, ицо – қалақьк аҿы инеит. Шьаҵаӡахҩык дыҟан, убри идикылеит ахәыҷқәа, аус руан. Убас иҟалеит – реиԥш иҟәышыз дыҟамкәа. Абра ишыҟаз, аҳәынҭқар дрыԥсахуан, убра инанагеит абарҭгьы. Рабгьы ааигәа ақьала дыҵоуп. Ахьшь дырԥыруан, зхы иқәтәо, ҳәынҭқарс дҟарҵон.
Аизара ду ыҟан. Ахьш дырԥырын, аӡәгьы ихы иқәымтәеит. Ас ианыҟала, «аизарахь ауаа зегь еизыжәга» рҳәеит. Еизыргеит. Ахьшь дырԥрын, раб ихы иқәтәеит. Ҳәынҭқарс дҟалароуп уажәшьҭа. Ихы ианықәтәа, мап икит: – Аҵара сымам, аҽакым сара, аҳәынҭқарра са исызныҟәго сыҟоума? – иҳәан, аха ирымукәан ҳәынҭқарс дҟарҵет. Иҷкәынцәа рыԥсы ҭоуп ҳәа дыҟаӡам. Дара қалақьк аҿы иҟоуп, аус руеит, адунеи – игәрагоуп.
Ус, адунеи дакәшон иԥҳәыс дызгаз ауаҷар дшаауаз, убра даанагеит уахык. Аҳәынҭқар аизара иман, имнеиуаз уаҩ дҟаломызт. Дсасума-дцәасума, уахь днеир акәын. Ауаҷаргьы, – Уааи, – ҳәа иарҳәеит.
– Агәрагацәа ҩыџьа аҷкәынцәа аашәышьҭ, сыԥҳәыси смали зҷаԥшьо, снеиуеит, мап анакәха – снеиӡом! – иҳәеит.
– Иҟада абра, ҩыџьа аҷкәынцәа ҳашьҭып, – рҳәан, – Аа, абри ашьаҵаӡахҩы иҿы иҟо абарҭ роуп игәраго, – рҳәан, идәықәырҵеит.
Ауаҷар дааит. Аҷкәынцәа ахьнеиз ирбаз дара ран лоуп, аха еибадырӡом. Ауха шаанӡа иҷаԥшьон, иахьгәаҟуаз аицәажәара иалагеит. Аишьцәа «ҳзыниаз, ҳзыхҟьаз, ҳан ауаҷар дшигаз» ҳәа ицәырыргеит. Ари ран дааԥшын, дырзыӡырҩуан. Ианлаҳа, – Аа, нан, шәан са сами! – ҳәа дыҳәҳәеит ран.
Ран лҿы аддыҳәа еибарыҩны инеит, наҟ-ааҟ илыдтәалеит. Рыхқәа наҟ-ааҟ иаалҩыҵралкын, ларгьы дыцәеит, даргь ыцәеит.
Ишыцәаз ауаҷар даакылсит.
– Ҟоҳ! – иҳәан, ауаҷар даапкит, аҳәынҭқар иахь адырра ҟаиҵеит: «Иааушьҭыз сыԥҳәыс амш лыларгон» ҳәа.
Адҵа риҭеит аҳ икнаҳан ишәшьы ҳәа.
– Ҳакнаҳан ҳашәшьы, амала аҳәынҭқар даажәг, ҩ-ажәак ҳҳәот! – рҳәеит.
Дааргеит, аҳәынҭқаргьы даргьы еиқәдыршәеит. Изынҟьаз-изынԥаз, раб итәы инаркны, зегь рҳәеит. Аҳәынҭқар иԥацәа шракәыз еиликааит. – Ҟоҳ! – иҳәан, – абыржәыҵәҟьа ауаҷар дыкнаҳан дышәшьы, ари
сыԥҳәыс лоуп, арҭ схәыҷқәа роуп! – иҳәан, иҭоурых зегь рзеиҭеиҳәет. Ауаҷар дыкнаҳан дыршьит. Аҳәынҭқар ихәыҷқәагьы иԥҳәысгьы иара иҿы инеит. «Сажәымҭа бзиахаат» имҳәахьази, иажәымҭа бзиахеит.
Хаҵеи ԥҳәыси аҟан. Иқәыԥшқәан. Ҩыџьа аԥацәа рыман. Иӷарын, жәык рыман. Абри ахаҵа есышьжьымҭан ажә кеицон абнахь. Икеицацыԥхьаӡа, «уажәра бзиахари, уҿара бзиахари, иаҳа
еиӷьушьозеи?» ҳәа бжьык иаҳауан, уаҩ дибаӡомызт. Аха ари ииҳәарыз изымдырт – агьиҳәаӡом.
Ари акыр ҵит, игәы ԥҵәаӡеит, дтәаны дхәыцит: «иҟасҵарызеи? исҳәарызеи?» ҳәа. Ашьҭахь, «сажәра бзиахаат, сҿара шыҟазаалакгьы» ҳәа сҳәап ҳәан ихәыцит.
Абнахь данца, – Сажәра бзиахаат! – иҳәеит.
Уинахыс иаҳаӡомызт абжьы.
Абас, мчыбжьык аҟара ҵхьан еиԥш, ижә иаақәшәан иԥсит.
Ижә анԥсы, иҟаиҵагәышьооз, данеиқәымшәа. Ицет иабхәараахь – иԥҳәысгьы, иаргьы, ихәыҷқәагьы. Ихынҳәны иаанӡа рыҩн хәыҷы игылазгьы блит. (Иҿамҭа цәгьахет умбо!) Царҭа имамкәа данынха, иҟаиҵооз, – Ҳцалап, џьара акы ҳақәшәар аабап, – иҳәан, рхәыҷқәа аашьҭырхын, хаҵеи ԥҳәыси еиманы иныҟәот.
Ишцоз, амҩаҟны салдаҭцәақәак рԥылт. Ари иԥҳәыс – ԥҳәыс ԥшӡак лакәын. Лхаҵа дааныркылан, наҟ инаигәҭасын, иԥҳәыс дааимхны дыргет асалдаҭцәа. Ихәыҷқәеи иареи еиманы идәықәылт. Дышцоз, цҳак аҿы днеит, рыцҳа. Ацҳаҿы дахьнеиз, ихәыҷқәа аҩыџьагьы изықәымгеит абра. Аӡәк дырганы, нырцә дыртәаны, иара арирахьҟа дааны егьи ахәыҷы диман дышнеиуаз, иара днеиаанӡа ихәыҷы амшә дагеит дахьтәаз. Ацҳа агәҭаны днеиуаны ихәыҷы димҟәыҵшәаны аӡы далашәеит.
Иҟаиҵооз? Даахынҳәын, дныҟәо-дныҟәо дшааиуаз акәымкәаны, ҩын бзиак аҟны даанагеит. Аҩны дымнеикәа, уи ааигәара, аҵла ахьгылаз, дыԥхьо далагет. Ани аҩны зтәыз ахаҵа дуаҩ бзиан, аҳҭырԥарцәа иман – дырбо иалагет.
– Абра аӡә дтәоп, дызусҭо ҳаздырам, – ҳәа иарҳәеит.
– Иԥсы шҭоу дыкны арахь дысзаажәга! – иҳәеит.
Дыкны даннарга, диҿцәажәо-егьиуа дзакәыз анеиликаа, нас, – Дкәабаны, деилаҳәаны, дааган дсышәҭ, – иҳәан, ишиҳәаз еиԥш, деиқәыршәаны дааргет.
Дааиԥеиԥшуа-егьиуа иҿааихан, имаз ауаа реиҳабыс дҟаиҵет.
Ихәыҷы аиҳабы амшә даман ишнеиуаз, ашәарыцаҩ амшә деихсны ишьын, ахәыҷы дамихит. Ани ахәыҷ аӡ иагаз, аԥсыӡкҩы иакаҭа дҭашәет.
Арҭ ирааӡет. Ахәыҷқәа рҩыџьагь арра иргет. Арра ианырга, бзиа еибабо рхы еидыркылет ахәыҷқәа изеибамдырӡо. Ашьҭахь, еицәажәо ианалага, ишеишьцәас рдырит.
Ран дызгоз дышицәцаз сеидру, дышныҟәоз, дышныҟәоз – абри лхаҵа дахьаанагаз аҵлаҟны даанагеит. Абра дыԥхьон лара. Ахәыҷқәа ахьыҟаз иазааигәан иара. Лара лахь иаауа-ицо, илацәажәо ианалага,
дрызҵааит. Рҭоурых ларҳәеит, ларгьы дзықәшәаз ралҳәеит. «Ус акәзар, ҳан боуп! – рҳәеит.
Рангьы даргьы анеибадыр, амна рҽеидыркылеит. Убра ишыҟаз, амни ахаҵа иарҳәеит ԥҳәыск асалдаҭцәа ҩыџьа лыцны дшырбало.
– Шәцаны даажәга! – иҳәеит ахаҵа.
Аԥҳәыс дааргет. Длазҵааит. Лҭоурых анылҳәа, иара итәқәа шракәыз еиликааит, аха имҳәаӡет.
Убри аԥхьа, иара данааиз зыҟны днанагаз аҳ иқәрахь днеиуа даналага, иаҳра ииҭарц иҽазикит.
– Сара ажәак уасҳәот, убри ҟаҵа! – иҳәеит аҳ. – Сықәрахь снеиуа салагет, сыуаажәлар еизызгот, аҳәыҳә сышьҭуеит, аиҳабра зықәнаго аҳәыҳә неины иқәтәот.
Убыс ианыҟаиҵа аҳ, ахәыҷқәа раб ижәҩа иқәтәет. Иаҳра ииҭет.
Иԥҳәыс даниба, ахәыҷқәагь аалгартә иҟаиҵет. Ианаарга, еицәажәо рҿанаарха, – ахәыҷқәагь иара итәуп. Нас иуаажәлар еизигеит. Убыс реиҳәет: – Ачуан ду азна ахш ықәшәыргыл, сара сцәажәот, амц сҳәозар, еилышәкаауеит.
Ачуан азна ахш анықәдыргыла, иҭоурых ҳәо, иҳәо данаалга, – ахш агәараҳәа ашра иалагет.
– Абригь сыԥҳәыс лоп, абарҭгьы схәыҷқәа роп! – иҳәеит. Иажәымҭа бзиахеит ахаҵа.
Аӡәы Анцәа диҳәон «аԥсҭазаара бзиа сыҭ» ҳәа.
– Аԥсҭазаара бзиа усҭот, аха акы суазҵаауеит, – иҳәеит Анцәа.
– Закәи?
– Уҿараҿы акәу, уажәраҿ акәу иахьуҭаху? – иҳәеит.
– Сҿараҿы исҭахым, сажәраҿ исҭахуп! – иҳәеит.
Хҩык аишьцәа аҟан, дырԥырҵны дцеит ари. Амла даго далагеит, дӷархеит. Ҩыџьа ахәыҷқәа иман, иԥҳәыс дыҟан, еицны ишцоз абнара илалан, иԥҳәыс дааимԥаан абга дагеит. Иҟаиҵагәышьои – иҽизшьуам. Дцо, дцо, дцо – дышнеиуаз, абга ааиԥылан, иҷкәынцәа руаӡәк дааимԥаан дагеит.
Ацҳа дықәлан дышнеиуаз, иҷкәын-заҵә длалбган, аӡы дицәагеит. Иҟаиҵагәышьооз, усгьы шьҭа дышҭахаз ибот. Џьара днеит, аҳ иҿакәзаарын. Иеиҳәеит ихьыз шихьыз, дықәӡаан дшыҟаз: – Умаҵ зулот, акрысҿаҵала, – иҳәеит.
– Уҟаз! – иҳәеит аҳ.
Аҳ адәқьан иман, ауаа аҵагылан.
Аҳ иааигоз амал-шьал изыҳасабуамызт, иара ахьышәҭҳәа иҳасабуан, ихшыҩ бзиан. Ари – иахьа, ари – уаҵәы, ари – уаҵәашьҭахь. Дахьишьҭлакгьы феидан иауаз аҳ, азарал иауамызт. Адәқьан иҵагылаз зегь ԥхеиҵан, иара дыҵаиргылт. Дуаҩдухеит аӷар.
Ишыҟаз, убыс раҳаит: «Аҳ дажәит, ажәлар еизот, зыжәҩахыр аҳәыҳә ықәтәаз аҳра иауеит» ҳәа. Имаҵуҩы ус иеиҳәеит (маҵуҩыс дишьом ари, ԥас дҟаиҵеит):
– Уара ара уҟаз, уахьнеиуа уздыруада, иудыруада?!
– Сцот! – иҳәеит.
Ажәлар ахьеизаз аҳәыҳә ԥыруеит – ирхагьежьуеит, аҳәыҳә ԥыруеит
– ирхагьежьуеит, иқәтәом. Ажәлар еимпуеит.
– Еиҭа шәеиза! – ҳәа реиҳәот аҳ.
Еиҭеизот. Аҳәыҳә ԥыруеит – ирхагьежьуеит, аха аӡәгьы ихы иқәтәом. Ари шықәсык цеит.
– Уара, ак уасҳәот, – иҳәеит аҳ ҷкәынс иҟаиҵаз иахь (иԥҳәыс абга
дагахьеит, иԥацәа руаӡәк абга дагеит, егьи – аӡы дагеит): – Уаала уаргьы, – иҳәан, диман дцеит.
Ажәлар еиҭеизахит, ргәы ԥҵәеит. Аҳәыҳә ԥыруа, иԥыруа, иԥыруа ишааиуаз, иааин агәаҟ ижәҩа инықәтәеит. Рнапы еинырҟьеит, иҳәҳәеит.
– Саҳра уа иутәуп! – иҳәеит аҳ.
– Ари са сԥа иоуп, – уа дусҭома! – иҳәеит зыҟны дыҟаз аҳ.
– Уаргьы ухҵәаны ара уаа, шәара ишәтәуп, са сыԥсыр сышәжы! –
иҳәеит аҳ, уаҩ димаӡамызт.
Аригь инхара иҭиин, ара дааит.
Агәаҟ, аҳра зауз, иаҳаит «абра ԥҳәыск маҵуҩыс дыҟоуп» ҳәа. Егьи, амни абга иагаз иԥҳәыс, ашәарыцаҩ дибан дамихит. Амш лылеимгакәа диган, имаҵ лируан, ԥҳәыссгьы дҟаимҵеит, дагьыԥхасҭеимтәит. Абри лҭоурых иаҳаит. Дхәыцын, «иудыруе сыԥҳәыс лакәзар абри?» иҳәеит. Длыԥхьеит. Лхаҭа лоуп. Дааидикылт. Ани ахәыҷы, абга иагазгьы, дызмаз иаҳаит – шәарыцаҩык абга дамихын, маҵуҩыс диман. Аӡы иагаз аӡлагарахьча дамихын, диааӡеит.
Ашьҭахь ачара рун, убра сахатәан – сааԥсаны сыҟоуп.
Узқәшәаз еицәоушьара умбаат, еиӷьушьара убаат ҳа аԥсуаа ирымҳәои? Убри зыхҟьаз ҳа издыруа уасҳәап.
Ԥсыуа нхаҩ бзиак дыҟан, иҳәит. Дҭаҳцәаран, ҩыџьа аԥацәа иман, ӡырҩашк ааигәара дынхон. Ари аҷкәын шьымҭанла днеины арҩаш
аҿы, импахьшь иҟәаҟәа иаақәыршәны, иҿы иӡәӡәон. Шьымҭанк дахнеиз, убас шьҭыбжьык иаҳаит: «Уара џьабаак уақәымшәар ҟалом, уҷкәынраз иуҭаху, уажәраз иуҭаху?» ҳа. Уи аамҭазы аџьабааи абзабааи ҳа уаҩы имаҳаӡыцызт, аҭак изыҟамҵит. Иҿааихан, аҩныҟа дааит. Иԥҳәыс илеиҳәот:
– Абас, ак саҳаит «џьабаак уақәымшәар ҟалом, нас абзабаа уақәшәот – уажәраз иуҭаху уҷкәынраз иуҭаху?» ҳа саҳан, аҭак сзыҟамҵит, иҟасҵари? – ҳа длазҵааит.
– Уара аџьабаа уақәымшәар амуазар, уҷкәынраз уақәшәаат, уажәраз иузныҟәгарым, уҷкәынцәа са избап, сыҽсырӷәӷәап, – лҳәит.
Адырҩаҽны дарагь даннеи иҿы иӡәӡәарацы, еиҭаиаҳаит – «аџьабаа уақәымшәар ҟалом, уҷкәынраз иуҭаху, уажәраз иуҭаху?» ҳа.
– Сақәымшәар амуазар, сыҷкәынраз сақәшәаат, – иҳәит.
Уигь иҳәит, даагьежьны иҩныҟа данааԥш, иҩн амца акуп, адунеи аԥша ҭыҵын игәарԥ иқәгьежьааот. Иԥҳәыс лхәыҷқәа лыман илулак дналҵын, днаскьаны дтәоп. Дааит.
– Иҟалеи? – иҳан, – Иҟалеи – ҳаблит, – лҳәит.
Рыҩны аҭыӡҭыԥ блит, даргьы еҭымцәоп, уаҳа ирыцхраауа дрымам. Нас ус рыӡбит «қьранџьра ҳцап аҳак иҿы, ҳхәыҷқәагь ныҟәаагап» рҳан, идәықәылт. Рхәыҷқәа рыжәҩа ркуп, бнакы илалан иснеиуаз, аӡә ҽыла даакылҟьан дылиқәлан, иԥҳәыс дааихыхны дигит. Абџьар имамзт. (Бџьарда ауаҩы дкәацуп ҳа зхырҳәаауа убриоп, рҳәит.) Ихәыҷқәа рҩыџьагь рыжәҩақәа ааникылан, иман дыснеиуаз, ӡык леиуан, цҳак хын, ацҳа днадгылт. Уажә анҭ ихәыҷқәа иман рҩыџьагь дзырӡом. Руаӡәк дахьынадгылаз дынижьт, агьи даашьҭихын, нырцә дныригет. Уи уа дааныжьны, агьи дырызгот ҳа ацҳа агәҭаны дсааиуаз, иригаз ихәыҷы иҷыжьбжь гет. Данынаԥш, ақәыџьма ааин, даман инаҵҟьет. Даагьежьын, дыҳәҳәан, ақәыџьмашҟа даныҩ, агьи ахәыҷы инижьыз «саб сныжьны дцот» иҳан, ацҳа даақәыххын, длалшәан, аӡы длалаҳаит. Уигь аӡы дагит. Дыҩны аӡы далалт, аха дизамымхт, агьигь ақәыџьма дизамымхт.
Иҟаиҵооз – иҽизымшьит. Днагьежьын, аҳ иҿы дцет. Аҳ иҿы днеин, уа дықьрынџьо далагит. Уа дсыҟаз, дсыҟаз акәымкәан, аҳ иԥҳәыси иареи ракәын иҟаз, иԥҳәыс дыԥсит аҳ. Иԥҳәыс данԥсы, игәылацәа дызлаз иуаажәлар еизигет. Игәылацәа аҳцәа еизиган, ус реиҳәт амни аҳ: «Сара, – иҳәит, – санԥслагь, саҳра зышәҭаша ауҩы дшәасҳәап, – иҳәит. – Сҳәыҳә ааӡа (аҳәыҳә ааӡаны иман) сцәымзаан, ажәлар зегь шәанрыԥхьалагь, ҳазлоу, ажәҩан ихалашәҵ; аӡә ихы иқәымтәар ҟалом. Зхы иқәтәо саҳра ишәҭ!» ҳа реиҳәет.
Аҳ ииҳәаз ҟамлар ҟаломзт. Ус иҟарҵит. Амни аҳәыҳә неины арыцҳара иақәшәаз ахаҵа ихы иқәтәет. «Ура!» рҳан, дыркәабан, дыршьышьын, аҳ иҭыԥаҿ днаган ддыртәет – даҳхит.
Ара дандыртәа, уашьҭа ацхыраацәа иҭахуп аҳ. Дызлаз ус реиҳәот: «ҩыџьа аҷкәынцәа еилҟьақәа исзаажәгы, исҭаххот!» ҳа. Ҩыџьа аҷкәынцәа изааргит. Дларыхәаԥшын, аҷкәынцәа ссирқәа.
– Уара узҷкәында? – ҳа руаӡәк дизҵааит.
– Ахьшьцәа срыҷкәынуп, – иҳәит.
– Ахьшьцәа зегь урыҷкәынума уара, аӡә иакәӡамкәа? – иҳан, –
Ахьшьцәа срааӡет, – иҳәит. – «Ақәыџьма уаман уаауан, ҳлақәа уамырхын, уҳааӡет» ҳа рҳәит. Ахьшьцәа роп сара быс издыруа, – иҳәит.
Уи уа длаиртәет. Агьигь дизҵааит: – Уара узҷкәында? – ҳа. (Ани дидырт, аха иҳәаӡом.)
– Аԥсыӡкцәа срыҷкәыноуп, – иҳәит.
– Аԥсыӡкцәа ушԥарыҷкәыну? – иҳан, – «Абра аӡы узаанагоз акаҭ уалаҳан, уамаҳхит, уҳааӡет» ҳа рҳәит, ани аби ҳа уаҩ дсыздыром, аԥсыӡкцәа роп издыруа, – иҳәит.
Уигь иҷкәын иоп, аха иреиҳәаӡом. Ашьҭахь, аӡә дааин, аҳ иҿы дашшит: «Сыԥҳәыс сҳәатәы халҵом, дааганы хәыҷык унлылабжьа» ҳа. Анҭ иҷкәынцәа ишьҭын, дрыман иааит. Даалыхәаԥшын – иԥҳәыс лоп.
– Бара ибуе, бхаҵа иҳәатәы зхабымҵои? – иҳан, – Исылшом акәымзар, дысшьон сара, – лҳәит. – Иҳәатәы хаҵа ҳа сԥасоуҳәо! – лҳәит. – Сара сҭаҳцәаран, схәыҷқәа ҩыџьа аҟан. Абылра ҳақәшәан, схаҵеи сареи ҳхәыҷқәа ҳаман ҳақәҵны ҳсааоз, дҳақәлан, – лҳәит, – схаҵа дкәацын, – лҳәит, – бџьар имамызт, иҵкьыс диааин, сихыхны сиган, қьрынџьыс симоп, – лҳәит. – Исылшозар дысшьон! – лҳәит. – Ибҳәаз саҳаит, – иҳан, уигь дыҩхаигалан, ауадаҿ днаиртәет, иҷкәынцәагь, иҩхәниган, еибаирбит, иара дышрабыз иҳәит. Аџьабаа ашьҭахь абзабаа ауаҩы дақәшәот ҳа ирҳәо зыхҳәаау абри акәзаап, – иҳәит.
Аублаа иҭоурых даара иӷәӷәоуп, даара крыҟоуп, ашәҟәгьы иануп.
Аублаа хылҵ димаӡамызт. Аҩыза ӷәӷәа диман, иашьа иаҵкыс деиӷьеишьон. Иҩызагьы хылҵ димаӡамызт. Абарҭ еицын, еицныҟәон. Иахьеицныҟәоз ус еибырҳәеит: «уара хылҵ дуоур сара саԥхьа, сара дсааӡоит, сара хылҵ дсоур – уара дааӡа!»
Шықәсык цеит, ҩышықәса цеит, хышықәса цеит. Ишнеи-ааиуаз, Аублаа аԥҳа диоуит. Иҩыза диган диааӡеит, ишеибырҳәахьаз еиԥш. Аӡӷаб илызҳаит, дыргаратәы дҟалеит. Аиҩызцәа шеицыц еицын.
Абри аӡӷаб дзааӡаз деилакшеит, аӡӷаб ишакәымыз дныҟәигар иҭаххеит. Дшеилакшаз лбеит лара. Дикырц иҭаххо аҟынӡа днеит. Ианиҵылх – дицәцоит. Дицәцоит аха дабацо, лаб иҟны днеины илҳәар, илдыруеит ихы шхиҵәо.
Уахык лыҽӡаны лаб иахь деихеит, аха илыҵихын, дыҩны длышьҭалт. Длыхьӡан, дыршәаны аҩны дааигеит: «Схы еивҟьеит акәымзар, ус бзызур ҟалома сҩыза иԥҳа» ҳәа диргәабзыӷт. Аухаҵәҟьа дцан аиашьик ҟаиҵеит аӡы ҭамло, хәышықәса аӡы иалажьзаргьы аӡы ҭамло.
Ари «ихы аҭыԥаҟны иаит» лҳәан, аӡӷаб лҽырҭынчны дыҟоуп. Уахык дааиԥхьан, ус леиҳәеит:
– Дад сыԥҳа, сашьа иҟны ҳцап ҳаицны, иаргьы игәы иахәап, ҳаргьы ҳгәы иахәап.
Дазыразхан, еицны идәылҵит. Усҟан ҽыла акәын ишныҟәоз, ларгьы ҽыла дыҟоуп, иаргьы ҽыла дыҟоуп. Лаб иахь ларгь лымацара данцоз ыҟан, амҩа бзианы илдыруан, аха уажә амҩа иаракәымкәа лбоит.
– Мшәан, ҳабацо, ари амҩа иаракәӡам? – ҳәа диазҵааит.
– Амҩа иара шԥакәым, агаҿа ҳкылсны ҳцоит, – ҳәа аҭак лиҭеит (агаҿа лымбацызт лара).
Уажәшьҭа шакәмыз лдырт, аха иҟалҵоз. Илымуа даналага, аҽы дзықәтәаз даахихит, иаԥхьа длықәкны, лҿы ишәаҳаит, диманы агаҿа длеит. Аиашьикь афлыка илақәҵаны (ауаа уа изыԥшын), лара уа дылҭаҵаны, дласкьаганы, амшын далаижьт. Убри аиашьикь мызкы илфашаз афатә ҭан.
Иара дхынҳәын аҩныҟа дцеит. Аҩны даннеи, ҽнак, ҩымш, хымш рыҽны иҿааихан, Аублаа иҟны дааит.
– Иахьа хымшуп схәыҷы аҩны дыҟаӡам, арахь дмааӡеи? – ҳәа диазҵаауеит дахьнеиз.
– Узҿу закәи, уи дабаҟоу арахь, хымш дуӡӡа иучҳазеи! – иҳәеит Аублаа.
– Сабаӡӡеи иԥҳәыс аԥсра даҿын, убрахь сыҟан, санааи, ахәыҷы дыҟаӡамызт, абыржәы ауп сагьанааи, арахь даазар сгәахәит, – ҳәа ҿааиҭит аӡӷаб дзааӡаз.
Адунеи ихагахт, атәыла бгеит. Иҟаиҵои Аублаа? Иҩызагьы иаргьы ана ицеит, ара ицеит – дыҟаӡам. Мызкы иныҟәеит, ҩымз иныҟәеит, дырбом. Ари дызцәыӡыз ихәы ишьҭит, егьи ишьҭӡом. Аублаа иҩыза даашьҭхны ддәықәлеит: «Сыԥҳа дсыԥшаанӡа сшыхнымҳәуа!» ҳәа ҳәаны. Дунеи ахаан дхынҳәӡом иԥҳа лхабар ибаанӡа. Лаби дзааӡази еицуп иааицрымҵӡакәа.
Бжьымш рзы аӡӷаб амшын дӡыхнагоит џьара. Дахьӡыхнагаз урыск иҷкәын аҭыԥ ҟаҵаны аԥсыӡ икуеит. Убри аурыс иангьы дыҟоуп, иабгьы дыҟоуп. Иҿықәнажьлаз аиашьикь длахәаԥш-ҩахәаԥшит, изакәу издыруам, даахан иӡхигеит. Ихьанҭоуп. Хаҳәык иԥшаан иԥиҽит, ианаахирт – аӡӷаб дҭоуп. Лыԥсы ҭоуп. Иани иаби рахь дцан иибаз реиҳәеит. Еибарҩны рҿынархеит. Инеизар – ауаҩԥсы, аҭыԥҳа наӡа. «Абаақәа даагап, дуаҩԥсуп, издыруада дымԥсыр, дзакәу еилаҳамкаари?» рҳәан, дрыманы рҿынархеит. Лхы дахәаӡом, даргьы рымацара рымч лықәымхеит. Ргәыла аподвод иман, даарган, ирулак, дақәҵаны аҩны дааргеит. Ҩаха-хаха данырба, лыԥсы ҭалеит.
Мчыбжьык ҵит, ҩымчыбжь ҵит, мызк ҵит, ҩымз ҵит. Убри леиԥш уаҩытәыҩса дыҟаӡам, ахарзаман лоуп. Дызбаз – аҷкәын иани иаби, «ани илеиԥшу аҭаца ҳара дҳауам, илуазар ҳԥа дизаагап» ҳәа еицәажәеит. Илацәажәан, аӡӷаб ус лҳәеит:
– Сара адунеи аҵаҟа царҭа сымаӡам, сахьынӡашәааӡаз ҭабуп, уажәгьы сааӡара шәгәы иҭоуп, иахьышәҳәаз аҟны сыҟоуп!
Дизааргеит. Ачара руит. Ачара аныру, подводла даазгаз аҷкәын иашьас длырҭеит. Аҷкәын иангьы иабгьы абри аҭаца дазусҭоу рыздыруам. Иан лҽазылкуеит еилылкаарц.
– Бара, банаџьалбеит, сгәы-сгәацаԥха, ибзыҟасымҵара закәузеи, сыҷкәын-заҵәы иԥҳәыс, бара бызусҭоу сабҳәар иҟалозеи? – ҳәа длазҵаауеит.
Мызкы ашьҭахь деиҭалазҵааит, хымз рашьҭахьгьы, аха дазусҭоу лҳәаӡом. Абас ишааиуаз, ҽнак ланхәеи лареи еибаркараӡеит (хышықәса ҵуеит абри аӡӷаб абра дыҟоуеижьҭеи).
– Сан, бысҟәаҵыр акәын, аха бысҟәамҵит, сара Аублаа иԥҳа соуп, – лҳәеит рҭаца (аублаа иӡбахә арҭ ираҳахьеит, иԥҳа дышлышьҭоугьы рдыруеит).
– Бзықәшәазеи, сара бышԥасыднагалеи, амшын бышԥаиуи? Баб ихьыӡ аныбҳәа исызхоит, аха ибыхьи, бзыниаз ҳаҳә ҳаргьы ҳуаауп, ҟазшьак ҟаҳҵап, – ҳәа лалҳәеит анхәа.
Аха лҭаца, – Сара сзықәшәаз аҳәара ҟалом! – ҳәа уа даангылт.
Мышк ҵит, мчыбжьык ҵит, мызк ҵит. Дырҩегь деиҭалацәажәоит: – Бара, банаџьалбеит, ибеиӷьасшьо уаҩ дсымам, ҟазшьак аҭаны абри ибыхьыз саҳә.
– Уаҳа уи аӡбахә ансабҳәа, сышьҭамҭа ара иббаӡом, – лҳәеит.
Дааҟәыҵит. Анхәа лҿыҩалхан лхаҵа диацәажәеит: – Уара, ҳара иҳаднагалаз Аублаа иԥҳа лоуп, Аублаа иԥҳа ара дыҟазар ҟалом, иара иҟны дҳаманы ҳцап даашьҭыхны.
Илазхәыц-ҩазхәыцын, даагароуп ҳәа рыӡбеит. Дыргароуп, аха дызларгои, аҽқәа рымам, афетон рымам. Иаалаган ҩ-дилижанск рыԥшааит. Аҩызцәа аашьҭыхны идәықәлеит, иашьас илырҭазгьы дрыцуп. Уахык иныҟәеит, ҩаха иныҟәеит, ахаха рзы абри иашьас илырҭаз ишакәым дныҟәигарц иҭаххеит. Ари илымуит, дицәцеит. Аухантәарак длышьҭан, аха дабеибоз, аҽны анааша – аҭаца дыҟаӡам, шьҭа лаб иахь неишьа рымам. Аиакәым згәаӷьыз аҷкәын иҽихәаҽит, иҽирҵысӡом, уа дрылагылоуп, арҭ акгьы рыздырӡом. Аублаа иахь икылсыр, рыхәҵә аақәихуеит. Ихынҳәит рыҩныҟа.
Аӡӷаб ауха абна дылахт, шеит. Ахьча длықәшәеит:
– Абааԥсы, уара ухаҵоуп, абарҭ урахә зегьы сара избоит хаҵамаҭәала сеилаҳәа, егьирахь сааигәа уаасышьҭуа џьашьа акгьы уҽазыумкын! – ҳәа иалҳәеит.
Ишәыз ааишәыхны илиҭеит. Лымаҭәақәа ааишәҵаны дцеит иара. Иҽыԥсахны дылԥылт, диман дааит аҳ иҟны.
Аҳҭынраҿы иҟалҵо ҟазҵо уаҩы дыҟаӡам. Абри иахьа, уаҵәы, уаҵәашьҭахь, мызкы, ҩымз, шықәсыкгьы ҵит. Сасцәақәак изааит аҳ. Иҟалҵо уаҩы изыҟаҵаӡом азы, абри рхәы лирҟаҵоит, аха дхаҵо џьишьоит.
Аублаа ддәықәуп деимдо, дахьцалак иҩыза дицуп, дахьнеилак, акы изыршьуеит, ачара ҟарҵоит. Аҳ диҭоуп уажәы. Акрыфара ианалага, Аублаа ус иҳәеит:
– Абри еиԥш сақәшәеит, сыԥҳа дысцәыӡт, уи шьҭа лыԥсы ҭам, аха лхабар саҳаанӡа сгьежьуам аҩныҟа…
Иҭоурых зегьы акы аанмыжькәа ианеиҭеиҳәа, итәаз ауаа ааидашшылт. Иԥҳагьы уа дыҟоуп, илаҳауеит (дхаҵоу џьыршьоит). Ус лыбжьы лыргоит: – Акы сазҵаар ҟало? – ҳәа.
– Уазҵаа, ишԥаҟамло! – рҳәеит.
– Абри иԥҳа дахьыҟоу са иасҳәоит…
– Ҳаи, ужәланҵәеит, сыԥҳа дахьыҟоу соуҳәозар, уара узы иҟасымҵо
иҟоузеи! – иҳәан, дҩагылт Аублаа.
– Уа утәа, ухаҵкы, уаҩытәыҩса дыздәылымҵуа ашәқәа ашәыркы, –
лҳәеит.
Ашәқәа адыркит. Ахҭарԥа илхаз ашырҳәа иаалхылхт, лыхцәы гьалдызуа илоулыжьт. Дзықәшәаз, дзыниаз зегьы рзеиҭалҳәеит. Аԥсыӡкыҩ иԥа дшибаз. Дзыԥҳаз анылҳәа, дрыманы ишдәықәлаз, амҩан иашьас илырҭаз иигәаӷьыз. Ашьҭахь ахьча дышлықәшәаз.
Уажәшьҭа суԥшааит иуҭаху ҟаҵа! – лҳәеит.
– Иҟоу ҳмаҷуп, қыҭацыԥхьаӡа ауаа еиқәшәыршәа, ари аус ҳаӡбыроуп! – иҳәеит Аублаа.
Қыҭацыԥхьаӡа ирзаамгазаргьы, иазхашаз ауаа адыргалт. Аус ӡбтәыс ириҭт. Абри аҳ зыҟны днанагаз, ауахьад рацәа иман, шаҟа қьақәақәа ыҟаз Анцәа идырып. Ԥшь-қьақәак кны иаарган, дымҩахызҟьаз лабаӡӡеи дрыдҳәаланы иаурыжьт. Абас еиԥш иус рыӡбит: «Уԥҳа лус уара иӡба!» ҳәа иарҳәеит Аублаа.
Ауаа бзиақәа аашьҭыхны, убри аурыс иԥа, иԥҳа дызмаз, иҟны дцан, ачара рзиуит, пату рықәиҵеит.
Саргьы убра сыҟан.
Уаҩ ӷарк дыҟан, ӷарк, нас, зымч маҷыз. Егьа иургьы – изхара изаарыхуамызт. Ус иҳәит: «Ак ахы скын, аҵыхә сзымкит, аҵыхә скын, ахы сзымкит, аӡә даазгар, дсыцхрааргьы ҟамлои, сеиӷьхозар здыруада?» ҳа иҳан, аӡә дааигит. Иаҳагьы деицәахит, имч маҷхт, иҳәит. «Ҟоҳ, сынҵәеит, анаассынди, иаҳа сеиӷьхоз џьысшьан, сеицәахит убо, сылԥырҵот!» ҳа иҳан, иҳәит, – Исҳәо баҳуо, – иҳәит, – џьара акырҳара сыбԥырҵны сцуот, шылак еиқәсыршәит, бхы алабымшьын, – ҳа иҳан, иҳәит, дылԥырҵны дцеит. (Иҟарҵои, рҩыџьагь еидтәалоуп, ирфо рымаӡамеи!)
Дцо, дцо, дцо дыснеиуаз, ана днеит, ара дааит, аха уаҩы дидимкыло дсыҟаз-егьииз акәымкәа, аҳ бзиак диқәшәазаап.
– Уабаҟаз-егьииз?
– Абас, абас.
– Уныскылот, – ҳа иҳан, иҳәит, аҳ, аҳ бзиак иакәын, иҳәит, дидикылт, иҳәит.
Уа дыҟан. Ус, ус ҩажәа сықәса ҵит дахьынӡаҟаз. Ани, нас, иҩны
гәхьааигоу-егьиу здыруада – дхәыцуа далагт. Ани аҳ иԥҳәысгьы бзиак лакәзаарын, ани гәалҭт.
– Уара, – ҳа лҳан, лхаҵа изы, – уара абри ҳаҷкәын ахәыцра хҭеикт, абни аҩны гәхьааигозар ҟалап, арахь дшәан агьизҳәом акәымзар.
– Ыы, аҩны гәхьааган дыҟазар, ддәықәҳамҵои, акыр иаҳҭоит. – Уиацәажәа, нас, – лҳәит.
Дааиԥхьан, дааигт.
– Уара, аҩныҟа уцар уҭахума? – ҳа дҵааит.
Зынгьы ҿимҭт, аха ашьҭахь, – Сцар сҭахын, – ҳа аарлашәа иҳәит.
– Ҟоҳ, уи акәзар, изумырзо закәи! – иҳан, имҩаныфа дырхиарц адҵа риҭт. Мҩаныфас аԥлакь мгьалқәа хԥа изыҟарҵт. Акы адырга аҭан иҟарҵит, иҳәит.
– Абри аҩны унеиаанӡа иԥумҟан, егьырҭ аҩба узхот амҩахь, – ҳа еиҳәт, аԥара х-нызқь мааҭ ииҭт. – Шьҭа уца! – иҳан, ддәықәиҵет.
Ԥыҭк днаскьахьан, диргьежьт, уаҩ дишьҭеиҵан.
– Уара х-нызқь мааҭ аԥара усымҭази?
– Ааи.
– Зықь мааҭ уашьҭахьтәи исыҭ, даара иухәаша ак уасҳәот, – иҳәит аҳ, ииҭт. – Ҩнызқь мааҭ умами, шьҭа уца, – иҳәит.
Ддәықәлет. Ԥыҭк днаскьахьан еиԥш, дырҩегь уаҩ дишьҭеиҵет дыргьежьны даага ҳа.
– Зықь мааҭ аԥара сыҭ, иухәара ак уасҳәот, – иҳәит.
Зықь мааҭ ааимихт. Дцеит. Дыснеиуаз акәымкәаны, еиҭа
дишьҭеиҵахын диргьежьт, иаанхазгьы имихт.
– Амҩа ааигәоуп-егьиуп ҳа ажәытә мҩа умхахыҵны, иааԥҵәаны
сцот ҳа уаламгаат! – иҳәит. – Иахубалак умнеин, – иҳәит. – Амца збот, иааигоуп-егьиуп ҳа уқәымлан, – иҳәит. – Ахԥатәи – сыла иабот-егьиот ҳа цқьа еилымкаакәаны уагьымӡырҩын, – иҳәит, – ула иабалакь, зегь хоумҵан! – иҳәит.
Иҿынеихан дцеит, иҳәит. Дыснеиуаз акәымкәаны, хҩык амҩан ибит, иҳәит, еилыхны, имида-гәидаха.
– Иҟалазеи? – иҳәит.
– Иҟалазеи – аџьымгьырцәа ҳаилырхт.
Дыснеиуаз акәымкәа, хан дук гылоуп, иҳәит. Ахан аҿы лампак
аркуп. «Абна аԥхьарҭа збасырымҭари» ҳа уахь иҿынеихан, ԥҳәыск дыҟоуп, уаҳа уаҩ дыҟаӡам.
– Хәылбзиа! – ҳа иҳәит.
– Бзера убаат! – лҳәит.
– Уаха абра хықәҵарҭа соуру, сныҟәаҩын, адәы сықәхт?
– Ыы, изыҟамлои, – лҳан, ашьҭахь ииарҭа ҟалҵит.
Стол дуӡӡак гылоуп, лаԥск ҿаҳәоуп, иҳәит. (Аха «иубалак уазымҵаан»
ҳа еимҳәахьаз.) Аҳәаҭраҿы ӡӷабк дҭагылоуп, убас дыԥшӡоуп – лыӡәӡәага ужәып, иҳәит. Ари акгьы дазҵааӡом, днеины, аԥсшәа лаҳәаны сцот ҳа игәы иҭоуп, иҳәит. Аԥсшәа лаҳәан иҿынеихахьан, лыбжьы ааиқәырган, – Ара угьежьы! – ҳа лҳәит.
Даалыргьежьын, – Уара иаха уахиаз лаԥск ҿаҳәан, «ани зҿаҳәои?» ҳа уазымҵааӡакәа уцот, избан? – лҳәит.
– Уи са исусӡам! – иҳәит.
– Ӡӷабк аҳәаҭраҿы дҭагылан, «убри закәызеи?» ҳа узазымҵаазеи, ус зыҟоуҵеи? – лҳәит.
– Са исусым, исусым сазҵааӡом! – ҳа иҳәит.
Дцан, иҳәит, хә-нызқь мааҭ аԥара изаалгит, иҳәит.
– Иҟоу умбои, уаа-ԥшьынҩажәи зежәҩык ари амшала иршьхьеит, «абри закәызеи?» ҳа иазҵааз ихы хырҵәот, – ҳа иалҳәт. – Уара уазымҵаакәа уцет, хә-нызқь мааҭ уҭатәуп.
Иҿааихан дсааиуаз акәымкәан, дахьынхоз лампак аркуп. Аҵхгьы акыр инеихьет. Ахышә хәыҷык амоуп, днеины ашьшьаҳа дынкылԥшт, иҳәит. Иԥҳәыс ҷкәына заманаки лареи «ҵәах-ҵәах-ҵәах» ҳа еибагәӡот, рызхара еибабом. «Ҳаит, анаассыни, иҟарҵо закәызеи!» – иҳан, иҳәит, итапанча ҩҭихын, аха «ула иабо зегь хоумҵан» ҳа ишиеиҳәахьаз игәалашәт. «Еилымкаакәа сызбахысуа» ҳа иҳан, иҳәит, итапанча наҟ инҭеиҵет. Ашә днаснасит: – Абра схы ықәсҵарц ҟалозар, снашьҭы! – ҳа дныҩналет. (Ани лыҷкәын иакәзаап.) – Аԥшәма дыҟаӡами? – ҳа дҵааит.
– Аԥшәма дабаҟоу, иареи сареи ҳаихыҵижьҭеи ҩажәа шықәса ҵот, дыҟаӡам, – ҳа иалҳәт. – Ари данцоз са сдуун, ԥа дсоут, – ҳа лҳәит, – анџьнырҵара дҭасҵан, уаха дааит, сызхара дсызбом, сыҷкәын иоуп. Иаб даҳҟәыҵижьҭеи ианбыкәаамҭоу.
– Нас, иаб уажәшьҭа дыббаргьы дбыздырӡом?
– Издыруазеи, абри ихәдаҿы ншьанк аман, убриала дсымдыруазар – уаҳа дсымдырыр ҟалап.
– Ара бааины сыхәда бахәаԥши, – иҳәит.
Днахәаԥшызар, лхаҵа иоуп, иҳәит. Акәыкәыҳа дыҳәҳәеит. Ари еиԥш збахьада! Деиқәышәшәа, дҳәынҭқарха абас даатәеит лхаҵеи лареи.
Ачара рун, саргьы акрыфа-крыжә, сқьаф ҟаҵаны, абрахь сааит.
Дынхон ҭауадк қыҭак аҿы. Диман ҷкәына-заҵәык. Ԥҳәыс дҳәаны дизтәан. Изымҭодаз, ачара дуӡӡа иуан. Қыҭацԥхьаӡа абна илаз абрагьцәа адырра риҭахьан – ҭацаагара идәықәиҵон. Шәҩык абрагьцәа еиқәных изеизеит, жәаҩык аҳәсақәа ҭацаагара ирыццон. Уа иахьнеиуазгьы афара-ажәра аҟан. Ашәҩыкгьы ифа-ижәны ианынҽыжәлоз унарылаԥшыр, угәы ҭыԥсаарын – зегьы-зегьы бџьарла ичаԥан. Ахуҳәа ашәа ҳәо ашҭа иҭыҵит.
Аҭауад дааин даатәеит. Дазыҽхәашәа абас иҳәеит:
– Сара иҟасҵаз аҩыза макьана уаҩы иҟаимҵац. Еҳ, анаџьалбеит, дҟаларушь ашәҩыкгьы ириааиуа ахаҵа? – иҳәеит.
Ҭаҳмадак, хьчакы, ишәаныуа хылԥа ихаҵаны наскьа дтәан.
– Аҭауад сааукәыхшоуп, уи са сыҷкәын илшоит, – иҳәеит. (Иҷкәын даагылазар, дышьхауаҩын, дыхьчан.)
– Ус анакәха, сыҩны аԥхьа икажьу ахаҳә ду аҭацаагацәа анааилак, ахәда хҵәаны, ижәны, итатаӡа ирымҵазҵода? – иҳәеит.
– Уигь са сыҷкәын илшоит, – иҳәеит.
– Уҷкәын ԥҳәыс димоума? – ҳәа дҵааит аҭауад.
– Дышԥаимам, ихи ихшареи еиҟароуп, – иҳәеит.
– Ус анакәха, уҷкәын абра дшыҟо иԥҳәыс аӡә длыцышьҭалазар, днеир, ибар, акыр иҳәома? – ҳәа диазҵааит.
– Акагь иҳәаӡом, – иҳәеит.
Аҭауади анхаҩи адоговор ҟарҵеит: даҵахар – дишьырц, мамзар – ихааӡага ахьы ииҭарц. Аб илаихан, длаган ауаҭах дныҩнакны, длаидтәалеит. Аҷкәын дааргеит. Аҭауад ус иҳәеит: – Шәҩыуаак аҭацаагацәа ицаз анаауа иааҽыжәхны абра иуман уаауазар, – ҳәа еиҳәеит.
Ашырҳәа иҽы дақәтәан дҩарышьҭалеит, амҩа рызкны дтәеит. Рцәазна аҩы ыжәны ишаауаз, дҩарылагьежьын, ашәҩыкгьы ааҽыжәхны, рабџьар аархыхны, рыҽқәа инарыдҳәаланы, ашҭа иааҭеицалеит.
Аҳ дхагаха дналбаан, – Абри ахаҳә ахәда ааԥҟаны, ижәны, итатаӡа иузрымҵаҵозар? – ҳәа диазҵааит.
– Уаҳәызба ааг, аԥшәымала ахәда уа иԥуҟароуп! – иҳәеит анхаҩ ҷкәын.
(Уанӡа аҭауад ҷкәынак диацәажәан дыҟан: ани аҷкәын иҩныҟа дишьҭит иԥҳәыс длыцышьҭаларц.) Ари аҷкәын аҩнашә аартны даныныҩнала, иԥҳәыс аӡә дышлыцышьҭаз ибеит. Днарывсын, егьи ауаҭах ахь днышьҭалеит. Дук мырҵыкәа аҭауад ижәлар аан, аҷкәын дыргоит.
Аҷкәын диртәан, аҭауад диазҵаауа далагеит, иҟаиҵақәаз илзыршаз.
– Са сыхьчоуп, – иҳәеит. – Ашьха ҳаҟан, шә-лак ҳаман агәыԥ. Ашә анхаҳхлак, еиҳәа дуӡӡак ҳаман, инаган ахыз анаҳҭәалон алақәа рзыҳәан ҳәа. Ҩаха-ҩымш ирызхон. Алақәа ахыз рызхара ыфаны ахыҵра ишаҿыз, ҳара иаҳтәымыз ламлагак абарҭ ирхаҩон. Лак аҟаԥыҳәа илацҳан иҩуан, ашәлакгьы ашьҭалон уи аламлага. Зызхара ахыз ыжәны иҟақәаз алақәа ҳашҳашуа, иашьҭахх верск аҟара ианцалак, ашәлак рыбызқәа кылҳәаны, иҳашҳашуа ишыҟаз, аламлага аангылон, аҟаҿыҳәа ирыцҳауа ирышьҭалон, дара зегь шьҭахьҟа рҿаархон. Иара инарылҟьо-иаарылҟьо аиаҳәаҿ иааиуан, ҟылт-ҟылтҳәа ахыз ажәуан, ашәлакгьы рылақәа ҭаа иахәаԥшуан. Абри анызба, саргьы убрагьцәагь абас срызныҟәеит. Рызхарафа-рызхаражәны аӡә инапы, аӡә ижәҩа иқәҵан ишааиуаз, ҽыла саарԥылеит. Верск аҟара ианынаскьа, бжаҩык каҳахьан, бжаҩык еиԥхьытта иаауан, аӡәаӡәала сымч рықәсырхон, абасала сыриааит, – иҳәеит.
– Уи бзиоуп, аха уԥҳәыс дышлыцышьҭаз убеит ҷкәынак, ус узланыҟәазеи? – иҳәеит аҭауад.
– Арра сыҟан, шәҩыуаак асолдаҭцәа ҳаҟан, аӡә дкомандирын. Убри аҩыза амш цәгьа ҟалеит – анҵәара ҳалагеит, адәы ҳзықәымгылеит, ақыҭахь ҳаихеит. Ҳахьнеиз ҩнык аҟны, ԥҳәысымзар хаҵа дыҟамызт. Аҩны иҩназ ани аԥҳаи ракәын. Аԥҳа илхыҵуан ҩажәа шықәса, ан – ҩынҩажәа. Асолдаҭцәа ааицәажәан ан илылаӡеит. Уахыки ҽнаки ҩынҩажәи жәеизаҩык лызнеиуан, аӡӷаб – ҩынҩажәижәаҩык. Мызкаҟара ҵуамызт ҳаҟеижьҭеи. Ҽнак ныҟәара ҳцеит. Ахәылбыҽха ҳанааи, ани аԥҳаи аҟәада рҿашәы ишеибабҟоз ҳаакылсит. Ирыхьыз еилкаауа ҳҿааҳхан, ахрра здыз аԥҳа лакәзаап: ан длеисит «сара еиҳа сыӡӷабын ба баҵкыс, аӡә ила бзеиҳахазеи?» ҳәа. Убри инаркны ҭоуба зуит аԥҳәыс хаҵак иҟны дышрыцҳау.
Аҳ ажәак изымҳәеит, рхааӡага ахьы аби ԥеи ириҭеит.
Аӡә ԥҳәыс дааигит. Анкьа амҳара иҩнатәан, лассы ддәылҵӡомызт аԥҳәыс. Ари лхаҵа амҳарахьы данааиуа, ҭыԥ илымҭо далагит. Иҟалазеи? Абарҭ абаҳча рымоуп, убра аҵеџь ыҟоп, аӡы ҭылхот. Убри аҵеџь аԥхьа ҳак гылоп иҟьатаӡа, «абри аахымҵәакәа ҟалаӡом!» ҳа ҭыԥ илымҭо далагт лхаҵа.
– Иҟалазеи, иамабки? – иҳан, – Ҟаҳ, мамоу! – лҳәит. – Ҳара уажә ҳашнеиуа ахшаа дҳаушт, уи аҳа сфот ҳа аҵла дыхәнашт. Далшәан дылкашәар, аҵеџь дҭашәот, иаахумҵәар зуӡом! – лҳәит. – Ибҳәаз саҳаит, ибеицәо дсымбакәа гьежьышьа сымам, – иҳан, амҩаныфа аашьҭыхны, амҩа дықәылт.
Дышнеиуаз, аӡә ацәқәа икуп, дцәаӷәот.
– Бзиа ууит!
– Бзера убааит! – иҳәит.
Дынивсны иҿынеихит. Кыр мшы дныҟәет. Ԥҳәыск лҿы днеиуот, ашьашәыраҿ дтәоп дхахо. Аԥсшәа леиҳәит.
– Ҳаи, дад, бхаҵкы, ӡык бымазар – аӡба сакот, амлагь сакот! – ҳа
ибжьы наиргет.
Лара дааин, – Уааи арахь, аԥшәма дыҟаӡам, аха аӡгьы усыржәот, акгьы унасырцҳаот, – ҳа наиалҳәан, агәар дынҭалет. – Нан, уабантәиаауа? – ҳа диазҵаауот.
– Нарцәынтә сааот.
– Ҳаи, нан, сыҷкәын ааигәа уахь днеин, убри ихабар убазар, избаҟо уахь?
– Кыр змо изы уахь қьафуроп, абрааиԥш амал змоу қьаф иует. – Сыҷкәын дцеижьҭе омак ҵом, убри дызбаҟо, ҭыԥс имозеи?
– Быҷкәын имал маҷуп макьана, ҭыԥ қәнага ҳа агьимам.
– Ус акәзар, акы унацҳа, сыҷкәын изынгьы ахьы усҭот, уара узынгьы макәанк ахьы ҟасҵот. Сыԥшәмагь уажә дааиот, ҽыла ныҟәара дыҟоп, – лҳан, амакәанқәа рыла ахьы илҭот.
Аԥшәма даанӡа дцар иҭахуп иара. Даагьежьын ддәықәлет. Уи аамҭаз лхаҵа дааизаап. Иҟалаз иалҳәот: нарцәынтәи иааз ахьы шилҭаз аҷкәын изы.
– Ҳаи бышԥеижьеи!.. Дызлацеи?
– Абырстәи дцет.
Ҽыла дишьҭалт. Ани, лхаҵа дааир дышишьҭалоз идыруан, дышнеиуаз ацәқәа зкыз иҿы днеит.
– Абааԥс, ԥшәымара џьа сыҟан. Сахыҟаз ҿаҭахьаны иқәуп аԥшәма
– раԥхьа иааиԥылаз димшьыр ҟалом, сышьҭахҟа даауоит, аҵла ухәна, уибар, уимшьыр иуӡом.
Ҵла дук гылан, дҩыхәнет. Иара ицәқәа ааникылт.
– Арстәи уаҩ дмааиӡе? – ҳа дааидгылт ани аԥҳәыс лхаҵа.
– Ишысҳәаз умҳәан, абан дахықәтәо, – иҳан, инапала иирбот. Днеины днаиҵагылан, – Улыбаа, иаҳа еиӷьуп! – иҳәит.
Егьи длыбаауам, аҩда дыхәнот. Иҽы нҿаҳәаны, аҩда дыхәнет.
Даныҩхәна, егьи ацәқәа аауишьҭын, иҽы днақәтәан, апҟаҩҳәа дцет. Ихьгьы цет, иҽгьы цет.
Уажә избаиуа? Дмида-гәидаха аҩныҟа дааит. Дахнеиз, – Иҟоузеи? –
ҳа иԥҳәыс даниазҵаа, – Нарцәынтәи иааз шьапыла дсышьҭозма, сҽы исҭит! – иҳәит.
Иҟазаарын хаҵаки ԥҳәыски. Ари ахаҵа ҽнак дцеит џьара сасра, ҩымшҟа сзаауам ҳәаны.
Ари иԥшәма лаб ҿыц дыԥсны дыҟан. Ус аӡы аазгот ҳәа дахьнеиз аӡыхь аҟны, хаҵак дтәоуп абра.
– Закәи, баба, ашәы бшәуп, иҟалеи? – ҳәа длазҵааит.
– Исшәу умбо – саб дыԥсит, пату сызиқәымҵеит уиаҟара, иҟасҵара сыздырам.
– Дид, банаџьаалбеит, сара анырцә сцоит уажәы, баб изы акыр сыбҭозар, изызгоит.
– Дида, сукәыхшоуп! – лҳәан, хә-нызқь мааҭ аԥара илҭеит.
Ари ахаҵа дықәлан дцеит. Ус аԥшәма дааит. Данааи, дгәырӷьеит иԥҳәыс ауразороу.
– Закәызеи бзыргәырӷьо, иҟалазеи? – иҳәеит.
– Хаҵак нырцәҟа дцон, саб изы хә-нызқь мааҭ аԥара сҭиит, – лҳәеит.
– Ааи, иаргьы баргьы шәеибамбааит! – иҳәан, ҽыла дишьҭалеит дикырц.
Ани дышихьӡоз аҟара аниба, ӡлагарак гылан, дыҩналеит. Аӡлагарахьча ус иеиҳәет: – Умаҭәақәа сышәҵа, уара хыхь ухал аҵлаҟны, – ҳәа.
– Бзиоуп, – иҳәан, аӡлагарахьча хыхь аҵла дхалеит.
Ари ара дтәеит аӡлагарахьча иеиԥш.
Дишьҭалан дшааиуаз, – Абри иеиԥш ауаҩы дубазар? – ҳәа аӡлагара
иахатәаз диазҵааит.
– Ее, аҵла дахьықәтәоу, – иҳәеит.
– Ааит, уара амӡанра уоума са сыԥҳәыс дызжьаз! – иҳәан, аҵла
дықәлеит.
Абжара днеихьан еиԥш, иҽы длақәтәан дыҩит. Ес дылҭахәаша дцеит. Ишԥаҟаиҵоз, дмида-гәидаха дааит аҩныҟа.
– Уабаҟаз? – лҳәан иԥҳәыс, – Бара аԥара изыбҭиит баб, аха сара аҽи
акәадыри издәықәысҵеит, – иҳәеит.
Дыҟан ажәытә амилициа реиҳабык. Ажәлар зегь дырдыруан, крааҵуан амилициаҿ аус иуазижьҭеи. Дшыҟаз, дыԥсит ари. Иԥсхәы руит, иқә-иҵас зегь ҟарҵеит. Бадра ихьӡын иара иԥсыз. Убри имаҳәи иаҳәшьеи ахьы рыман ирацәаны. Ҷкәына хԥарак даауеит иаҳәшьеи имаҳәи рҟны. Иаҳәшьа лакәын аҩны иҟаз.
– Усзымдырт, уабатәиу? – ҳәа диазҵаауеит иааз.
– Сара сыбзымдырыргьы ҟалот. Сара иԥсхьо уаҩуп, анарцәынтәи сааит.
– Анарцәынтәи ауаҩы дцо-даауа иҟоума?
– Иҟаӡам, аха бара башьа Бадра, абра амилициаҿ дышреиҳабыз еиԥш, убраагь амилициа еиҳабыс дҟарҵеит. «Уца, саҳәшьеи сымаҳәи аԥара рымоуп, уажә сахьыҟоу акәымкәа, ҽаџьара, иахьеиҳау сиаргот» ҳәа сааишьҭит, – иҳәеит аҷкәын. (Ижьаны ахьы игарцоуп.)
Лашьа иуаҩышьа, иҟазшьа анылзеиҭеиҳәа, деилагеит ари. Акәты изылшьит, афатә изыҟалҵеит. (Лхаҵа дыҟаӡам.) Криҿалҵеит, крилыржәит. Нас даалаган сакьк абжа ахьы илҭеит: – Сашьа Бадра изга, – ҳәа.
Амҩан ицага ҳәагьы хазы илҭеит, «сцага сымам» аниҳәа. Ахьы иман дцеит ари.
Дук мырҵыкәа лхаҵа дааит. Дшааизҵәҟьа, – Унан, уара, сашьа Бадра иҟынтәи ауаҩы дыҟан! – лҳәеит.
Лхаҵа деилагеит:
– Бара, Бадра иҟынтәи ауаҩы дцо-даауа дыҟоума?! – иҳәеит.
– Уо уара уанаџьалбеит, уаагь амилициа еиҳабыс дҟарҵазаап, уажә
иахьеиҳау џьара диаргот, «аԥарақәа сзааҭи» ҳәа уаҩы дааишьҭын, ирысҭеит, – лҳәеит.
– Ааит бынҵәааит, бижьеит! – иҳәан, иҽы акәадыр ақәҵан дишьҭалеит.
Дцо, дцо, дцо – дәык аҵыхәан аӡәы аидара даҵалан днеиуеит. Данааԥш, аҽыуаҩ дышишьҭаз аниба, аӡлагараҿ дынкыдгылан, аӡлагара ааигәан, дызҵаз уа инкыдиргылан, иара абарҵа дшыҵагылаз, аҽыуаҩ дааит. Аӡлагарахьча аҵла дықәлан ажьфара даҿын. Иара ӡлагарахьчоушәа аӡлагара аԥхьа даагылт.
– Абра аӡә аидара даҵалан даауан, дубазар? – ҳәа дҵааит. – Дызбеит, – иҳәеит.
– Дабаау?
– Аҵла дықәуп абра.
– Анаассынди, сыԥҳәыс джьаны ахьы ааигет! – иҳәан, иҽы лҿаҳәаны, иҟамчгьы уа иақәҵаны, аҵла иқәыз ишьапы кны дихеит.
Даниха, – Иуҭахузеи? – ҳәа аҳәҳәара далагеит.
– Ахьы иааугаз суҭароуп! – иҳәеит.
Уи аамҭаз ани аҷкәын хԥара иҿаҳәаз аҽы длақәтәан, аҟамчгьы
аашьҭыхны, есс, уцаларгьы уцала, дцеит. Ахаҵа дааизар, иҽы абаҟоу, иҟамчы абаҟоу. Дишьҭалт, аха дызлаихьӡои?! Игәы анԥҵәа, аҩныҟа дааит. Иԥҳәыс, – Иҟои? – лҳәеит.
– Бара ибҳәо зегь иашазаап, саргьы дызбеит, сыҽгьы скәадыргьы уахь исҭеит, ҳамҭакы даланыҟәалап сҳәан, – иҳәеит.
Хаҵеи ԥҳәыси ыҟан. Гәаҟқәак ракәын: иршәымызт, ирхамызт. Ҽнак ахаҵа ус иҳәеит:
– Банаџьалбеит, иаҳшәым-иҳаҟәным, ҳазлацәаӷәо ҳамам, ҳаҩны ыҟам, ҳгәара ыҟам, џьара сцап, ԥарак сырҳап, ҳазлацәаӷәо ак аасхәап. Нас ус-ус ҳаԥсы еиҩаагап.
Дцеит. Цәхацлакык злааихәашаз аҟара ирҳаит. Ацә хацлакык аахәан иман аҩны даакылст.
– Аа, иаазгаз! – иҳәеит.
– Аллаҳ иџьшьоуп! – лҳәеит иԥҳәыс.
– Хацлакык мацара ҵаҳәаны ҳзалацәаӷәом, бара мыжда, сеиҭацахып, – иҳәан, – Уца, уца! – лҳәан, дцеит.
Уахык дахьнышьҭалаз иԥҳәыс, ахәыҷы длыхшо ԥхыӡ илбеит, нас дыԥсыхызшәа. Ианша, – Иаха ԥхыӡ каамеҭк збеит шәанаџьалбеит, – ҳәа хар змамыз лгәылацәа ааизылган, иралҳәеит.
– Ҟоҳ, каамеҭ быхьзаап, бажәымҭа шԥацәгьахьеи! Аԥсхәра-абзыхәра ҳәа акгьы ҟаҳамҵаӡо? – ҳәа еибырҳәот.
– Акыр здыруоу, шәара ишышәҭаху, ахаҵа мцахәыцәагь дыҟаӡам, шәаџьҳәаҩык дизышьҭзар акәын, – лҳәеит.
– Дахьыҟоу кыр бдырурма?
– Ҟаи!
– Уи дзыбҭахузеи ҳа иҟаҳамҵо, – рҳәан, мыш ҩынҩажәа анҵы, ацә-/заҵә иааигаз лкажьны иршьын, агәылацәа ааизан, амышҩынҩажәа ҟарҵеит.
Шықәсык анҵы, лхаҵа даҽа цәхацлакык иман дааит. Иман данааи, – Иҟоузеи рыцҳа, быԥсы ҭоума? – ҳәа дҵаауеит.
– Сыԥсы ҭазар зхәарҭагәышьоузеи?! – лҳәеит.
– Иҟалеи?
– Ԥхыӡла аҷкәын дсыхшо збан, дыԥсит. Нас агәылацәа ааизан, ацә
иааухәаз шьны, аԥсхәы руит, – лҳәеит.
– Ишԥа, бара?! Бара баҵкыс игаӡоу дызбаанӡа, исҭоубоп
сышхнымҳәра! – иҳәан, иҿыҩеихеит.
Дцо, дцо, дцо, дышцоз – ҩын дук аҟны дынкылсит. Аҩны зтәыз д
ҭауадзаарын, иԥҳәыс даадәылҵит. «Мшыбзиа, хәылбзиа» ҳәа аԥсшәа еибырҳәан, дааҩналгалеит.
– Крыжәу! – лҳәан, амаҵуцәа ҩасын, крыруит.
Криҿалҵеит, крилыржәит.
– Уара узлазбо ала, харантәи иаауа аӡә уоуп, уабантәаауеи? – ҳәа
диазҵааит.
– Нарцәынтәи саауеит, быххь згаат! – иҳәеит.
– Нарцәынтәи ушԥаауеи?
– Уахь санцозгьы сыҿҳәара аҟаӡамкәа сцеит, уажәы арахь сааргьы –
сақәиҭуп, саарышьҭит.
– Уара, ӡәыр дубама сҭынхацәа?
– Ишԥасымбеи, бҭынхацәа зегь уа иҟами! – иҳәеит.
– Сашьа Хьрыԥс дубама?
– Дызбеит.
– Марзаҟан дубама?
– Дсымбакәа, дызбеит.
– Саншьа Ҟазылбақь дубама?
– Уи дызбеит, баншьа бзиа дыҟоуп, аха башьцәа даара иӷаруп:
иршәым-ирыҟәным, рцәа ааԥшуа, ржьы ааԥшуа – даара игәаҟны иҟоуп.
– Дииҭ, дииҭ, сара хаас! Узцома уара? – лҳәеит.
– Сымцакәа, сааижьҭеи мызкаҟара ҵуеит.
– Нас, амаҭәа-аҩыҭәа узгозар, иусҭап, – лҳәеит.
– Амаҭәа-аҩыҭәа шаҟа бҭаху уа икажьуп. Бара исыбҭо раҭәаршьома, уа ахазына шьҭоуп, аха иазыбуеи, ахьы рымҭикәа амаҭәа роуӡом.
– Аа, шәааи, шәааи! – лҳәан, амаҵуцәа рызҿылҭит. – Аҳ ихьы аажәга! – лҳәан, иааргеит ахәырџьан азна ахьы. – Абри рызга, ҳара иаҳцәымшәаат, ҳабзиахәха ҳаҟоуп, хьаас ҳҟарымҵаат, раҳәшьа дрыкәахшоуп, ирыгны-ирыбзаны арсҟаамҭа ишԥаҟалеи! – лҳәан, инаилҭеит.
Ахәырџьан дҩаҵалан, деиханы дцот ари, «лхаҵа даар, дсышьҭалот»
ҳәа. Ахьы мыждагь, ихьанҭами, деихо, деихо дышцоз, даныԥшы, хараӡа ак ибот. Ӡлагарак ааигәашәа иҟазаап, днеит.
– Аа уанаџьалбеит, иҟоу удыруама? – ҳәа аӡлагарахьча иеиҳәот. – Ажәлар гәыр-гәыр-гәырҳәа абырстәи иаауеит «аӡлагарахьчаҩ даҳшьуеит» ҳәоума – акы иашьҭоуп. Абри аҵла ухалан уԥшы, иаауа зусҭо убап, сымаҭәақәа наушәҵа, умаҭәақәа са исшәысҵап, са сыршьып – уара унхап!
Аҵла дықәлеит аӡлагарахьча. Ари дхьачкәыжӡа, ихәырџьангьы џьара ицәыҵаҵан дыштәаз, аҳ ду даакылсит, ирашь дақәтәаны.
– Уара аӡлагарахьча, хаҵак ахәырџьан даҵалан дцо убахьазар? – иҳәеит аҳ.
– Аа, дсымбакәа, уххь згаат, абра дааиуан, нас аҵла дықәлеит, дзыцәшәа сыздырам, – иҳәеит.
– Ара улбаа уара, ара улбаа! – ҳәа изҿиҭуеит.
Дылбаауа дыҟоума, иԥсы ӡаны дықәтәоуп.
– Ушьамхқәа сымӷыҵрасҵаат! – иҳәан, апҟаҩҳәа иҽгьы икәадыргьы
уа иааныжьны, икәымжәгьы аашьҭыхны, аҵла дхалеит. Димшьыр иуам.
Ари аҟыԥҳәа иҽааилыхны, аҳ имаҭәақәа наишәҵаны, ахәырџьангьы иҽы иладҳәалан, ес, уцаларгьы уцала – днықәхәаша дцеит.
Аҳ, хыхь дхалан, дишьуа даналага, – Уара, сзушьуе, ухаҵкы сцаат, ашыла гәӡаны уара уами есқьынагь иззызлагоз, сзушьуе?! – иҳәеит аӡлагарахьча.
– Аӡлагарахьча уара уоума?
– Аиеи.
– Улбаа арахь, улбаа! – иҳәеит.
Аҳ дхьычкәыжәха, аӡлагарахьча имаҭәақәа ишәҵаны дхынҳәит.
– Уанаџьалбеит, иахьатәи ашара ҳаузыԥшуп, уабаҟоу уара? – ҳәа
ҿаалҭит иԥҳәыс.
– Ахәырџьан зыбҭаз сихьӡан, сыҽгьы иара исҭеит, сымаҭәақәагь иара исҭеит, имаҭәажәқәа сышәҵаны арахь сааит. Дрыцҳамзи, ахьы анибҭа, шьапыла изгозма, сыҽгьы исҭеит, – иҳәеит аҳ.
Хаҵа бзиак дыҟан. Сҭаршынра инаркны иныҟәимгацыз акгьы ыҟаӡамызт. Ан диман, аб диман. «Аӡә даага» ҳа иарҳәон, аха уаҩ дааигомызт. Иара ус ала иӡбны иман: «сара сҿала сзацәажәан «ааи» сазҳәо даазгот, уҳәан-сҳәан ҟасҵом» ҳа. Қәралагь кыр днеихьан иара. Ӡӷабк лыӡбахә иаҳаит. Иҩызак дзықәгәыӷуаз даашьҭихын, диман иҿынеихан, лыӡбахә ахиаҳаз днеит. Лара ирымаз ала дырԥылт. Анапыӡәӡәарахь ианнеи, «сҿала сзацәажәо» ҳа иӡбны имамзи, аӡы изаалышьҭуан, – Бара ак басҳәот бысзымгәаауазар, – иҳәит.
– Закәи?
– Быӡбахә саҳан сааит, сара сыӡбахә баҳахьоу сыздыруам, аха сыбгәаԥхозар, ҳаицныҟәап! – иҳәит.
– Абра ақыҭаҿ зыӡбахә рҳәо уара уоума? – Ааи.
– Нас, сыӡбахә уаҳаны уаама?
– Ааи.
– Ус акәзар, ҳара ҳҩыџьагь абзиақәа ҳаиқәшәар, ииашам. Уара
уқыҭаҿы иуҭаху хаҵак дышьҭых, саргьы ӡӷабк дышьҭысхот, аӡәаӡәа ҳарбзиап, – ҳа иалҳәит.
Ииҳәои, ибӷа ааԥылҵәет, уаҳа акыр ауизҳәоз. Акрифет, акрижәит, иҿынеихт. Аҩны дахлеиз «акы», «ҩба» ззымдыруаз хаҵак диԥшааит. Уи иҩызаз ларгьы длыԥшаазаап. Даашьҭихын, диман днеит.
– Абри ба бзоуп дзаазга, – иҳан, – Бзиала даабит дааугазар! – лҳәит. – Уара узы абри лоуп, думан уца! – лҳәит.
Диман аҩныҟа дааит. Аԥҳәыс длалаган аҵара илырҵет, икәымжәы, икаба, иҽы – деиқәлыршәит. Икәадыр амаха ианылҵит «уаа-шәҩык нырҵәаны иаазгаз иоуп ари!» ҳа. Нас игәшәымшә аалҳәан, – Исҳәо хоуҵо? – лҳәит.
– Изакәи, ибҭахи?
– Уҽи, укәадыри, умаҭәеи еиқәышәшәа иҟоп. Уҽыжәыл, уныҟәа, уара иуеиԥшу аӡә дуԥыхьашәаанӡа уаанымгылан, уцала!
Ари ҽыла дныҟәет, дныҟәет. Раԥхьа дахнеиуаз уаҩаԥшь, лашәкы аӡлагара дахатәан. Днеины аԥсшәа наиеиҳәт. Нас дцет. Иҟаиҵои? Иара иҩыза дабеиԥшаауеи? Дахынаскьаз – ӡыхьк ааиуан, ашьашәырҵа ыҟан, днеины длатәет. Аӡы ахыхны изгоз ӡӷабк дааит. Аԥсшәа еибырҳәт.
– Уааԥсаха уҟоп, аҩныҟа уаала! – лҳәит.
– Мамоу, дад, саабыкәыхшоп, – иҳәит. – Сан ҵыԥхцәа дыԥсит, саб иаԥыҵыԥхцәа дыԥсит. Ҵыԥх сцан рымаҭәақәа рысҭан, абыржә дырҩегь убрахь сцот ҳа сгәы иҭоп, – иҳәит.
Амни аӡӷаб иааз лангьы нҵәак лакәзаарын. Аӡӷаб дыҩны аҩны данааи, – Сан, абна аӡаҿы аӡә иааҵәа ихы иаҵаҵан диан, иԥсы ишьон, – лҳәит. – «Уаала аҩныҟа» ҳа иасҳәан, мап икит, иани иаби ԥсхьет, рбара дцот.
– Аит, абааԥсы, сангьы сабгьы ԥсхьан, баҩны бцаны абра дысзаабгароп! – ҳа лҳәит.
Аӡӷаб дыҩны лҿылалхт.
– Сан саалышьҭит, лани лаби ԥсхьет, рхабар убозар ҳа дуазҵаар лҭахуп, аҩныҟа уааи! – лҳәит.
Дцеит ари. Лнапы ыргьежьуа диԥылт. (Лхаҵа ҟәыӷак иакәзаарын, аха иабаау, аҽны дыҟамзт.) Диазҵаан, – Уабацо? – ҳа, илеиҳәт, иани иаби иԥсхьоу шибахьаз, уахь дцаны, уажә уахь амҩа дшықәу.
– Сара стәқәагьы уахь иҟоп, рхабар убазар? – ҳа диазҵааит.
– Убра еидтәалан еицәажәон, – иҳәит.
Макәанк азна ахьы ирымаз аацәырылган, иааган иаԥхьа иқәылҵт:
– Уахь ирызга, – ҳа.
(Уажә иԥҳәыс лҩыза диԥшааит, умбо.) Амҩа дықәылт. Иара аҩныҟа
ддәықәылт. Уиаамҭаз лхаҵа ныҟәара дыҟан, дааит. (Уаанӡа иԥҳәыс «аԥсы иԥҳа» ҳа леиҳәозаарын.) Агәар данааҭала, – Ат, «аԥсы иԥҳа» ҳа соуҳәалон, уажәшьҭа исаҳә, иусырбап! – ҳа ҿаалҭит.
– Ыы, баб дгылан даама?
– Саб дызбаз уаргьы саргьы ҳикәахшанда, ҳхьы иҳамазгьы исҭит, амҩа дықәысҵт.
– Ҟоҳ, ҳаи, абаа, дызлацази? – Абас дцет.
Иҽы дшақәтәаз дишьҭалт лхаҵа. Ани раԥхьа данцоз уаҩаԥшьк аӡлагара дахатәан ҳа уасымҳәеи. Иааигәара длеиуанеиԥш, ишьҭаз ҿиҭует: – Уа инеиуа думышьҭын! – ҳа. Иааигәара даннеи, ауаҩаԥшь ҿааиҭит: – Уара ани ииҭахузеи? – ҳа.
– Ауаҩаԥшь лашә дубар думшьҭын, – иҳәит. – Нас избаҟасҵуо?
– Абни аҵла ухәна.
Даадәылҵын, аҵла дыхәнет. Ари – иҭыԥ ааникылт. Ашә даалаххт ани ишьҭаз.
– Ара иааиз дабаца? – ҳа дҵааит.
– Аҵла дыхәнет.
– Улыбаа! – иҳәан, аха ани дшәан, ҿиҭуам, дылбаауам.
Афырҳа дылҽыжәҵын, иҽы ахҿаҳәаз иааԥыртланы дҩақәтәан, апҟаҩҳа дцет. Дыԥшызар, иҽы дақәтәан дышцаз ибит. Иҟаиҵооз, наҟ длыбааит. Дмида-гәидаха аҩныҟа дааит.
Хаҵеи ԥҳәыси ыҟан. Есымша ахаҵа дыхәмарны иԥҳәыс лзын «гь еицаҟьа» иҳәон. Ари иахьа, уаҵәы. Аамҭа цеит. Ҷкәынак иаҳаит. (Уаҳа имиашахаӡеи!) Ҽнак лхаҵа даныҟамыз илақәыршәаны, халаҭа шкәакәак ишәҵаны, чамадан хәыҷык аинструментқәа лҭаҵаны дааит.
– Мшыбзиа!
– Бзиа убеит, бзела уаабеит! Иҟалеи?
– Абри бхаҵа есымша иҳәот «гь еицаҟьа» ҳәа, «исзыриаша»
ҳәагь дсыдҵаалахьеит.
– Аат, сашҭа уҭыҵны уца! – лҳәеит.
– Мамоу, баша амалагьы исыриашаӡом, шә-мааҭк сыбҭароуп! –
иҳәеит.
– Уааи, уааи! – лҳәан, дналган «ириашеит».
Аԥара илҭеит. Данындәықәла, – Угәы иалымсуазар, санхәыԥҳа
лтәгьы риаш, – ҳәан иалҳәеит.
Ланхәыԥҳагь даалган, уигь шә-мааҭк лхылшәаан, «илызириашеит». Ашҭа дҭыҵны дцеит еиԥш, лхаҵа дааит ҽыла. Данааи аамҭаз, –
Иҟадаз? – иҳәан, – Иагараан исоуҳәахьазаргьы, исыриашеит, – лҳәеит. – Бара, ибыриашаз закәи? – иҳәан, абас-абас, лҳәеит. – Ҳат, бықәӡаат! – иҳәан, сишьҭалап ҳәа данындәықәлоз, – Са стәоума, уаҳәшьа лтәгьы ириашеит! – лҳәеит. – Ҟоҳ, ари сықәхны дцеит, убама! – иҳәан, дишьҭалеит.
Ани дыԥрит. Дышнеиуаз, аӡлгарахьча иҿы дныҩналт: – Абна ҽуаҩык даауеит, уишьуеит, аҵла уқәыл! – иҳәан, хыма-ԥсыма аҵла дхалт.
Ари ӡлагарахьчоушәа иҽааҟаиҵеит. Лхаҵа данааҩнала, – Дабаҟоу иаауаз? – иҳәан, – Ее аҵла дахьықәу, – иҳәеит.
Иҽы дааҽыжәԥан, аҵла данаахала, дылдәылҟьан, иҽы дҩақәтәан, уцаларгьы уца, длаҵҟьан дыҩит.
Аҵла иқәтәаз «са соуп аӡлагарахьча» аниҳәа, дылбааит, аха иикуадаз! Дмида-гәидаха аҩныҟа дааит.
Данааи, – Иҟои? – рҳәан, – Абриаҟара аџьабаа ансыдибала, уи ахаҵа сыҽгьы скәадыргьы иҭаны сааит! – иҳәеит.
Ибз аҵыхәала иԥҳәысгьы иаҳәшьагьы «ркит», иҽгьы икәадыргьы ицәыӡит. Ажәакала, зегь «ириашеит».
Ҩыџьа аҳцәа еидынхалон. Руаӡәы ақьаҳиа диман. Егьи аҳ, игәыла, ақьаҳиа димамызт, иԥҳәыс ақьаҳиа дызмаз диҵашьыцуан, диеикануан. Ақьаҳиа дызмаз аҳ, иқьаҳиа дихыҽхәон «сара исҳәо» дахыԥом ҳәа, игәыла аҳ иҿы даннеилак, дыҽхәаны дцәажәон.
Ари ақьаҳиа арахә иман ашьха дцеит. Егьи аҳ иԥҳәыс дхәыцын, «абри сҳәатәы дахыԥаӡом ҳәа есқьынагь дықәуеит, ашьха сцап, иҳәахьақәа еилаганы саап» ҳәа лыӡбеит. Далаган, аҳ диеисет:
– Уара иуҳәот акәымзар, уҳәатәы дахыԥот, уара уижьот! – ҳәа иалҳәеит.
– Мамоу! – иҳәеит аҳ. – Ҳаисап! – лҳәеит.
– Бзиоуп!
– Исуҭои?
– Аԥара ықәаҳҵап! – иҳәеит. – Шаҟа хьы суҭозеи?
– 50 хьы!
– Бара?
– 50 хьы.
Ари иамҳәаӡакәа лҿыҩалхан ашьха дцеит, ақьаҳиа дахьыхьчоз. (Ақьаҳиа иҟны аҳ ихьӡала ашьтәа ӡатә оужьны ирыман, зегь иреиҳаз, ахәда аимхәыц ахаҵаны.) Ари даннеи, ак ишьыроуп, ԥхашьароуп. Даалаган, ак рылхны ашьра далагеит.
– Уи мамоу, – лҳәеит. – «Ани аҳ иӡатә ҳәа иҟоу ажьада акагь шысымфо» ҳәа ҭоуба зуит, – лҳәеит.
Дхәыцт ари: «аҳ иӡатәоуп, иара дыҟамкәа ишԥасшьри, иҟасҵари?» ҳәа. Дхәыцт, деиҭахәыцт. Ҽак лшьыр, илфом, агьылҿамҵакәа дааишьҭыр ауам. Даалаган Бикәаииа ишьит. (Бикәаииа ахьӡын аӡатә.) Ажьы рфеит. Аҳ иԥҳәыс агәырӷьара далагеит. Ақьаҳиа ақәамхьар иман, убра дцеит ауха лара, иара иҟны дышьҭалт. Ақьаҳиа ишиҭахыз дыҟан.
Аҳаҳ, ас аныҟалҵа ари, «ахьы згот» лҳәан, адырҩаҽны лҿаалхан, амҩа дықәлеит. Ари ақьаҳиа амҩақәа имдыруаз, еихыҵәҵәаны иҿааихан, ахәыцра даҿуп: «аҳ иҟны снеир, аиаша сҳәарыма, амц сҳәарыма» ҳәа. Аиашаҟны днеит. Ақьаҳиа раԥхьа даакылст аҳ иҟны.
– Уаазцазеи? Асас думаӡами? – Дсымамкәан.
– Пату рықәумҵаӡеи?
– Ирықәсымҵакәан.
– Ирҿоуҵе?
– «Бикәаииа ада ак шысымфо» ҳәа ҭоуба луит, нас схәыцит – сеиҭахәыцит, иҟасҵарыз – исшьит. Ахәда иахаз ахьӡ аҭан ҽак ықәсыргылеит. – Оо, иҟауҵазаат! – иҳәеит.
Аҳ иԥҳәыс даҵахеит. Ақәамхьар ахьгьы ақьаҳиа ишиҭахыз диман.
Нхаҩ бзиак дыҟан. Инхара, иара – уаҩ беиан. Абри хҩык аҷкәынцәа иман. Иара даныҟам аамҭазы иҩнра ныҟәызгашаз рыуа дарбану, иҷкәынцәа рахь, еиликаар иҭаххеит.
Иҷкәынцәа рыхҩык даарыԥхьеит: – Шәыҽқәа еибыҭан, маҭәалагь шәеиԥшны, шәыхҩык ашьыжь шәысзааи, – ҳәа реиҳәеит.
Рҽеибыҭан ианааи, ус иеиҳәет аҷкәын аиҳабы:
– Сара иуасҳәо ҟаҵа: уныҟәа, уахьныҟәауа ауа дырҳа, ақәла дырҳа, агәыцхәгьы дба, – иҳәеит аб. – Убырҭ зегь рҳаны ианыҟоуҵо аамҭазы, абарҭ ахәышә мааҭ ирылшо алыршаны, заҟаҩ урҳауа сзаага.
Уи ддәықәиҵет. Агәыбжьанытә дааигет. Ус иеиҳәет:
– Угәыцхәы, уҭынха, ууа рҳа, уаԥхьаҟа иухәаша. Абри ахәышә мааҭ ухы иархәала уахьцо.
Уигь ддәықәиҵет. Аҷкәын еиҵыбӡагьы убыс ддәықәиҵет.
Ани аиҳабы ирласны дааит, рацәак днымхаӡеит.
– Иҟоуҵазеи?
– Аа, исырҳаит ауаа, ухәышә мааҭгьы узаазгеит! – иҳәан, инаган
аԥара ииҭет.
– Ибзиоуп, баба, уара узызку здыруеит, – иҳәеит аб.
Рацәак днымхакәа агәыбжьанытәгьы дааит. Убрыгь, – Ауаа збет, исаҳаит, уԥарақәагь узаазгеит! – иҳәеит.
– Ибзиоуп, баба, узызку уагымхаат! – иҳәеит.
Ани иҷкәын аиҵбы лассы дмааит. Данымаа, хьаас иҟаиҵет. Ашьҭахь
дааит дааԥсаны.
– Иухьызеи, баба, ариаҟара унзырхазеи, уахьцаз иҟауҵазеи? – ҳәа
дҵааит аб.
– Иҟасҵооз? Ани ахәышә мааҭ исуҭаз кыр исыхәозма. Сара сныҟәет, сныҟәет, сышнеиуаз акәымкәан, џьара сахьнеиз – аԥсы дыкҿоуп, ажәлар еизаны иҟоп. Ажәлар аимак рымоп. Иҟалаз сзымдырзт, снеины сразҵаазар: «аԥсы ауал иқәын, ауал ҳашәымҭакәан дышәҳаржуам» ҳәа ԥшьҩыуаак ықәгылоп. «Акаамеҭ ҳақәшәет, излаиаҳҭои, – иара
агьимам, ҳаргьы агьҳамам, ҳаԥс ифҩы гет, дыжӡамкәа дықәхет», – ҳәа анырҳәа, саарыԥхьан, шәкы-шәкы мааҭ рысҭан аԥшьҩык, ԥшьышә мааҭ уа салгет. Нас, арахь аԥсы санихәаԥш, ишәу ыҟам, дрыцҳасшьан егь иаанхазгьы ашә-мааҭ «абри далажәжы» ҳәа ҳәаны ирысҭет. Ашьҭахь схынҳәны сааит.
– Ибзиоуп. Иахьарнахыс иаасымоу амал уара иутәуп, сыҩнрагьы уара иутәуп. Уашьцәагьы саргьы уара ҳаумаҵуцәоп, – ҳәа иеиҳәеит.
Ус акыр набжьысит. Ани аҷкәын ныҟәара дцар иҭаххет. Дныҟәо, дныҟәо дышцоз акәымкәаны, х-мҩак ахьеихагылаз днеит. Убра аӡә дгылоуп дқәацәӡа.
– Ара узгылозеи?
– Абрахь ицо ауаа еилыскаарц сгылоп.
– Иаҳа ибзиоу амҩа саҳә, сныҟәаҩуп.
– Ашьхарахь уцар, уахь ицо ахаан ихнымҳәӡац, агарахь уцар, уахьгьы еицәоп, узхынҳәӡом. Абри аганахь уцар, убра ицаз аӡәык-ҩыџьак раҟара хынҳәхьет.
– Ус акәзар, иахьеицәо сцот! – иҳәеит.
Идәықәламҭаз аӡә ибжьы иргет: – Аҩыза дуҭахӡами уахьцо? – ҳәа. – Дышԥасҭахым, ҩызара сзыууазар, уааи! – иҳәеит.
Еиццеит. Ишцоз акәымкәан, акыр иныҟәахьан, аҳак иҩны инеит.
Абри аҳ иҩны иахьнеиз, ауразаро ашәы еиқәаҵәа ршәуп, уаҩытәыҩса дзымнеиуа. Анҭ неит. Ианнеи, – Бзела шәаабеит! – рҳәан, ирыдыркылт ибзиан, аха ангьы абгьы, иҟо зегьы ашәы еиқәаҵәа ршәуп, лахтыра рымаӡам.
– Ишәыхьзеи, ишәықәшәазеи абри еиԥш агәаҟра?..
– Ӡӷаб заҵәык дҳамоп, лыԥшра-лсахьа бзиоп, зегь рыла дыбзиоп, аха изхәарҭозе – иааует аҷкәынцәа бзиақәа дыргот, уаха ркәыхнаҟны ианнеилак, уаҵә ашьжьымҭан аҷкәынцәа ԥсны ирбот. Шәҩык абас иԥсхьеит. Аԥсхәреи ауаа рымҩаԥгареи ҳахәом, уажәшьҭа ҳахҵәет.
– Убри сара дызгот! – иҳәеит аҷкәын.
– Мамо, баба, шәҩык ԥсхьет, шәи аӡәы уара усзынагӡом, исзыҟаҵом! – иҳәеит лаб.
– Ҟаи, иаасуӡом, сҽысшьуеит уӡӷаб дсумҭар! – иҳәеит.
Ианимуӡа, иақәшаҳаҭхеит. Ажәлар шеизигац еизигеит: – Сыӡӷаб дырҩегь ҽаӡә дылшьырц ҟалет, иамуит! – иҳәеит.
Ус ани ицыз, – Уара ашә аумыркын, ивҵраан исызныжь! – иҳәот. (Убырҭ анеиниоз убыс еибырҳәет: «иҳауазаалакгьы ҳзеиԥшзаат» ҳәа.)
Хаҵеи ԥҳәыси амҳарахьы инеиуа ианалага, еиҭаиеиҳәет: – Ашә ывҵраан иныжь, – ҳәа. Арҭ неит, ицәоп. Ани ашә ааиртын, ашьшьыҳәаны дырхагылоп, аҳәа икуп. Аӡӷаб «ахыр-хыр-хыр» ҳәа лыбжьы го, лыбжьы
го – амаҭ ахы ааҭнаҟьет. Иаразнак ахы аахиҵәан, ақьаад илаҳәан иџьыба иҭеиҵет. Егьи дыцәоп дкаххаа. Ԥыҭрак ашьҭахь, дышгылаз, «ахыр-хыр-хыр» ҳәа лыбжьы го, иго, иго – еиҭа ҽа маҭык ҭыҵит. Уигь ахәда аахиҵәан, инаган иџьыба инҭеиҵет. Ахԥатәигьы цәырҵит. Арҭ зегь ааишьит, аҷкәынгьы деибганы дгылт.
Ас ианыҟала, дгәырӷьет лаб, ачара ду еиҭеиуит, амал рыцҵаны идәықәиҵет. Иахьеиқәшәаз иааит. Иқәшәаз аҷкәын ус иҳәеит:
– Уажәшьҭа ҳаицрыҵуеит уареи сареи.
– Ҳаицрыҵуеит, аха ҳанеиниоз иаҳҳәаз угәаламшәаӡо? – иҳауазаалакгьы еиҩаҳшот ҳәа ҳҳәахьеит! – иҳәеит.
– Ус акәзар, уааи арахь!
Аӡӷаб рыгәҭа даадыргылан, ус иеиҳәеит иҩыза: – Уара усырқшом, сара сықшот, лызнапык уара икы, лызнапык сара искуеит.
Ани иаҳәа ҭганы, ирӷәӷәаны ианиҟьа, лара дшәан «аа!» ҳәа данаахьухьу, амаҭ лыҿҟьаны икаҳаит, ахԥатәигь аалыҿҟьеит, ашьа аалҿыҵит нас. Дааиқәхет.
– Уара уԥҳәыс думаны аҩныҟа уца, сара сымҩахь сцот! – иҳәеит ани иқәшәаз.
– Иузызури бзерас абри аҩыза сзыҟазҵаз?
– Уара абзера исзуухьо удыруама? Сара саныԥсыз, сеимҿырхха ажәлар санрымаз, ауал санагоз, сҿызхыз уара уоп. Иахьарнахысгьы уаҳа субаӡом сара. Уара ԥшӡала уҩныҟа уца!
Убра иааиԥырҵит.
Нхаҩык дыҟан, аашьаҩык. Иԥҳәыс рыцҳа еилыххак, иҿацаӡа иҟаз, анхара зҭахыз аӡә лакәын. Ацәаӷәара, алаҵара аамҭа анааи, – Уара мыжда, ажәлар зегь акака ҟарҵот, ацәхацлакык ҳамоуп, агәылара ҽа цәык ылхны иааугар, абри ҳадгьыл хәыҷ уцәаӷәар, иаҳфо ҳамам умбо! – ҳәа ҿаалҭит.
– Бара бызхара ҟалом, – иҳәан лхаҵа, дгәамҵ-хамҵуа дцан, агәыларантә ацә хацлакык аааигет.
Иҵеиҳәан, ҩ-цәаӷәарсҭак алидан, ашәшьырахь деихеит, аашьаҩ иоуп, ахырзаман. Шьыбжьон акрифан, амра анылаҟә, ацәаӷәара деиҭалагеит. Дшыцәаӷәоз, икәаҭан акы иацәхасит. «Иҟозеи?» ҳәа днахәаԥшызар, аҳаԥшьа, азна ахьы ҭоуп. «Ҳаи, анцәа ишәиаат!» иҳәан, ахҩа ааиркын, аҵәы лаирсит аҳаԥшьа ахьибаз. Агәыла ицә зтәыз ииҭан, иара итәы рыҩны аҿаԥараҿ иҩнеикит ирымӡарц. (Усҟан аӷьычра ӷәӷәан.)
Ауха кранырфа, ишьҭалеит. Ицәажәоит.
– Бара, иахьа избаз бдырума?! – ҳәа ҿааиҭит. (Абри аҳәара даналага аамҭазыҳәан, рыцә-заҵә рӷьычырц аӷьычцәа ааин, абра икылатәазаап, «ианыцәалак, рыцә аагап» ҳәан.)
– Иубазеи, уара гәаҟ? – лҳәеит иԥҳәыс.
– Избаз бымбо, сшыцәаӷәоз акәымкәан, скәаҭан ацәеиха акы илаҿаԥан, слахәаԥшызар – аҳаԥшьа азна ахьы ҭан.
– Унан, уара зымцахә ыцәаша! Абриаҟара ахьы баны уажәраанӡа ишԥаумҳәацыз, уаала, угыл лассы, уажәыҵәҟьа ҳцан иааҳгап! – ҳәа дылкит.
– Бара бзыргәаҟуазеи, банаџьалбеит, шьыбжьышьҭахь ианызба, исзаамгахт, уажә ҵхыбжьон сцома, ҳа иаҳҿаҵахәызар, иара ахала арахь иаауеит! – иҳәеит.
– Иабоубе? Иахьыкәу удыруама?
– Аҵәы ахасырсит! – иҳәеит.
Ари ас аниҳәа, анҭ аӷьычцәа ирмаҳаи уара. «Ацәажә заҳҭахузеи, ахьы ҳамго» рҳәан, иҩны иахьнеиз, аҵәы ахарсын, ирбеит иаразнак. Аҳаԥшьа аадыртызар (амза каххаа иҟан) ахьы еилаарцыруа, амза анақәыԥха, убыс иднарбеит еилаҳәылысуа амаҭ ҭазшәа.
– Иаркы наҟ, ари аџьныш ара ҳшыҟаз идыруан, амаҭ ҳарҿеиҵарцоуп! – иҳәеит руаӡәк. – Иган хыхьынтәи ирықәҳажьып, нас амаҭ ҩарысны ирфап!
Ирыман еихеигәо, аҳаԥшьа азна ахьы ахыбрахь иҩхаргалан, ауаџьаҟ ала ирыларыжьит. Иахькаҳаз иԥыххаа ицан, ахьырчҳәа ахьы каԥсеит. Аԥҳәыс дыцәахьан, даалгәыҵасит:
– О, бара!
– Иҟоузеи? – лҳәеит.
– Ҳара иаҳҿаҵахәызар, иара ахала иаауеит ҳәа басымҳәази, аа, иахьыҟоу! – иҳәеит.
Иҩагылан, рхьы аарыҟәшәеит.
Ауал ылазмыжьӡоз аӡә дыҟан. Уал зымшәаӡози иареи рыбжьара жәа-капеик рыбжьахеит. Аҩада рҳәеит, алада рҳәеит, ицеит, иааит – ирыбжьаӡом жәа-капеик.
Амҽышаҽны аҽҳәара ҟарҵеит. Ани дыԥсны дықәушәа икәыба ҟарҵеит. Аҵәыуара иалагеит. Зтәы ылазмыжьӡоз дааит ара. Иҟалазеи? Дыԥсит. Днаихагылан диҵәыуеит, аха дыԥшуп хәылбыҽханӡа. Дрыман ицан ауахәама дҭадыргылеит, уаҵәы анышә дарҭарц. Зтәы ылазмыжьӡоз дааин, акәынҭхә аҟны иԥсы иӡет, иҽиҵәахит.
Шьоук қәылан кассак ԥырҽын, «ауахәамаҿ ҳнеины иаҳшап аԥарақәа» рҳәан, иҩналт. Рԥара ршеит.
– Уара, абри акәыба уасны иузыхҵәару? – иҳәеит аӡәы.
Ани ила ҭызза иаҳауеит.
– Ихысҵәаргьы ҟалап, – иҳәеит.
Данааихагыла, «ааҟ!» иҳәан, дшәаны акәыба даныҩҭыҵ, рԥара-ршьара кажьны, «аԥсы ҳаикит» ҳәа, есс, илҭахәаша ицеит.
Ани даацәырҵын, ара дааидтәалеит. Аԥарашара иалагеит. Жәа-капеик дырҩагь ишуалыз инхеит.
Ишыҟаз, еиҭах аҽҳәара ҟарҵет деиҭаарц азы. Ари жәа-капеик нижьуам, егьи ишәаӡом. Ианааилатәа аамҭазыҳәан, раҳәшьа дыԥсны дыкҿоушәа ҟарҵеит.
– Аԥсра сақәшәагәышьеит, – иҳәеит.
Иштәаз, уарбажәык ааины аҵла ахыцәқәа иқәтәеит.
– Абри ауарбажә ахәыц алхны иузаагозар, ужәакапеик усҭот, –
иҳәеит.
Афырҳәа аҵла дкыдлеит ани. Егьи иара дишьҭоуп. Дҩеины ахәыц
алхны, иамырбаӡакәа уаҳәха дылбааны данааи, егьи иеиқәа ишьхны, икны диаҳәҭагылан.
Арҭ еилыргашьак рмоуит.
Ажәабжьҳәаҩ дуӡӡак Аҷандара дынхон Аџьы Ҭемыр ҳа, арбаӷь бызшәа идыруан. Иара Аҭар дҳаҳәшьаԥан. Ҽнак дааит аҩны. Амш цәгьан, итәаны ицәажәон-егьиуан.
– Уара, Мураҭ, – иҳәан, ихы ниқәикит саб, – схақәкны уара узакәын сзааоз. – Ааԥын инӷыҵсны рашәарамза акәзар ҟаларын. – Аҽы сҭахын, – иҳәит. – Шәара, Дәырԥшьаа, аџьықәреи заа ианылашәымҵалакь иҟалаӡом, ҳара хәыҷык икьасаны илаҳҵаргьы ҟалот. Ашарԥаз сгылан иаԥыжәац амҩа сықәлеит, – иҳәит, Аџьаа ргәаҩа ҳа иҟан, убра дынхон. – Сшааиуаз, – иҳәит, – Дахәара сааҽԥынгылт, – иҳәит. – Санԥшы, хаҵак иҵакыра иман аҽаг икын. Саргьы сҿаасхеит, – иҳәит. – Аҩқәа маҷхахьан. Аҩы шимазгьы здыруан, – иҳәит. – Иҩны дунеихаан аӡәы кримфацызт. Уажәы схәыцуа, схәыцуа, – иҳәит, – амрагь ҩыҵхахот, ашьыжь ачаӷьгьы сҿы иҭасымҵит. «Уаҵәы сцәаӷәап, иахьа акы снацҳап, саншьцәа рҿгьы саангылап» ҳа сҳәит. – Рышьҭахь абнара ыҟан. – Ргәарԥ ауаа злаҭалоз акәымкәа, рырахә-рышәахә злаҭырцоз агәашә абнараҿ иҿан, уа сааины саатәеит, – иҳәит. – Иҭацеи иԥҳәыси ишьқьыруа ахәыҟаҵара иаҿын, избон, иҭаца дцан ауҭраҿы аҿамаҿа аалгит.
Ушьҭа акрыфарагь шыҟалоз здыруан. Ус, иԥҳәыс днықәгылан, «арахь шәааи» ҳа лыбжьы лыргеит. Нас рҽагқәа нышьҭарҵан, иааит. Аҭаца агәыгәыми ампахьшьи лыман дааин, лабхәа инапы аӡы наниҭәалоны, ахьшәҭҳәа рааҵрала саавагьежьын сааит, – иҳәит. – Ушьҭа ирҳәои? Иԥҳәыс амамиқәара ҩалҿыст, – иҳәит. – Иара иаб рыцҳа дыԥсны ихәда дахажьушәа дқәабиқәараха дҟалит, аха иҟарҵои, «арахь уааи» ҳа рҳәит, – иҳәит. – Ҳнеит аҩныҟа, зашәа устол иқәлара – убасеиԥш ачеиџьыка ыҟоуп. Ҳнатәеит. Арыжәтә саргәаҟуан, имаҷхахьан. Аҵыҵындыр фҩы ахышәшәуа аҳардан ҩежь иалху аҩы аирыӡ азна ықәгылоуп. Ашәарах жьы иҵааны иқәуп. Акали иаҵәа еиларшәшәаны, рашыхԥсараха уа иавоуп. Ҳлатәан қьаф ҳуит, зеиԥш убахьадаз, – иҳәит. – Саныҩагылоз «Аҭхаџьра шәҭазаат, шәмазара иацлаат!» ҳа сҳәит, – иҳәит. – «Иуфаз узыҳалалхеит!» ҳа рымҳәит, ма даҽак рымҳәит. «Ах, анаасыни, са ишәсырбап!» ҳа сҳәит, – иҳәит. – Дара рнапқәа рыӡәӡәан, ҳанындәылҵ, иқәлан ицет. Сара игәарԥ аԥхьа игылаз ахьаца ду ашәшьыраҿ снеины снықәиеит, – иҳәит. – Дара ҽагакра ицеит. Ашьыбжьон ианааозгьы, снеины акрысфит. Акранысфа, еиҭа исҳәаз сҳәит: «Шәчеиџьыка азҳаат, абрақьаҭра шәҭазаат!» ҳа. Аха сықәҿырҭӡом, – иҳәит. – Сеиҭанеин, сахиаз ашәшьыраҿ снықәиеит, – иҳәит. – Стәоуп. Нас иԥҳәыс даан, ажәабжьқәа цәыраҳгит-егьит. Аухагь уа сыҟоуп. Иаан, уаххьагьы ҳфит. Шьҭа сдәылырцом, сыдмыриар ишԥаруеи, ала иҭаскит, – иҳәит. – Нас снарган сышьҭарҵеит. Ашьыжьгьы сҩагылахын-егьиин, даргьы рырашәатә иалгахьан, аб арахә ҭицоит, аҷкәынцәагь акака ирҿын. Акрыжәра ҳа рҳәан, ҳнеины еиҭа краҳфит. Еиҭа исҳәац сҳәит, – иҳәит. – Еиҭа рлымҳа иаҩрыжьит. Шьыбжьонгьы ус ҟасҵит, аухагь ус ҟасҵит. Ауха сеиҭашьҭарҵар акәхит. Нас ашьыжь ҳаныҩагыла, ушьҭа ишамуаз рбит, убыс сҳәит – иагьраангьы «иузыҳалалхаат, иухаҳаат!» ҳа рымҳәакәа сшымцара ҳа сыӡбит, – иҳәит. – Ашьыжьымҭан еиҭа ҳнатәеит. – Иара аҩы бзиа ибон цәгьала, ҵәыцак ҩ-ҵәыцак ракәын иижәоз. – Кранаҳфа, «Абрақьаҭра шәҭазаат, шәчеиџьыка азҳазаат!» – ҳа сҳәит, – иҳәит. – «Иузыҳалалхаат!» лҳәит иԥҳәыс, иаргьы иҳәит «иузыҳалалхаат!» ҳа. Саргьы саадәылҵын, – иҳәит, – уажә сыцәаӷәарагь умбара, иахьагь ақәа алагеит – сзыцәаӷәаӡом, абра сааит, – ҳа икьатеи ԥҵәо иҳәон.
«Аԥсуа аԥсуа ҵас ныҟәигозароуп! – иҳәит. – Асас дануҭаа, аԥшәма иухәҭоу ҟауҵароуп, асасгьы сасҵас ихы мҩаԥигозароуп. Саргьы асасра еилазгит, даргьы аԥшәмара еиларгит. Аха зегь акоуп идсырҳәит сара исҭахыз», – иҳәит.
Аџьы Ҭемыр иқәрахь днеихьан, акалашәа дыччон. «Ба-ҳа-ҳа-ҳа!» иҳәан, аччара далагет. – Ауаҩы иагьа дрылаҟазаргьы, иагьа дҽыбӷаҟазазаргьы, иагьа днагазаргьы, иагьа дшәарыцаҩ бзиазаргьы, ачеиџьыка анимам, ажәлар рҿы пату иқәӡам, – иҳәит. – Даргьы цәгьашәа сзырун, саргьы цәгьашәа рзызуит, – иҳәит.
Анхара-анҵыра аус ҩ-напык анаҭаху, аилахара аныҟоу аамҭазы хаҵаки ԥҳәыски сасык дырҭааит. Аԥшәмацәа, ишаҳбац еиԥш, русқәа зегь ааныжьны асас иԥылт. Ихәы ҟарҵеит, иԥхь ҟарҵеит. Акрырфеит, акрыржәит. Асас, – Шәчеиџьыка иазҳааит! – иҳәан, дҩагылт.
Аԥшәмаԥҳәыс лхаҵагьы ларгьы акгьы мҳәакәа аишәа иахыҵт.
Ари асас џьаргьы дымцеит, дышьҭарҵеит. Ашьыжь иангыла, асас имҩахь дцо џьыршьот. Шьыжьхьа ҟарҵеит, акрырфеит, акрыржәит.
– Шәчеиџьыка иазҳааит! – иҳәан, аишәа дҩахыҵит асас.
Хаҵеи ԥҳәыси ҿырҭӡом. Ари дцаӡом. Арахь аԥшәмацәа русқәа нханы иҟоп, асас идхалеит. Шьыбжьхьагьы ҟарҵеит. Асас акранифалак, – Шәчеиџьыка иазҳааит! – ҳәаны дҩагылот.
Ари хаха-хымш ара дынхеит. Русқәа нхеит. Иаргьы ус имамкәа ауаа дрылазма аха, абарҭ ирҳәо аҭак дазыԥшызар акәхап. Дцом.
Ашьҭахь аԥҳәыс дықәлан гәылаԥҳәыс лҟны днеит.
– Бара, абасоуп, сасык даҳҭааит, хымш ҵуеит, дныҟәаҳгеит. Иаргьы дцом, ҳаргьы ҳус нхеит! – лҳәеит.
– Иҟашәҵои, шәызҿуи? – Ихәы ҳархиот.
– Ииҳәои?
– Ажәабжьқәа иҳәот.
– Кранифалак ииҳәои?
– «Шәчеиџьыка иазҳааит!» ҳәа иҳәоит.
– Шәара аҭакс ишәҭои?
– Акымзарак.
– Ыы, нас, «шәчеиџьыка иазҳаат» аниҳәалак, «ҳалалс иуоуаат» ҳәа
иашәымҳәои, – ҳәа лалҳәеит. – Убас иашәҳәар, даангылаӡом, дцоит, – лҳәеит.
Ари аԥҳәыс аҩны даан, уаанӡа ишлырхиоз аҵкьыс еиҳаны ачеиџьыка лырхиеит. «Абри дысԥырҵындаз» ҳәа лҳәо аҟынӡа днеит шьҭа. Асас дырҩегь длатәан акрифеит, акрижәит.
– Шәчеиџьыка иазҳааит! – иҳәан, дҩагылт.
– Ҳалалс иуоуаат! – рҳәеит.
– Абас шәҳәарауааз, шәаргьы шәус нхеит, саргьы сус нхеит. Абас
шәҳәар, сымцоз сыҩныҟа! – иҳәеит.
Саби сареи шьыжьымҭанк аҽы ҳашьҭалан Ҭоумышьҟа ҳашцоз ақәа ҳахьӡеит. Ақәа анҳахьӡа, џьара ҳамҩахыҵп ҳҳәан, Кәыта Шларба иҟны ҳамҩахыҵит. Ақәа кыдҵәаны аура иаҿын, атәыла бгон. Алақәа ааҳасын ҳаркит. Иҷкәынгьы иаргьы дәылҵны ҳаҩнаргалеит аҩныҟа. Ахәыҷқәа быжьҩы-ааҩы иман Кәыта, амца иакәшан итәан зегьы.
– Шәиасны наҟ шәтәа! – аниҳәа, ахәыҷқәа ахьышәҭҳәа иниасын, нырцәтәи атәарҭахь инатәеит, ҳара арахьала ҳаатәеит.
Саб ус иҳәеит:
– Ааи, Кәыта, амш бааԥсуп даара, арадиогь иаҳәеит, ари еилго мшӡам, атәыла бгарц иҟоуп-егьиуп, – иҳәеит.
– Дазусҭада изҳәаз? – иҳәеит Кәыта.
– Аҳәынҭқараа ирҳәеит, – иҳәеит.
– Аи, Рамиз, аҳәынҭқар ииҳәо хоумҵан, урҭ ирҳәо башоуп. Уааӡырҩи, сара ажәабжь уасҳәот, – иҳәеит, Кәыта дналагеит ацәажәара.
– Закә жәабжьуи? – иҳәан, сабгьы дазҿлымҳахеит. Саргьы стәоуп
слымҳа кыдҵаны.
– Аҳауа гәаҭаҩи аҳақьыми еицныҟәон, абна илан, аҳауа гәарҭон, аҵиаақәа ҭырҵаауан. «Уахык џьара ҳаангылароуп, ҳаԥхьароуп» рҳәан, нхаҩык иҿы инеит. Анхаҩ иҿы иахьнеиз, – Уаха ҳауҭазар ҟалома? – рҳәан, – Аԥсуа дзынхо ауаҩы дидикыларцоуп, шәымҩахыҵ! – иҳәан, илшоз ала идикылт, ауха уа иаангылеит.
Ушьҭа ашьҭалара аамҭа анааи… (Уаанӡа ахәыҷқәа крырфон. Ахәыҷқәа крахьырфоз аҳақьым ибон, ҟаб ҟьатак афара иаҿын, ӷарқәак ракәын. Ари ахьибо аҳақьым ус игәы иаанагот: «арҭ уаха ирфаз мгәала ирысырц иҟоуп, уаҵәы сара хәышәтәыс исоуеит, исыԥсыхәои?» ҳәа хьаас имоуп.) Асасцәа риарҭақәа ҟаиҵет аҩныҵҟа.
– Аҳа, ушьҭа шәышьҭал, шәиарҭақәа ҟаҵоуп! – ҳәа исасцәа иреиҳәоит.
– Аҩныҵҟа ҳашьҭалаӡом, адәахьы иҟаҵа ҳиарҭа! – рҳәеит, – абарҵаҿ, аеҵә каххаа, ара аҳауа бзиоуп, – рҳәеит.
– Ишԥыкәу абарҵаҿ ишышәзыҟасҵо, уаха ақәа уеит, аҩныҵҟа шәышьҭал! – иҳәеит, аԥшәма дырҿагылт, аха арҭ ҵарауаан, ақәа ауӡом рҳәан, ирымукәа абарҵаҿ ишьҭалт.
Аҵх агәы ааҩнашон, амш ааилахәан, адыдра, амацәысра аацәырҵит, ақәаура иҩеи иҩалагеит. Арҭ исасцәа арахь иҩнамлар ада ԥсыхәа рмоуа иҟалеит. Ашә асра иалагеит.
– Абааԥс, ҳнашьҭы, ҳанҵәеит, ақәабаа ҳагеит! – рҳәеит.
– Ишәасҳәоз абриакәымзи, – иҳәеит, – исҳәоз хашәымҵазт-егьиизт, – иҳәан, аҩныҟа иҩнеигалан, уа ирхыргеит ауха.
Ашьжьымҭан иҩагылт. Уажәшьҭа ицот, иҭабуп ҳахьныҟәугаз ҳәа иарҳәот, ламысла, патула ицәажәеит. Ани аҳақьым дгылан дыԥшуеит, ахәыҷқәа дрыхәаԥшуеит, ршьапқәа хтны еибарыҩуа ашҭа иқәуп, аӡаӡа илоуп. Ирфаз акы ирԥырхагамхеит, иҿаҿкәыкә-ҿаҿкәыкәӡа ахәмарра иаҿын.
Ари аҳауагәаҭаҩ иоуп уажә зыбӷа ԥҵәаны иҟоу. Диазҵааит аԥшәма:
– Аԥшәма, ухаҵкы са сцеит! Абри иаха ҳанышьҭоуҵоз, «амш цьгьахаӡом, абарҵаҿ ҳашьҭаҵа» ҳҳәеит, аха уара иумуит, «амш цәгьахот, аҩныҵҟа шәыцә» ҳәа ҳауҳәеит, излоудыри амш шыцәгьахоз? – ҳәа дҵааит, иҳәеит.
– Иахәа, ари дыррас иаҭахуи: ахәылбыҽха сҽадақәа ахәы иқәыз анылбаасцоз, аки-аки рԥырцәқәа еибаҟаҟан еибафон, ус аныҟарҵо аҽадақәа, ақәа амур ԥсыхәа амаӡам, – иҳәеит.
– Нас, уҽадақәа раҟара сзымдырӡо аума аҳауа гәасҭот ҳәа абна сшыло? – иҳәеит.
– Аҳауагәаҭацәа ирҳәо хаумҵан, амш еилгот, – иҳәеит Кәыта рыцҳа. Амш иагьеилгаҵәҟьеит, аҽны ашьыбжьышьҭахь ҳцан, ҳаҽгьы
ааҳгеит.
Схәыҷын, аха ахаан исхашҭуам Кәыта ииҳәаз.
Ҩыџьа аишьцәа ыҟан. Дара шәарыцаҩ бзиақәан.
Ҽнак ус еибырҳәет: «Уара, ҳцап, ашәарах шьны иаагап, ҳкәацгьы шьҭа имаҷхот» ҳа. Иааибыҳәан идәықәылт. Ана ицет, ара ицет, аха акгьы рԥыхьашәом. Ана-ара сырҳәоз – хара ицет, иахашьцыламыз адгьыл иаднагылт. Иахьатәиала ҳахиом, аҩныҟа ҳцап ҳа еибырҳәит. Иаагьежьын, рҿынархан ицо, ицо, ицо – амни иахдәықәлаз иааит. Уаҳа иамут. Ргәы ԥҵәан иснеиуаз, ҭаҳмадак дрықәшәет.
– Шәабацо, дад, шәааԥсаха шәыҟоп, избот? – ҳа дразҵааит.
– Шәарацара ҳаҟан, акгьы ҳԥыхьамшәит, аҩныҟа ҳцар ҳҭахын, амҩа ҳақәшәом.
– Ара шәаала, сара амҩа шәақәсыршәот, – иҳан, иман иҿылеихан, мҩахәасҭак аҟны икылигет. – Абри амҩахәасҭа ижәбо шәықәлан шәцала, шәышлеиуа, арыӷьарахь мҩак гоуп, абри шәықәымлан, шәа шәзы ирахәым, арыӷьарахь иҟоу амҩала шәца, уаҳа шәахҟьом, – ҳа реиҳәит.
Рҿынархан ишлеиуаз, армарахь игаз амҩа иақәшәт. Уажәшьҭа иахашьцылоу адгьылоуп. Ус еибырҳәит: «абри шәықәымлан ҳа ҳаиҳәит, аха шьҭа ҳахҟьом, ҳахьашьцылоу ауп» – иалухи, иааибаргәтәын, армарахь игаз амҩа иқәлан ишнеи-шнеиуаз, дәыԥшӡарак аҟны икылнагит. Адәыԥшӡара агәҭаныҵәҟа ҵлак гылоп. «Ана ҳнеины ҳаԥсы ҳшьап» рҳан, инеит аҵлахь. Иахнеиз, ааҵәак азна ахьы шьҭоп. «Ариакәзаарын арахь шәықәымлан ҳа зхаҳаиҳәа» ҳа рхәыцит.
– Аҽқәа ҵакны иуман уаа, иақәҵан иаагап, – иҳәит аиҳабы.
Аиҵбы ашырҳа иҿыҩеихт. Амҩан дхәыцуеит – ахьы иашьа игар ҳа дшәот. Ус иӡбит: «Сахлеиуа аԥшәмаԥҳәыс иласҳәап ахәшә аҭаны амгьал ҟаҵы» ҳа.
Дахҩеиз илеиҳәит ахьы шырбаз.
– Иаҳцәигар аҵкыс, ахәшә алаҵан фатәык ҟаҵы, ифар – дагап, ахьы ҳа иаҳзынхап, – иҳәит.
Иԥҳәыс дгәырӷьаҵәа амгьал ҟалҵит ахәшә аҭаны. Иҽыуардын дақәтәан дцот уажәы. Ҩахьхьи итәо иашьа ус ихәыцует: «Ах, анаассыни, ахьы абжа игар аҵкыс, аҵықьҳа илаигәыдҵан дысшьыр, ахь са изгап».
Ари дазааигәо даналага, ишәақь аашьҭихын, аҵықьҳәа илаигәыдиҵан, дишьит. Аҽыуардын данԥшылан, афатә шаныз ибет. Дҩатәан, амгьал ифет. Уигь уа дыԥсит. Ахьы уа иаанхит.
Ҩыџьа аишьцәа ргәы ааибаганы иҟан, акыршықәса еиҭанеиааиуамызт. Абас иахьыҟаз аиҳабы хьаас иман.
Ҽнак шәарыцара дахьцаз аҽа ишьит, даҵалан аҩныҟа дшаауаз, илымшеит, дааԥсеит. Дтәаны иԥсы ахьишьоз абас иӡбеит: «Даба шаҟаҩ сыцхраауа, ауацәа исымоу збап» ҳәа.
Ауаҩы дышьны дышьҭоушәа аҽа ауапа нақәыршәны, иқәла, иҩыза бзиа иҟны днеит аҵхыбжьон.
– Абааԥс, угылишь! – иҳәан, диргылеит. (Ихьӡ схашҭит.)
– Иҟоузеи, иухьзеи? – иҳәеит иҩыза бзиа.
– Уанаџьалбеит, абригь-абригь адгьыл аҿы ауаҩы дсамхашьит, исыцхраауа дсымам, – иҳәеит.
– Абра суаҭәа сыхьуеит, – иҳәан, дымцаӡеит, ак ихьуашәа ҟаиҵеит.
(Ауаҩы дызшьыз иццара мариоума!)
Убас иқәлацәа хәҩык раҟара иреиҳәеит, иаҳа дзықәгәыӷуаз, аха
аӡәгьы димоут. Анаҩсан, «абарҭ баша срықәгәыӷуазаап» иҳәан, «хәышықәса раахыс сызмацәажәац сашьа иахь сцап» ҳәа иӡбеит.
– Угылишь, сашьа, са соуп узҭаху! – иҳәан, диргылеит. – Уанаџьалбеит, уареи сареи ҳмеицәажәеишьҭеи абриаҟара ҵуеит, аха
митәык сақәшәеит, иуасымҳәар ҟалом, – иҳәеит. – Абас-абас, ауаҩы дсамхашьит, ацхырааҩ дысмоуит, уара уҟны саанагеит.
– Ус акәзар, уара сашьеиҳаб уоуп, ари еиԥш агәаҟра уанақәшәа, суцымцо, – иҳәеит.
Ицеит. «Иишьыз» дахьышьҭаз ауапа иқәыршәуп.
– Унеишь, умшәан, – ҳәа аԥхьа днеиԥхьеит. Ауапа аақәихызар, аҽа иишьыз иҵәызӡа ишьҭоуп.
– Сара сықәлацәа ирасҳәан, аха аӡәгьы дсыцмааит. Уареи сареи шьҭа анкьа ҳшыҟаз еиԥш ҳаишьцәоуп! – иҳәеит.
Ажәытәуаа ражәа иалоуп «аҽа зшьыз иашьа ида гәыӷырҭа димоут» ҳәа.
Адунеи аҟны ауаҩ иқәзаара акәымкәа – иқәзаашьа аилкааразы, лабҿаба иубартә ицәыргоу инхара анаҩсан, аҵеџь ҵаула иҭаҵәахны имоу ихәыцрақәа еилукаароуп. Иузымдыруа ауаҩы ихцәажәара – машәыршәа улаԥшҳәаа иҵашәаз, аҳаир еиҩырффо ажәҩан иалоу ахьшь ахцәажәара еиԥшхоит…
Ажәытәан зны, ашьхара иагәыҵаҳәҳәыз қыҭак аҟны дынхон, дынҵуан ԥсыуа хаҵак. Иуаажәлар, иабиԥара дызлареиԥшымыз ҳәа акгьыҟамызт – дынхаҩын, џьабаала акриуан, ԥхӡашала имазара азирҳауан: ианаамҭаз дцәаӷәон, ианаамҭаз длаҵон, драшәон, иҽаҩра ҭеигалон, ажәакала, иаамҭазтәи ацәырҵрақәа ихы рынрааланы деихагәышьон ԥхьаҟа – алашарахь. Убас мацара иҭаацәа ныҟәигон.
Ҩыџьа аԥацәа иман. Урҭгьы аныҩеидас, раб инхашьа рҽақәыршәаны, ицхырааҩцәаны иааивагылеит. Хымԥада, аб аџьанхара иаҵанакуа аҵасқәа зегь рылаиааӡеит иԥацәа. Ус ишыҟаз, аҵараҵараз агәаҳәара иоуын Ҭырқәтәыланҟа дцеит. Шықәсқәак рыла аҳақьымра-ахәаџьара ҵаны, ишьҭахьҟа дхынҳәит. (Дзыхынҳәызгьы – уа дшыҟаз, иаб иԥсҭазаара дшалҵыз иарҳәеит.) Дахьааиз, иаб иқә-иҵас ныҟаҵаны, иашьа раб иҩны дазныжьны, иара хазынхара дцеит. Раб иҭыԥ иацәыхараӡамкәа, мышныҟәарак бжьаны, дгьылк ааихәҳан, аҩны ықәиргылеит, ԥҳәысгьы дааигеит, анцәа имчала анхара-анҵыра иҽазикит.
Иара, хаҭала, дуаҩ ҟәыӷан, дуаҩ қьиан, аԥсуара гәыла-шьала иныҟәызгоз дреиуан, амш ашарккара иаақәлаанӡа иҩны иаҭаауан ицхыраара иаҳәоз амчымхақәа, ачымзацәа, зхала изымныҟәоз – иара дҽыжәлан дцаны идырра иаҵанакуаз, илшара инаҭоз ацхыраара риҭон. Ажәакала, дыҟан ауаа рзы: шьоукы хәшәла ихәшәтәуан, шьоукы Анцәа иҟынтә ианашьаз адоуҳа амчала – аҭәҳәақәеи аныҳәарақәеи рыла, шьоукы амхы рзицәаӷәон, шьоукы рыура ҭагалараан дрыцхраауан, ԥсыуа хаҵак дшыҟазаара дыҟан.
Игәыразреи иқьиареи гәаҭаны акәхап, ианакәзаалак аламаз ззикуаз Ҳаиҳа зымчу хшаарала дирбарақьаҭит, иааӡатәны иман хәҩык аԥацәеи раҳәшьа-заҵәи. Иара иеиԥшҵәҟьа, иԥшәмаԥҳәыс ҟәышк лакәын акәымзар, ауаа ирхашәаланы зыҩны изацымхраауаз ахәаџьа инхара ԥхасҭахар алшон. Дмыцәа-дымтәа, лыҩны, лгәара, луҭра, лымхы, лхәыҷқәа, лысасцәа – зегьы рҽырхьылгӡон аԥсуа ԥҳәыс, лышьхәа дықәҵәиуа акәын агәараҭа дышҭаз, дызҭахыз леигәырӷьаны илықәныҳәо.
Аԥсҭазаараҟны аҭахра анцәырҵуаз иаццәырҵит ацәымӷра, ақьиара иацааит аҳарамра, агәырӷьара иаццәырҵит ашьыцра. Анцәа диҿагылеит аҩсҭаа. Абзиеи ацәгьеи адунеи аҟны еибакапануа иҟалеит зықьнашықәсқәа раахыижьҭеи. Уи зегь зыхҟьаз, адунеиаҿ аԥсҭазаара ҿиеижьҭеи уажәраанынӡагь иаҳныԥшуа иҟоу Анцәеи аҩсҭааи реиҿагылароуп.
Ариаҟара зхысҳәааз, Анцәа дзықәныҳәаны иҟаз аҭаацәара ирыҵашьыцуазгьы ҟалеит, ирзыҳарамхазгьы рацәахеит; урҭ рхыԥхьаӡараҿы иҟан аҳақьым дзыхәаз, зыԥсы еиқәирхаз шьоукгьы (ауаҩы иԥсы аниоулак, дызлаҟаз ихашҭуеит), иара убас иашьагьы. Аишьцәа нхарала-нҵырала еиҩыргоз ҳәа акгьыҟамызт, раб идирбаз аџьанхара алҵшәа рԥыланы иҟан, хаҵашьала, ԥсуарала аӡә ишьҭахь рҽаваркуа иҟамызт, изланхоз аԥсуа жәлар рхылԥа рхан. Рхатәҭаацәаралагьы еиҵашьыцыртә иҟамызт, заб игәараҭа иаԥшәмахаз аешьагьы ҩыџьа аҷкәынцәеи ҩыџьа аԥҳацәеи иааӡон. Аҳарамра зхылҿиааз аҳақьым-хәаџьа ихьӡ-иԥшакәхап, уи адагьы ицәшәозар ҟаларын Анцәа илԥха-игәаԥха иман дахьыҟаз азы, рнапала ацәгьара изура гәнаҳараны ирԥхьаӡозаарын. Ус егьа иҟазаргьы, агьангьашра згәы архәаԥсаз шьоукы дахьшьацәхнысло аабап ҳәа, аамҭа рҽаҭаны, изкылԥшуа илатәеит. Такә ааҵхьанеиԥш, ақыҭа иаарылаҩит ажәабжьк – иҭахыра зыршанхаз, изыршәаз, изыҳарамқәаз, иашьа раԥхьа днаргыланы, ргәы рзыршьышьыз.
Уахык зны ахәаџьа-ҳақьым иқыҭан чымазаҩык дихәаны, дкарауараха, уажәы-уажә ацәа иааиманакуа, дҽыжәлан аҩныҟа даауан. Ишылашьцара илашьцахьан, амзагьы ашәеиқәара аҿаршәны, алакҭа умбаӡо, ԥҭала ихҩан. Игәы ҭынчын, дамхацәарҳәагьы дшәомызт, избанзар дзықәтәаз аҽы ианакәзаалак ҩызара изнауан, иԥишәахьан. Дызқәыз амҩахәасҭа абнара иаалҵны, аӡыхь аҽналаршәны, инырны, нырцә ахәаҟны дҩанагоны, аӡыхь ахықә данаахықәгыла, аҽы ацәа
инҭаӡыӡаан, иаакьыркьырит. Аҳақьым-хәаџьа аҟазшьа игәамԥхазт «Ааит, абгақәа урфаат, аӡыхь аҭалара уҭахым акәу?!», ҳәа длаҵаҟьан, агәчам шыҟаз иҟамчы наирбеит. Аха, уаҳа умԥсит, иахьгылазгьы изеиҭамгеит. «Абри иабаз збапи», игәахәын, ахәаџьа-ҳақьым дылҽыжәԥан аӡыхь ахықә шыҟаз днаԥшы-ааԥшын, игәы еихьызшьрыз ҳәа акгьы имбеит. Нас, «ӡыкгьы снахәап», иҳәан, ишьамхы ларсны аӡы дынхықәтәалан, инаԥшаҵә азна аӡы иқьышә иладикылон еиԥш, кыр-кыр-кыр ҳәа аччабжь илымҳа инҭасит. Азнык азы «бнатә ԥсаатәзаап» иҳәан, ииашаҵәҟьан акыр иаҳазу-имаҳазу изымдыруа, игәы ааиҟачан, «ных-ных, сыцәа схысхпи» ҳәаны, аӡыхь ихы-иҿы илақәирҽҽеит. Аччабжь дырҩегьых игеит иааигәаӡаны. «Ҳаит, абааԥс, абри аԥҳәыс цхагәҭаны аӡахьы даазцазеи?» ҳәа игәы инҭиҳәаан, деиҭанаԥшы-ааԥшит, аха уаҩ димбеит. Иҽы ахьгылаз ахь ҩ-шьаҿак ааҟаҵаны, иҽаӷәра ааникылон еиԥш, ихьшәашәаӡа акы ишьҭахьҟала ихәда инамҵасны, акыр-кыр-кырҳәа иччо ихәаҽра иалагеит. Азнык азы дыԥсызшәа игәы иабеит, имаха-шьаха измырҵысуа, ихаҳәханы иааицрахеит, аха нас, али-ԥси рыбжьара амшынцәқәырԥаҵас акы игәҭасны ишьапы даннықәнарҟьа, дахькаҳаз, ахьаа аниныр, ихы аҭыԥаҿ иааит.
Дҩаҵҟьан, дызхәаҽуаз закәыз данынахәаԥш – еиликааит ашана дзыниаз Ӡызлан шлакәыз. Акыр-кыр-кырҳәа лыччабжь еихмырсыӷьӡакәа, лшьапы нарҳә-аарҳәқәа ҵаркьакьо, лцәеижь ԥсахаӡамшәа ишкәакәаӡа, лхахәы мцаԥшьха адгьыл иқәсуа, ахәаџьа-ҳақьым иԥсы еиқәзырхаз иҽы лкажьны, амгәа дҭаԥало акәашара далагеит.
Ажәытәуаа ирҳәо иаҳахьан, иагьидырит, Ӡызлан иршанхареи иҳәынҷареи шылҭахыз. Дымшәаӡакәа дылзааигәахозшәа анылба, димҵаччо, димҵахәмаруа далагеит: «Сара бзиа узбеит, ԥҳәысс суццоит, уаанха сара сҟны, мап анакәха – усшьыр акәхоит» лҳәан, дгәыдылкылеит. Иаразнак дарыҩшьызшәа, иԥсы ааилшәшәо, ацәа дҭанагало далагеит. Уи аамҭаз иҽы акьыр-кьырбжьы илымҳа инҭасын, ихи-иԥси ааибаганы, Ӡызлан лыхцәы днамҵасны, иҟәынҵала ҽыҭк аахиҵәеит. Арҵәаа нҭлырган, – Сышԥоушьи, сымчра угеит, исыҭ арахь! – ҳәа ҵаҟа лыҽкажьны, ишьапқәа гәыдкыланы, аҵәуара далагеит.
– Бымчра саргьы ишԥасмыхәари, – иҳәан, иҽлымбӷьыжәааны дынҽыжәлан, аӡы дынҭаԥаланы, нырцә дыӡхыҵны, аԥҟара-ԥҟараҳәа имҩа днықәлеит ахәаџьа-ҳақьым. Ишьҭахьҟа иааҩуаз аҿҭбжьы иаҳауан: «Усиааиз џьумшьан, сумыргәаакәа стәы ырхынҳә, мамзар ухы угәахсыршәоит, усшәиуеит, мчыбжьык аҽҳәара умоуп!..»
Аҩны данааи, аҟыр-ҟырҳәа дааччан, Ӡызлан лҟәых ацәа инылаҳәаны, уаҩы иахьиимбашаз ҭыԥк аҟны иганы иҵәахит. «Уахагьы даанхацәеит, машәырк имыхьындаз» ҳәа згәы хыҭхыҭуа изыԥшыз иҭаацәа ажәак рамҳәаӡакәа, дианы дыцәеит. Адырҩаҽны шьыжьымҭан ацәа дзалымҵуа дышьҭахеит, иҭаацәа, игәыла-изла зҳәазеиԥш, уи аҩыза идзымбалацыз, зегь еизнагеит, ирҳәо-ируа рзымдыруа «иҟалазеи, ихьзеи?» ҳәа инеихәаԥшы-ааихәаԥшуа иқәхеит. Ицеит даҽа мышкы, аԥшьахамш ауха ицәара далибаауеит Ӡызлан:
– Уҩны ашьҭахь сыҟоуп, стәазы сааит, исуумҭар уахьхәоит! – ҳәа иалҳәеит.
– Бтәы ҳәа акгьы боуам, быхцәы шьҭа сара смазароуп, сара сдырреи сымчи азнарҳауеит, аԥсабараҟны иааҟало зегь еилыскаауеит, бара быда уи аҩыза адырра аӡәы иоур зыҟамлои?!
– Сымчра знаало истәу иоуп, сара истәым иԥыхьашәар изеицәахоит, суҳәоит, зҳәара сақәиҭым сумырҳәан, сумыршәикәа, ирхынҳәны исыҭ исцәугаз! – лҳәеит.
«Аҳа-ҳа» – иҳәан, лабҿаба дааччан, ацәа даалҵит ахәаџьа-ҳақьым.
Иҟалаз рзымдыруа, иҷаԥшьараз итәаз игәыла-иҭынха данынарылаԥш, дзықәшәаз, дзыхҟьаз рзеиҭеиҳәарц иақәикит. Иагьырзеиҭеиҳәеит, уимоу, Ӡызлан лҟәыхгьы дирбеит. Игәы иаанагомызт, иԥсы зқәиҵоз иуаажәлар аиаша реиҳәар, илабжьага ажәақәа рцынхәрас, рнацәа дахыршәҭрааны деигәыдырҵо иалагоит ҳәа. Аха ажәа ииҳәаз иҳәеит, шьҭахьҟа изырхынҳәуамызт.
Афымш ауха дшыцәаз, Ӡызлан лыбжьы игәы иаақәҩит. Дцәырҳаны ииарҭа дҩықәтәан, алашьцара дҩагәылаԥшны аӡырҩра далагеит. Дырҩегьых лыбжьы анааиаҳа, ԥшьаала дҩагылан, иҽааилаҳәаны, аҩны даадәылҵын, лыбжьы геит ахьигәахәуаз аҭыԥахь иҿынеихеит. Шьаҿақәак ҟаиҵон еиԥш, игәарԥ иҭагылаз амжәашьапы даавҵит Ӡызлан, – адгьыл иқәсуаз лыхцәы ҟаԥшьӡа иахьлықәыԥсаз, лцәеижь шкәакәа амца акушәа убон.
– Сааит стәазы! – лҳәеит, лыбжьы рӷьеҩны.
– Бтәы ҳәа акгьы сымам сара, – иҳәеит аҳақьым-хәаџьа, – сбыцәшәо џьыбымшьан, сыбҟаҭәогьы џьыбымшьан, ибиааиуа амч сара издыруеит, уаҳа бмаан арахь! – ҳәа даалыҵаҟьеит иара.
– Бзиоуп, нас, исҳәаз уурҳауам, шьҭарнахыс иурхынҳәит ҳәа исыдыскылом, ухы уақәыӡбла уара ухаҭеи, ухшареи, урҭ рыхшареи зықәшәаран иҟоу азы. Иагьараан сугәалашәап, ула ишабо иумоу умыӡӡаауа ианалагалак.
– Ааит, бара аџьныш, игәаӷьны сышьҭамҭа шԥабшәиуа, сара исыхьлакгьы сыхьааит, аха наҟ, сгәарԥ бҭыҵ, ҿааҳәра бмоуааит, ҳа ҳаибга ҳазҩыда! – иҳәан, лара лахь иҿынеихеит аҳақьым.
– Угәарԥ иахьуа уасҳәап уҭахызар? Угәарԥаҿ сцәаҩа зхоу диины дҩагылаанӡа, иқьанҭажәхоит, ирахәтәарҭахоит! – лҳәан, акыр-кыр-кырҳәа дыччо дахьцаз-дахьааз имбаӡакәа, адгьыл длыҵахәаша дцоу, аҳауа лҽалалырӡҭу изымдыруа, дкацәеит.
Акыраамҭа лыччабжь игәы иқәыҩуан, лажәақәагьы мцаха ицралеит. Иҵәахы ахьыҟаз днеин, иаашьҭыхны, иҵаҟа илеиуаз аӡыхь дынхықәгылан, – Ӡызлан, абааԥс, иакәым бзызуит, саҭабымҵан, бтәы бысҭоит, бажәақәагьы шьҭахьҟа ибыдқыл! – иҳәан, иикыз ахцә-ҽыҭ аӡы илалаиршәит.
Аӡаҵаҟантә аччабжь иаҳаит, иаҳауан ԥыҭраамҭак, аха Ӡызлан лхабар ҳәа уаҳа ак имбеит. Дхынҳәны аҩны дахьааиз, дхәаџьамзи, дзықәшәаз иаԥхьаҟа иԥсҭазаараҟны ԥырхага изнамуыртә еиԥш ихы-иԥсы ихьчеит; иҟаиҵаз ахәшәқәеи аныҳәарақәеи рыла иҽаҿихит. Дзырыҩшьуаз, игәы змырҭынчуаз Ӡызлан лгәалашәара, ихьыз, дзыниаз ԥхыӡк еиԥш ауп иниакәкәа ишцаз, аха игәеилгара аҵан џьара ишьҭамҭа рзы шәаӡыӡарак аҽинардыруан.
Уи ахҭыс ҟалеижьҭеи, изныкымкәа аԥсабара амаҭәа рханы иканаԥсахьан еиԥш, акакала еишьҭагыла рҿаархеит ахәаџьа-ҳақьым игәы ҭызшьаауаз, Ӡызлан-мыжда илцырҟьазаап ҳәа зқәиҵоз агәырҩа хьанҭақәа.
Ишыҟалаз здырхуада, ахәаџьа иашьа иҭаацәа уахык ишыцәаз рыҩны амца нацралан, уаҳа рхы изамыхәакәа, даргьы налаблит. Ашарԥазы, шәарацарантә Ажәеиԥшь иҳамҭа иазқәынҵа, згәарԥ иҭалаз аҭаацәа раб, дзықәшәаз изымычҳакәа, ахра иҽеиҭеит. Ахәаџьа хәашацәгьагьы аҽшьраҿы днеит, аха дызҭахыз дырҟажеит, иԥсы еиқәдырхеит. Шықәса-/рацәала дызлаз зегьы ҵыргәас ирымаз, ԥсыс ирхаз ахаҵа дубар – дузымдыруа, дҩашьаны, ишьамхы иҵӡааны дааҟалеит: иашьа иҭаацәеи иареи џьалдаҟа рыԥсышьа гәырҩеигеит. Цәеижьла дымԥсит умҳәозар, ила ҵаулақәа аартын, зықәзаара ицәыуадаҩхаз адунеи лаԥшыла еиԥхьашьшьаауа «сзықәшәаз еиҳа еицәоу уажәшьҭа исзыҵәахны иамоу егьыҟам» ҳәа даақәыԥснычҳалон.
Уахык дахьышьҭалаз, илацәа нҭаауанеиԥш, Ӡызлан лыҿҭбжьы игәы иаақәҩит. Дцәырҳаны дҩықәтәан, алашьцара дҩагәылаԥшит, аха уаҳа акгьы анимаҳа, днықәиан дыцәеит. Дахьыцәоу ус ибоит: Ӡызлан лхахәы ааиқәҿаҳәаны, дԥахны аӡы аҵан иҟоу лаҳҭынрахьы дихан дылгошәа. Лхахәы ахьикәаршоу абылра даҿуп, ишьапқәа адгьыл иҵаирсуеит, аха иҵаҟәылоит, ҿиҭыр иҭахуп – изҿҭуам… Знык ҵаҟа иҽкаижьын, дҩышьҭылԥааит, ҽазнык иҽкаижьын – деиҭашьҭылԥааит. Дахькаҳауаз адгьылаҿ изқәа аҭыԥ аанхалахоит. Ажәакала, лара лыҩнахьы дылгеит, аӡы данааӡаагыла, аҵыр-ҵырҳәа иаамацәысын,
ҩын дук аҟара ацәқәырԥ аашьҭыҵит, лара лыкыр-кырччара аалырган, ашәах длалабеит, иара аӡы даахнаҩан, алашьцара датәнатәит. Лашарак џьара ишԥаҟам ҳәа дшыгәаҭеиуаз, џьара, аарлаҳәа икәеи-цеизшәа ибеит, уахь данеиха, – ацәагьы даалҵит. Изшара шахьан, икәецеишәа ԥхыӡла иибаз, амра ашәахәа хәҷы ила ихыҷҷалаз ауп. «Ҳаиқәуырхеит, узшаз унаигӡааит!» иҳәан, иааилымшо дҩагылан, ӡык аанкылан аламаз ҟаиҵеит. Нас, абжьааԥнеиԥш, инхамҩахь иҿынеихеит. Раб илымшо далагеижьҭеи, идирбаз-идирҵаз зегь ҟаҵо, анхамҩатә усқәа рхы аныршәалеит иҷкәынцәа. Адәы дахьнықәыԥшуаз анс-арс ауп ҳәа хык римҭозар, иара акгьы идыруамызт – идыррақәа зегьы иҿырҵааит, рхы аланыҟәырго, ауаагьы ирыхәо иҟалеит. Ус ишыҟаз (усҟан ахшара реиҳабы ҩажәеиҩбаҟа ихыҵуан, ишьҭанеиуаз – жәаа, нас – жәохә шықәса зхыҵуаз раҳәшьа, бжьышықәса зхыҵуази, ԥшьышықәса зхыҵуази даҽа ҩыџьа аишьцәа) аибашьра ҟалеит рҳәан, ахәаџьа иҷкәын еиҳабы еибашьра дыргеит. Имҩа днықәҵаны данаахынҳә, илабжышқәа аахаҟәҟәалеит, ицәа ианырит иҟалашаз: изқәаҭыԥ лабҿаба ибазшәа, иԥхыӡгьы ааигәалашәан, «ианамуа аҽны – фырхаҵарала» ҳәагьы игәы иааҭиҳәааит.
Шықәсыки бжаки ааҵуанеиԥш, ахәаџьа-ҳақьым адырра иоуит иҷкәын, аӷа хәымга дышиабашьуаз, фырхаҵарала дышҭахаз. Агәырҩа цәгьа иҿықәлеит ахаҵа рыцҳа, аха иҟаиҵоз, уи лахьынҵан. «Сыҷкәын ихьшаз шыздыруаз дышԥасышьҭуаз» ҳәагьы ихы дазгәаауан, аха агәынкылагагь ацын ихәыцра: «ахаҵа – дхаҵазароуп, ианаҭахугьы – дфырхаҵазароуп» ҳәа игәы иҟаҽон, иҽирӷәӷәон. Ус, уаҩ дызқәымшәаша хҭыск еиҭаҟалахт мызк мҵыцкәа: игәы-иԥсы изалымхуа дзыхӡыӡаауаз иԥҳа хәҷы даачмазаҩхан, мчыбжьык дзымнеикәа (хәшәи-быӷьшәи иааидыруаз зегь лзыҟаиҵеит, аха ак лмыхәеит), дыԥсгәышьеит. Даныԥсуаз аҽны, аилашәшәамҭаз, алаԥшыҵашәарақәа лоуын, еизаны иҟаз ауа-аҭынха, агәыла-азла лыргачамкит лажәақәа рыла.
– Саб, ԥҳәыск лхахәы асаара ишьҭасуа, иҟаԥшьӡа, саԥхьа даагылоит, нас «баала» ҳәа дсыԥхьаны ддәылҵуеит, слуумҭан, слыцәшәоит, абар дахьдәылҵыз, – анылҳәа, ахәаџьа еиҵаҵаны игылаз ишәақь аашьҭихын, абра дыҟоуп ахьигәахәуаз ахь аҵықь ааҭиргеит.
Рлымҳа иаҳаз агәра рзымго, ишәаӡыӡо, инеихәаԥшы-ааихәаԥшуа иқәхеит ашҭа акыр-кырбжьы иааҭгаз заҳаз зегьы, иԥхыӡӡамкәа лабҿаба ираҳаз иаацәшәаны «уыу-сыу» ҳәа ауадахь рҽыҩнарыԥсеит адәаҟны игылақәазгьы, ахәыҷы лыԥсы аалхыҵит…
Иагьа рыцҳара дрыҵгәазаргьы, иԥҳа хәыҷы лыԥсра изхымгаӡакәа, абгьы мызкы ахала-аҵыхәала длеизҟәаҿын, дырҽеитәны иҭаацәа дроуит.
Абас ала, аԥсабара амчра зҽазԥызшәаз аԥсуа хаҵа инырцәмҩа днықәлеит. Ҳаиҳа зымчу адунеи аҟны зыҟазаара ахәҭаны иазишаз зегьы аԥсҭазаараҟны реицықәзаара маншәалазароуп; зеилкаара уадаҩу, аха аргама ауаҩи аԥсабареи ирыбжьгоу аҳәаақәа рхысра ҵасым, гәнаҳа дууп, иақәшәаз изгьы, ишьҭамҭа рзгьы.
Аибашьра иҭахаз афырхаҵа ишьҭанеиуаз аҵеи, еизынхаз аҭаацәара рныҟәгара иқәашьхеит. Шьыжьы инаркны хәлаанӡа идгьыл дықәхандеиуа, иаб иҵасла, аԥсуала, Анцәа имчала, арахә-ашәахә аниҵеит, анхара-анҵыра зегь дрыҵаргәаны, дрышьаҟаны дҟалеит. Иаб икәалқәагь иламзи, дуаҩ ҟәыӷаны, идгьыл дазымшны дҟалеит. Иан рыцҳа лажәымҭа ԥшӡахеит уҳәаратәы иаашьақәгылеит, рыбӷа ааиҵырхит ома зхазгахьаз аҭаацәара: ан, аҷкәын еиҳабы, даҽа ҩыџьа иашьцәа еиҵбацәеи. Аамҭа ажәлар алаахтыра ирнаҭаз рҽақәыршәаны, аҷкәын агәыбжьанытә ашкол дҭарҵеит, аиҵбы усгьы дацәхәыҷцәан, иан лшьамхы дықәҵуамызт, дҟәыҟәӡа, абас, «издыруада, уажәшьҭа иаҳхаҳгахьоу ҳхазыршҭыша абзиарақәа шԥаҟамлари» ҳәа ан хәашабга лгәы дҭашәаӡыӡо дшыҟаз, дзықәшәахьаз еицәаз амықәшәатә ааин, агәараҳа лашҭа инҭаҳаит… Уи шыҟалаз абасоуп.
Ргәылара (аанда рыбжьаноуп) ран лаҳәшьаԥацәа нхауан, ҭаацәара дуун, раб игәараҭа иаҿыҵны, абра иаан инхеит, инзырхазгьы ахәаџьа-ҳақьым иакәын. (Ианхәԥҳа лаб иҩны даназынха, хаҵак дылхадыртәеит. Инхон, инҵуан, ахшара рацәагь роуит. Иара данԥсы, «арҭ еиҭымха рхы рызныҟәгома» иҳәан, ахәаџьа-ҳақьым идгьыл аҟны аҩны ааибыҭан инирхеит. Дырзыцәаӷәон, дырзылаҵон, иааӡеит, аҷкәынцәа аҳәса рзааигеит, руаӡәк иани иаби рҭыԥахь дхынҳәит иани еиҵбацәеи иманы, егьи уа дынхеит. Ангьы дабанӡаҟаз, дыԥсгәышьеит, ддырҽеит. Лықә-лҵас ҟазҵаз лымаҳә – ахәаџьа-ҳақьым иоуп.) Абас ала еибабон, еиҭынхацәан. Арҭ рҭаца аарла дыҟоуп, уажәы-уажәшьҭан аԥсабара лзылашахоит ҳәа иԥшуп.
Ахәаџьа иҷкәын мҿаагара ҳәа аџьрахь (рхахьы) дцан, уардынк азна амҿы ылхны, уаҟа амхгьы иман ахра акаршәраҿы, ирахә рзы нымҩақәак изышьҭыхуаз иазқәынҵа, ицәқәа раԥхьа дгылан дышлеиуаз, иҵаҟа дахьыԥшыз, игәылацәа ргәараҭаҟны, еилыхарак шыҟаз ибеит, ауаа адибазылоит. «Иҟалазеишь?» ҳәа ишьаҿа ааирццакит, абар шьҭа дазааигәахоит. Агәылаҳәсақәа руаӡәк аҩны даадәылҵын, – Унан, шәхацәами абааԥс, гәырӷьаҽҳәаша ҭшәырҟьа, аҵеи диит! – ҳәа лыбжьы ҿацаӡа илымҳа инҭасит, анхәԥҳа дахьаадәылҵыз, ахәаџьа иԥа лылаԥш дныҵашәан, – Унан, уаауама, уаҳәшьа дукәахшоуп, ухыс, ухыс, аҵеи дҳауит! – ҳәа изҿылҭит.
Иара ишәақь еидара иаҵакшәа икын, ииулак, иҽаарманшәалан ац сацхоит ҳәа иҽыназик, акьарахә ицәхашалан иҟазаарын, «агәыз» ааҭнаргеит. Ҩысҭаарамзар уара идыр, ахы мыжда игәылацәа рыҩны ахыб иаахан иладҟьан, ҿызҭуаз лгәы инҭашәеит. Агәараҭаҿы ҟаарахеит, ҳәҳәарахеит. Иара ахәаша, ишәақь импыҵырҩны иахькаҳаз ҳәа дазхьамԥшкәа, «сзықәшәазеи?» ҳәа дыҩны агәарԥ аҿы дааизар, иибозеи? – гәырӷьаҽҳәагахы ахыбраҿ ашьҭа аныззала иҟоуп, анхәԥҳагьы дыԥсны, деиҿыркаауеит ҳәа илхоуп. Избаз зегьы иџьаршьеит, илакәыршьеит иҟалаз, иахырҳәаара рзымдыруа инықәырҵеит, инықәырхит. Иара – аҽшьраҵәҟьа инапы аиркит: – Сышәшьы! – иҳәеит, аха, – Амашәыр – машәыруп, уара уҭахрала иҟамлеит, ухаҵами, уҽаумҭан, – ҳәа ажәлар илабжьеит.
Иԥсыз, арыцҳа, лыԥсы изҭаҵомызт амзар, лықә-лҵас зегьы ҟаҵаны дирҽеит… Уи аамышьҭахьгьы агәнаҳа аныҟәгара мариоума, Анцәа шәақәимыршәааит, уи ихеигаз иара ида уаҩы издыруам.
Иԥсыз лыуа-лҭынха, лашьцәа, лаҳәшьцәа зегь амашәыр рҽамадыриашаноуп иҟалаз ишахцәажәа: «Унан, ари иахьа уажәраанӡагьы ҭаацәала ҳзааӡаз иоуп, гәнаҳарас иқәаҳҵозеи, Анцәа иус ауп, иҟалаз дахҭнаҳҟьом, дҳашьоуп» ҳәа. Аха аӡә-заҵәык, анхәа лаҳәшьеиҵба, – Уаҳа дыжәбар ҟалом, ҳаилыӡӡааит уажәшьҭа, ишԥыкәу сара саҳәшьа анышә хьшәашәа днаҭаны, иара акрыфо адунеи дшықәзаауа! – ҳәа даақәгылт, дырзеиқәком: – Шәхацәаӡами, шәшьа жәуы! – ҳәа лашьцәа лкит.
Абзиареи ацәгьеи рышьхәа еивҵоуп, бзиара ашьҭахьгьы бзиара ыҟам ҳәа баша иаурҳәах ҳабдуцәа. Лашьцәа ҩыџьа лыманы, аӡәы имырдырӡакәа ицан, усҟантәи аиҳабыра рҟны иашшит: «Ҳаҳәшьа дызшьыз ҳалаԥыхьа дынхоит-дынҵуеит, лара лылымкаа адунеи дықәуп, ҳарҭ абылра ҳаҿуп, ҳнапы дашәмыркыкәа дықәыжәга!» ҳәа.
Ус акәхеит, ахәаџьа иҷкәын аҭакра наиқәырҵан, еицәаз бахҭак ахь дганы дҭаркит. Иҟалаз заҳаз ажәлар ирцәымыӷхеит, ихаҵгылеит, аха уаҳа ԥсыхәа амоуит. Анҭ ацәгьаҳәацәа дырҭынхан ахәаџьа иԥа дҭазкыз, «уа дҭаԥсыроуп» ҳәауп инапаҵаҟа иҟақәазгьы адҵа шриҭаз. «Абахҭа зымбац ихаҵара бжоуп», рҳәон, дҭаршьҵәҟьоит ҳәа иаҿын, аблааҭыхқәа, аха доуҳамзар, уаҳа закәи, зегь изырычҳаша мчык иман, лахьы-цәгьа. Уи азмырхакәан, – Ани дахьҭатәоу чак имфо дыҟоума, сара саҳәшьа рыцҳа ахәацқәа деимырыжәжәахьеит, – ҳәа лашьцәа даарҟәамҵуа далагахт раҳәшьа.
– Унан, бара, изаҳуызгьы Анцәа иаҳџьишьом, уа есснагь ишьра, иԥҟара иаҿуп, иҟоу ҳа ҳтәқәа роуми, ихы иаасуа деивыргахьеит, уаҳа ибҭахи? – ҳәа ларҳәеит.
– Ашьа, ашьа, ашьа каҭәатәуп, – лҳәеит аџьныш.
Иаарцәымыӷхан-егьиин, аха ҽнак зны уи аус еиқәаҵәагьы рнапы адыркит.
Иҭакыз аҷкәын иашьеиҵба абнара иагәылгоу амҩахәасҭала ашкол аҟынтәи дхынҳәны дшааиуаз, дара аишьцәа аҩыџьагьы изыԥшны абардра иахьцәыҵатәаз иаахәыҵыҩрын, иҩызцәа хәыҷқәа днарылган, иацәажәозшәа ааҟаҵаны, шәақьла иеихсны, ахәыҷы дырҷыжь-ҷыжьуа дышьны, амҩа днаныршәланы, ибналеит. Игәыҭҟьа-ԥсыҭҟьаха, ахәыҷқәа ирбаз ираҳаз зегьы рҳәеит. Гәырҩа згымыз ахәаџьа иԥҳәыс лахьыцәгьа, лыҷкәын деиԥхьашьшьаа аҩны данлызҩарга, – О, уан рыцҳа, ирулакгьы уршьгәышьеит, иԥсыша сара! – лҳәан, амыткәма ҳәо аԥсы днеихаххит. (Иҭакыз иакәыз џьылшьеит.)
Ақәыршә ааԥхьаршәҭны данынаихәаԥш, лыԥсы аалылышәшәан, уигь дҵәыуатәха, уажәы-уажә лгәы аангыло, дырзыҟалеит.
Унеишь-уааишь зарҳәоз ақыҭа реиҳабыра, ахәаџьа иуа-иҭынха зегь рҽааидыркылан аизара ҟарҵеит: ацәгьауцәа рҭыԥ иқәырцарц, ақыҭа иалырцарц рыӡбит, егьырҭ – зыԥсы зхәынгаз аҩыџьа, «урҭ ҳара иаабап» рҳәан, ахәаџьа иҭахыра рхахьы иргеит рыԥшаареи ақәнага рақәыршәареи, мчыбжьыкгьы инамгакәа рус нарыгӡеит.
Иҭакыз асаашьа, «уашьа дыршьит» ҳәа аниарҳәа, алым иазымчҳаз бӷьыцхеит иара изы, ихы леилаԥсан, иг-иҿы иамҳәо, акримфо-акримжәо, дҩахьӡа дааҟалаӡан, аԥсра иақәикит. Иҽҳәарагьы мааигәеи, «уажәшьҭа ари ԥсык диҩызаҳтәит, дызтәу дыргаат» ааргәахәын, иҭаацәа рахь адырра ҟарҵеит. Илаишьҭалан иуааԥсыра, ҩны дааргеит. Дахьааргаз, ԥсык еиԥш днықәырҵан, дырџьабоит. Иан рыцҳа «исҭынхазгьы аԥсцәаҳа дисҭома, сыла шааԥшуа» лҳәан, хәышәла-быӷьшәла, ныҳәарала ихәшәтәра дналагеит. Ӡызлан лҳәатәгьы лгәаламшәози, «лаҵкьыс сышԥазымиааиуа» лҳәан, дмыцәеит, дымтәеит, лхаҵа иҟаиҵақәозгьы лымбахьази, илылшоз акы игылмыжьит. Иаргьы иаџьал ыҟамзаарызт, шықәсык ахала-аҵыхәала уаанӡа дшыҟаз еиԥш даашьақәгылт, ихы идыруа, ицәеижь итәны дҟалеит.
«Анцәа иџьшьоуп!» рҳәан, дызҭахыз зегьы еигәырӷьеит. Ари игәы аныбзиаха дыузыртәахуазма, анапы зыгхахьоу инхара-инҵыра ирҿыцит, иуацәа-иҭынхацәа дырҩегь дрышьаҟаха даақәгылт. Иаргьы даухәыҷыхыз, аӡә дизааҳгап рҳәан, аԥҳәыс диаадыргеит ишиимуаз. Агәараҭаҟны ҵеи дышзықәымгыло лымҳәахьази Ӡызлан, «избахьоу еицәа збар аҵкьыс» ҳәа дшәаны аӡә лаагара игәаԥхомызт. Аха аиҳабыра наилабжьан, – Уи лқәырԥса есснагь уархәыцлар, узынхом, аҽҳәара цахьеит, аӡә даага, иҟалалакгьы убап, – рҳәеит.
Уи акәхеит, аӡӷаб заманаӡа дааигеит, деиқәагәкны, дкахәхәа, лыхцәы асаара ишьҭасуа, аџьуҳар анԥыҟҟала. Анхәа рыцҳа лгәы дақәшәан – дҟәымшәышәӡа, агәараҳа акрылуа, лнапы ахьы аҟәшәо, лыҩнра, лыкҿаҩра, лгәара зегь кеикеиуа, луҭра ԥжәаны ицо, лыԥшәма дивагьежьуа, «шьҭа анцәа иуыр, жәҩангәашәԥхьара сымами» лгәахәуа, лызхара дылзымбо, длыхәаԥшны, даақәыԥсычҳалон.
– Ди, акыр шәыхьуама, шәзырқәыԥснычҳауеи? – ҳәа данлазҵаалак, – «Мамоу, нан, сбеигәырӷьоит азоуп, – лҳәон, лылагәыбзыӷқәа рыла дааиԥхьашьшьаауа. – Аты аџьамшь анаиу, алагьы иаҳәон ҳәа, уажәшьҭа сыԥсы шҭоу шәхылҵ дызбагәышьар, нас сыԥсыргьы – ԥсы сыхьӡхомызт».
Ус ишыҟаз, аҭаца лыбаҩ аахьанҭхан, ахшараиура лҽазылкит. Агәылаҳәсақәа еизеит, ахацәқәагьы насҭхашәа агәарԥ иахьҭалаз иааҭгылан, иԥшуп. Аҭаца ахшараиура лцәыуадаҩхан, ҭакәажәык атәы здыруаз даарган, илулакгьы деиллыргеит. Асаби ибжьы ҵармахәӡа ажәҩан агәы лкылнаҵәеит. «Дҵеиумашь» ҳәа ишыԥшуаз, лхахәы ҟаԥшьӡа, ашәаӡа далхыушәа, лыбжьы ӡыхьушәа ӡӷаб хәыҷык Анцәа дриҭеит. Лиира збаз, ишанхеит, дынцәахшоуп, рҳәеит. Анцәа рыцҳа данылба, дааилахьҭшьит азныказ (ани аҭакәажә илалҳәеит лҭаца уаҳа уаҩ дшылмоуаз, ахшараиураан лыҩныҵаҟа шыуашәшәырхаз), «Ӡызлан мыжда лхы ҳхалыршҭуам ҳәа даҿуп, ҳахәҷы лцәаҩа лхаҵаны ҳгәарԥ дҭалҵеит, аха абзиара иатәхар, иудыруеи?» ҳәа лгәы иааҭылҳәааит, аха нас, – Иа, Анцәа дуӡӡа, бара бшаны бҳазҭаз илԥха-игәаԥха быманы, шәҩык аҷкәынцәа брыԥсаны, ҳгәараҭа была имыӡуа, еизҳауа, аразҟ бзиа бақәшәо, ацәгьа-мыцәгьа бҟәырхны, Анцәа иҟаиҵааит! – ҳәа дныҳәеит.
– Амин! – рҳәеит зегьы.
Ус иагьыҟалеит.
Абар, уажәшьҭа жәабаҟа шықәса лхыҵхьеит ахәыҷы, иҷыгәӡа
инхоит-инҵуеит хьаа ҳәа ак рымам, ҵеидаҟара акәымзар. Издыруада сыҷкәын еиҵба ҵеик дихылшәар, лҳәан (аиҳабы усгьы уаҳа уаҩ диоуам) аԥҳәыс дизаалгеит. Ашықәсқәа ықәлан ицоит, арахь дара хаҵеи-ԥҳәыси рыхқәа кьеҩ-кьеҩӡа еидтәалоуп, аӡәгьы дырхылҵуам; анхаразы ирыуҭозеи – инхеит-инҵеит, аха уи зегь хаарадахеит. Ус иагьеидажәлеит хәыҷ-бжьык рмаҳаӡакәа, рышьҭа анымҵаӡакәа. Ԥшак ласыр, шьаҟа змам рынхарақәеи дареи нықәнагоит, аԥсҭазаара иазынхои? Асаба…
Ан рыцҳа «аҵәҩаншьап усгьы дысқәашьым, сыззыԥшузеи» лҳәан, ҽнак зны лылацәақәа неиқәылԥсан, уаҳа иаалмыртит. Ран лдунеи анылыԥсах, аишьцәагьы ааицәажәан, хазы-хазы инхарц рыӡбеит; аиҵбы аҩны дазынхауа, аиҳабы ҽаџьара дцо ҳәа.
Ус, ицара мышқәак шагыз, ргәылара џьара чарак ахьыруаз, маҵура ҳәа еилазаарын, уахь ицеит. Иахьнеиз зегь омашәа дбаны деибадырбоит ахәаџьа иҷкәын аиҳабы иԥҳа – деилҟьеилӷәыцәӡа, дыҵәрышкәаӡа, илуа-илҳәо лдыруеит, дышьқьыруа аҳәсақәа амаҵ ахьыруа дрывагьежьуеит, ирыцылуеит. Аха уи акәым ауаа хызхуа – лхахәы ҟаԥшьӡа, уазааигәахар, уабылрашәа имцаԥшьха иԥаны илықәуп, ашәаӡеиԥш лцәеижь пашәӡа – иҟәымшәышәӡа, лӡара па хәыҷы ԥраҳәала иҿахҵәоушәа убоит. «Анцәа биныҳәааит, дад!» ҳәа ажәлар ду леихырхәоит; ауаҩ илаԥш дазааиуан цәгьашәа. «Анцәа иныс, ари ахәыҷы доуҳала дызшоу» ҳәа илыхцәажәон. Ишыҟалах сеидру, убри ачараҿы днанагеит зашьцәа зыԥсы иазҭаз аџьныш-ԥҳәыс, шьҭа лҭакәажәрахьгьы днагәагәо дҟалахьан. «Убриаҟара шәзеигәырӷьан еибашәырбо дысшәырбеишь» лҳәан, ахәыҷы даныналыхәаԥш – лыгьангьашра дырҩегьых лгәаҵаҟны инҭиааит. Ахәыҷы цәгьарак лзылуыр лҭаххеит. Наҟтәирахь аҩны иаҿакыз амаҵурҭахь дныҩналан, ахш аалырԥхан, агәылацәа хәыҷқәа зегьы дынрыԥхьеит: – Шәааи, хшык шәсыржәуеит иԥхаӡа, хаа-мыхаак адкыланы, – лҳәан, аишәа инадыртәаланы, рыҵәцақәа хшла ирҭәны, раԥхьа инықәлыргылеит.
Егьи аӡӷаб хәҷы лыхш аҵармақь лалҭан, иааилырхны, – Бааи, сыԥшӡа, сара схала ибсыржәуеит, – ҳәа налаҳәаны, лԥышә иаақәкны, иҭалҭәоит ҳәа далагеит.
Аӡӷаб дыхәҷымзи егьа умҳәан, аха лыхш егьырҭ ртәқәа ишеиԥшымызгьы лбеит, лхы налырҳәы-аарҳәуа изжәуам ҳәа далагеит, ани аџьныш, – Иаабымжәыкәа џьаргьы бсышьҭуам! – ҳәа лыҽлырцәгьаӡан, ахәыҷы длыршәеит, изыжәгәышьап сагаргьы ҳәа лқьышә иаадылкылонеиԥш, лан длышьҭазааран, данааҩнашыла, иҟаз анылба, – Иҟабҵахьоу бзымхакәан, дырҩегьых быгьангьашра ҭбырыҩруама? – ҳәа длацәҳан, лхәыҷы лнапы данкны ддәылылгеит.
– Сшьацҳәа бышԥаҿамшәари! – ҳәа дҟәындшәындуа даанхеит аџьныш.
Аха даагылома, илбаз лыла ашьа хнамҵеи. «Ишԥыкәу сара аӡәыр сымазар зегь ырӡны, дара Анцәеишиҳәара рӡаҳкәажә дырҩыҵракны изыҟазаара! Аныха иасҭоит» ҳәа лыӡбеит. Лыуацәа ианралҳәа, – Бара мыжда, шьҭа баагыл, бҳәатәқәа зуыз башьцәагьы быԥсы инаҭан блатәеит, ацәгьара шыхынҳәуа бзымдырӡои, ҳаззегь ҳақәыбхуама?! – ҳәа рҳәеит, аха егьа руындазгьы, илмыхәеит.
Дцаны дшәиит: илҳәаз зегь сеидроу, аха «сара сашьа ҳәа исыԥхьаӡоз, саҳәшьа дшишьыз еиԥшҵәҟьа рӡызлангьы лахьынҵас илоуааит, уи аныҟало аҽнынӡа Анцәа симшьаат сара!» ҳәа ишылҳәаз ашаҳаҭцәа рыла ахәаџьа иҷкәын иаҳаит. Аха аҭакәажә дландаҭлозма, иҟаиҵоз,
ак-заҵәык иԥсаҭыҩра, ихьҟәыршәа хәыҷы лааӡареи лыхьчареи роуп ихы иадиҵаз.
Аамҭа ԥыҭк ҵит арҭ хазынхара ҽаџьара ицеижьҭеи. Иԥҳа лгылашьа деигәырӷьо аб игәы дҭахәыцуан: «Сабиц, уажәшьҭа такә аамҭа анҵы, Ӡызлан мыжда лқәырԥса шԥамыԥсыҽхари, сара аҵеи дысмоузаргьы. Смаҭацәа шԥаҟамлари, ахаҵарԥыс ибжьы шԥамаҳари ҳаб идгьыл, ижәла хазызаргь, ҳшьабжа иламлари» ҳәа. Аӡӷаб хәыҷы дҭыԥҳахеит, аԥшӡара уеизгьы илыгмызт. Аха лдоуҳа ӷәӷәан, агәырҵҟәыл бзиаӡа лыман, лбаҩхатәра ганрацәала иҭбаан, аха еиҳа илзааигәаны илыԥхьаӡоз лхаҭагьы – ашәаҳәаракәын. Адоуҳа ацәырҵра ԥшӡақәа ирымҭан, Анцәа илаҭәеишьаз абжьы хаа, уамашәа угәарахәыцқәа еимнадон. «Ашәаҳәара сҽазыскуеит ашкол саналгалак» ҳәа илыӡбыз, лаб игәамԥхазаргьы – мап лцәимкызт, адирижиортә факультет далгеит. Уи аамышьҭахь, лгәазыҳәан, анемец бызшәа афакультет дҭалеит. Далгон еиԥш, лыԥсҭазаарамҩа днанылбаалеит лразҟы. Аԥсҭазаараҿ иуеилаҳауа, ма узеилаҳауа ауаа рацәаҩны иуԥылоит, аха зны-заҵәык ауп, аӡәы-заҵәык изоуп угәы аҭра иҭҟьаны ухдырра иаԥыҩланы, ушьҭкәыцәаа ажәҩан уаналанаҵо. Убысҟан, уахьымхәратә аҟаҵара зду Иара иоуп, уиқәгәыӷратә дубароуп, Анцәагьы иԥшьоу убзиабара дақныҳәароуп. Иара ҳәа ицәырҵыз – ак игуп узымҳәо, дкахәхәа, дыԥшӡаӡа. Ахьшьыцбеиԥш дҵарӡа, дҟәыӷаӡа дыҟан, иԥсгьы налылаӡҭ ицеит, ларгьы лгәы изцеит. Аха ак заҵәык ыҟан зхыԥара уадаҩу, уныззыгәҭамсуа, иумбарц злымшо – даԥсыуамызт иара, рдингьы хазын: лара – дыԥсылманын, иара – дқьырсианын, рыбызшәагьы хазын, рҵасқәагь хазын. Рҭаацәарақәагьы намысла еиԥшымызт, ажәакала. Лара – Аԥсынтәыла меигӡарах изҿалашо аԥсуа ҭыԥҳа цқьа, иара – Қырҭтәыла ахаҿра зҿықәыҳәҳәо арԥыс харзаман. Арҭ еицәтәымыз ҩ-гәык, ҩ-ԥсҭазаарак, ҩ-бызшәак, ҩ-динк реиқәшәара Анцәа дақәшаҳаҭхеит, аха…
Арԥызбеи аԥҳәызбеи еизыразны еибагарцаз анырыӡба аҽны (лара лҭаацәа ирымуыр ҳәа дшәан егьралымҳәеит) аҭацаагацәа ааин, рҭаца дааираны ахьеибырҳәаз инагылан, илзыԥшуеит. Ларгьы дырзыԥшымзи, иааизшәа анылба (лаб иҟамзаарагь иақәшәеит), «уажәыҵәҟьа гәылара снеины сааиуеит» ҳәа лан иналаҳәаны, ашьабсҭеиԥш аҩны дныҩнҟьан, лгацәа рахь лҿыналхеит. Ус акәхеит, лыԥсҭазаара даԥшәымахан лхы лыԥхьаӡеит, агәырӷьареи ашәареи лныруан, аха абзиабара зегь лханаршҭуан.
Аҭаца дрыман, рҵас ишаҳәоз ала гәырӷьаҿҳәаша ҟаҵаны, иаб игәараҭа инҭалеит. Уа иахьнеиз агәыла-азла еизаны ирзыԥшын. «Ҳҭаца дааргеит» рҳәан, аҿарацәа зегьы аалыдибаҳәалан, лхы касы
шкәакәак нақәыршәны, аҳәақәа днарыбжьырган, аҟәара-ҟәараҳәа ихысуа, икәаша-кәашо, ашҭа дынҭагалан, аҩны шыҟаз рҿынархеит дџьашьо, илеигәырӷьо. Уи аамҭазы, дықәҿаҳәан дахьрымаз Анцәа идырп, ланхәа асоф даақәгылан, аԥсра ахьыҟалаз еиԥш аҳәҳәара, аҽшьра дналагеит: – Иааугаз дызусҭада, аԥсуа рҭыԥҳа дышԥааугоз, ҳәак ааугар еиҳа иузеиӷьын, ҳгәашә ныҵарҟәаша ишԥаурки! – ҳәа.
Ари збаз, изаҳаз зегьы ирзымбатәбарахеит, ирцәымыӷхеит иан лхымҩаԥгашьа. Лара лыҽкыдылҟьоит, амзаатә лзааны, дбалыбаҭуа аиқәҵәашара даҿуп, лыбызшәала дмырмыруа.
Аҭаца рыцҳа иҟалаз лзымдырит, ашҭа агәҭа дадырсызшәа даангылт, ирҳәо лаҳауам, ланхәа лхы зыхлырҟьо лыздырам. Илыцқәаз лыгәшәымшә аарҳәан, дрыман аҩны аҩныҵаҟа дааҩнаргалеит.
Анхәа еиҳагьы дҿаҳәатәха даақәгылт, – Лара даажәгазар, сара сдәылҵоит! – ҳәа далагеит, даапкны дрылоуп.
Аҭацахәыҷы, – Иҟалазеи? – ҳәа данразҵаа, – Бахьаԥсыуоу лҭахым, – рҳәит. – Ус акәзар, аагылашьас исымоузеи, саазгаз даажәга, – лҳәан, дааит иара, ихы иқәмаҷны, иҟалаз ԥхашьаны.
– Ҭакәажәык ак лҳәеит ҳәа хьаас избымоузеи, сара соуп бҭахны баазгаз, исҳәо аҿы быҟами?! – иҳәеит.
– Уажәшьҭа слымҳа иаҳаз аамышьҭахь хьыла сылкәабаргьы, уан сгәы шлыцәцаз аҭыԥахь исзаагом, ара ҳзеицынхом, сга сышьҭахьҟа, саб уажәшьҭа дсышьҭалахьеит, ара дааины иакәым илымҳа иҭасыр – егьҳазмырҽеит, ҳаишьуеит.
– Ус анакәха ҳцап, сахьцалак бсыццома? – иҳәан, – Аиеи, – лҳәеит.
Иҭаацәа, – Бзиала! – ҳәа нараҳәаны, – Шәыҷкәын дыԥсит ҳәа ишәыԥхьаӡа! – иҳәан, иԥҳәыс даашьҭыхны Урыстәыланҟа дцеит.
Аӡӷаб лаб «уԥҳа хаҵа дцеит» ҳәа аниарҳәа, апҟаҩҳәа дылҽыжәлан, днаҵааҵаауа дышлышьҭаз, дара ахьынхоз дазааигәахан, – Абра ҭацаагара абаҟоу-егьиу? – ҳәа дҵааит.
– Ҭацаагара абаҟахыу – аӡӷаб ссир даарган, аха иҭаацәа дахьаԥсуаз ргәамԥхауа ианалага, лхаҵа даашьҭихын, дынхыҩрылан дцеит, – рҳәит, – ицеижьҭеигьы сааҭқәак роуп иҵуа.
Уажәшьҭа иҟаиҵозеи? Игәы кылжәан дыԥсуеит, ихәыҷ рыцҳа дзықәшәақәаз гәниган «абхәараа» ҳәа иҟаз ргәарԥ дынҭалан, дынрыжәлан, иҟалаз рзымдыруа, инап иааҵашәаз зегьы дынрылагьежьын, ирыхәҭаз ҳәаны, иҟаҵаны, – Зны заҵәык сыԥҳа лхабарк аасаҳар, нас дырҩегьых цқьа схы шәсырдырып! – иҳәан, агәарԥ дыҩҭҟьеит, иҽашьхәа инахьԥшит ауп – ахаҵа-гәылшьаԥ иҿагылара уаҩы изымгәаӷьт.
Дара злацаз амҩа днанылеит сызрыхьӡозар ҳәа. Дышлеиуаз, – Отец, узышьҭоу здыруеит, урҟәаҵ, бзиа еибабаны еибагеит, урышьҭамлан, рыԥсҭазаара иахьоумырхәын! – ҳәа «имаҳә» иҩызак дааидгылеит.
– Уара узусҭада? – ҳәа даниазҵаа, – Абригь-абригь соуп, абра сынхоит. Арҭ шьҭа узрыхьӡом, адәыӷба иҭалан ицахьеит, – иҳәеит, – иахьаангыло аилкаа дара иҳарҭоит, умшәан, – иҳәан, игәы иҟажагәышьеит.
«Анцәа ус илықәиҵазар, ҳара ҳҳәатәы иалшауазеи, дахьыҟазаалак Анцәа дихьчааит, ҳәоуп изгәык иҭиҳәаауа, егьи – дсымазар, ахаан иҟасымҵацыз ҟасҵарын, сҟамчы дасыргарын» аҳәоит. Игәы хыҭ-хыҭуа, лхабарк соундаз ҳәа дшыԥшыз, мчыбжьык ааҵуаны, асалам шәҟәы изааит иԥҳа лыҟнытә. Аԥхьара данаалага, илаӷырӡқәа аахаҟәҟәалан, рыҭра инҭыҵәраан, иӡамҩақәа наҟ-ааҟ амҩахәасҭақәа налырдеит. Лара илыҩуан: «Саб, саҭаумҵан акгьы ахьуасымҳәаз. Схатәы мҩа санылеит ҿымҭ, издыруеит гәыбӷан сшуҭо, аха уеизгьы сышрыцҳаушьо. Иубоит, раԥхьаӡатәи умида сымамкәа еихызгаз сшьаҿақәа шыхьанҭахаз, аха Аллаҳ инапы ҳануп. Бзиарак ҳақәиршәозар аабап. Саҭаумҵан, саб. Сангьы саҭамыз ҳәа сызлаҳә. Шәара ишәеиӷьысшьоз сиццеит, аха сыԥсы шәа ишәзынхеит. Шәысцәымшәан. Сара сҷыгәӡа сыҟоуп. Хьаас сҟашәымҵан!»
Аамҭа ԥыҭк инаскьонеиԥш, ари «амаҳә» иаб ҽнак дара ахьыҟаз днеит, «аҩныҟа изгоит» ҳәа. Иԥа даалакҩакит, аха «аҭаца», – Сцом! – анылҳәа, иҟаиҵоз.
– Дааныжьны сабацо?! – иҳәан, имуит иаргьы.
Лара лыбаҩлтәымызт, мызқәак лыгын. Абхәа аҩны длеины, – Ишыҟоу абас-абасоуп, аха аҩныҟа исзаамгеит, ргәы цәыбҟьеит, иҟабымҵеи? – ҳәа иԥҳәыс ианлеиҳәа, – Ҳаҷкәын-заҵә дырӡны ҳара ара ҳашԥатәазаауа, ақәашьдақәа! – лҳәан, ан лгәы лҽалырго далаган, дычмазаҩхеит, аԥсра лҽазылкит. – Сыԥсы шҭоу сыҷкәыни сҭацеи арахь исзаажәга, – ҳәа дҳәо далагеит.
Иҟаз-ишыҟаз зегь аҷкәын изырыцҳаит. Уажәшьҭа дымцар ҟаломызт, иагьа длызгәаазаргь, иан лакәымзи.
– Баала сахьцо ҳаиццоит, сара уахь сцар, иҟалаша сеидру, лассы сзымааргьы ҟалоит, ара бхала бышԥансыжьуа ус бшыҟоу, – ҳәа иԥҳәыс дықәыргьежьуа дикит.
Лара, аамҭала ус ишыҟалоз лзеилымкаауа дыҟамызт, дҟәыӷамзи. Аха абасҵәҟьа ианаамҭам иҟалап ҳәа деигәыӷуамызт. Илдыруан, дахьцо дицымцар, рыԥсҭазаара мҩақәа шеицәыхьҟьоз, ишеицәыӡуаз, илдыруан лгәы илзалымхуа бзиа илбоз ауаҩы уинахыс ибашьа шлымамыз, аха, дихьымҵәыуеит, доулыжьит, дфырԥҳәысымзи гәыла.
– Схы збоит, умшәан, ианамуа аҽынгьы, сызлыҵыз сҭаацәа скарыжьрым, – лҳәеит. – Сахьуцымцо угәы шунархьо збоит, уи агәыхь зыхьҟьогьы еилыскаауеит, тәымжәлак схықәлысуа изуам, – лҳәеит.
Абасала, иааҿахырыжәжәаз ашәҭқәа ирҩызаха, бзиала ҳәа неибыҳәан еиԥырҵит хаҵеи ԥҳәыси.
Аӡӷаб лаб «имаҳә» арахь дааит ҳәа шааиаҳазҵәҟьа, днықәлан дцеит дахьыҟаз. Уаҳа жәа еилкаак имыруӡакәа ихы дзамыхәо дижыҟит.
– Исымыуки, сыԥҳәыс сара дысҭахуп, дкасмыжьит. Сан дыԥсуеит ҳәоуп сшааз, бзиа дызбоит сыԥҳәыс, – аниҳәа, – Бзиа дубозар, ларгьы улбозар, уааигәа дҟаларатәы зыҟаумҵеи, шәыуа дарбан ихаҵахаз? – иҳәеит.
Иԥҳа «лфырԥҳәызбарагьы» имдыруази, амаҳә иҳәатәы дацымныҟәазар, иаҵкьыс дышиааиз агәҩара иоут.
– Ус зуҳәои, отец, иираны иҟоу иаҳаҭыр ба, сшьа илоуп, дзауагьы сыԥҳәыс лоуп!
– Сыԥҳа сара аҩныҟа даазгоит, ма дысшьып, ма дызбап, асаби ҳәа узҿу, Анцәа дҳаҭәеишьаны ҳҟалар, сара дсааӡоит. Уара ушьа илазаргьы, сара сыжәла ихысҵоит, сдинла, аԥсуала дсааӡоит. Уԥсы ҭаны адунеи ақәзаара угәы ахымшәацзар, сыԥҳа уаҳа улхьымцәажәан, уҽлумырбан. Иааҟалаз зегь ԥсыуаҵасла ииашамызт, иагьиашам, аха сара исыриашоит уи агха, уара уаҳа сымҩа уанымлан! – иҳәеит аб.
Аӡӷаб аҵеи длоут. Аб длышьҭалан дцан, дааигеит, ишиҳәаз еиԥш иагьыҟаиҵеит, асаби ижәла ихҵаны, икәа дынҭаршәҵәҟьаны диааӡеит. Ари иԥҳа лысаби длыдкылан аҩныҟа ианааи аҽныҵәҟьа, рыуа-рҭахыра ааизибаган, – Ахьымӡӷ ҳбыргеит, ари атәым шьа дааӡаны дзыбҭахузеи, хчык лиҿаџьгәан дышәшьыр, шәааҭынчымхои?! – ҳәа рабеиԥара еиҳабык данаацәажәа, аб асаби дааигәыдирӷәӷәалан, – Стәы иахьа иалацәажәо, саб ииааӡахьаз, инирхахьаз, сара сакәзаргьы иахьаашәҳәалак ишәывагылаз, игәыӷьны ҳәашьас ишәымоузеи, арԥыс дышҳамамыз жәдыруеит, Анцәа данҳаҭәеишьахгьы, уажәшьҭа Анцәа дҳадиааӡаланы дҟалар, «Ӡызлан лқәырԥса аҵыхәа шыԥҵәазгьы иара ииралагьы иауаҳзымдырх, ҳгәараҭа қьаԥҭажәхом аамҭала, Анцәа иџьшьоуп, абааԥсы!» ҳәа дсыдымныҳәалаӡакәан, дышәшьы ҳәа ахьышәҳәо?! Аҵеи иира хьымӡӷ аҵам, иааӡарагьы хьымӡӷым. Атәым шьа ззышәҳәо – дзааӡо ршьоуп иаргьы иоуа, даԥсыуахоит. Иааӡара сара схахьы изгоит, дсыҷкәынуп иахьарнахыс. Сажәа згәы иамыхәо шәыҟазар, шәыуара сара мчыла сашьҭам, сахьыҟоу сыҟоуп, шәа шәтәы
шәа ижәдыр! – ҳәа реиҳәеит.
Ирҳәаз иаацәыԥхашьан, рыхқәа ларҟәны индәылҵт. Арҭ иргәамԥхо
ҳәа иҟоузеи. «Ахәаџьа ишьҭамҭа аакацәар, нас итәы-имаа ҳара ҳхы
иаҳархәоит» ҳәа ргәы иҭырҳәаахьан, аха аҵеи дмарымажо даақәгылар – ргәыӷрақәа башамхози, аиӷрабаақәа. Аб уигьы идыруан азоуп арԥыс, иԥҳа илхылҵыз, ишьа злаз, дзизыразхаз, дзиҭаххаз, дзиааӡаз икәал иланы, даԥсыуаҵәҟьаны, дфырхаҵаны.
Адунеи ақәлахара иара иаҭәашьамызт, ҽнак зны, иаалырҟьан, ихы имхацәгьахан, аб иԥҳа даалыԥхьан, – Абааԥс, Ӡаҳкәажә, сара сыԥсуеит уажәы. Акы заҵәык азы сбыҳәоит, бабду игәараҭа ашә ашәмыркын. Икашәмыжьын. Ахәыҷы шьҭа сицәшәом. Издыруаз зегь иҵеит. Баб дбыкәахшоуп, ҳгәараҭа азгәыбылра иркы, ҳҭоурых ихабмыршҭын, ҵәҩанс ҳзықәгәыӷуа шиакәу иасҳәахьеит, аха игәаларшәала лассы-лассы. Сшәықәгәыӷуеит, сгәы ҭынчны сыԥсуеит», – иҳәан, ҩынтә-хынтә даақәыԥснычҳан, дыԥсит.
Уи акәхеит, егьа рыцҳареи, гәырҩеи, хьааи згымыз, аҵыхәтәан иааҭгәырӷьааз агәы хыҭ-хыҭ, агәеицҳафыр, шьҭа иааԥсазаарын, иаангылт. Шәҩык ахьыбҿар рылша злаз и-Ӡаҳкәажә, хаҵак соуп зҳәо илымшоз лхы иалыршаны, «усыцхраа» ҳәа уаҩы дидымгылаӡакәа, акәымыркьаз еиԥшҵәҟьа лаб иқә-иҵас дадгылан, длырҽеит. Рнапы дықәыргылан мацара, машьынак днықәҵуа-даақәҵуа акәымкәан, ииааӡахьаз, дызҵаргәаз, дзыцхыраауаз ауааԥсыра рацәа инышәнап аҟнынӡа дганы иаби иани рганаҿы анышә днамардеит. Иара дыԥсит, уи зегь ргәы иалсит, аха дыздыруаз зегь ргәалашәараҟны ирзынхеит ҵҩа змаӡамыз иажәа ҟәышқәеи иагьа гәала умазаргьы иухазыршҭуа илафҳәарақәеи, иахьа уажәраанӡагьы иргәаларшәаны, даарыцҳаршьоит ихаанугьы ихаанымгьы, аԥсаҭа шкәакәа.
Арԥыс иабду идоуҳала ашьха даҟаран. Амреиԥш длаша-лашо, иаԥсуарамца амшын зегь еизыркәкәаны инақәуырҽҽаргьы игәаҵа иҭымцәаауа ҵеи шьахәны идгьыл дазгылт. Уи ашәарҭа ианҭагылазгьы, шьала еиуаз, аха гәыла ицәтәымыз ахәымгақәа хацәынмырха дреибашьит, ижәлар аиааира рзааигеит егьырҭ аԥсуаа аӡәырҩы реиԥш.
Аибашьра иацәхьамҵуа, абџьар шьҭыхны зыԥсадгьыл зыхьчо, зыхгьы ақәызҵо, хымԥада дфырхаҵоуп, ижәлар ргәаҟны наунагӡа дынхоит. Аха, аибашьра ашақыҩра далахәны, аӷа ихы хәанга дамхәынгакәа зҽацәызыхьчаз – дфырхаҵоуп ҩбангьы…
Аибашьра анеилга, арԥыс иҵара ацҵараз Урыстәыланҟа дцеит. Ӡаҳкәажә лакәзар, лаб иашьа дахьықәҵыз, ашә ахьеиркыз лабду ихәышҭаара аиаҭымра, аиаӡаара лгәы иазышьҭнамхызт, дазнеит ҿыцынхаҩны. Еиҿылкааит, иҭлырҷҷааит, анхамҩа иаԥыз зегь лыллыршеит, арахә-ашәахә анылҵеит, дфырԥҳәысымзи. Ари аҭаацәара ас иахьеиҿкааз згәы ахәа ҭыппуазгьы рацәаҩын рабиԥараҟынгьы. Џьара лымариак шԥаҳамбари ҳәа ршьацҳәа еиқәаҵәақәа еиқәдыршәон, аха
рхаҭақәа лаҿашәон. Лара Анцәа дихьчагәышьон, игәы дахьақәшәоз азы акәхап. Иахьа аашар-хәлаанӡа крыурада акагь ззымдыруаз аԥҳәыс, лыҷкәын зны-заҵәык арахь дааины дынлырхар, ҵеи рацәала ииаӡааз рцынхәрас ҳәа ашҭа ҭҭәаарц лгәы азыҳәон. Ишылҭахыз еиԥш иҟалоит, аха лара илбауам, қәашьда.
Ҽнак зны, «иагьа шьацҳәа ҳаргыларгьы, илԥырхагахом, дрыцәцоит; ҳарҭ наџьнатә ара инхауа иаҳзеиҿымкааз, лара абӷьааҳәа иҟалҵеит, ҳаиҳа дынхеит, ахьымӡӷ ҳлыргоит, дысшьып, нас лыҷкәын арахь усгьы изиҭахузеи, ҭаацәала ҳарҭ иҳазхоит» ҳәа игәыҳарам илҭиҳәаазаарын, ацгәажәеиԥш иҽӡаны, лышьҭахьҟала (лыла ахԥшы-лара изыгәаӷьуамызт) ҩынтә даалеихсын, знык дхысыр, дамгар ҳәа дшәеит, абна иҽаҭан дыбналеит лашьак. Изаҳаз зегь иџьаршьеит, ома руит, ирцәымыӷхеит иҟалаз. Ақыҭа ақәыӡбеит ари: «Ҿааҳәыра имоуааит, ҳқыҭаҿ амаҳагьареи аиҭамаҳагьареи зуыз!» – рҳәит. Адгьыл ыҵжаан дхәыҵалазу сеидру, ишьҭақәаз иаразнакгьы дырзымԥшааит, акыр аамҭа ишьҭашәарыцеит, аҵыхәтәан иқәнага дақәдыршәеит.
Ӡаҳкәажә рыцҳа иақәнагаз аҵас ала дирҽеит лыҷкәын. Ҳалал анлиҭозгьы, лхы днагәӡны ак леиҳәеит аӡәы имырҳаӡакәан. Игәҭакы акәхарын. Аԥсуа хаҵа игәы иҭаҵәҟоу аахтны ажәлар ирылиҵаӡом. Иажәа ираӡоит…
Аҭакәажә-гьангьашгьы дагьԥсымкәа, дагьбзамкәа адунеи иқәхан иҟаз жәлар зегьы иақәырҵара рзымдыруа изыхцәажәоз аус ллымҳа ианынҭас, – Унан, убыржәоуп саҳәшьа лшьа анухаз! – ҳәа дгәырӷьацәан дааизҟәаҿын, дагьԥсит Ӡаҳкәажә адгьыл данамардоз аҽны.
Аллаҳ сикәахшахааит, адунеи акалашәа ишами! Иааҟалақәаз зегьы залиршазеи, уаҳа мчы имаӡамзи уҳәаргьы ҟамлои, аха адунеи дуӡӡа аԥызҵаз, уи иақәнагахашагьы иара иакәхоит издыруа, уаҩы дзаҿагылом!
Ӡаҳкәажә лан рыцҳагьы, лыԥҳа-заҵә ӷбас дызхәаԥшуаз, лыԥсышьа аагәнылган, уаҳа уи амықәшәатә лхы лзамымхӡакәа, шықәсык ашьҭахь дыԥсгәышьеит. Ҳаӷоу дызқәымшәароуп ас еиԥш иҟоу аҭагылазаашьа – уаӡәк адгьыл длаҭаны, ажәҩан аҵаԥшра. Уи гәырҩа хьанҭацәоуп. Иақәымшәац издыруам, Анцәа ишәимырбааит уи аҩыза!
Ашықәсқәа нықәлан ицоит. Арԥысгьы ԥыҭраамҭак аӡә лаагара игәы изақәымкуа дшыҟаз, аҵыхәтәан ԥҳәыс дааигеит. Хә-ҩык ахшара, ҳхахь иҟоу илԥха змазааша, иоуит. Иҷкәын аиҵба дганы ахәаџьа-ҳақьым иҭыԥаҿы, дзааӡаз рыбаҩ ахьамадаз адгьылаҿ дынирхеит. Жәҩангәашәԥхьарахеит!
Ари зегь зхысҳәааз – абиԥара иагьа Ӡызлан лқәырԥса рнырзаргьы, даргьы рҽаҵадмырхеит. Ргәараҭа қәырԥсала ақьанҭажәра зқәыз, иаҵагылеит, икармыжьит, аԥсы ҭарҵеит.
Абас игызмалуп аԥсҭазаара, Анцәа сикәхшахааит, иааҟамло егьыҟам… Аха уақәшәашьагь – хаҵахароуп!
Абри иаԥхьаз уарбанзаалак, ахәаџьа-ҳақьым ҿыц диины, ихеигаз зегь хынтә еиҭеихигаанӡа Анцәа уимшьаат, адунеи уақәлахаат!
Аҭаацәара срыланагалеит сара саныҷкәыназ. Аҳәаа рҿы дган дсыртәеит, Аҳәаа саҳәшьаԥацәа ракәын. Ацә сҭахын, Кәаӷәиа Кәҷыҷ имоуп ҳәа саҳаит. Ауаа сыман сцан, силаӡеит ҩынҩажәа ԥуҭ аԥш ҳәа. Апату ду ҳақәиҵет, ачеиџьыка цәыригеит. Ҳцо ҳаналага, – Кәҷыҷ Кәаӷәиа, сумжьаат абааԥсы, ахьмыӡӷ сумырган, уашьҭан ҩымш шыбжьо саар, егьсмоур? – сҳәеит.
– Баба, сара Кәаӷәиа Кәҷыҷ соуп, аҟьы сфаӡом, – иҳәеит. Исыцызгьы ианиарҳәа:
– Ҳаи, абааԥс, сԥышәшәома шәанаџьалбеит, сузымдыруеи?! – Кәаӷәиа Кәҷыҷ соуп! – иҳәеит.
Ачара анааигәаха, аҷкәынцәа сышьҭит, аха ацә рымаӡамкәа иааит. – Иҟалеи? – анысҳәа, «Исҭихьеит ҳәа ҳаиҳәеит», – рҳәеит. Иҟасҵооз, ацә сашьҭалан исыԥшааит ҩажәижәаба ԥуҭ аԥш ҳәа.
Сыԥхамшьаӡеит, ачара зуит.
Ус ҳшыҟаз, хаҵак иԥсхәы руан Тамшь. Абра ҳаиқәшәан Кәҷыҷи сареи, хар змамыз ауаа ааидгалан: – Шәысзыӡырҩы, баба, абри ауаҩи сареи иҳабжьо шәасҳәот, ихәарҭам сҳәозар, аҟамчы схышәҟьа, – сҳәеит.
– Уи еиԥш уара ишԥоуҳәо, – рҳәеит.
– Кәҷыҷ, баба, ацә уа уҿы иаасхәама ҩынҩажәа ԥуҭ аԥш аҿазы ҳәа? – ҳәа сиазҵааит.
– Аиеи! – иҳәеит ишраҳауаз.
– Сумжьаат ҳәа анысҳәа, «Аҟьы сфом сара, Кәаӷәиа Кәҷыҷ соуп» ҳәа уҳәама? – ҳәа иасҳәеит.
– Аиеи, – иҳәеит.
– Нас, ииҳәеи шәаннеи? – рҳәеит иҳадгылаз.
– Ацә иҭихьан ауаа анизынасышьҭ, уажәшьҭа аҟьы ифоу, имфоу
иара шәизҵаа, – сҳәеит.
– Изаҟарои аҟьы иуфо? – рҳәеит шьоукы.
– Ифала, ифала, ҳалалс иуоуааит! – рҳәеит ҽа шьоукы.
Бжьаниа Шҳангьери акры зхыҵуаз уаҩын, Аԥсны ахьынӡанаӡааӡоз иара иаҟара ашықәс нызҵыз уаҩ дыҟаӡам. Ажәабжьқәа идыруан, «снаизҵаап, иаргьы дызбап» сҳәан, сиҭааит ҽнак. Сахьлеиз ашҭаҟны ара дуқәа ҭагылан, акорреспондентцәа изаан иҟан. Ара шиҟәыбоз реиҳәеит, аха ихарымҵо иалагеит. Ара ҟәыбан дҩалбаан, ирыԥхь нкыдиргылон, даргь неит, саргьы снеит.
Арҭ аус шрымаз анызба, сара ажәа иаҳәара саҟәыҵын, «сыццакуеит» сҳәан, сларԥырҵын сцеит. Иааиз изҵааит, ирҭахқәаз еибырҳәеит. Мчыбжьык ашьҭахь сара сеиҭанеит.
– Дад, иаауеит ицот, сгәы ԥырҵәан… абра џьоук ааин, исгәамԥхеит, – иҳәеит Шҳангьери.
– Ҵарауааума, изугәамԥхе, закәызеи? – сҳәеит сара.
– Уара уаныҟаз итәақәаз роуп, Американтәи иааз уаауп рҳәеит. Азҵаарак рысҭан, аҭак рзымҳәеит, нас ирыҩуа закәызеи абарҭ!
– Ируҭааз зҵаарас?
– «Амци аҵабырги шаҟа рыбжьозеи?» ҳәа сразҵаан, ирзымҳәаӡеит. Амци аҵабырги ирыбжьозеи, мацәак ауп. Улымҳа иаҳаз зегь мцуп, зынӡа агәра умган, ула иабаз ауп аҵабырг. Акакан шьамхахьы икаԥсан, ихашәымҵаӡои, «абри ара сара исҟәыбеит» ҳәа расҳәеит. «Иҳазхаҵом!» рҳәеит. «Ихашәымҵозар, уа шәыҟаз» сҳәеит. Хә-каканк аашьҭысхын акака надсыркит. «Иԥышәҽ, дад, абарҭ» сҳәан, аӡәымзар аӡәы изԥымҽит. Ахәкаканкгьы ирысҭаз аарымсхын, схаԥыц ала аҿаҩ-аҿаҩ-аҿаҩҳәа иааԥыҽҽны, еиҭа акака надсыркит, ишәфа, дад» ҳәа расҳәеит.
«Ҵабыргуп, ҵабыргуп!» – рҳәан, рышәҟәқәагьы ирҭахыз ҩанырҵан, ицеит.
Рырахә рыхцаны иргон усҟан, ақәылацәа ана-ара ицәырҟьон.
Аӡәы ус иҳәит (хаҵа ӷәӷәаны иҽыҟаҵан дыҟазаарын иара): – Сара арахә шәа ишәыҭан шәысзышьҭом! – ҳа реиҳәт иҷкәынцәа. – Шәарҭ шәабџьарқәа, шәара – шәҽеиқәыршәаны шәтәаз, шәысзыӡырҩла, – иҳәит. – Сара амардахь сцот, ақәылацәа сықәшәар, шәысҭаххозар, слақәа срыԥхьошәа ҟаҵаны шәара сшәыԥхьот: О, Ларқәын, Қәын, Ҭоура, Базбача, Базбақьа, Халыҟәа, Хажәыҟәа, Есыра, Кадырбажә, шәабажә дыргит, арахь, арахь! Хынтә исҳәоит, ишәаҳауазар, «ыҳ, ыҳ!» ҳа алеиԥш шәаашны шәсышьҭал!
Иара дцеит. Дахҩеиз ақәылацәа иқәшәт, ԥшьҩык изааит.
– Уԥсыр уҭаху, унхар уҭаху? – ҳа иааидгылазаап.
– Сзыԥсои, сабашәԥырхагоу? – ҳа реиҳәт.
– Урахә каҳамцар ҟалом, иуҭахызар, уҳацныҟәа, иуҭахымзар, уазыразны иҳаҭ.
– Сырахә шәгозар саргьы срыдкылан сыжәгы, иаҳагьы еиӷьысшьот, сара аҩны уаҩ дсымаӡым. Амала слақәагьы срыԥхьот, ишәцәымӷымзар, сахцо изгот, ла бзиақәоуп, икажьны сызцом, – иҳәит.
Иазыразхт.
– Уи акәзар ибзиоп, – иҳан, – о, Ларқәын, Қәын, Ҭоура, Базбақьа, Базбача, Халыҟәа, Хажәыҟәа, Есыра, Кадырбажә, арахь, арахь! – ҳа ҿиҭт.
Хынтә ианиҳәа, иҷкәынцәа аан, иааргәыдҵан ақәылацәа ршьит.
Кьетиа Еснаҭ ҳа дыҟан. Аԥаҵа иман, ианиҭаху ак аҩада ишьҭихон, ак алада ишьҭон.
Анкьа, уахынла аԥҳә дырхуан, иҿарҳәон. Еснаҭ игәылакы амхырҭаҿы амца еиқәиҵет, нас аҩны сыфатә аазгот ҳәа дцет. Данца, Еснаҭ наҟтәирахь аус имуози, ани аниба, дааин, акәасҭӷа шахала иааҿаҳәаны, иара амхырҭа далатәет. Ани ихәы иман дааин, крысфот ҳа дсаҿыз, акәасҭӷа ҳәаззо ацара иалагт. «Ари закәызеи?» иҳәан, дҩагылт, днаԥшит-дааԥшит, аха ишибоз амхы иалалан ицет акәасҭӷа. Дҩагылан акәырбан иқәиҵт.
Еснаҭ ари идырот. Ашьтәа анишьоз днеиԥхьет. Итәан акрырфит, акрыржәит.
– Абри иушьыз зызки? – иҳан, иҽыргызмалны дҵааит Еснаҭ.
– Угәалашәо, аџьықәреи анҭаагалоз, амца ахьеиқәыз акәасҭӷа ҳәаззо амхы иалалан ицет, уаҳа исымбаӡит. Убри сацәшәан, акәырбан сықәысҵахьан.
Еснаҭ иҽы длақәтәан ицамҭаз, – Уи узызуз са соуп, ушьтәагь агьама збит, ҭабуп даараӡа, ҳалалс Анцәа исиҭаат? – иҳан, дцет.
Анкьа зны, уажәеиԥш алаахтырақәа аныҟамыз, ԥҳәысеибак дынхон. Ҷкәына гмыгшәа аӡә длыман. Игмыгра ицииз акәын, ан рыцҳа иҟалҵагәышьои, илоуз, Анцәа илиҭаз, ишлылшоз ала длааӡон. Иарԥысқәранӡа даннеи, «издыруада, аӡә дизаазгар, даақәгьежьыргьы ҟамлои» аалгәахәын, лыуа-лҭынха днаразҵаа-ааразҵаауа, иеиԥш зеиԥшыз ӡӷабк дахьыҟаз лхабар аалаҳан, «ҳамԥшӡакәа уи аус иалҵуа
аабароуп,» лҳәан, илҭахқәаз шьоук назылкын, аҭацабараҳәа ианцашаз амш аҽҳәара азԥырҵәеит. «Уаанӡа иаргьы дазааҳгап, шәнаилабжьа-егьи, имаҭәа-иҩыҭәа, иҽы-икәадыр зегь мазеины исымоуп иаб рыцҳа иҭынханы, уа шәсырԥхашьом, ҳус акралҵыргьы саҵахом, аха сызлашәыҳәо – аԥҳәыс лаагара иаҵанакуа ҳәа иааҟоу, сара исызиамҳәо зегьы, ихы иҭажәгалар сҭахуп» ҳәа лашьцәа ааизылкын, иацәажәеит, илабжьеит, дазааргеит уҳәаратәы, ргәы аарҭынчны, ҭацабара мшы аҽазыҟаҵара иалагеит.
Ан рыцҳа лгәы хыҭ-хыҭуа, «Уаа, и-Аллаҳ, сахьыумырхәын, хьымӡӷ сумырган!» ҳәа лгәы лҽалҭеит, цәеихьшь лымам, лыгмыг дзырԥхашьара ак иамхаҳәар, иамхауыр ҳәа дшәаны дыԥсуеит.
Иззыԥшыз амш анааи, лыҷкәын деилаҳәа-деилаца, иҽы мцаԥшь иҵакәаруа, ашҭа данаақәла, «уан рыцҳа, шаҟаҩы умаҟа иавҵаукрызеи, хәҷык агәеилгара умазҭгьы» аалгәахәын, лылаӷырӡқәа ишынкаԥсара рҽырмазеины лыла ихызшәа, аҳәата-ҳәатаҳәа рҿылархан, лӡамҩақәа ааркәабеит. Аҷкәын иҩызцәа ицҵаны, рымҩа днақәныҳәаны, идәықәылҵеит.
Арҭ еицқәаз ԥыҭк инаскьахьан еиԥш, агмыг, – Абаақәа, шәаангыл, «чхәра» сакит! – иҳәан, дылҽыжәԥан, абнара днылалан, еиқәа ааишьихын, ашьац инылаҵаны, иусқәа ааҟаҵаны, дхынҳәын, иеиқәа шишьиҵара ихашҭит, дааҽыжәлан, рҿылархахт.
Ицқәаз ак абаидырбалах, дшеилаҳәац дыҟоу џьыршьоит, амҩа иахықәугьы илабжьара иаҿуп, ҳахьнеиуа ухы шыдурбаша ҳәа.
Ус, иахьақәыркыз ианнеи, аӡӷаб лҭаацәа ргәырҽанымзи, иаарԥылан, ишахәҭаз еиԥш аԥсшәақәа ааибырҳәан, аҩныҟа имҩахыргеит, рхәы-рыԥхь дырмазеихьан усгьы, илеидтәалеит. Аӡӷаб лакәзаргьы, аҷкәын сҽигәасырԥхап ҳәа дкараха дивагьежьуеит. Ҵәыцақәак анааржә-егьи, «ҳаӡӷабгьы ҳаҷкәынгьы еицҳаркәашап» рҳәан, рнапеинҟьара ианаалага, аӡӷаб дшьацәхыртәо даақәлеит, агмыггьы, иижәызгьы хәҷык илсны дыҟамзи, ахьшьыцбара уа даалывагьежьын, ԥсыуала иҟасҵоит ҳәа иҽныназиик, ишьапы аашьҭыхны итроԥымҭазы, иаҳә ҷаԥшьӡа иаахтит. Иара иауибахуа, дықәԥраауеит. Итәақәаз асасцәа ҩагылан, – Ҳаӡӷаб дуамамызт, аха асҵәҟа иҟоу дҳазиҭом, еиуара ҳзеилам, шәахьааз шәца! – ҳәа нараҳәаны, аҭацаагацәа рыгмыг дрыманы илдәылырган, рымҩа инықәырҵеит.
– Унан, ҳашԥаушьи, уеиқәа абаугеи, ахьымӡӷ ҳургеит! – рҳәан, данырк, – Сахьычхәоз илышьҭасҵан, исхашҭит, иҟалеи нас?! – ҳәа дразҵаауеит.
Ишлеиуаз, иара дахымҩахыҵыз ианнеи, иеиқәа хәаԥӡа ашьац илажьуп. Иааишьҭдырхын, еиманы дахьынхоз агәарԥ иааҭалеит.
– Шәаауама, шәан дшәыкәахшоуп, – лҳәан, иан даарԥылеит, аха ишырҳәара рыздыруам. – Нас, иҟашәҵеи? – ҳәа данразҵаа, – Мап лкит, – рҳәит, ишыҟалақәаз шаҟа ирымҳәара.
– Қәашь зқәым сакәзаап, ашәикқәа уаргьы саргьы! – лҳәан, лыҷкәын днаихәаԥшит, иара ҿиҭуам, аччара даҿуп.
Ԥыҭк анҵы, «ари ас дызлаанхагәышьари, саргьы есымша сыҟоума, ҽаӡәы слышьҭалап» ааҟалҵан, ан дахьынаҵаа-ааҵааз, даҽаӡә лыӡбахә лаҳан, уаҳагьы аӡә димыҳәакәа, лхалаҵәҟьа даашьҭалан, лыҷкәын аԥҳәыс дизылҳәан, дагьизаалгеит. Чарашәагьы ак изылугәышьеит, лыҷкәын-заҵә иакәымзи, иагьа умҳәан.
Ауха асасцәа анааимпқәа, лҭаца дахьыҟаз амҳарахьы лыҷкәын дныҩналгалан, – Шәеигымхааит, шьҭа шәеицынха-шәеицынҵа, Анцәа имчала, шәхы патула иныҟәыжәга, – лҳәан, лара луадахь дцеит.
Иара ҿымҭӡакәа, иқаргышха иҟаз ииара ахчы аақәиган, ҵаҟа адашьма илықәыжьны, иуапа хыхь илақәҵаны диан, днаҳәны дыцәеит «ахыр-хыр» ихга. Ари аҭаца илзымбатәбарахан-егьиин – еиҩыргацәоз ак ыҟамызт еилгарала, аха лара ак лаҳақәахьазар акәхарын, иақәылҵара лзымдыруа, длышьҭалан дыцәеит.
Адырҩаҽнгьы ус. Адырхаҽны ианааша, – Ашьхарахь арахә сыманы сцоит, – иҳәан, аҽеиқәыршәара далагеит.
Иан ус акәым-егьиим лҳәеит, аха изаҳауада! Лҭаца дахьыналыхәаԥшуагьы – усымшәа дылбоит, аха дышлазҵаара шылзымдыруазгьы, илулакгьы илгәаӷьит:
– Нан, шәыгәқәа нибархама, былахь еиқәызшәа збоит, умцан ҳәа зиабымҳәои? – ҳәа анлалҳәа – Дыҟазаргьы ишәыруеи, сааигәара дааиуам, ҵаҟа иҽкажьны дыцәоит, лак ааига, ҳәак ааига ҳәа – дааҳәны дсызхьаԥшуам, сара сабраа рахь сцоит, ара сызхатәагәышьазаауеи! – лҳәеит, уаҳа ԥхашьарак ыҟазараҳа ак лзымдыруа ланхәа дналҿаԥшит.
Анхәа илаҳаз лгәамԥхеит, аха шаҟа илылмырдырра, агаӡа игәшәымшә ҳәатәуп, длыцәцарҳәагьы дымшәои. Даагәыдылкылан, – Уи дыбцәыԥхашьоит азоуп ус зыҟаиҵо акәымзар, сара исымдыруеи бзиа бшибо, уажә уаангыл ҳәа иаҳҳәаргьы дықәгьежьуам, иара данцалак аамышьҭахь, имҩаныфа ааҟаҵаны, сара дахьыҟоу бганы уа шәеизынсыжьуеит, сыԥшӡа, – ҳәа даалжьжьеит.
Иара ирахә иаԥхьацаны, длықәлан дцеит. Ашьхараҟны иара иҭыԥ ылхны иман, ирахәгәара еиқәҟаца ихкааны, ихы зныҵеикшазгьы, инапала еибаиркыз ԥацха хәҷык асоура аҿакны изықәгылан. Ахьчацәагьы сасра изҩеилон, иҟазшьа рымбакәа иҟамызт, аха игәы цәгьашәа иразын азы иацәажәалон, ихылаԥшлон, алафгьы илырхлон.
Ҽнак зны, ибзиан дыздыруаз хьчак, «аԥҳәыс дахьааигаз азгьы сааидныҳәалап, дшыҟоугьы аазбап» ҳәа, ашьхараҟны имақәаз акы – ашә, ацха уҳәа иаашьҭыхны, агмыг иахь дымҩахыҵит. Аԥсшәақәа ааибырҳәан-егьиин, исас ихәы ааҟаиҵан, акрыфара ҳәа аишәа иладтәалеит. Ари агмыг, ахьча иааигаз ацха игәы иаахәан, ԥыҭкгьы илеицахьан еиԥш, – Уара, абри ацха шаҟа ихааузеи, излырхуеи? – ҳәа диазҵааит.
Ахьча дааԥышәарччан, – Уоо, уара, ацха злыҵуа шԥоузымдыруеи, аԥҳәыс лоуми излыҵуа! – ҳәа еиҳәеит.
– Ыы, уара, аԥҳәыс излалылухои? – ҳәа даниазҵаа, – Излалылуххои, дааурԥҵыр, ахәхәаҳа иаалылҵоит, – ҳәа еиҳәеит.
Агмыг «уабыржәыҵәҟа аҩныҟа сцаны сыԥҳәыс ацха лылысхыроуп!» иҳәан, иҿылахан, аҩны дааит. Иани аҭацеи даазцаз рзымдырызт, иааиеигәырӷьеит.
– Ибымбои бшыгәхьааигаз иаразнак! – лҳәан, анхәа лҭацагьы лыҷкәынгьы ааизныжьны дындәылҵит.
Иара иԥҳәыс дааигәыҵиҳәҳәан, дырԥҵо, дырԥҵо, ашәытара дарганы ацха лылҵо џьшьа дыширҿыжуаз, – Уаа, ди, шәсыцхраа, сишьуеит! – ҳәа аҭаца лыбжьы заҳаз анхәа амҳара аҩналара лзымгәаӷьуа, ашә ааимԥааны днылагылазар, илбаз – исҳәаз ауп.
– Ух, уаасымсхааит, уара уансоуаз ҟабақк соуыр исыбыргызеи, лахьыцәгьа сара! – лҳәан, арҵәааҳәа днаиҵаҳәҳәан, лыҷкәын ауада ддәылылцан, лҭаца даашьҭыхны, лиарҭаҿы днаган дналыриан, иара дахьцаз збапи ҳәа амаҵуырҭаҿы днеизар, амца дыҽҳәатәоуп ихы кны.
– Иҟауҵаз закәи, шьоук рҭыԥҳа дааганы душьуама, ахҭыԥшша уара?! – ҳәа аниалҳәа, – Мақьҭаҭ «ацха злыҵуа аԥҳәыс лоуп» ҳәа сеиҳәеит, сара сыԥҳәыс ҳәа иаазгаз ацха лылҵӡом, дахьаабгаз дга, илыласху ҳәа акрыбдыруама? – ҳәа лаҭеикит.
– Унан, уан иԥсыша сара, уи акәзаарыма иухьыз, аԥҳәыс лаҟара ацха злыҵуа абаҟоу, аха уи лыгәшәымшә ҳәаноуп ишлылырхуа. Уажәтәиала уахьыҟаз урахә рахь уца, лгәы ааҭынчхар, сара дҩасышьҭоит уахьыҟоу, нас иҟалалакгьы убап, – ҳәа наиаҳәаны, лыҷкәын имҩаныфа ааҟалҵан, ддәықәылҵеит.
Мышқәак анаабжьыс, лҭаца иахәҭаз ала дналылабжьа-аалылабжьан, афатә-ажәтә лыцҵаны, лыҷкәын дахьыҟаз ахь длышьҭит.
Ҽнак, ҩымш, хымш, мчыбжьык, абар, мызк ҵуеит шьҭа, рхабар ҳәа ак лыздыруам. «Ишыҟақәоу збапи» лҳәан, рхәы аашьҭыхны, лҿыҩахан иахьыҟаз дҩеизар, рырахә еилаҟаауа игәарцаӡамкәа рыҭраҟны иҭагылоуп, дара рхабар ҳәа ак ыҟам. Иаалцәымыӷхан азнык
азы, лыбжьы наргауа аԥацха даназааигәаха, рҩыџьагьы кара-уараха, ицәыха-жьыхо иаалԥылеит.
– Унан, шәан дшәыкәахшахааит, шәхабар анысымба, ак шәмыхьзааит сгәахәноуп сзааз! – лҳәан, даареигәырӷьеит.
Нас рхәы нарыҭаны, днарылабжьа-аарылабжьан, аҩныҟа данындәықәлоз, – Анцәа иџьшьоуп, абааԥс, шәеиԥымхааит, аха шәырахәгьы рыцҳауп, абара рыгшәмыжьын, – ҳәа анылҳәа, – Ди, ацха сыԥшааит, арахә зысҭахи уажәшьҭа, – ҳәа леиҳәеит лыҷкәын.
– Уан рыцҳа, ацха узеиӷьуп, аха угәамч агоит ушнеиуа, нас хшык унахәар уҭаххоит. Ахш змоу ҳарахә роуп, иуааӡар – урааӡоит, сыҷкәын! – лҳәан, лшьамхы лыҵԥраауа ан аҩныҟа дхынҳәит.
Шықәсқәак рыла аҿар гылеит уи агәараҭаҟны, анхара-анҵыра ҟалеит.
Ан ҟәыӷа Анцәа длыцхраан лажәымҭа ирԥшӡеит. Аҷкәынгьы агәеилгара аиуа ааихәеит, игәыразра ихәеит.
Саргьы саареигәырӷьан, исаҳаз шәзеиҭасҳәарцаз сааит, Анцәа дшәыхәаат, илԥха-игәаԥха шәымазааит, дадраа!
Ԥҳәысеибак лыҷкәын ԥҳәыс дааигон, ачара руан. (Уахынлоуп усгьы ачара аныруаз.) Ԥҳәыс даазгоз аҷкәын иҽыԥхьакуа иҩызцәа дахьрылагылаз ус дҵааит:
– Уара ԥҳәыс даазгот, аха ишԥаҟасҵо?
Ҷкәынак, лафҳәаҩык дааҵҟьан, – Ҳаи, уанаџьалбеит, ҳқыҭагь ахьмыӡӷ аургон, ухгьы ахьмыӡӷ аургон: аԥҳәыс данааргалак, мчыбжьык, жәамш лааигәа инеиӡом, илылакьысӡом! – иҳәеит.
Ачара руит, еимпит. Ари ԥҳәыс даазгаз аҷкәын длеин уахык, ҩаха, хаха длыцышьҭалт; аӡӷаб днаҳәит, дааҳәит, дҳәыҵәыҳәыҵәит, аха лааигәа днеиуамызт. Ишыҟаз акәымкәан (аҷкәыни аӡӷаби рцәа анеидырҵалак, аус бааԥсхот), аӡӷаб дычмазаҩхо далагоит, дчит, дыԥжәеит, луаталақәа… Арахь дызхәышәтәуа ҳәа аӡәгьы дылбом. Иҟалҵари? (Абри аҷкәын имамида даачмазаҩхан, ашоура лоун дыԥсхьазаарын.) Иан ус иалҳәеит:
– Уанаџьалбеит, ҳзықәшәазеи, сҭаца сызхара исымбацыз илыхьзеи ҳа ҳҟны данааи? Нан, сыҷкәын, улҽыжәлан аԥшцәа урышьҭал, ак уаҳаргьы уздырам!
Иан илдыруеи лҭаца илыхьыз! Лыҷкәын дцеит адырҩауха, даакылсит дмида-гәидаха. Аҭакәажә лылахь еиқәҵа днаиԥылт.
– Сцеижьҭеи бышԥаҟоу? – иҳәеит иԥҳәыс лахь.
– Уцеижьҭеи зынӡа аԥсрахьоуп схы ахькыду. Усгьы са исыхәо ҳәа акгьы ыҟам, аха издыруада џьара каамеҭк умаӡазар, – лҳәеит, аԥенџьыр аҟынтәи илбон – џь-дук гылан абард ақәны, – абра унеины унцәыҵаланы, аџь ашьапы аакны, Анцәа уиашьапк, иудыруеи ак уеиҳәаргьы, џьара разҟык ҳамаӡазар.
Ари аҟьы, дбажәгәаламуа, иҿынеихан, абард ааимыҭхо, ииулакгьы аџь ашьапаҟны днеин Анцәа иашьапкра далагеит. Ари аҭаца лхыза лхы иааҭалырԥан, дыҩны абард авараҟны даатәеит. Лхаҵа аматанеира даналага, – Ушнеилакгьы улақәԥа, уара зыԥсцәа ирыхәаццыз! – ҳәа ҿылҭит Анцәа иҳәазшәа.
Ианылҳәа, дыҩн дааин лиарҭа дцәыҵагәыгәит. Лхаҵа даакылсит: – Банаџьалбеит, ассир саҳаит, Анцәа дцәажәо збеит, – иҳәеит.
– Ииҳәазеи?
– Абас, абас, – иҳәан, иаҳаз леиҳәеит.
– Уоу, уи хәшәыс иамазар, – мцу ҵабыргу сеидру, аха – уи азын сушьуама, уҽеилыхны уааи! – лҳәеит.
Ауаҩы қабадажә «ани» аниба, дақәымҵит. Ашамҭазыҳәан данааԥсаӡа, длалхаҩрын, лышьҭахь дыҩкаҳан, ахәырқьҳәа дыцәеит. Ианааша, ахьышәҭҳәа дҩагылан, лчырақәа зегь андагәышьа, аҩымсаг кны ауадақәа еилырго дшаҿыз лхаҵа дааҿыхеит.
– Ҳаи, банаџьалбеит! – иҳәан, ихыза ааԥхьаиршәҭын, ииарҭа даақәтәеит.
– Абри азын сушьыргьы срыцҳамзи, абри акәзаарын хәшәыс иамаз, сыбзиахеит, – лҳәеит.
– Аа-а аҳауеи, сыԥсырауааз сара агәықәха! Смамида гәаҟгьы ба бчымазшьа лыман, издырыр дысшьуазма! – иҳәеит.
Шьоук ҭацаагарантәи иаауан. Усҟан аҭаца ҽыла дааргон. Ишааиуаз, гәарабжьарак иахьыныбжьалаз, ӡӷабк ус ламхаҳәеит: «Ҳаи, шьыри, абра инхо излымҳак ҿамзаргьы ԥҳәысыс симандаз!» Анхара ду анылба дыхнахит. Ари заҳаз аҭацаҩызцәа руаӡәк «ицымцара дуаҩым!» ҳәа лалҳәеит. Еисеит абарҭ. Дизылҳәеит, дигеит.
Ахьча – дыхьчоуп, уаҳа акгьы издырам. Ԥыҭрак ашьҭахь дизызҳәаз аӡӷаб дааит.
– Бышԥаҟоу анахь-арахь? – ҳәа длазҵааит, иара акгьы ззымдыруаз иакәын.
– Ибықәшәиша дшыҟоу сыҟоуп: даауеит, «ашә еилабҵама?» ҳәа дҵаауеит, «ахш заҟа ҟалазеи?» ҳәа дҵаауеит, уаҳа анахь-арахь ҳәа ак издырам, ома сақәшәеит, ишԥазури? – лҳәеит.
– Аа, банаџьалбеит, уи уаҳа ак злоу иакәӡам, ак еилызкаауа иакәӡам ба бимыцхраауазар! – лҳәеит.
– Сызлаицхраауеи?
– Сыԥсуеит, сыԥсуеит, сыԥсуеит ҳәа ҳәа, иара дӷьаҵәыӷьаҵәуа даналагалак, «ашымҳа амҵан унеины Анцәа уиҳә» ҳәа иаҳә. Са снеины ашымҳа ақәцәан сықәтәот, иҟаиҵаша иасҳәот, – лҳәеит.
Ауха лхаҵа ахьча данаагәарла, иԥҳәыс, – Сысԥсуеит, сыԥсуеит! – ҳәа далагеит.
– Ҟаҳ, банаџьалбеит, сан дыԥсит, саҳәшьа дыԥсит, саб дыԥсит, арҭ зегь сымҵәахьан, уажә баргьы бҽазыбкма? – иҳәан, агәаҟра далагет рыцҳа.
– Кыр усыхәарц уҭахызар, ашымҳа амҵан унеины ҿаҭ, са исыхәаша ҳәа кыр уаҳауазар, ишыҟоуҵаша уқәҵа! – ҳәа иалҳәеит.
Ашымҳа амҵан днеин днышьамхнышгылан, – Аа, Аллаҳҭаала, Анцәа суҳәот, абри илыхәаша кыр соуҳәозар, ишыҟасҵара! – иҳәан, адгьыл данагәӡуаз аамҭаз, хыхьынтә абжы геит, «улақәԥароуп, улақәԥароуп!» ҳәа.
Илахь еиқәышьшьы дааҩналеит аҩны.
– Иуаҳазеи, иуаҳазеи? – ҳәа диазҵааит.
– Улақәԥароуп ҳәа иҳәеит, сышԥалақәԥо? – иҳәеит.
– Ус акәзар, уааи! – лҳәан, днаиацәажәа-ааиацәажәан, илырбеит
иҟаҵатәыз – ахы дықәлырԥшит.
Иҟаиҵеит. Дааины даатәеит илахь еиқәышьшьы.
– Уара уанаџьалбеит, сара сычмазаҩын, сгәаҟуан, сыбзиахеит, уара
улахь еиқәышьшьы утәоуп, иҟалеи?! – лҳәеит.
– Сылахь абеиқәым, ари шыхәшәыз уажәраанӡа издыруазҭгьы, ди
рыцҳа дсымхәышәтәуази, дысшьуазма! – иҳәеит.
Ҭауади аамсҭеи ачара руан, еикәшаны итәан, ажәабжьҳәара иаҿын. Егьырҭ «шьапҟьаҟьараа» иқәгьежьаа амаҵ руан. «Аԥҳәыс хаҵа дызцозеи, ахаҵа ԥҳәыс дзааигозеи?» ҳәа цәажәарҭас иркит. Аӡәы, – Ацәарҭаҩызас ԥҳәыс дааигот, – иҳәеит. Ҽаӡәы, – Ахаҵа имаҭәа-иҩыҭәа лыӡәӡәарц, аԥҳәыс аҩны дабжоуп, – иҳәеит.
Иалухи, еиқәымшәеит абарҭ. Ара ааигәа дцәыҵагылан дырзыӡырҩуан ԥҳәыс даазгаз арԥыс, ирҳәаз змааноу еилыскаароуп ҳәа игәы иҭеикит – избан ауаҩы ԥҳәыс дзааиго?
Ауха иааргаз аӡӷаби ари аҷкәыни амҳараҿы еицышьҭалеит. Иара изқәа леиархан дыцәеит. Убасеиԥш ҭацоуп лара – ацәашьы ыҟамкәа
илашьцаӡа иҟазаргьы, илашон, убриаҩыза ахасиаҭ лыман. Анами Адами ирхылҵыз убри лҩыза дыҟаӡамызт.
Адырҩаухагьы абас лзиуит, адырхаухагьы. Аӡӷаб ажәҩан зегь ыршәшьны даагылеит.
– Ибыхьзеи?
– Аԥсҭазаара уара уҟны акгьы исзаԥсам! – лҳәеит.
– Ибзаԥсамзар ббап, баалеишь, исымақәо бсырбот! – иҳәан, хәык
аҟны дыҩхеигалан, ахәы лбаа ԥсҭаны иҟан, дылҭаирԥшит.
– Абра иҭоуп ауахьад, аԥсаса ашышкамс реиԥш еилаҭыруа, абарҭ
зегь бара ибтәуп, – иҳәеит.
– Абга ҩарылалан, рыӷра ҭҳәаны, рыфҩы ауаҩытәыҩса дықәнамыргыло уларылаԥшаат! – лҳәеит.
Диман иҿынеихан, даҽа хәык дыҩхеигалан, ахәы аҵаҟа каршәра
дуӡӡак дҩықәирԥшит, амшын еиԥш ииаҵәҟаҟараӡа аԥш далаирԥшит. – Абри зегь ба ибтәуп! – ҳәан леиҳәет.
– Амшын хыҵны иҩықәлан, рышьаҭақәа зегь ыҵыжәжәан
иԥеиԥеиуа ишху убаат! – лҳәеит.
Дырҩегь диман даҽа хәык дыҩхеигалан, каршәра дуӡӡак дҩықәирԥшит, чарҭоуп, ача ахышәҭгьы даара ибзиан иҟанаҵахьеит, аҭагаларахь еихахьеит. Уахь дҩалбааиган, ачарҭа дҩалаиргылан, – Абри иббо, зегь ба ибтәуп! – иҳәеит.
– Амца ҩацралан ицәыббылӡа иҩықәыццышәаан иубаат! – лҳәеит. – Бтәеишь ара! – иҳәан, днаиртәеит.
Гьагьарак ача ааирхын, иналыҵаԥсан днаириан, «икаламаҭажә»
ааҭиган, «аусура» далагеит. Лшьапы раҳан ажәҩан иаҵаԥшуа аусура дшаҿыз, ачаҵыс ааин, ача ахышәҭ иқәтәан афара иалагеит.
– Иршәа абааԥс, иршәа, ҳахнарҵәеит! – ҳәа ҿаалҭит.
«Аҳа, абри акәзаап аԥҳәыс хаҵа дызцо!» – иҳәеит гәаныла. Ачаҵысгьы лаԥрын ицеит.
Анкьа дшыҟаз еиԥш иҩны кеикеиуа иааҟалеит.
Мырзаҟан Ачба ҳәа дыҟан. Абри иҷкәын ианиаамҭаз ԥҳәыс дизиҳәеит. Ҵаланџьыха ҳәа иахьашьҭаз Адиан ԥҳак дизиҳәеит. Аҭаацагара азыҳәан ианцауаз, уа бзиак диман Маан Салдаҭ ҳәа, абри диԥхьан дааигет.
– Сыҷкәын аҭаацәара далалоит, аҭацаагацәа сышьҭуеит, еиҳабыс урымоуп уара, уаа-шәҩык аҽцәа ыҟоуп, – ҳәа иеиҳәеит. – Счара абригьабригь аамҭазоуп, еиҵоумырхан! – ҳәа идиҵеит.
– Сара шәҩык сызгом, – иҳәеит Маан Салдаҭ. – Ҩынҩажәижәаҩык сызхот! – иҳәеит.
Ҩынҩажәижәаҩык иман дцет. Иман дахьцаз, уа ацәқәа ршьит, ачара уны даарышьҭуан, ауара-аҭахыра еизыргеит Адианаа. Еизганы ишыҟаз, ани Салдаҭ ус иҭаххеит: «ҳҭаца уанӡагьы ҳнеины даабап дзеиԥшроу-егьиу, диаҭәоу-диаҭәаму ҳбап!» иҳәан, хҩык аҷкәынцәа ииҭахыз иманы аҭаца лахь иҩхалеит. Ӡӷабк даадәылҵын, – Шәабацо? – лҳәан, – Ҳҭаца даабарцы ҳҭахуп, – рҳәеит. – Ибзиоуп, – лҳәан, иныҩналеит.
Ианыҩнала, ашьақар ҟаԥшьы аҭаны ачаи ажәра даҿын асысцәа дықәгыланы, адиван дықәтәаны. Дхьаԥшынгьы дрыхәамԥшит лара, ачаижәра даҿын.
– Бара аԥсуа хаҵа биаҭәам, бҳазгом, – ҳәа лаҳәан идәылҵит.
Иуаажәлар лҽыжәиҵан рҿаархет. Ақыҭа иалҵаанӡа иара иахьидыруаз ҩнаҭак Адианк дынхауан, ӡӷаб бзиак диман, абра длеит. Лаб дыҟоуп, лан дыҟоуп, лара дыҩны дырԥылеит: – Бзела шәаабеит! – ҳәа.
Агәақьҳәа аҽцәа ааҽыжәҵит. Аҟыԥҳәа астол адәны иаалырхиан, араса, аџьынџьыхәа, акамфеҭ – иаҭахыз зегь аархианы, егьырахь, – Афатә ҟасҵот, – лҳәан, Салдаҭ, – Баангыл, – иҳәан, – баби бани ажәак раҳҳәот, бықәныҟәа! – ҳәа ажәа налаҳәаны, наҟ дындәықәиҵет.
Лани лаби даарыԥхьан, – Уӡӷаб Ачба Мырзаҟан иҷкәын дизаҳҳәауеит, диқәнаганы даабауеит, дуаҩ бзиоуп, дыҷкәына бзиоуп, даԥсыуа хаҵоуп, – ҳәа реиҳәеит Салдаҭ.
Хәыҷык ицәымыӷхеит лаб, аха, – Ибзиоуп, – ҳәа иеиҳәеит.
Иӡӷаб дааҽыжәҵаны дрыман иааит, ани изызнеиҵәҟьаз дкажьны. Агәашәаҿ иаангыланы, – Мырзаҟан, уааи, – рҳәеит. – Ҳара ҳазуушьҭыз уара дуаҭәан ҳамбеит, даанҳажьит. Ҳара уара иуаҭәан иаабаз абри лоуп, – ҳәа аӡӷаб днаганы ачара руит, ирфеит, иржәит.
Саргьы убра сыҟан, сааит.
Ажәытә уажәеиԥш иҟамызт, аԥҳәыс данааргоз ақьаӷьариа дыбжьарҵон. Ақьаӷьариа иакәын иманшәалахаргьы иманшәаламхаргьы уадаҩс измаз. Ақьаӷьариацәа ахьыбжьаз абзера ахьалыргахьаз рацәан, ацәгьарагьы.
Ҳгәыла ӡӷабк ҷкәынак дизысҳәарц иақәыскын, сҩарыбжьалан наҟааҟ рацәажәара сҩалаган… Иалухи, еиқәыршаҳаҭны, аҽҳәара ԥҵәаны, ахәылбыҽха иахьааишаз аҭыԥгьы еибаҳҳәеит.
Аҭацаагацәа ааины игылоуп. Аӡӷаб дыҟаӡам. «Ажәабжь еилыскаап» сҳәан, аӡӷаб лҭаацәа рааҵрахь сцан снашәа-аашәеит. Аӡӷаб иаалыҵырхын лашьцәа, аҭыӡшәа шлылырхыз еилыскааит. Иҟасҵои уажәшьҭа? Ма ԥсроуп, ма бзароуп, аҷкәын аӡӷаб даниумҭа – хысроуп!
Иҟасҵара агьсзымдыруа, даара исамхацәгьаханы схәыц-бӷьыцуа сшыҟаз, ак сгәы иааҭаскит. Рыҩны аԥхьа ҵәак гылан, иаакәыршан хәба-фбаҟа уардын амҿы акәыршан икыдгылан. «Абарҭ уаха ишьҭамлаӡар иабацо, слеин маӡала даадәылган дрысҭароуп, мамзар уаҳа ҟазшьа амам!» сҳәан, снеины амҿқәа икыдгылаз снарыха-аарыханы сынцәыҵатәеит.
Арҭ аҭаацәа рцәажәабжь саҳауеит: – Унеи уара, улыҵаҟьан ара дааг, ҳбысҭа кнылхаат. Уа дҟьымҵәымуа азал аҿы дзыҩнатәозеи! – ҳәа рашьеиҳаб ибжьы наиргеит. Саргьы аҩсҭаа-цәа схьыкәкәа, «еимҟьарҭак збозар» ҳәа скылԥш-кылӡырҩуа стәоуп.
Длеин аиҵбы, – Ҳбысҭа кных! – иҳәан, амаҵурҭахь диаԥицеит.
Амаҵурҭаҿы рбысҭа аакнылхын, аишәа илахалыртәан, рхәы нарылҭеит. Иаҭа дҟьымҵәымуа днеины, азал аҟны днатәеит.
Арҭ зегь гәасҭот, аха уажәыҵәҟьа снеир, слышьҭагәа сыркыр? (Арахь – ҳаигәылацәоуп.) Сҽааныскылеит. Днеины лызхара дҵәыуо дахьынӡаҩнатәаз схәыцуеит: илцәымыӷхан зынӡа мап лыкӡазаргьы сеидру. Агәаҟра ду сыман сыҵатәоуп.
Аҭаацәа кранырфа, – Унеишь, уара, иҟалҵо гәаҭ, – иҳәан аиҳабы, деиҭадәықәиҵеит рашьеиҵыб.
– Дтәаны аҵәыуара даҿуп! – иҳәеит.
– Шәылҟәаҵ, уи шьҭа дахьцо акгьы ыҟам, наҟ шәгәы рҭынчны шәышьҭал! – иҳәеит аиҳабы.
Аҵхгьы ашьҭаларахь инеихьан. Зегь цан инышьҭалеит.
Шьҭыбжьык мго, иууаӡа ианыҟала, ацыгә ӷьычеиԥш сныҩнаԥалан, дҵәыуо дахьтәаз лымахцә ааскын, лымаҭәа ҳәа акгьы хьаас имкӡакәа, дырӡагә-ӡагәуа, саргьы схьаԥш-кәаԥшуа сыҩны агәашә сынҭҟьеит. (Сҩызцәа агәашә аладахьы ақәыцра илатәан, уажәымзар уажәы ҳҭаца дааигот ҳәа.)
– Шәыхиоума, абааԥсы? – ҳәа сыбжьы ныҵакны иансырга, – Аа, абааԥсы, ҳурманшәалозар – ҳахиоуп! – рҳәеит аҭацаагацәагьы.
Рыҽқәа ажәжәаҳәа рымгәырхақәа аадырӷәӷәеит, аԥҳәыс дызгоз ахаҵагьы дрыцын. Ахьышәҭҳәа сызшьапык нышьамхныршлан, агьи сшьамхы аалыҵаргәан, – Сшьамхы бықәгыл, беиха абааԥсы! – сҳәан, дызгозгьы, лымахцә ааикын, аседлаҟны дҩааган, ашькыл лшьапы лкылалкын, даныҩеихоз аамҭазыҳәан «азыр» аалаҳәҭгеит.
Аҭацаагацәа зегь ҩҽыжәлан, – Шәеиха абааԥсы, шәықәҵ, саргьы сыԥсы сызгозар фасак сасып! – ҳәа сҳәан, оф гәышьа ҳәа сҿыҩасхеит сыԥси-сыԥси еихьымӡо.
«Дунеихаан уажәшьҭа қьаӷьариара зуазар» ҳәа слықәгылан сқәит.
Мызкаҟара ҵхьанеиԥш, абри аԥҳәыс дызгаз аҷкәынгьы саргьы ԥсрак аҟны ҳаиниеит.
– Уаҳаҭыр аҟынтә абри сыҷҳаит, даҽаӡәызар, сышныҟәашаз здыруан, – иҳәеит иара.
– Ҳаи, узҿу закәызеи, ма ҽхап, ма аседла дахьрхаз ак уаҳазар акәхап, – сҳәан, слықәгьежьаан мап скит.
Убри нахыс хаҵеи ԥҳәыси рус саламцәажәаӡац.
Маанк дыҟан. Амаан дӷьычыҩ бааԥсын, даамсҭан ажәытәла. Ӷьычрас илаз убри акәын: уаха аӷьычрахқәа ахьымҩаныргоз амҩа икуан иҽи икәадыри еиқәҵаны; «са соуп абригь-абригь!» аниҳәалак, ирымаз кажьны ицон. Иара уаҩы ӷәӷәан. Ԥҳа-заҵәык диман. Нхаҩ ҷкәынак длышьҭалеит. Лани лаби рҿы инеицҳаит: – Рыԥҳа дсырҭааит, – ҳәа.
– Ааит, уара анхаҩ шьапҟьаҟа, уара узын аума дзысааӡаз сыԥҳа! – иҳәан, ахәгьы аҿгьы дықәимыргылеит, уаҩыс димԥхьаӡеит.
– Бзиоуп, нас, – иҳәеит анхаҩы, даанҿасит.
Аӡӷаб бзиак лакәын.
Ари Амаан аӷьычрахқәа рцәимгози, уахык асасцәа изааит: – Уаха
кәац ԥхак ҳфап, шәаагыл, – ҳәа реиҳәеит исасцәа.
Дҽыжәлан дцеит Амаан имҩахь. (Ихатәы изымгәаӷьит.) Амҩа икит. Егьи ани анхаҩҷкәын, иԥҳа илышьҭаз, идыруазаап арахь дшаауаз.
Азааигәарашәа ацә ҟатаӡа иманы анахь-арахь даалеиҩеит.
– Уарбану уара, сара соуп изҳәо, Амаан!.. – иҳәан, ибжьы рҿацаны
ҿааиҭит.
Ус аниҳәа, ацә аауишьҭит. Ҵхыбжьонымзи, ула аҵәыршы ҭакызар
иубомызт, иааиган, – Ишәшьы! – ҳәа ирыдиҵеит имаҵуцәа.
Иршьит, крырфеит, крыржәит. Ашьжьымҭан ицәқәа ак шыҟамыз
ибеит.
– Ҳаит, уара иаха ацәқәа ак ҭашәымкӡеи? – иҳәеит.
– Ишԥаҭаҳамки! – рҳәеит.
– Нас, уара шәнеины иаха ишәшьыз ацәа гәашәҭи! – иҳәан, инеины иахәаԥшызар, ицә акәын.
– Аҳаҳаи, ҽаӡә гәҩарас дҟоумҵан, уцә згаз сара соуп! – ҳәа изааицҳаит анхаҩ ҷкәын.
– Баба, уара уаԥсазаап, сыԥҳа мо, илеиӷьугьы дуқәнагоит! – иҳәан, дааиқәыршәаны, ауаа лыцҵаны дииҭет.
Ҩыџьа еиқәшәеит џьара, бзиа еибабеит – ҳаишьцәазааит, рҳәеит. Ари иҩны дааин, ачара изиуит, егьигь иҩны днеин, ачара изиуит. Уажәшьҭа еишьцәоуп арҭ рҩыџьагь. Аӡә аԥҳәыс димоуп, егьи аԥҳәыс димаӡам. Ишааиуаз, еишьцәас иҟеибаҵеит. Ԥҳәыс дызмамыз амни иԥҳәыс длеилаҳаит. Иԥҳәыс длеилаҳаит, аха иԥҳәыс иара димоуп, уара дуиҭома! Дышьны дигар иҭаххеит, ашьра ус имариамызт: иаргьы дыӷәӷәан, анигь дыӷәӷәан. Нас ус иеиҳәеит:
– Уара, есқьынагь ақыҭа ҳрылоуп – анахь ҳцот, арахь ҳцот, абри ашьха цәҳәырахь ҳцап шәарыцара, ак шьны ирзааҳгап – шьабысҭак, бнацәк, аник-арик, – иҳәан, дақәшаҳаҭхеит иҩыза.
Данақәшаҳаҭха, ицет. Арҭ еимдеит анахь-арахь, иршьызгьы ҟалеит. Ишнеиуаз, Ерцахә аӷба ԥҽыха ақәуп ҳәа иаҿыми, – Абна ҳхалап иааулакгьы, – иҳәеит.
Уа ахалара цәгьан, ирулак ихалт. «Ҳаԥсы ҳшьап» рҳәан, итәеит. Рыԥс аныршьа, – Уара ара утәаз, сара иҵегь хыхь схалан сыԥшуеит, – ҳәа иеиҳәеит.
Ани хыхь дхалан, ишәақь ааирманшәалан, ихыҵәҟьа иарбаны дхысит.
Дишьит. Иԥсы ихыҵуа ианалага, – Аԥшатлакә, усшәаџьҳәаҩхаат! – иҳәеит, ани зыԥсы зхыҵуаз.
Уи акәхеит. Ари даалаган амшә дазыҵымхуа, ҽакы дазыҵымхуа, анышә жны, аҟәарџ-марџ иқәыԥсаны, дааит арахь. Ари ома ҵит.
– Дабаҟоу уҩыза? – рҳәан, – Ҳаицәҟьалан, сишьҭалан дсымбеит, арахь даахьаз џьысшьеит, – иҳәеит.
– Уахьцаз амҩақәа удыруоу?
– Издыруеит.
Ауаа еизеит, ашьха ицахьаз ауаа ӷәӷәақәа еизеит:
– Иудыруазар, уҳацца, ҳаимдап, иԥсырҭа-иӡырҭа еилаҳкаап, –
рҳәеит.
Дрыццеит. Ари дахьцаз акәымкәа ҽаџьара деимдо, анахь деимдо –
мызкы иаҿан ашьха, аха уаҩ дрымбеит. Иааит.
Ус, акры анҵы, – Бсыцца, – ҳәа леиҳәеит иишьыз иԥҳәыс.
– Уеилагама, умцахә ыцәаатеи, еишьцәас шәҟеибаҵахьан, аешьа
иԥҳәыс аешьа диго уаҳахьоума! – лҳәеит.
– Бара, уи ажәала иаҳҳәахьеит ҳәа сашьа иакәӡам, – иҳәеит.
Ииулак иҩыза иԥҳәыс дигеит.
Ус, ҩба-хԥа шықәса ҵхьаны, ҵлак амҵан ашәшьыраҿ дыцәазаап шьыбжьон. Ацәа даалҵын, даақәтәан, аҟырҟырҳәа дыччеит. Иԥҳәыс лдәылҵымҭа иақәшәеит.
– Узырччеи, уара? – лҳәеит.
– Шәарыцара санцоз атәы сгәалашәан, самхаччеит, – иҳәеит.
Анс лҳәеит, арс лҳәеит, аха дзыччаз иҳәом.
– Уара, уанаџьалбеит, уареи сареи хаҵеи ԥҳәыси ҳауп, хаҵеи ԥҳәыси
рыгәра еибамго – закәи уара иуҳәо! – лҳәеит.
– Бара ԥыхьатәи бхаҵа изоуп сзыччаз, – иҳәеит.
– Уара уи шьҭа дысхашҭхьеит, уа уоуп са стәы! – лҳәеит.
Нас абас-абас иҳәеит:
– Абна иббома, Ерцахә акаҵәара? Абна дысшьын джуп бхаҵа, –
иҳәеит, – нас са бызгеит, – иҳәеит.
– Уеҳ, абриоума уара қәыхәлашьца исоумҳәоз! Уи изууеи, уара уоуп
сара стәы! – лҳәеит.
Аҽны хәлеит. Адырҩаҽны шьыбжьон итәарҭаҿ деиҭатәеит.
Ишәақь усгьы иман, ишәақь имамкәа дыҟазма, иаашьҭылхын, апатрона лҭалыршәын, – Уааԥшы уара! – лҳәеит. Дааԥшны данаақәтәа, – Аԥшатлакә иунарҳәаз – аа! – лҳәан, даҵхан, уа дылшьит. (Ани дахьжыз-егьииз зегь илырҳәеит уаанӡа.)
Дыҳәҳәан, ажәлар еизеит:
– Дызхыбшьааи, банаџьалбеит? – рҳәеит.
Абас, абас, абас, абас – абыржә ишысҳәаз зегь ралҳәеит. Адырра
ҟалҵан, иҭынхацәа ааит.
– Дызхыбшьааи ҳашьа? – рҳәан, – Еишьцәас иҟеибаҵахьан, санигагь аҭыӡшәа ҳалышәхит, ишәымдыруеи? – лҳәан, – Аиеи, – рҳәеит.
– «Бхаҵа са дысшьит, бзиа бызбоназ, дахьжугь абраауп» ҳәа
сеиҳәеит, – лҳәеит.
– Алажә ган иаажып, – рҳәан, уаҳагь шәаџьҳәаҩ дҟамҵакәа, дган
дыржит.
Ашьҭахь ларгьы даашьҭыхны рҿыҩархан, Ерцахә инеит. Иахәаԥшын, уаҩ дызхалом. Илулак ла дхалт, ашаха лыкәыршан. Аҵәыгәыгә арсны, ашаха адҿаҳәалан ирылҭан, аӷәӷәақәа ԥшьҩык халгалт. Дааҵырхын, асакаса данҵаны дааргеит, дыржит.
Ҩыџьа аиҩызцәа бзиақәа ыҟан. Аӡәы Гәдауҭатәын, егьи Уачамчыратәын. Арҭ кыраамҭа ҩызара еицыруан, шәарыцара еицныҟәон. Есымша еибырҳәон «ҳаҩнқәа рҟны ҳнеины ҳаибабап» ҳәа, аха еиқәымшәацызт.
Зны, «Гәдауҭатәи сҩыза бзиа иахь сцоит» ҳәа иҿааихеит Уачамчыратәи. Аҩны данааи, аԥшәма дыҟамызт. Дтәеит, дыԥшит, аха аԥшәмаԥҳәыс акгьы лҳәаӡом.
– Сҩыза бзиа дысҭахын, дмааири? – иҳәан, – Дааргьы ҟалоит, дмааиргьы ҟалоит, – лҳәеит акгьы изцәырмгаӡакәа.
– Даауазар, ус иаҳә: унхара бзиоуп, унҵыра бзиоуп, ууаҩ бзиоуп, аха уҩны ашә ахьҿоу сгәамԥхеит, иахьахәҭоу иҿам ҳәа сызиаҳә! – иҳәеит.
Ари данца ашьҭахь, лхаҵа дааит. Лхаҵа данааи, – Шәарыцара иуцныҟәо уҩыза бзиа дыҟан абраҟа, ҳанхара игәаԥхеит, ҳанҵыра игәаԥхеит, аха ашә зигәамԥхаз сыздырам, «ииашамкәа иҿоуп уҩнашә» ҳәа сызиаҳә, – иҳәеит, лҳәеит.
Аха уи иаразнак еиликааит лара лзыҳәан ишиҳәаз. Ари данца ашьҭахь ԥыҭк аабжьысхьан, иԥҳәыс дкаижьын, даҽа ԥҳәыск дааигеит.
Ари ахаҵа дырҩегьых иҩыза бзиа дшыҟо збап ҳәа деиҭааит. Данааи, аԥҳәыс иибахьо лакәым, даҽа ԥҳәысуп.
– Уааи, бзела уаабеит! – ҳәа длыдылкылеит.
Дықәгьежьаан афатә лырхиеит, акәты лшьит.
– Ҽааныбзиала! – ҳәа аҵәцақәа наиҭауа, криҿалҵеит, крилыржәит. Ус, аԥшәма хаҵагь даакылсит.
– Бзиала уаабеит, сҩыза бзиа! – ҳәа инапы ааимихын, астол ихианы иҟазгьы днахәаԥшын, – Иузынсыжьыз ажәа ԥахьатәи уԥҳәыс иуалҳәама? – ҳәа дҵааит.
– Ааи, исалҳәеит, иуҳәазгьы насыгӡеит, уажәшьҭа сышә шԥоубо? – иҳәеит.
– Абыржәоуп ушә бзиан ианҿоуҵа! – ҳәа дидныҳәаланы, крыфа-крыжә еиԥырҵит.
Ҷкәынак ԥҳәыс дааигеит. Ԥҳәыс дааиган, мызк ҵаанӡа акоманда ҟалҵо далагеит. Ари, иҳәеит, абасоуп ишыҟо, иҳәеит, аҩнаҭа еиҳабу ахаҵа иоуп, ари дааины схы дықәтәеит, иҳәан, игәы иалоуп.
– Саб, саҭамзааит, аха акы суазҵаауеит, – ҳәа иаб днаидгылеит, – аҩнаҭа еиҳабу дарбану: ахаҵа иакәу, аԥҳәыс лакәу?
Аб аҭак ҟаимҵаӡеит, аха иеиҳәаз убриоуп:
– Хә-ҽыки шә-кәтыки ԥшаа, – иҳәеит. – Ақыҭа урылан, ҩнаҭацыԥхьаӡа унеи. Ахаҵа дахьеиҳабу аҩнаҭаҿы, аҽы рзааныжьла, аԥҳәыс дахьеиҳабу аҩнаҭаҿы, акәты рзааныжьла, амалаҳәа ирыҭ! – иҳәеит.
Ари аҷкәын иԥшааит иаб иԥшаа ҳәа ииҳәаз – шә-кәтык, хә-ҽык. Иман дрылалеит ақыҭа, ҩнаҭацыԥхьаӡа днеиуеит. Уа днеин, аԥҳәыс акоманда ҟалҵоит, дтәоуп. Ана днеин, аԥҳәыс акоманда ҟалҵоит, дтәоуп. Ана днеин – убас, ара дааин – убас. Акәытқәа ршара даҿуп, макьана дахьнеиуа аԥҳәыс лоуп аҩнаҭаҿы акоманда ҟазҵо.
Ажәлар ираҳаит ари аҷкәын ақыҭа дышрылоу, хықәкыс имоу – аԥҳәыс дахьеиҳабу акәты шаанижьуа, ахаҵа дахьеиҳабу аҽы шаанижьуа.
«Анаџьалбеит, ус акәзар, бара ак бымҳәан Анцәа иишәииша, сара сеиҳабуп ҳҳәар, аҽы ҳауеит», – ҳәа хаҵак иԥҳәыс илеиҳәеит. Еицәажәеит, дақәшаҳаҭхеит.
Ари аҷкәын ақыҭа дахьрылаз ԥшьынҩажәи зежә кәты ишеит, кәтык изынхеит, аҽқәа аӡәгьы иимҭац – зегьынџьара акоманда ҟазҵо аҳәса роуп. Аҵыхәтәаны џьара днеит:
– Дарбану ишәеиҳабу? – ҳәа дҵааит.
– Ҳаи, иуҳәо закәызеи, сара сыԥҳәысуп, ахаҵа иами еиҳабу аҩнаҭаҿы! – лҳәеит аԥҳәыс.
– Ҳаи, анцәа иџьшьоуп, абразаҵәык дҟалеит ахаҵа! – иҳәан, – Аа, дад, аҽқәа ахьҿаҳәо, иуҭаху алх, – иҳәеит.
– Аҽыз сеилаҳауеит, – иҳәан, аҽыз иман иҿааихеит аҷкәын. Рааигәара дааиаанӡа аԥҳәыс лхаҵа илымҳаҿ акы лҳәеит.
– Аа, – иҳәеит, – аҽыз сҳәеит, аха абни аҽеиқәа уаах, аҽеиқәа! –
иҳәеит.
– Аԥхьа аҽыз уҳәан, уажә аҽеиқәа ҳәа уалагеит, ари зыӡбыз уԥҳәыс
лоуп. Ус акәзар, абраагь еиҳабу аԥҳәыс лакәзаап, – иҳәан, акәты нриҭан, дцеит иаб иахь.
– Уаама? – иҳәан, – Сааит, – иҳәеит. – Иҟоуҵазеи? – иҳәан, – Сусқәа ҟасҵеит, – иҳәеит. – Ишԥа? – иҳәан, – Акәытқәа зегь срылгеит, – иҳәеит. – Аҽқәа? – иҳәан, – Аҽқәа акгьы сзымҭиит, – иҳәеит. – Нас, – иҳәеит, – аҩнаҭа еиҳабу удыруоу шьҭа? – иҳәан, – Издыруеит, – иҳәеит. –
Аԥҳәыс лоуп! – иҳәеит.
Аччиа амҩа дантәалан аԥара даҳәон. Убри аамҭаз уаҳа назҭахымыз хаҵак ҽыла дааиуан. Аԥара иаҳәоз аччиа даниба, иџьыба дынҭалан шә-мааҭк ииҭеит.
– Суркьаҭеит, Анцәа уиныҳәаат, аԥҳәыс илгәаӷьуа угәаӷьуа уҟалаат! – иҳәеит аччиа, иара итәала диныҳәеит.
– Ааит, уара агмыг, аԥҳәыс сышԥалыдукылеи, сара схаҵоуп ҳәа схы сыԥхьаӡот! – иҳәан, аччиа дааиқәмақарит, ашьацәқәыԥгьы иааирхеит. Уи диаҩсны, дыцәҳашҳауа дышцоз, уаҳа назҭахым ԥҳәыс бзиак амҩа данылан дшааиуаз, ари аҽыуаҩ игәы ак шалаз анылба, – Узыргәамҵуазеи, узыниазеи? – лҳәан, ҿаалҭит.
– Сабамгәамҵуеи, аччиа амҩа дантәалан аԥара даҳәо. Аԥара анисҭа, «аԥҳәыс илгәаӷьуа угәаӷьуа уҟалаат!» ҳәа дсықәныҳәеит, – иҳәеит.
– Ҳаҳ, иузеилкаазар ажәа ҟәыш уеиҳәеит, – лҳәеит. – Уи шԥа?
– Агәра умгозар, схаҵа амҩа хара имоуп уаҵәашьҭахь, усызнеи, сыузыԥшуп! – ҳәа иалҳәеит.
Уаҵәашьҭахь захьӡыз анааи, ари ахаҵа «даба иҟало збап» иҳәан, ари аԥҳәыс дылзымҩахыҵит.
Аишәа афатә ықәжьуп унацәа узавҵамҵо. Рнапқәа ӡәӡәаны аишәа инахатәон еиԥш, агәашә ахьеҩҳәа абжьы ган, лхаҵа ашҭа дааҭалеит.
– Аа, схаҵа дааит ианакәым, уеиха ашкаф ахь! – лҳәан, ашкаф дыҩҭалыртәан, ацаԥха наркны лџьыба инҭалҵеит.
Дааиқәшаҟьан, ҩ-ведрак аӡы илымаз наҟ адәахьы иҩкалҭәеит. Лхаҵа дшааҩналазҵәҟьа, – Анцәа биныҳәаат, амла сшакуаз шԥабдыри, снапы сырӡәӡәа! – ҳәа ҿааиҭит.
– Унан, сӡы нҵәаны сыҟоуп, аӡы аага удинаныс, – лҳәеит ларгьы. (Ҩышәҟа метра бжьан аҵеџь ахьыҟаз.)
– Амҩа саркаран сыҟоуп, Анцәа дсыман сбыҳәоит аӡы бара иаага! – ҳәа дыхҭеикит.
Иалухи, аӡаагара рзеимакырахеит хаҵеи ԥҳәыси.
– Уааи, сендес ҳаҵалап, иаҵахаз, иааигаат аӡы! – лҳәеит аԥҳәыс.
Дақәшаҳаҭхеит, сендес иаҵалеит. Амҳаҵә лиркуа, «сендес, издыруеит» лҳәо, аҵәца илыркуа, «сендес, издыруеит» иҳәо – абас акыраамҭа еибаркареит хаҵеи ԥҳәыси. Ари ашкаф иҭатәо ахаҵа арҭ еибырҳәо зегь иаҳауеит. Ус ишыҟаз акәымкәа, иԥҳәыс лџьыба дынҭалан, – Абри ашкаф аҿы сцәыбза дҵәахуп, аа, ацаԥха ахьыҟоу, – лҳәан, ҿаалҭит.
Ари ас анылҳәа, ашырҳәа ацаԥха лымихит. Уи акәхеит – «сендес» ҳәа дылкит.
– Аит, Анцәа бишәиаат, ибулак бысиааит! – иҳәан, аведрақәа аашьҭыхны ӡаагара дцеит.
Лара лцаԥха наҿалҵан, ашкаф ашә аалыртызар, дҟәашӡа, анармеиԥш, уа дҭатәоуп ани ахаҵа.
– Иубама, аԥҳәыс илгәаӷьыз! Уажәшьҭа ушааз еиԥш уца! – лҳәан, дындәылган, наҟ ддәықәылҵеит.
Аԥҳәыс илгәаӷьуа ахаҵа изыгәаӷьӡом, дад!
Ажьа бжьараҳа, аԥҳәысгьы дузыбжьом.
Дыҟазаап арԥыс бзиак, уаҳа назҭахымыз. Ԥҳәыс дааиган, ачара иуит.
Ари арԥыс бзиа ажәак иҳәар, иԥҳәыс жәаба ахылҳәаауан. Иԥҳәыс хҩык аишьцәа драҳәшьан.
Арԥыс имазаап аҭәархырсҭа. Ачалаа еиқәиршәеит, хаха-хымш даҿын акәара.
– Иҟоуҵо закәызеи, хымш ҵуеит акәара уаҿуижьҭеи, узҿузеи? – лҳәеит, «ҳа-ҳа-ҳа» ҳәа дааччеит.
– Хымш саҿын акәара, аха хымз исызхароуп! – иҳәеит.
Ауха дышьҭалан дыцәеит, аха дхәыцуеит, иԥҳәыс илуам: ак иҳәар, шәкы ахылҳәаауеит. Ашьжьымҭан шаанӡа дҩагылеит, ичалаа иманы иҭәарҭа дҩылагылеит.
Аҳәырч-аҳәырчҳәа архра даҿуп иқәырсақьны. Иԥҳәыс лахь ибжьы наиргеит: – Бааишь, бааишь, бысҭахуп! – ҳәа.
Дааин дааидгылеит.
– Ишԥаббо сырхышьа? – ҳәа длазҵааит.
– Унан, ихәылоукаат, ари урхыма, ихырхааны уцеит! – лҳәеит.
(Лабиԥс дахаццааит!)
– Бцеишь, бцеишь, какалк ҳзыҟаҵеишь, саргьы снеиуеит, – иҳәеит. – Умнеикәа, егьа сызноугап! – лҳәеит.
Днеин лхаҵа аԥацхаҿы днатәеит, ихы инапы аҵаргәаны, ахәыцра
далагеит. Кримфеит. Дҩагылан, – Аусурахь сцоит, – иҳәан, иҿынеихеит. Ичалаа ныкнеиҳан, днаԥырҵны дцеит.
Аҵых абжа цахьан аҩныҟа дааит.
– Бгылишь, бгылишь, ссирк саҳаит, банаџьалбеит! – иҳәеит.
– Иуаҳаз закәызеи, амҟалатә узыҟалаат! – ҳәа иалҳәеит.
– Башьеиҳаб иԥсы мцац, аҽы дканажьит. Шо иалагар, ҳцароуп, – иҳәеит, – ҳнапқәа аркало ҳазцом, џьара ак еиқәыршәатәуп! – иҳәеит.
Иаацәылашо ианалага, амҩа иқәлеит. Абарҭ ирыбжьазаап ӡ-дук, аӡы ихын ацҳа ҵәры. Афатә иаалгоз ыриган, деиҭааит аарцәҟа. Ацҳа амаакыра аман, иаԥхьа иԥҳәыс ддәықәиҵеит. Ацҳа иқәсырц егьрыгымкәа, длалыгәҭасын, аӡы дналаижьит. Аӡы даман ицоит, иара астәи аӡхықә давалеит.
– Жәаха исырхуаз аҭәа ибзиан исырху, ишԥасырхи? – иҳәеит. «Ибзиоуп» лҳәар, дамихуеит.
– Ихурхааит, ихурхааит! – лҳәеит. («Ибзиоуп» лҳәар, дамимхуеи
уара!)
Дашьуазар дашьуеит анигәахә, акәыкәу-акәыкәуҳәа дыҳәҳәан, ажәлар еизигеит: – Аа, абааԥсы, сыҵабгеит, шәсыцхраа! – иҳәеит.
Ажәлар еизеит, лашьцәагьы ааит, аӡы дамырхит. Даашьҭырхын, рыҩныҟа дрыма ицеит. Иагьааилгеит.
Хаҵаки ԥҳәыски ԥшьҩык ахшара рыман – хҩык ахацәарԥари ӡӷабки. Жәашықәса раҟара еиман иҟрым-ҿрымуа, аҭыӡшәақәа рыман, лхаҵа мбатәык длыхәомызт.
Ус ишыҟаз, ҽнак иара длықәлан дцеит. Лара игәхьаа мкыкәа рааӡара даҿын. Иара ҳаҭыр-пату иқәымкәа, «абысҭа иабанырхуеи иабанырҵои» ҳәа, уаха ара дыҟан, уаҵәы – ана. Иашьцәагьы зны дааргеит, ҩынтә-хынтә «ҳурԥхашьеит» рҳәеит, аха иамуит. Арыжәтә мцацәеи аашьареи ибжьнамхуа уаҩ дыҟам.
Абас ажәлар дышрылаз, ауаҩы дкылҟьа дааит: «Шәыԥсы дыжәгозар, дыжәга, мамзаргьы абра анышә даҳҭоит!» ҳәа. Иԥҳәыси иашьцәеи ианраҳа, иааизан, – Ишԥаҟаҳҵари? – ҳәа ианеилаҵаа, – Ԥхашьароуп, аха шәаргь шәашьа иакәын, саргь хатә ҩыза ҳәа дсыман, ихшаз уаа гәарҭак ыҟоуп, арҭ са сҩыҵра иҵсымхит, «аҟьалаԥалажә иԥацәа» ҳәа схәыҷқәа аҽԥныҳәа роуа исзыҟаҵом, шәаргь шәаҳаҭыр сзыԥҽуам, шәцаны аԥсы дысзаажәга аҩныҟа, – ҳәа ралҳәеит иԥҳәыс.
Ари лҳәот ҳәа иҟаӡамызт. Ахьышәҭҳәа агәылацәа рыцырхыраан, ауардын аашьҭыхны илықәлан ицеит дахьԥсыз ақыҭахь. Рыԥсы ауардын длақәырҵан дрыман рҿанаарха (иашьцәа хҩык ыҟан), аицәажәара иалагеит:
– Уара, абри аеҳәшьа леиԥш дҳавагылан, иара ԥсык иакәын, ибзерак лымбаӡакәа уаа гәарҭак ҳзылааӡеит, аџьабаагь зылҳарбозеи, са сахь аҩныҟа даагап. Убра уахыки ҽнаки дыкҿаз, згәы иамуа ҳгәылацәақәак неир, лаӷырӡык наиқәырҭәап, – ҳәа реиҳәеит рашьеиҳаб.
– Ибзиоуп-егьиуп, – рҳәан, ихәыцуа ишааиуаз, аҩны иавсны ицо ианалага, – Дабажәго? – ҳәа даацәажәеит иԥҳәыс. (Ари баша-маша ԥҳәысымзаарын, ахьышәҭҳәа агәылацәа лыцырхырааны амгьалқәа рӡит, аҳаԥшьақәа ирҭаҵаны ахәыл рҵәны илыман, ҟәыдкгьы ржәит.)
– Иаҳзыбухьо абзера ҳзышьҭыхуам, абри аԥсы дырҩегь бара џьабаас дбаҳҭома? – рҳәеит аишьцәа.
– Иҟалом абааԥсы, иҩны шгылоу ихәыҷқәа рҟны даамгаӡакәан… Иԥсы анҭазгьы дыԥсын са сзын, аха ихәыҷқәа хьымӡӷык аӡә ираҽԥниҳәаша ҟамлароуп, акәымзар уажәшьҭа акәара дҭаужьыргьы, иара изын зегь дара роуп, уи аҩыза сзышәымун, – ҳәа даацәажәеит.
Ауардын аадыргьежьын, днаган иҩны дныкҿарҵеит. Аԥсыжра ҳәа аилацәажәара иалагеит. «Ишԥабҭаху?» ҳәа илазҵааит иԥҳәыс. Аҽҳәара ԥырҵәеит. Астол аадырхиеит, ачеиџьыка иҩахадыртәеит.
– Абри иҟабҵаз бзераны, ақәра ду аманы ибԥылааит, бхәыҷқәа ажәлар ирыхәо рҿашәо, ибыԥхаз уаҳа хьаԥшра Анцәа ҳазшаз иимҭаат, хәыҷла-дула аилшәара бимҭаат! – лныҳәаҿа ааникылеит лабхәында аиҳабы.
Хыш Дарафеи ҳа дыҟан Лӡаа. Иԥҳа ачара уны хаҵа дишьҭон. Аҵәыцак аҵәыцак аныркы, – Сыԥҳа сажәа ахлаҳауа даажәг, – ҳа реиҳәит.
– Бзиоуп, – рҳан, иԥҳа дааган ашә дааладыргылт.
– Дад, сара ибасҳәо уиоуп, – иҳәит. – Аҩны бахынӡаҟаз быӡӷабшьа, блеишәа – уи аҩны баныҟазоуп. Абыржә бахнанагаз аҭаҳцәара ҽнак рҿы рмыӡәӡәозаргь – бҿы бмыӡәӡәан, акыррымфозар – акырбымфан; ҽнак жәантә кыррфозар – кыррыцфа; жәантә рҿы рыӡәӡәозар – бҿы ӡәӡәа. Араатәи бхаршҭ, бахнанагаз, убраатәи алеишәа шьҭых!
Аӡӷаб дахнеиз, лыҩны илымаз алеишәа анышьҭылх, урҭ зеинаалаӡом. Дызланагалаз леишәас ирымоу шьҭылхроуп. Абриоуп «зашхәа уҭоу иашәа ҳәа» ҳа ззырҳәо.
Агәылараҟны агәеизынхара аныҟалалоз, «уаала» рҳәон, илабашьа кны иҿынеихон, дхысхысуа, Шьагә Басариа рыцҳа.
Хаҵеи ԥҳәыси еимацәгьахан, еилыҵуан, абра дадыргалеит Шьагә. Рҭыӡшәа ҳәа акгьы издырамызт. Инатәан агәылацәа аицәажәара ишаҿыз, – Дад, ҳаззаажәгаз аус изакәу, иаху-иаҵыхәоу сара акгьы сыздырам, аԥсуа жәа иалоуп – «зус узымдыруа иҭыӡшәа уаламцәажәан» ҳәа. Еилкааны исашәҳә, нас ҳаззеидибагалаз аус ҳалацәажәап! – иҳәеит Шьагә рыцҳа.
Аҳабладагьы изымдыруаз сасцәақәакгьы абра итәан.
– Уззаагаз убриоуп, Алықьса иԥҳәыси иареи мааибит, «сымцар ҟалом» лҳәан, дцан, абра итәо зегь хар змам уаауп, иубот, лҭынхацәа роуп. «Лгәылацәақәак адымгалакәа ҳаҳәшьа даагом» анырҳәа, уара уҟамкәа ӡбашьас иаҳҭооз, – ҳәа Шьагә рыцҳа иҟаз ажәабжь наиарҳәеит.
– Имааибуа еиԥырҵгәышьот аԥсыуала. Ԥсыхәак змоу аус акәзар, ԥсыхәак аҳҭап, ԥсыхәа змам акәгәышьазар, ишԥаҟаҳҵари… Амала, зегь иаҳҭаху убриоуп: уаҩҵас иҟаны, иҳаланхозар ҭыӡҵас. Ауаҩы, дад,
амш аныцәгьоу ауп аҩны аниҭаху, акәымзар амра анԥхо адәгьы дабот. Аԥсҭазаара мышкала иузеиҿкааӡом, аҩны хсырбгалап ҳәа уаналага, мышбжакала ихурбгалот, аха шықәсыкгьы иузыҟаҵом. Аҽхырбгалара ус имариоума, – иҳәеит Шьагә. – Даажәг, ԥсыхәак змоу ала ҳаҷкәын ҳлаиҵаҟьап, ларгьы ҳлалыҵаҟьап, дызмыхәо аартны иаҳлырбаат! – ҿааиҭит Шьагә рыцҳа.
Дааин лара, – Сминауаҭуп, исҳәозеи, сашьцәа тәоуп, ирасҳәахьеит, – лҳәеит.
Лашьцәа руаӡәк дҩагылан, – Аԥсҭазаараҟны иҟамлац акгьы ыҟам, аха ари знык акәым, ҩынтә акәым… Днеин, дыԥхаҳҵеит: «ҳа бҳазҵааны хаҵа бцама, бахьцаз быҟаз, уа!..» ҳәа. Ари аҩы имжәыр ҟамлеит, дыҵымҟьар ҟамлеит. Дахьдәықәу аӡәы диеислап, иҩны дангәарлалак, адыжә ҳәан иԥҳәыс длысуа дипҟалап. Ҳара ҳаҳәшьа ажәлар рхы ҭызгоз лакәмызт, аха бысҭак зфоз аӡәы диаҳҭан… Ари ахҵәарахьы ихы кыдуп. Аԥҳәыс дзыпҟо, дызшьуа иҟны ҳаҳәшьа дҳазныжьуам! – ҳәа итәаз ажәлар иреиҳәеит.
– Ҟаҳ! – иҳәан, Шьагә рыцҳа, илабашьа ааиҵарсуа, дҩагылан иҿынеихеит.
– Ҳаи, иҟоуҵозеи, Шьагә, уабацо? Абри хәшәык ҳзаҭозар ҳәа акәын, уара уоуп ҳзықәгәыӷуа. Уара угылан уанца, акгьы ҳзыҟаҵом! – рҳәеит агәылацәа, аҭахцәа.
– Дад, сара сызнымиац ус ҳәан акгьы ыҟам, мбатәык сылшот ҳәа акәым, аха саагылазар аԥҳәыс дзыпҟоз аԥсы ҳәа дрыԥхьаӡот аԥсыуала. Ари иусс исшәырԥхьаӡо арбану! – иҳәеит.
Аха ирымукәа деиҭадыргьежьын, дааин, илабашьа амца иҽҳәшьуа, ихы ларҟәны даатәеит.
Алада рҳәеит, аҩада рҳәеит, еиҿаркшо рҿанаарха аамҭазыҳәаны, – Иахьарнахыс уӡбахә анга… Уажәраанӡагь аԥсы ҳәа уаҳԥхьаӡот, иахьарнахыс уӡбахә анга, уахьиз уқыҭаҟны ушаҳамжуа удыруазаат. Бара бых ҳаҭыр ақәҵан ибыхшаз ааӡала, уи уашьҭан ак иҳәозар, ҳа ҳнапы иануп! – иҳәан, илабашьа амца иааҽҳәиган, инаиҵарсуа, иҩныҟа дцеит Шьагә рыцҳа.
Убринахыс, иаргьы ихәыҷқәа иааӡан, аԥсҭазаараҟны даагылт. Убриоуп, дад, изхырҳәаауа «аԥҳәыс ала бзиа леишӡом» ҳәа.
Ҭаҳмадак дыҟан. Хҩык аҷкәынцәа иман. Иԥҳәыси иареи хазы инхагәышьон. Иҷкәынцәа зегь хаз-хазы инхон. Аҭаҳмада иԥҳәыс дыԥсит. Иԥҳәыс даныԥсы, иҷкәын аиҳабы ус иеиҳәет:
– Иҟоу удыруама, дад дукәахшаат! Аԥара сымоуп, ахьы сымоуп иухшазгьы уаргьы шәныҟәызгаша, аха иахьыҟоу уажә иуасҳәаӡом. Сыԥсаанӡа сныҟәгала, санԥсуа, суасиаҭ анысҳәо ауха, ижны иахьсымо уасҳәот. Убра иааҵганы, уашьцәагьы ирамҳәакәа, ухы аланыҟәга».
Ари – иахьа, ари – уаҵәы, дымԥсӡеит аҭҳмада мцахәыцәа. (Хышқәса-ԥшьышқәса раҟара дынхет.)
– Ида ухамшәалаат! Наҟ дысԥырган дга, иԥарагь сҭахым, ихьгьы сҭахым, егьырҭ иҷкәынцәа рахь дцаат! – лҳәет аҭаца.
Агәыбжьанытә иҟны дкылсит аҭҳмада:
– Иҟоу удыруама, баба дукәахшаат, ани аиҳабы даара бзиа сныҟәигот, аха игәы ааԥысҵәаӡеит, – иҳәет. – Уара иаҳа гәыкалашәа узбот, маӡақәакгьы сымоуп инауасҳәап.
– Изакәи исоуҳәо, саб? – иҳәет иҷкәын.
– Ахьы сымоуп, аԥарагь сымоуп ирацәаны, ухәыҷқәагьы уаргьы уԥсаанӡа иузхаша. Саргьы адунеи хысфаарым, дара сынхар – шықәсык акәхап. Сныҟәга, уа уахь саауеит.
– Бзиоуп, баба, шықәсык акәым, жәашықәсагьы уҟаз, уныҟәсымгакәа! – иҳәет агәыбжьанытә, дгәырӷьаҵәа дааигет иа иахь иԥара-ишьара згап ҳәа.
Ари иҟынгьы дынхеит хышықәса-ԥшьышықәса раҟара дымԥсӡакәа.
– Аа, иаргьы уаргь шәеибамбаат, иԥарагь сҭахым, дысԥырга! – лҳәан, аҭаца илымуит, дылԥырылгеит.
Аиҵбы иҟны дцеит аҭҳмада. Иҷкәын днаидгылан, – Сыҷкәын еиҵбы сыԥсҭазаара, усгьы аиҵбы иами ани аби рныҟәгара зуалу, уара уами сызтәу, ухаҵкы сцааит, уара сныҟәга! – иҳәеит. – Уашьцәа рҟны сыҟан, аха ргәы ԥысҵәеит. Шьҭа саџьал ааит, шықәсык аҟара акәхап санынхо, аԥара, ахьы рацәаны исымоуп, уара иусҭап, – иҳәет аб.
– Бзиоуп, баба, уҟаз, – иҳәан, дааиган, шықәсык аҟара ҵхьан, аԥсра далагеит.
– Уааи, – иҳәан, дааигет иҷкәын. – Егьырҭ уашьцәа аӡәгьы иоумҳәан, санԥслак, ашьшьыҳәа, уаҩҵас, ауаа шыржуа, ибзиан сжы. Убриаҟара ахьы сымоуп – шәышықәса нуҵыргьы иузхаша.
– Иабыкәу иахьыҟоу?
– Абиақәа ҩба ахьгыло, урҭ рыбжьараҟны ижуп акы иҭаҵаны, – иҳәет аҭҳмада. – Саныжәжлак ауха, ауаа анеилыҵлак, уаҩы имырбаӡакәа, убаҳа аашьҭыхны уца, иааҵхны иуман уаа!
Дыԥсит аҭҳмада рыҵҳа. Ибзиаӡан аиныхра изыҟаиҵет, даара ибзиан дымҩаԥигеит. Ауха абаҳа аашьҭыхны дцеит иҷкәын аиҵбы. Анышә ижуа дышнеиуаз, «ҟыгә» ҳәа ак ахы илаахеит ибаҳа. «О, аԥара ҭаны иҟазаап!» – иҳәан, акамбашь цәхьа ду ааҵихит дгәырӷьаҵәа.
Ақьаадқәа ааҭиго, ақьаадқәа ааҭиго, ақьаадқәа ааҭиго, қьаад хәыҷык ҩны аҵаҟа иҭаршәуп: «Аҭацацәа слеигәыдҵа-ҩеигәыдҵа сныҟәызгаз, абри ацәхьа ахьынӡацо шәангьы шәаргьы шәҳә иаԥыроуп!» – ҳәа ашәҟәы ианын.
Хаҵак ҩыџьа аԥацәа иман. Раб дажәит – дажәӡеит. Иныҟәгара рцәыхьанҭазшәа ибеит, ихыччогь иалагеит.
– Дадраа, ишәасҳәо шәаҳауама? – иҳәеит.
– Аа?
– Сыҷкәынцәа шәоуп, – иҳәеит, – шәсааӡеит, шәсыхьчеит, шәысхымыччан! – иҳәеит. – Сыԥсаанӡа сныҟәыжәга, сгәы сашәмырган, – иҳәеит, – шәхааӡага ахьы ҵәахны исымоуп.
Арҭ ас анраҳа, имаҵ аура иалагеит – амҵ иқәдыртәом. Ашьҭахь дычмазаҩхан, аԥсра иҽазикит.
– Дадраа, шәааи, – иҳәан, аҷкәынцәа аҩыџьагь ааит. – Са сыԥсуеит, сеинышәх-сеинышәҵа, сышәжы! – иҳәеит. – Ауаа анеимплак, ахәышҭаараҟны шәнеи, ацәхьа азна ахьы ҭоп, – иҳәеит. – Шәҩыџьа шәыда аӡәгьы ишәмырбан, – иҳәеит. – Идшәырбар, шәыршьуеит, – иҳәеит.
Раб данԥсы, деинырхит, дыржит. Ажәлар еимпит. Аишьцәа рҩыџьагь ааит ахәышҭаараҟны. Иржызар, атәыҩа ааԥшит ахы ҿаҳәаны. Иҭаԥшызар, бӷьыцк ҭаршәуп. Уа ианын: «Заб пату иқәзымҵо ахшара, игьы ишьапгьы ран лҳә иаԥыроуп».
Ԥхны мшын. Арыш Шәлиман ашықәс дуӡӡа зхыҵуаз уаҩын, уаҩ ҟәышын, нырцә Хәыхәына дынхон. «Снарылалан сҭынхацәа, сашьцәа збап» иҳәан, аарцәҟа даарган, Арыш Миха иҟны дыҟан мчыбжьык, жәамш. Миха иҷкәын ЖКО аҟны аус иуан отдел кадрс, Костиа ихьӡын. Саргьы убра самадан сыҟан, амашьына сақәтәан. «Сабду абра дааган дыҟоуп, уажә аҩныҟа гәхьаазгеит, сга, дад!» иҳәан, Костиа, смашьынала ҳаакылсын Костиагь саргьы, Шәлиман дҳаманы нырцә, Хәыхәына, ҳцеит.
Шәлиман иԥшра-исахьа уиҿаԥшыргьы, абри ԥеаамбарума уҳәартә абас дыҟан. Ҳахьлеиз ашәшьыраҟны арымӡ днықәтәеит. Аҟәардәқәа ҳзаарган, ҳаргьы ҳнатәеит. Сара грас исымоу убриоуп – жәаха шықәса анысхыҵуаз аахыс, исԥырхагагәышьоуп аха – аҭҭын сахот. Усҟан «Казбек» акәын ирҭиуаз, иаацәырызган, Костиа инаимҵаскит, аха сара
исызгәаамгӡаӡеит – иабду иҟны аҭҭын дамыхозаап. Илақәа ансирба, ашырҳәа иласыркын, сџьыба инҭасҵеит. Ари Шәлиман дуаҩажәын, аха ани ак иҟәшәо дыҟазма, игәеиҭеит.
– Шәах, дад, шәах, Анцәа пату шәықәиҵаат, са исхыҵыз аҟара ҩба Анцәа ишәхирҵаат! – иҳәеит. Аха аҭҭын ҳамыхеит. Нас аиҳабра-аиҵыбра, апатуеиқәҵара аӡбахә цәыригеит.
– Уабатәиу, дад, узыжәлада? – ҳәа дсазҵааит.
– Сара ара аус зуеит, с-Кәтолтәуп, с-Басариоуп, – сҳәеит.
– Ҟоҳ, Шьагә дыудыруама, дад? – иҳәеит.
– Шьагә саб иашьа иакәын, дышԥасзымдыруаз, – сҳәеит.
– Оо, Шьагә уахыкгьы ҭамадас дҳаман. «Џьгьардааи Кәтолааи
аҳәаа еимакны еибарԥсуеит, Абжьыуаа реизара аҟоуп аныха амҵан» ҳәа адырра анҳарҭа, аф иаҩызаз ҷкәынак даашьҭхны дсыман сцеит. Сахьлеиз ажәлар бзиа еиқәшәеит. Иаашар – мшаԥын, ҽырыҩран. Аизара ахьыҟарҵоз, ажәлар бзиа ахьаднагалаз Шьагә дцәажәеит. Шьагә ишьҭахь Џьгьардаагьы Кәтолаагьы машәыр ахымҟьакәаны, аҳәаагьы еилырганы, зегь еиқәшаҳаҭны иҟалеит. Ҳаргьы, Џьгьардеи Кәтоли еиуамкәан иҟаз, асасцәа ирыднагалазгьы џьаргьы ҳармышьҭит. Ҳара, Тҟәарчалынтәи еицыз, Еқәыԥ Касланӡиа ҳиман дцеит. Ашьтәа ҳзишьит, Шьагә ҭамадас дҳаиҭет.
Адырҩаҽны аҽырыҩра рыман Џьгьардаа аныха амҵан. Ашәы Ҳабыџь иҽыҩ иагеит аԥхьахә, ахә бзиангьы иарҭеит; ахәмаррақәа ҟарҵеит, аимҵакьача иасит ҳаҭыр ақәҵаны.
Ҳхынҳәны ҳанаауаз, Џьал ҳахьаахыҵыз (ҳҽыжәлан ҳаауан), иҽавара даасуа ҭауадк еиуаз (изшәасымҳәозеи, Хьрыԥс ихьӡын) дааҳахьӡеит. Уабаҟаз Хьрыԥс ҳәа сҩыза данизҵаа, – Шәара шәеиԥш зхарафара сыҟамызт сара, ауаа шныҟәоз сныҟәон, – иҳәеит.
– Уара џьара ԥҳәысеибак дыхурҵәарц удәықәзар акәхарын?! – иҳәан сҩыза, ажәақәа ааиларҵо, ажәақәа ааиларҵо, «уара, шәаҟәыҵ» ҳәа шрасҳәоз, ахьышәҭҳәа дылҽыжәԥан сҩыза, иаӷәра имахәар инахарԥаны, ихәҵәы кны дҩаихан, иҽы длалбааҳәан, «шәара шәтәы жәытәгьы-ҿатәгьы ҳа иҳалымӡаауазаап» иҳәан, длышьҭаҵан длаиӷратәан, ишьра далагеит.
– Ҳаи, шәымцахә ахы ыцәаат, Тҟәарчалаа ааны, Џьал иахьеибарԥсыз ҳәан ахьыӡ ҳашәҭома, закәызеи шәызлоу! – сҳәан, аҷкәын дыкны дааихысҳәан, егьигь слаиҵаҟьан, длықәлан дцеит.
Абри исыцыз аҷкәын ишьҭра ицхьынҵәарахны абас иаауан, аӡәызаҵәык иакәын рыжәла иҟаз ҳқыҭан, ҷкәына еилҟьан, аф иаҩызаз иакәын. Абри иан ҳнапы ианылҵон: «сыԥсы шҭоу сыҷкәын аӡә дааигартә, зынӡа дмыӡыртә сзыҟашәҵа» ҳәа. Ҳааиацәажәо ԥҳәыс
дизааҳгеит. Хшара дырхымшацкәа ишыҟаз, иан дылкаҳан дыԥсит. Иԥҳәыс иара иҵкьыс дааиӷьушьартә ддырны дыҟан. Жәабаҟа шықәса хшара дырмоуит. Ашьҭахьы аҷкәын диит. Хԥаҟа шықәса анҵы, ахәыҷы дбыжәгәаламуа дшыҟаз, абри ауаҩ даачмазаҩхан, аԥсра далагеит. Данԥсуаз, иԥҳәыс дааиԥхьан, – Ҳара жәлала усгьы иҳақәуп – аӡә диир, аӡә дыԥсыроуп ицымхәра; сыԥсгәышьот, аха абри схәыҷы ихатәы еиликаауа дҟалаанӡа, деиҭымны дҟабымҵан, нас ишыбҭаху бныҟәа, – ҳәа леиҳәеит, илацәагь аахиҩеит.
Патула анышә дарҭеит, амарҭхәқәа ҟарҵеит, ашықәс дуқәа бжьысит. Ари лхәыҷы длааӡон, лхаҵа иуасиаҭ налыгӡон.
Ишыҟаз акәымкәан, ларгьы дыԥшқамызт, днықәсуа далагеит. Лгәылацәа абыргцәа, хатә бхәындак еиԥш, рыхьӡ лшьон. Ауаҩытәҩыса, аԥсуа иламыс иаҵанакуаз ала еибыҭаз ԥҳәысын. Ҳаҭыр лықәырҵо дшыҟаз акәымкәа, уахык лыцәқәа акы рӡеит. Агәылацәа дара рхы иақәырҵеит, иацныҟәеит – алада рҳәеит, аҩада рҳәеит, ауаа азыркит, аха ԥсыхәа рзамҭеит.
Адырҩашықәсан иаанхазгьы ргеит. Уигь зынӡа рхы иақәырҵеит. Ахацәа ихьмыӡӷны ирыдхалан ишыҟаз, агәылара Мсыгәҭа захьӡыз ԥҳәыс быргк дыҟан, дычмазаҩын, ҷаԥшьара ҳәа инеины итәан зегьы. Ҟазырхангьы лхәыҷы длыман днеины дтәоуп. Данааи, абри ажәабжь цәырыргеит.
– Ааи, сара сашәа дтәааит! Хьаас иҟашәымҵагәышьан, еибагаз аӡәы итәы игар, ишианамхоз идыруан, шәхы изақәышәҵозеи, чачанк игазар акәхап, – лҳәеит.
Ари илҳәаз игәы иааҵаххын, – Уара ари зыхҟьо шԥашәзымдыруеи, «Кәтолааи Џьгьардааи аҳәаа еимаркуеит, Абжьыуаа аизара рымоуп» анырҳәа, ҳанцаз, ҳхынҳәны ҳанаауаз, Џьал ҳахьаахыҵыз ҳзыниаз узымдыруеи, Шәлиман! – ҳәа ҿааиҭит.
– Ҳаи, уҷкәынҟадыџьхаатеи, иҟоу зегь рҳәома! Уи ус угәы иаанагеит акәымзар, ус иҟаларым! – ҳәа иаасыршшеит, аха ҳаргамахеит.
– Изакәызеи-егьизеи? – рҳәеит. Уа иаарымҟәыҵасырбеит азнаказ, егьигь ҿимҭӡеит, аха, – Изакәызеишь, закәызеи? – ҳәа иалагеит.
Ҟазырхан уиаҟара даутәахуаз, данца, ажәлар зегь аҵаара ианалага, – Изакәызеи шәымбо – «шәара шәеиԥш зхарафара сыҟамызт сара, ахацәа шныҟәо сныҟәон» ҳәа анҳаиҳәа, дҩышьҭаҵаны ишьра даҿын, уара уами дааихызхыз! Абри агәаӷ азыҳәаноуп абри изылзиуа, иара данԥсы, иԥҳәыс дылиааиуеит! – иҳәеит аҷкәын.
Ҟазырхан данцоз, аҳәсақәа лышьҭалан лгәашәаҿ инеит. Дматанеиуа, лкасы лхыхны, адунеи даҵаԥшуа: «Сара схы сызныҟәымго, схәыҷы дсызныҟәымго, сылиааиуеит ҳәа ԥҳәысеибак ӡәыр кыр сзыууазар гәаӷла, сара сызлаҟоу аҵкыс еицәоу Анцәа уақәиршәаат, са суқәымныҳәакәан, хҿыхшьа Анцәа иуимҭаат!», – ҳәа дшәиит.
Адырҩаҽны, Ҟазырхан илҳәоз амыхьтә, аҳабла зегьы иаарылаҩит. ԥыҭкгьы ҵит акгьы рзеилымкаакәа, ашьа ргәы иҭыкәкәо ишыҟаз акәымкәан, абри ацәқәа згаз ашыӡ ааихьын, аԥсрада мыӷуа имамкәаны дҟалеит. Зны ашора иоуан, ииҳәо изымдыруа, аныха ихарахазшәа. Иҭынхацәа иныҵыҩ-ааҵыҩуа ираҳаит шәирак дшамаз.
– Ак ҟауҵахьаны, гәҩарак умоума? – ҳәа изҵаан, – Иагьа ҟасҵахьан, – иҳәеит.
Иҭынхацәа лҽыжәлан, Ҟазырхан лҟны иааит.
– Ҳзықәшәа абасоуп, ҳаӡәк дыԥсуеит, бшәиит ҳәа ҳаҳаит, даҳзыбныҳәароуп! – ҳәа ларҳәеит.
– Сангәаҟӡа, сшәиит, аха иҿыхшьа мҩас иамо са исыздырам. Аԥшьашаҽны Анцәа имшоуп, шәаа, хык шәықәысҵап! __ ҳәа раҳәан, идәықәылҵеит.
Ахацәа ааизылган, дрызҵааит: – Ишԥаҟасҵари? – ҳәа.
– Оо, аҷаԥшьараҟны ҳантәаз, бмыццакын, быцәқәа рхала аҩныҟа иаауеит. «Ақьиа ишьа Анцәа иуеит» ҳәа Алхас ианбеиҳәоз бгәалашәо? – ҳәа ларҳәеит. – Иҟабҵара убриоуп: цә-уӷәк ибыԥирхаз, бынхарақәа ахьеиҵеиҟьаз аҟынтәы, ицәтәны еимгәо камбашьк, иара дызлабныҳәаша, хәанхьаа иҟоу, гра змам шьтәа бзиак бызирхиаат. Бахьышәииз аҭыԥаҿ дааганы дыбныҳәот. Дазлабныҳәогь убриоуп: «сара схи схәыҷи сызныҟәымго саныҟала, исԥырхагахаз ӡәыр дыҟазар, суқәымныҳәакәан хҿыхшьа Анцәа иуимҭаат! Даҽаџьара ԥырхага умазаргьы, ухы злаҿухша амҩа Анцәа ҳазшаз уақәиршәаат!» ҳәа дыбныҳәароуп.
Аԥшьаша ҳәан аҿҳәара ззыҟалҵаз ааит. Абас, абас ҳәа зегь ралҳәеит: – Сахьышәииз сгәашә уахьынҭалаҵәҟьоуп, абра даажәгароуп, исԥирхаз ацәқәа аҟазароуп, сынхарақәа ахьеиҵеиҟьаз азыҳәан, ицәтәны еимгәо камбашь бзиак авагылазароуп, насгьы иара дазласныҳәо ашьтәа ԥшӡакгьы адыргылан дысзаажәгар, дысныҳәот, – ҳәа ралҳәеит.
Џьоукы ашәи дакыз џьыршьаҵәҟьон, џьоукы аныха дакны дамаз џьыршьаҵәҟьон, џьоук, ԥыҭк еилызкаауаз, ашыӡ дакны дшагозгьы рдыруан. Аха арҭ анапҭаршәырҭа анроу, «ҳзашьҭозеи» рҳәан, илабжьыргаз аус ала идәықәырҵеит.
Ҽнак, амшгьы бзиан. (Ара аҟәаԥа-ҿаԥа, ауардын ачымазаҩ дақәҵан, арныҟәара уадаҩны иҟан.) Ачымазаҩ ауардын длақәҵан, абыцала ихыбны, лыцәқәагь, акамбашьгьы, ашьтәа бзиагь ауардын илацраҳәаны Ҟазырхан лашҭаҿ иааит. Ҟазырхан лкасы аалхылхын, лыжәҩа илықәыршәны, лхәыҷы даалываргыланы, – Агәаҟрақәа санрықәиршәа,
сыцәқәа анига, исзымчҳакәа сажәа исҳәаз хынсырҳәуеит, ԥырхагас схәыҷгьы саргьы Анцәа иҳаумҭан! Иахьа смал ааины сашҭаҟны ианызба, исзиуқәахьаз амашәырқәа са сҟынтәи ԥырхагас Анцәа иумҭан! Даҽаџьара рыцҳарак ҟаиҵахьаны дыҟазар, уигь ихы злаҿихша Анцәа ҳазшаз дақәиршәаат, иахьарнахыс ихы дақәиҭыстәит! – лҳәан, ауардын дшаныжьлаз ашьтәа икәдыршеит, – Аҷкәынцәа ауардын иацааз, ашьтәа атәыҩа кны, шәара, ашьтәа иацкәшаз, быргә Анцәа ишәимҭаат! – лҳәеит.
Ашьтәа кажьны иршьын, агәи агәаҵәеи деиҭарыхныҳәеит. Аҳәсақәа цәыҵагылан: «Ҟазырхан лышәи Елыр ныхеи Қьач ныхеи рыҵкыс еицәазаап , анаџьалбеит» __ рҳәон иччо.
Ишыҟаз акәымкәан, ауаҩ зҵыхәтәы ҽеимхо дыҟоуп абри лхәыҷы изҳаит, дхаҵахеит. Ларгьы зынӡа дажәӡо далагеит, аха абри ахәыҷ иаб дышхаҵа бзиаз еиԥш, иара дзыҟамлеит. Ажәытәуаа ражәа иалоуп «ауаҩ бзиа аԥа бзиа дихылҵуам» ҳәа.
«Сыԥсы шҭоу ихатә ҩызак димазар сҭахын» ҳәа лгәылацәа дрыҳәо далагеит. Агәылацәа аҷкәынцәа изыркын, аԥҳәыс дизааргеит. Аха иазыууеи, лҭацеи лареи еиқәымшәо иалагеит. Аҭацеи анхәеи есқьынагь ишәарҭоуп. Анцәа иишәихьаз ӡӷабк длыднагалеит, иаргьы аҵкыс еицәаз иакәын. «Аи, Ҟазырхан рыцҳа, лџьабаақәа рацәан…» __ рҳәон агәылацәа, дара хьаас ирыман.
Ҽнак, ахәмыҽха, ус лалҳәеит:
– Нан, сыҷкәын дыҟам, ҳамхы ҭагалатәуп, ҳналалан, ҟәыдк алаҳхып уаҵә ашьыжь ҳҩагыланы.
– Анцәа ибҿеимҵаат, саагылазар аҟәыд ҿысххьома! – лҳәан, аҭаца дԥарԥалеиуа, дцеит агәылара.
Ари дхәыцбӷьыцит, аха адгьыл лыгәон – амхы ԥхасҭахон, «хәлаанӡа ԥыҭк ҿысхып» лҳәан, лԥырҳәа ҵыркәакәаны амхы дҩалалан, аҟәыдҿыхра дшаҿыз, – Ҳаи, аԥшәма! – ҳәа џьоук рыбжьы геит.
«Изусҭцәада?» ҳәа дааизар, хҩык аҷкәынцәа гылоуп. Лыҷкәын ихьӡ рҳәан, дыҟаӡами ҳәа иҵааит.
– Дыҟаӡам, абрахь џьара дцеит, – лҳәеит.
– Ҟазырхан, аҭаца бзиа даабгеит ҳәа ҳаҳахьеит, амхы бымацара балоума? – рҳәеит.
– Сҭаца слыкәыхшаат, аҳаҟьалеи аԥхныгалеи ҳаиқәшәамызт, пырпылк лырԥссан, џьыкак схып ҳәа гәылара дцеит, уигь дысмыцхраашеи, – лҳәан, ус иаалыршшеит. Нас, дыҩхалан, арасеи акакани аалгеит. – Сыҷкәын дааиргьы игәы иалсуеит, шәҿы мырҵысыкәа шәысзышьҭуам, – лҳәан, дынхалан дырҩегь, ауатка лыман дааит. – Сара изжәуам, нан, аха сшәықәныҳәап, – лҳәан, афырџьан
аашьҭылхит: – Анцәа шәиныҳәаат, шәықәлара шәахьымхәаат, нанраа, раԥхьа иргылан аҳәатәхаҵара шәыҩнаҭақәа рҟны Анцәа иҟаиҵаат! Иахьа шәыззааизгьы – убригь дшәыламӡаат, абзеразыҳәан Анцәа шәааишьҭлаат! – ҳәаны днахыхәашәа ҟалҵан, инықәлыргылеит.
Даргьы иржәит. Ашьҭахь, – Ҳзыԥшуам, ҳамҩақәа хароуп, – рҳәан, рҿыҩархеит.
«Абри аҭаца бзиа длымоуп ҳәа баша ишәҳәон, лцәажәашьақәа злаҟоу ала, – «раԥхьа иргылан шәыҩнаҭақәа рҟны аҳәатәхаҵара ҟалаат!» ҳәан илҳәаз, аԥсҭазаараҟны илгәамԥхо аусқәа лбот ихашәҵозар» ҳәа еибырҳәеит иахьцоз.
Ишыҟаз акәымкәа, ҽырчмазаҩ ҟаҵаны, аԥсра далагеит лҭаца.
– Уан дсықәшәихьан, уан дыушьыроуп, уан лыԥсра сымбакәа, сара бзиахара сымам, – лҳәеит.
– Сан дышԥасшьуеи, закәызеи ибҳәо! – ҳәа даалҿагылт аҷкәын.
– Убыс сылшәиит – счымазара сзалҵуам, – ҳәа даақәгылеит аҭаца. Ари мчыбжьык, мызкы еимҿдырххон, аха арахь иан дизшьуам.
Иамуӡошәа аниба, иан диман иҿыҩеихан, рладахь абнаҟны итапанча лгәыдиҵан, дхышәҭны дкаҳаит. Данкаҳа, игәы иазымчҳан, «ҟыҳ» иҳәан, ашырҳәа данаагьежьуаз, хьаца ҿыск гылан ибыгәӡа, длахҟьашан, ишьапы кыдқшалеит. Дуазыруа, аԥсра иаҿыз иан лыҷкәын ишьапы ахькыдқшалаз лгәы иныҵаххын, – Аи, уан лыԥсра Анцәа иҟаиҵаат, ушьапы ԥымҵәеи! – лҳәеит.
Ари лыҷкәын уаҳа дхьамԥшӡеит, аҩныҟа дааит. Аԥсхыхра иаҿыз аҭакәажә хаҵак машәыршәа длыхҭыгәлеит.
– Амаҳагьа ҳәа дыршьот, жәлары дрылоумҵан, сҭаца лҵыхәалоуп сызлаҭахаз. Сыуаажәлар аџьабаа шәсырбагәышьот, аха ала сырҿашәымҵан, нышәк сашәҭ! – лҳәеит, лылацәагь аахылҩеит.
Ахаҵа ажәлар еизигеит. Иԥсыз дышьҭыхны дааргеит, дырҵәыуеит, ҳаҭыр лықәҵан дымҩаԥыргеит. Амала аҭаца дылхадмыргылеит. Ажәлар еизан, лыҷкәын абаикот иқәҟарҵан, ақыҭа далырцеит.
Аӡәы иԥҳәыс лҟны дыҽхәон: «Иаха сқәылан уаҩ дсырҳәит, уаҩ дысшьит» ҳәа. Иԥҳәыс лгәы ԥҵәеит, илзымчҳауа аҟынӡа днеицеит. Лцәыбза ус иалҳәеит: – Абри схаҵа хәыҷык дысзыршәа, – ҳәа.
– Бзиоуп, – иҳәеит.
Уахык хаҵеи ԥҳәыси шышьҭаз акәымкәа, ашә аӡә дасит. – Оо, уара, уарбану? – лҳәеит.
– Ашә аарты! – иҳәеит.
– Ашә заасыртуеи?
– Ашә аарты, бхаҵа дабаҟоу?
– Схаҵа дабаҟоу – ара дыҟами, дзуҭахи?
– Бхаҵа амш илазгарц сҭахуп бара ацәыбзагь! – иҳәан, ашә аԥҽра
далагеит.
– Уа, уеилагама, ахаҵа амш шԥаилауго?!
Ашә ԥҽны аҟәақҳәа длыҩналт. (Ашә аԥҽра даналагоз, лара
дааиқәшаҟьан, акалаҭ дыҵалкит лхаҵа, ахаҳә хыхь иақәылҵеит.) – Дабаҟоу бхаҵа?
– Схаҵа дыҟаӡам.
– Бхаҵа дышԥаҟам, – иҳәан, аимдара далагеит.
– Дзуҭахи схаҵа?
– Амш илазгарц сҭахуп.
– Амш шԥаилоуго – уи дхаҵоуп, ианамух, са сыԥҳәысуп! – лҳәеит. – Бара бысҭахӡам, – иҳәеит.
– Дсымԥшаар ҟалаӡом, уи џьара дбымоуп, – иҳәан, акалаҭ ахь днеиуа далагеит.
– Уахь умнеин, уахь, – лҳәеит.
– Избан?
– Сан шьышьык сылҭан иҭакуп, – лҳәеит.
Ари илҳәо иара имаҳауаз, ашьышь еиԥш «ӷәын-ӷәын» ҳәа аҳәара
далагеит. Дӷәыруа даналага, даагьежьит арахь.
– Сара сыҟами, сыԥҳәысми, – лҳәеит.
Лара днышьҭеиҵан, амш лылеигеит. Лхаҵа зегь ибот, аха дшәот.
Данца ашьҭахь, – Ҳаи, иморахә мыӡаат, дабаанагеи, абри иҩыза ацәыбзагь! – ҳәа лхаҵа дицәшәаны дматанеиуа далагеит. Нас лҳәеит: – Егьырҭ зегь бзиоуп, аха «сан ашьышь сылҭеит» ҳәа анысҳәа, ашьышь еиԥш аӷәырра шаҭахыз злоудыри?
– Убри сзымдыркәа амала исҿома сԥаҵақәа! – иҳәеит.
Ҷкәынак ӡӷабк бзиа дибон. Краамҭа иҽишәеит, аха лассы дизымгакәа, аамҭа кыр бжьысит, аха дигеит ииулак. Ус ԥыҭк аамҭа анца, иԥшәма хәыҷык лыгәра имго далагеит. Днаԥшы-ааԥшуа, длышьклаԥшуа дышнеиуаз, хәыҷык агәҩарақәа ахьимаз гәеиҭо дышнеиуаз, иибаз инапы алаломызт – егьрызиаҳәомызт. Лара мыцхәы бзиа дибон, дкажьынгьы – дизкажьуамызт.
Уахык аҩны иахьынатәаз, ус еибырҳәеит: – Бара избагәышьот бызҿу, – иҳәеит, – еилыскааит зегьы, аха бзиа бызбон, сбызгәышьуа
сбышьҭан. Асҟакаамҭа ас ҳаныҟала, бсызкажьуам, абри ақыҭа кажьны ҳақәҵып бахьазымдыруа қыҭак ахь. Амала, убра ҳахьнеиуа, бгәыбҽаныз, шәарҭақәак ыҟоуп, аха бара быԥҳәыс бзиоуп, бхаҟны иааган базхәыцыр, бҽацәыбыхьчот, – иҳәеит.
– Изакәызеи, иҟоузеи уаҟа?
– Иҟоу убри ауп, ара ҳара ҳҟны иҟоу ахацәа зегь хацәоуп, аха уаҟатәи ахацәа аӡәы – ҩыџьа драҩсуеит, аӡәы – ҩыџьа ҳәа дыԥхьаӡоуп.
Ари акала дазхәыцын, уахь еиҳа еиӷьылшьеит. Аӡәы ҩыџьа ҳәа дыԥхьаӡазар – еиҳа еиӷьылшьеит. Уахь ицеит нхара. Ари ԥҳәыс ԥшӡак лакәын, зегь лыҿцаауа иалагеит. Иҩызцәа ақәлацәа ахьеидтәалоз, – Аԥҳәыс бзиа думоуп-егьиуп, – анырҳәа, – Дсымамкәа, аха шәымбо, – иҳәеит, – ари дахьыԥшӡо, дахьыбзиоу азыҳәан арԥарцәа лыҿцаауеит. Лара ҟазшьас убыс илымоуп – аҷкәынцәа дарбанызаалакгьы аҩны инеиз, иԥхашьара хылымҵәар, ԥсыхәа ыҟаӡам. Абри азыҳәан уа сықәырцан, арахь сааит. Убас акаамеҭ сақәшәан сыҟоуп.
«Ари ииҳәаз ҵабыргызар еилаҳкаап, иҟоу аабап» рҳәан, аҷкәынцәа ҽнак аӡӷаб илацәажәан, џьара дрыман ицан, аӡәи-аӡәи «унеи-снеи» ҳәа шеибырҳәоз, еиҳа агәы змаз, – Са снеиуеит, амала сшьапы ашаха ахаҵаны ишәымаз, сшьапы сырҵысыр, шәсых, дышԥахьӡари уи аҟаҵара, – ҳәа реиҳәеит.
– Бзиоуп, – рҳәан, ианнеи, арахь ларгьы илымдыруаз, лхаҵа имҳәахьазыз, «мцу ииашоу» збапи ҳәа лнапы ахьындәықәылҵаз, – Аа, ихылҵәеит, шәах, шәах! – иҳәан, дахырҳәан, дрыман ицеит.
Убри инаркны иҩнгьы изымнеиуа, ларгьы рааигәара дзымнеиуа, акгьы лзыҟамҵо далихит. Иԥҳәыс «дихәышәтәит».
Ажәытә аҳратәра анаԥыз, апапцәа аныҟаз, аҿарацәа аҳәса ааргар, апап имнаҭкәан хаҵеи ԥҳәысреи рзеилам ҳәа иԥхьаӡан. Убри аамҭазыҳәан ҷкәынак ԥҳәыс дааиган, (даҩысҭаашәа дыҟазаарын), – Уажәы аамҭала сыԥшәма лгәы бзиам, уҽаанкыл, ԥыҭрак анаҩс ууал усгьы иуоуп, уацәымшәан, – ҳәа иеиҳәеит апап.
Ԥыҭрак захьӡыз аамҭа аныбжьыс, ус леиҳәеит иԥшәма:
– Бара фатәык сзырхиа, џьара сцоит, ԥыҭрак саанхот, насгьы баргьы апап иуал ибыду иабҳәар, дааир, иуалгьы наигӡап, ҳаргьы уинахыс ҳцәа аидҵара азин ҳауазар акәхап.
Ари, – Бзиоуп, – лҳәан, афатә излырхиеит, деиқәлыршәеит, имаҭәа лырхиеит, аха дара еицәажәан иҟазаарын, апап данааиуа аамҭазы, иара дгьежьны дааирц азыҳәан.
Ишыҟаз, апап иалҳәан, дааин, афатә лырхиан, акраҳфап ҳәа иаатәоны, аԥшәма дгьежьны ашә даст.
– Ари дызусҭахарыда, дзымцакәа дгьежьызар ҟалап аԥшәма, – лҳәеит.
– Нас, сара сабацари?
– Абра акаруаҭ уцәыҵал, ашьаршьаф уқәсыршәуеит, – ҳәа иалҳәеит. – Бзиоуп, – иҳәан, дынцәыҵалеит.
Ашьаршьаф наиқәлыршәын, акаруаҭ днагәҭасны ицәыҵалыргылеит.
Ус дааҩналеит лхаҵа.
– Ашә лассы ибзаамыртит, иҟалеи?
– Ыы, уара, исыхьыз узымдырӡо? Уанцоз сгәы бзиамызт, сцәастәымызт, ахшароура садхалеит, убриазоуп изысзаамыртыз.
– Нас, дабаҟоу ибоуз ахшара?
– Абна ашьаршьаф икәыршаны, акаруаҭ аҵаҟа дыҵагылоуп, –
лҳәеит.
– Нас, ус аказар, ба бтәгьы ауал иҳамоу апап иаҳҭап, бца, апап даага, ахәыҷгьы диԥшьап, – иҳәеит.
– Апап даазгап, аха дыҟамзар?
– Апап дыҟамзар, иԥҳәыс даага, – ҳәа леиҳәеит.
– Бзиоуп, – лҳәан, дыҩны дцет.
Ара апап игәы аҭҳара-ҭҳараҳәа еисуа ҵаҟа дцәыҵаиоуп.
– Апап дыҟамызт, иԥҳәыс даазгеит, – лҳәеит аԥшәмаԥҳәыс.
– Ибзиами зынӡа, иԥҳәыс даабгазар, ҳхәы цәырга, акраҳфап, –
иҳәеит.
Афатә цәырылган, акрыфара иалагеит, ҵәыцак-ҵәыцакгьы ржәит.
Иԥшәмаԥҳәыс длылацәҟәысын, наҟ дындәылҵит. Апап ииҭахыз, апап иԥҳәыс лҟны ари «аус» ҟаиҵеит.
– Уажәшьҭа днаскьаг, наҟ дга! – ҳәа леиҳәеит кранырфа ашьҭахь. (Арахь иусгьы далгахьан, апап ишибоз.)
Аԥҳәыс днаскьалган, наҟ дцеит. Арҭ акрыфан еилгет.
– Бара уажәшьҭа бааи, ахәыҷы ибоуз ҳихәаԥшып! – иҳәеит.
– Бзиоуп, нас, ҳихәаԥшып! – лҳәан, акы ианкны арахь ианцәыҵылга
атаз, арахь ишьапқәа ахыҳәҳәоит, анахь инапы ахыҳәҳәоит, ашьаршьаф икәыршан дықәҿаҳәоуп.
– Ари закәи бара? Апап дааҳгар, ишԥеиҳарбауеи? Ари хәыҷык иԥаҵа ма иамаҳхып, бнеи, амаркатыл сзааги! – иҳәеит.
Дцан, амаркатыл аалган, иԥаҵа абжа имихит, аха акгьы изҳәом апап, ииҳәои – ак иҳәар, дишьыр ҳәа дшәоит.
– Уажәшьҭа бнеины аиха ааг, – иҳәеит. – Абни ишьапы аууп, ихаҳҵәап, изаҳҭахи, – иҳәеит.
Уажәшьҭа ишьапы шхырҵәоз аҟара аниба, изымычҳазт, аихахьы данцоз аамҭазы «ҳаит» ҳәа дҩаҵҟьан, ари атаз ибӷа ишкыдҿаҳәалаз, деиханы акы дыннамкылаӡакәа, ишьҭахь дишьҭазар ҳәа дышшәоз, ашә ааимԥаанны аҩны дыҩналт.
– Уанаџьалбеит, иухьзеи, иухьзеи? – лҳәеит иԥҳәыс.
– Исыхьызеи бымбо, бара иахьыбзыҟарҵаз саргьы сԥаҵа рсеит, – иҳәеит. – Сыршьуан зынӡа, аха сыбналан сааит.
– Ҳаи, аҩысҭарыла дышԥаҳазныҟәеи! Иԥшәма ушлышьҭаз, уаргьы уԥхасҭеитәит, саргьы акаамеҭ сзиуит, – иҳәеит.
Абра еилгеит аҩыџьагь.
Гәыдауатә хаҵак шәарыцара ҳәа дааит. Ихәырџьын иҭаҵаны имоуп ахьшь, ачақәа злеикуа. Аҽны ицәыхәлеит. Ԥацхак зызгылаз нхаҩ ӷарк иҟны дымҩахыҵит. Ихәлахьан.
– Аԥшәма! – ҳәа ибжьы иргеит.
– Ҳаи! – лҳәан, ԥҳәыск даадәылҵит.
– Шәарыцара сыҟан, исцәыхәлеит, иҟалозар, ԥхьара ҳәа снашәышьҭ!
– иҳәеит.
– Схаҵа дыҟаӡам, мамоу! – ҳәа иалҳәеит.
Ихәлахьан дабацагәышьоз, лԥацха ашьҭахь длавалан, дкылԥшуа, амца дахәаԥшыртә днеины днатәеит. Аԥҳәыс акәты аӡра даҿуп, абысҭа уны икнаҳауп.
Ус ишыҟаз акәымкәа, хаҵак дааҩналт. Абысҭа кныхра даналагоз аамҭазыҳәан, ҽаӡәгьы дааит. Ари лхаҵаҵәҟьа иакәзаап, даауашәа анылба, иааиз ахаҵа днаганы акамод дҭалыртәеит, лбысҭагьы лыкәтгьы наҟ илҵәахит. Ашәарыцаҩ иҟоу зегь еиликааит ара: лцәыбза дшыҟаз лхаҵа дааит. Лхаҵа данааҩнала аамҭазыҳәан, ааҵра даавҵын, агәашәахь дцан, – Аԥшәма! – ҳәа ибжьы иргеит.
– Ҳаи! – иҳәан, аԥшәма ашәхымс даалагылт. (Лара лхы ҿаҳәаны дтәоуп: «Схыхь ааит, аԥсра саҿуп, абна бысҭа хьшәашәа ҭагылоуп, аҟәыд рԥханы – Анцәа иуирбо ала крыф» ҳәа иалҳәеит.) – Уааи арахь, – иҳәан, диман дааит. Ашәарыцаҩ длатәеит, иааигәара ихьшь лышьҭеиҵеит. (Ари идыруеит акәты шылӡыз, абысҭа ахьылҵәахыз.)
Аԥшәма аҟәыд ирԥхеит.
– Сҭакәажә хыхь мыждак лымоуп, илзааит – лгәы бзиам, аха иҳамоу ахәыҷы ухы ахумбаан, – иҳәеит, имаз ахәыҷы астол инықәиҵеит.
Ҩыкгьы иман, уигь нықәиргылеит. Нас инеидтәалеит. Афара даҿуп асас, аха абысҭа ԥха збахьаз – ари ахьшәашәа изылбаадома! Ҵәыцак ҵәыцак ржәхьан аамҭаз, ихьшь днаӷрагылан, «ҟыжж!» аргеит.
– Аа, аҟәада уҿашәаат, закәызеи иуҳәо?! – иҳәеит ашәарыцаҩ. – Иаҳәазеи? – иҳәеит.
– Исызҳәом! – иҳәеит.
– Мамоу, иумҳәар ҟалом, – ҳәа дикит.
– Уара, абри сыхьшь заҟантә сарԥхашьахьозеи. «Абысҭа хьшәашәа ҳзадтәалозеи, абысҭа уны чуанк азна адулаԥ иавагылоуп» ҳәа аҳәеит, – ҳәа ҿааиҭит.
– Ишԥаа, уара! – иҳәан, ҩ-ҿахрак наниҵан, – Абысҭа ԥха ҳаут уажәшьҭа, аҟәыдажә иаццот, – иҳәан, рнапқәа адыркит.
Ус ишыҟаз акәымкәа, еиҭа ихьшь днаӷрагылан, «ҟыжж!» аҳәеит.
– Аҟәада уҿашәаат! Ҳаи, абра смаакәа сшьапқәа ԥҵәандаз! – иҳәеит. – Иаҳәазеи? – иҳәеит.
– Уи сызуаҳәом!
– Ҟаи, иуҳәароуп!
– «Аҟәыд хьшәашәа шәызӡаанҵәало, акәты ҟаԥшьӡа иӡны абна
ашьқаԥ иҭоуп» ҳәа аҳәеит, – иҳәеит.
Днеизар, аа, акәты ҟаԥшьӡа иахьҭоу. Уигь ааҭырган, еимҿыхны асаан инанырҵеит. Рқьафқәа аныҟарҵа, деиҭаӷрагылт ихьшь, «ҟыжж!» аҳәеит дырҩегь.
– Ҟыҳ, ахыкәаала уҿашәаат! Са сцеит, џьым, уҵх аабзиахаат! – иҳәан, ашәарыцаҩ ддәықәлеит.
– Аа, умцан, иаҳәаз соуҳәароуп! – иҳәеит.
– Убри ак сызҳәом, угәы иалумырсын! – иҳәеит.
– Мамоу, исоуҳәароуп!
– «Абна акамод хаҵак дҭатәоуп иԥаҵақәа бабаӡа, ииҭахузеи абра?»
ҳәа аҳәеит, – иҳәеит.
– Ишԥаа, уара! – иҳәан, днеин, акамод ашә анааирт, иԥаҵақәа бабаӡа
хаҵак дҭагылоуп.
Ашә лаиркын, абарқәам лаҿаҵаны, иганы цаҟьак аҟынтәи хланҵы
иоурышьҭит. Амала иԥҳәыс дизкамыжьит, бзиаӡак лакәхарын.
– Ухьшь сааурхәароуп, – ҳәа дааисны дикит.
– Уоо, уара, бзера збаша, аӡәырҩы сыднагалахьеит, аха ус аламала
ахә уаҩы изышьҭыхуам, – иҳәеит.
– Заҟа иаԥсозеи?
– Жәанызқь мааҭ аԥара искуеит.
– Иусҭот, – иҳәан, агәылацәа днарылалан, аԥара ԥсахны инаииҭеит. Ауха асас уа дыԥхьеит.
Ари лхаҵа ашьжьымҭан шаанӡа аусура дымцар ауӡомызт, иара дшыцәаз, дгылан дцеит. Иара ашьжьымҭан дҩагылан, дааисны дылкит:
– Уанаџьалбеит, абри ахьшь шьышьас иасҭара саҳә, хәышә мааҭ усҭоит саргьы, – лҳәеит.
Дақәшаҳаҭхан ахаҵа, хәышә мааҭ аԥара илҭеит.
– Уажәы мызкала ибшьыр, имдырырц ҟалаӡом. Ари ахәшә бзаҭом, абыӷьшәы бзаҭом – иаразнак идыруеит. Акәтаӷьқәа рҭаҭаны, ижәны иаҿабҵалароуп, мамзар абжьы ацәыӡуеит, ала цоит. Шьыжьы, шьыбжьон, хәылбыҽха х-кәтаӷьк абҭоит аихац иахьҭатәоу. Мызки бжаки анааҵлакь, беиқәа аабышьхны, бнеины, бҽааимырҿаҿаны, изҭатәоу аихац бааханы, «ҭсу» ҳәа азҿыҭы, – ҳәа леиҳәеит. – Нас ала ҭаа быԥхашьара ишахәаԥшуа, агәы иахаԥжәаны иԥсуеит.
– Ибзиоуп!
Дцеит ари. Мызки бжаки анааҵуаз аамҭазыҳәан, ари ишиҳәаз еиԥш, лҽааилыхны, днеин дладтәалеит. «Ҭсу» анылҳәа, «ӷьыӷь» аҳәан, азшьапык ааҭнарҳәҳәан, лыԥхашьара иҩамҵасны аҿышәҭа еимлагәа иакит. Арҵәаа-арҵәаа-арҵәаа ҳәа аҳәҳәара далагеит. Ҽуаҩхаҵа бзиак диасны дцозаарын, аҳәҳәабжь ахьиаҳаз «иҟалазеи, анаџьалбеит, ԥҳәыск дыҳәҳәот, дзықәшәаз збапи! иҳәан, дымҩахыҵт. Дахьымҩахыҵыз аҿаасҭа ибеит: аԥҳәыс лыԥхашьара ахьшь еимлагәа иакуп, ашьапхыцқәа аларԥаны.
– Сызлабыхәарызеи, иҟасҵарызеи, ишԥазури? – ҳәа длыдгылоуп.
– Уара утәы арба, уара утәы арба, нас соунашьҭуеит! – лҳәеит.
Иара «итәы» ааҭганы ианаирба аамҭазы, егьи ашьапала уигь акит.
Арҭ рыҳәҳәабжь заҳаз ажәлар еизеит. Лхаҵа дааит, аҩыџьагьы «ртәқәа» шакыз ибеит.
Иахьагьы убри ахьшь акәтаӷь аҿаҵара иаҿуп, иахьагьы аус ауеит.
Шәарыцаҩык иҩыза бзиа иҿы дымҩахыҵит. Ари иԥҳәыс хәыҷык дманшәаламызт, иара ихәаҵкьыс, атәымуаа рхәы лырхио-егьиуа дыҟан. Даннеи игәеиҭеит, акәты аҵәы иахаҵаны аӡра даҿын. Иҩыза бзиа изы, – Дабаҟоу? – ҳәа данҵаа, – Дыҟам, – лҳәеит.
Ашәарыцаҩ ихьшь кны дыҩналеит, акәты ахьылҵәахыз ибеит. Ҽа мцахәыцәакгьы длымазаарын, уигь дылҵәахит. Дахьылҵәахыз гәеиҭеит. Ус аԥшәма дааит.
– Амшгьы цәгьоуп, асас дааижьҭеи ԥыҭкгьы ҵуеит, акгьы бмырхиаӡеи? – ҳәа длазҵааит.
– Исырхиазеи, иахатәи ашара схы ҿаҳәаны стәоуп, сыгәқәа бзиам, акгьы ҳамаӡам, – лҳәеит.
– Ҳаи иабахәа, акгьы сҭахым! – иҳәан, ашәарыцаҩ ахьшь ашьапы дамхақәыӷәӷәеит. Акәыкәуҳәа иҟааит ахьшь.
– Ҳаи, ашьа уҿашәит! – лҳәеит.
– Ашьа уҿашәаат, иуҳәо закәызеи?! – иҳәеит ашәарыцаҩ.
– Иаҳәаз закәызеи? – ҳәа дыркит.
– Ҳаӷоу иҳәеит уи иаҳәаз, еиҭаҳәашьа амам! – иҳәеит.
– Иаасоумҳәар ҟалом уареи сареи ҳаишьцәазар, – иҳәеит аԥшәма. – Аԥшәмаԥҳәыс агьыҟам ҳәа лҳәеит, «акәты ӡны, аҵәы иахаҵаны
ашьқаԥ иҭагылоуп» ҳәа аҳәеит, – иҳәеит.
«Абри ҵабыргызар избап» иҳәан, ашьқаԥ дҭаԥшызар, иашаҵәҟьаны
акәты ӡны аҵәы иахоуп.
Ҵәыцақәак рыжәхьанеиԥш, еиҭаирҟааит ари ахьшь.
– Ҳаи, иудыруа зегь уҳәома, аҟьы, абри аазымгакәа сыԥсындаз! –
иҳәеит.
– Иухьзеи, иаҳәазеи? – иҳәеит.
– Зынӡа акаамеҭ аҳәеит! – иҳәеит.
– Иаҳәазеи?
– Уиак сызҳәом!
– Исоуҳәароуп, ианаасоумҳәа, уареи сареи ак ҳзеилам, – иҳәеит
аԥшәма.
– Ҭаҳмадак иԥаҵа ҟәашӡа ашәхымс авараҿы даҵаиоуп ҳәа аҳәеит, – иҳәеит.
«Иҵабыргызар збап» ҳәа днеизар, игәыла бзиа иҽыҵәахны дыҟоуп. – Уареи сареи уаҩра ҳзеилазар, ухьшь сырхәаа! – иҳәеит ари аԥшәма. – Ахьшь ахә узшәарым, баба, ари сара иҟоу зегь санаҳәот, исызуҭом!
– иҳәеит.
– Иаасумҭар ҟалом! – ҳәа даникӡа, – Абриаҟара иаԥсоуп, иузшәозар
ига, – ҳәа иеиҳәеит.
Иааихәеит. Аԥшәма данындәылҵ, иԥҳәыс дӷьаҵәыӷьаҵәуа дылкит: – Уи ахьшь иурхәҳаит, аха шьышьас иамоу саҳә, иаауҭаху усҭот! –
лҳәеит.
– Ари ашьышьа зынӡа икаамеҭӡоуп! – иҳәеит.
– Ишԥа?
– Абни «бдына» инаҿаԥшит – иԥсит! – иҳәеит.
– Уи мариоуп, – лҳәеит, – ахьшь моу, егьырҭ идсырботеи.
Ус ишыҟаз акәымкәаны, мышкы амомент лоуит ахьшь ашьразы. Аҩны уаҩ дыҟам. Илышьҭагәа иаалкын, иалырбеит ани «лдына». Ахьшь акәац абаны иаагылозма, аҟыԥыҳәа иамҵасны иакит шьацәхыԥла. Арҵәааҳәа аҳәҳәара далагеит. Шәаџьҳәаҩык диасны дцозаарын – ҽуаҩык, аԥҳәыс лыҳәҳәабжь аниаҳа, дыҩны ашҭа дааҭаххын, – Ибыхьзеи? – ҳәа длазҵааит.
– Ааи, анаџьалбеит, иакыз умбо, уара утәы ҭыхны иарба! – лҳәеит.
Иара итәы ҭыхны ианаирба, уигь иамҵасны иакит. Аҩыџьагь еибарҳәҳәо ахьшь ишакыз, лхаҵа дааит.
– Анцәа уиныҳәаат, сыхьшь, аҩбагь еидгәалан иукит, аԥара ӷәӷәаны иухысшәааит, аха уаԥсазаап! – иҳәеит.
Ԥҳәыск дыҟан, хәыҷык дманшәаламызт. Лхаҵа џьара данцалак, ауаа лыҿцаауан. Уахык лхаҵа дыҟамызт, илыҿцаауаз дааит. Афатә ҟалҵаанӡа еицәажәо иштәаз, аҽаӡәгьы дааит. Ашә данас, – Сабацо, сабацо? – иҳәеит ари.
Алаӷәра дықәылҵеит. Ари иааиз, ашә аартны дыҩналеит. Урҭ аицәажәара ишаҿыз, лхаҵаҵәҟьа дааит.
– Сабацо, сабацо? – иҳәан, днаган ашьқаԥ дҭалҵеит, ашә алыркит. Егьи алаӷәра дықәтәоуп. Лхаҵа дааин ара дтәоуп.
– Уара аныҟәара уаҿуп, – лҳәеит, – исыгу-исыбзоу уздырам. Аӡынра аауеит, апалта сзааухәароуп!
– Хыхь иқәтәоу ак ҳаиҭап! – иҳәеит.
– Ашьапымаҭәагь сҭахуп, исзааухәароуп! – лҳәеит.
– Хыхь иқәтәоу ак ҳаиҭап! – иҳәеит.
Хыхь иқәтәаз ацәыбза иара изын иҳәаз џьишьеит.
– Зегь сара иаасхәома, ашьқаԥ иҭатәогь акы дадгылаат! – иҳәеит
хыхь иқәтәаз.
Аԥҳәыс гьангьаш илымхәыцуа ҳәа акгьы ыҟаӡам.
Ԥҳәыск цәыбзак длыман, лхаҵа дҽыжәлан џьара данца, адырра илҭеит: «Уҽазыҟаҵан уааи, сыԥшәма дцоит, уаха дааӡом» ҳәа. Лцәыбза «скьаҭеит, анаассыни» иҳәан, ахәмыҽха, дгәырӷьаҵәа, лыҩны дааит. Акыррфеит. Ашьҭахьы, хәыҷык аамҭа аагап рҳәан, аицәажәара иалагеит.
– Иҟоу удыруама? – лҳәеит.
Ари алаԥсрақәагь лылан, аха дагьхахәан. Хахәарас илымаз убриакәын, иаалԥхьаз идылҵеит ашьаҵатәы лзааихәарц.
– Ибзиоуп, – иҳәан, дақәшаҳаҭхеит.
Асамарҟәыл еибырҳәо ишыҟаз акәымкәан, аҽышьҭыбжь раҳаит.
– Ҳаи, дааит аԥшәма, иҟасҵозеи уашьҭа? – ҳәа дҵааит иара.
– Ее, акьыба ахькыдгыло, ахыӷәраҿы ухы ҵәахы! – лҳәеит. Ахьышәҭҳәан, ахыӷәра днеины днықәтәеит. Лхаҵа дааин даатәеит.
Акрырфеит.
– Иҟоу удыруама уара? – лҳәеит.
– Ыы?
– Ухәы-уԥхь, урахә-ушәахә – аҩны зегь зхагыло са соуп, уара
уааҟәымҵӡакәа уныҟәот, сҩызцәа бзиан еилаҳәоуп, амаҭәа сыгуп, – ҳәа иалҳәеит лхаҵа, ашьҭаларахь ианынеихоз аамҭазыҳәан.
– Ибзиоуп, ибҭахқәоузеи? – иҳәеит.
– Аҵкы бзиа сҭахуп.
– Ҵкык шԥаҳмоури, хыхь иқәтәоу дҳацхраауазар, – иҳәеит.
– Аҵкы мацароума, уажәшьҭа аӡынрахьгьы еихот, апалтагь
сзааухәароуп, – лҳәеит.
– Апалтагьы хыхь иқәтәоу дҳацхраауазар ишԥабмоури, – иҳәеит.
– Ус гәабзера Анцәа иуиҭаат, апалтагь са ишаасхәо, са сзыдгылахьо
аҵкоуп! – иҳәеит ахыӷәра иқәтәаз лцәыбза.
Хаҵак иԥҳәыс дышлаԥсыз идыруан, аха дизақәымкыцызт. Ԥшӡак лакәын лара, дақәукыргьы, дузкамыжьыртә еиԥш дыҟан.
– Иҟоу басҳәап, – иҳәеит ҽнак, – саншьцәа рҟынӡа сцот, мчыбжьык аҟара сзаауам, бгәы ишԥаанагои?
– Аа уара, бзера збаша, уаргьы саргьы ҳаиццар ами, аҩны ҳазкажьуам, акәымзар, – лҳәеит. – Уаншьцәа батәыми, урҭ иреиӷьу иумада, – ҳәа ҿаалҭит.
Ибзиоуп. Даалаган иҽеилеиҳәан, – Сцет сара, – иҳәан, дыҩдәылҵны дцеит.
Ари дцеит анылгәахә аамҭазыҳәан, даақәгьежьаан, лцәыбза иахь дцеит: «Схаҵа мчыбжьык дҟалаӡом, уааи, уареи сареи ишаҳҭаху аус аауп» ҳәа иалҳәеит. Ажәытә аламԥа ҩнқәа рызгылан, афанар аҵҟьан. Убра аӡын аԥечка ҩнадыргылон, икылҵәан ачердак аҟынтәи атруба цон.
Ари иԥҳәыс лцәыбза иахь данца, иара даагьежьын, ани алаӷәра длықәлан, ҵаҟа аиарҭахь дкыԥшуа длықәтәеит. Лцәыбзеи лареи аалаган, рҽаадырҟьантазын, ирҭахыз ҟарҵеит. Лара ахәы лықәзаарын ахаҵа иаҟара.
– Уара ак уасҳәашан, – ҳәа лҳәан, иҳәеит, – Закәи?
– Уажә акарчовка азуны, адгьыл хтны, амхы лоуҵар, аԥшлапҟьа заҟарахари? – лҳәеит.
Иԥхашьара аашьҭихын, – Абриҵәҟьа иаҟарахот! – иҳәеит.
Лхаҵа хыхь дахьықәтәаз иеиқәа ааишьклаижьын, иԥхашьара акәтаӷьқәа аашьҭихын, – Абри аҩыза акырцх ақәшәар, ҳампал ҭугап уа! – иҳәеит.
Дыҟан хаҵак. Иԥҳәыс ишавылшьуаз идыруан, аха дизақәкуамызт. Ҽнак, – Хара сцот, ԥыҭраамҭак сзаауам! – иҳәан, дцеит.
Лара лгәыла иҟны акәзаарын аус ахьлымаз, уахь дцеит: «Схаҵа џьара дцеит, уаала» ҳәа иалҳәеит лцәыбза.
Лара данца, лхаҵа дааин, ашифонер днавагылт. Лцәыбзеи лареи ааит.
Сырхәмаруа, сырччо иҟауҵар, бзиа избоит, – лҳәеит ари.
Акаруаҭ аҟны иқәтәоуп. Ас иҳәеит, анс иҳәеит, аха дмыччеит ари. Дҟьантазӡа иҽааилыхны, дыууааӡа акаруаҭ даныԥало, дыууааӡа даныԥало далагеит, акаруаҭ ҵысыцԥхьаӡа, иаҳа-иаҳа даршәуа. Данынаԥш, лхаҵа ашифонер дшавагылаз ибеит. Дшәан, ахәаҽа-хәаҽаҳәа ачхәра далагеит.
– Аа, умычхәын, сыччеит, умычхәын! – ҳәа аҳәҳәара далагеит аԥҳәыс.
– Сара избаз ббар, бычхәыр акәым, багьҵаццыр ҟалап! – иҳәеит.
Ауаса дрыцын ауасахьча, иҳәеит. Абри ирацәаӡаны имоуп ҳәа лаҳаит аҳ иԥҳәыс. Диԥхьеит, иҳәеит. Аҳ дыҟаӡамызт.
– Уара узеиԥшрозеи, уӡбахә рҳәот, ҟазшьас иумозеи? – ҳәа диазҵааит.
– Аа, шәанаџьалбеит, ҳаӷоу аӡбахә иҳәеит! – иҳәеит.
– Нас, иабаҟоу? – ҳәа дҵааит.
– Аҭыԥ ианыжьлоуп, – иҳәеит, уажә еимыхны ианыжьлаз џьушьап. – Унан, иаага! – ҳәа иалҳәеит, иҳәеит.
– Бзиоуп!
– Амаҵуцәа, аӡы шәырҟәанда, дышәкәаба-дышәшьышьы! – ҳәа
адҵа рылҭеит.
Аӡы дырҟәандеит-егьит. Анигьы иааигазар акәхап, иҳәеит, дааит.
Дыркәабеит-дыршьышьит.
– Уаха заҟантә иулшарызеи? – ҳәа дҵааит, иҳәеит.
– Ҩажәантә, – ҳәа иҳәеит, иҳәеит.
Дхәыцуа, дхәыцуа (илзымхозар акәхарын), – Бзиоуп, – ҳәа лҳәеит, иҳәеит. – Ҩажәантәҵәҟьа иузыҟаҵозар, абриаҟара нызқь аԥара усҭот, – ҳәа лҳәеит, иҳәеит.
– Бзиоуп, – иҳәеит.
– Мамзар ууасақәа зегь згот, – ҳәа лҳәеит, иҳәеит.
Каамеҭ дақәшәеит. Ҩажәантә аҟаҵара цәгьазар акәхап, зеижәи бжаки иҟаиҵет, иҳәеит.
– Зеижәи бжаки иҟауҵет, иусҭом! – ҳәа лҳәеит, иҳәеит.
Ари ауасақәа ҩкаижьын, ааҵра дшыҵатәаз, лхаҵа дааит, иҳәеит.
– Ари иҵатәо агмыг дызусҭада? – ҳәа дҵааит.
– Ари уасахьчоуп, дааины абра дтәоп, – рҳәеит.
– Уара, узыдтәылои ара, иуҭахуи? – иҳәеит.
– Абри ара игылоу, лапҟьалаҵа ҩажәа какан цқьаны илаушьҭуазар, абриаҟара нызқь мааҭ усҭот ҳәа салҳәан, аха «зеижә цқьаны илаушьҭит, аҩажәатәи хәаԥсан» ҳәа лҳәеит, – иҳәеит.
– Ҳаи, бымцахә ыцәаат иабахәа, зеижә какан еибганы илазышьҭыз, ани ацәыбжома иныбкыло, наҟ иҭ аԥара! – ҳәа леиҳәеит, иҳәеит.
Аԥара илҭеит.
Дыҟан ҳкәажә ԥҳәыс дук. Илҭахыз ахаҵа мыжда длоуамызт. Иҽыжәылҵеит ҽцәа ҩажәа илыхәҭоу ахаҵа дрыԥшаарц. Ҩажәаҩык еиҳәҭагылан ишнеиуаз, рак амҵан хаҵак дырбеит, акакан ҿихуан, иҟәалас иадкылан иԥиҽуан. «Ӡәыр дҳахәозар абри дҳахәот» ҳәа еибырҳәеит. Инаидгылан, аԥсшәақәа неибырҳәеит.
– Абас, абас, – рҳәеит.
– Уи са сшәыхәом, амнахьхьи ақәаҵараҿ аҩны игылоу шәымбо, убра дыҟоуп шәа шәзышьҭоу, – иҳәан, амҩа ианиҵеит.
Иахьнеиз, – Ҳаззааз абригь-абригь аусоуп, – рҳәеит.
– Бзиоуп, аха сышԥажәго? – ҳәан дразҵааит.
– Агаразын уацәымшәан, амала ушгатәу ҳаҳә, – рҳәеит.
Иреиҳәеит.
Рыҩажәаҩык ҩба-ҩба метра бжьаҵаны «идына» иҩаҵагылан, рҿаархеит. Аҳкәажә лҿы иааит.
– Ишԥаббо? – ҳәа ианлазҵаа, – Ҽа маҿак ацзаргьы иаԥырхагамызт!
– лҳәеит.
Нхаҩык дыҟан. Ичеиџьыка бааԥсын, амала аиҳабыра анизнеиуаз, имаз зегь астол иқәижьуан, иаҩцара хитуан.
Ҽнак анхаҩ иахь иааит араиком аиҳабы, аколнхара ахантәаҩы уҳәа – ауаа нагақәа. Иҷкәын ддәықәиҵеит: – Уца аҩцараҟны, аҳаԥшьа иреиӷьу хтны аҩы аага, – ҳәа. Дахьишьҭыз аҳаԥшьа хитын, ацгәы
ԥсны ишҭажьыз ибеит. Дааин иаб иеиҳәеит. Ас аниеиҳәа, – Наҟ ихҩаны иаркы уи, егьи аҳаԥшьа хтны иаага! – иҳәан, дцан иааигеит.
Исасцәа пату рықәҵан имҩаԥигеит. Адырҩаҽны иҷкәын ус иеиҳәеит:
– Абра амҩаду аҟны ианиасуа зегь кны аҳаԥшьа ҩы, ацгәы зҭаԥсны иҟоу, бакалла идыржәла! – иҳәан, мгьалкгьы ӡны ииҭан, амҩаду аҿы диртәеит.
Ҩыџьа еицны ишааиуаз, – Шәымҩахыҵ, ҩык жәжәып! – иҳәеит.
Инеихәаԥш-ааихәаԥшит арҭ, ус ргәахәит: «иаб ичеиџьыка цәгьан, аха иԥа деиӷьхазаап убама, ари аҩыза ахаан иҟамлацызт – шәымҩахыҵ ҳәа ари аҩнаҭа иаҳәо, ҳаидажәлеит ҳшеидынхалоз». Ачаҟәа ҭшьны аҩы рыҭара даҿуп. Иржәит, рқьафқәа ҟарҵан, ицеит урҭ. Даҽа ҩыџьа ҽуаҩцәақәак шааиуаз иааникылан, – Шәымҩахыҵ! – иҳәеит. – Сҩы агьама жәбарц сҭахуп! – иҳәеит.
Аҷкәын дрыдҳәаҵало, идиржәуеит ииасуа.
Ашьҭахь хҩы-ԥшьҩы еицны иаит, аха гызмалқәак ракәзаап.
– Уара, маладец, уаб иаҵкыс уеиӷьхазаап, ҳара уаб иҟны аҩы
ҳамжәыцызт, абри змаанозеи, изыхҟьазеи? – ҳәа иазҵааит.
– Ҳы, аа, саб иԥсаҭа цәгьахаатеи, иахьа шьжьымҭан аахыс «абра сгылоуп, абра ииасуа ҳҩы думыржәкәа иумышьҭын» ҳәа сеиҳәеит! –
иҳәеит.
– Уи шԥа, нас? Идуржәуеит, аха иахузеи, иаҵыхәозеи, ара ииасуа
зегь идуржәыртә еиԥш, ҵаҵӷәыс иаҵоузеи? – рҳәеит.
– Уара иацы абра асасцәа ҳҭан ариком аҟынтәи. Абри аҳаԥшьа ахьхсыртлаз, ацгәы ԥсны иҭажьын аҟнытә, «ишнухлакгьы иных абри аҩы – ииасуа зегь идыржәла» ҳәа сеиҳәан, абра садгылоуп, сшьахит, – иҳәеит. – Аи, иабиԥс дақәыццаатеи, ацгәы зҭаԥсыз ҳа иаҳиржәуа, ари ичеиџьыка бааԥсын, иара уара, ҳаԥхьа игылоугьы, уи иҵкыс уеицәоуп! – рҳәеит. – Уара, уанаџьалбеит, алаӷәраҟны амхы лазҵаз иакәӡамызт агаӡа, ицлазҵоз иакәын агаӡа, мамзаргьы убри амхы иақәгәыӷны аца
ҟазҵоз!
Аџьма иӡет аӡәы. Иҿы иқәыԥҽит. Аус иарҭеит. «Аџьма ӷьыч сзырҳәо» иҳәан, хьаас икит. Аӡбаҩ иҟны днеит.
– Узусҭада уара?
– Аџьма сӷьычит, сус уара уҟны иҟоуп, – иҳәеит.
– Мчыбжьык ала сахәаԥшуеит, – иҳәеит аӡбаҩ.
– Абааԥс, сумырӡын, «аџьма ӷьыч» ҳәа ахьӡ сумҭан, – ҳәа иеиҳәеит. – Ишԥазури, унапы ануҵеит аџьма шуӷьычыз ала, – иҳәеит аӡбаҩ.
– Абааԥс, ԥсыхәак сзыҟаҵа, аԥара усҭот! – иҳәеит. – Заҟа?
– Зықь мааҭ.
– Мамоу! – иҳәеит.
– Ҩба!
– Мап! – иҳәет.
Хԥа рҟны дааигеит, х-нызқь мааҭ ииҭар, аус ҟаиҵоит.
– Уца аҩныҟа! – иҳәеит аӡбаҩ. – Мчыбжьык ала иҟалоит. Сануԥхьалак, азҵаара анусҭалак «бее, бее» ҳәа аџьмеиԥш уҟаала! – иҳәеит. (Ари, зыџьма иӡаз, даалаган, иџьма зӡаз аныха деиҭазаап: «сыџьма зӡаз аџьмеиԥш уҟаауа Анцәа усирбаат!» ҳәа.)
Мчыбжьык ашьҭахь аӡбаҩ аусура далагеит. Диргылан, ихьӡ, ижәла даԥхьан, – Уара уоума аџьма зӡаз? – ҳәа диазҵааит.
Даниазҵаа, – Бее, бее! – ҳәа дҟааит.
Зыџьма рӡазгьы ара дтәоуп.
– Нас, ишԥоуӡеи уара аџьма? – ҳәа аӡбаҩ даниазҵаа, – Бее, бее! – ҳәа
дырҩегьых дҟааит.
– Аа анцәа иџьшьоуп, «сыџьма зӡаз аџьмеиԥш уҟаауа узбаат!» ҳәа
аныха дасҭахьан, аа дҟаауа дахьгыло! – иҳәеит дгәырӷьан, зыџьма ыӡыз.
– Ари деилагазаап, аилага иус ҳаӡбыр ҟалом, – рҳәан, доурышьҭит аӷьыч.
Нас аӡбаҩ ацәыҵарахь днаиԥхьан, – Уаахишь, х-нызқь мааҭ! – иҳәеит.
– Бее, бее! – иҳәеит ари.
– Уалга, ҳарбот абааԥсы, уаах! – иҳәеит аӡбаҩ. – Бее, бее! – иҳәан, дҟааит.
Нас дықәлан аҩныҟа дааит.
Ҳаџьымаа рыҷкәынцәагьы рыӡӷабцәагьы цәгьала ахәмаррақәа рдыруеит.
Ҳаџьым ԥҳәысеибак ҩыџьа аҷкәынцәа лыман. Аиҵбы ԥҳәыс дааигет, аха даазгазгьы дигәамԥхо, иҭахцәагьы дыргәамԥхо иаақәгылеит.
– Абри дҳахәом ҳара, дкаҳмыжьыр ҟалом! – ҳәа лхаҵа ианиарҳәа, – Шәа шәакәым, саргьы дысгәаԥхом, аха лкажьшьа сақәшәом, иҟасҵара сыздыруам, – иҳәеит.
Иашьеиҳаб дхәыцуа ус ҿааиҭит: – Иҟауҵара удыруама? Уца, улықәланы уанхәа лҟны. Уахьнеиуа «сымаҳә даит» ҳәа дуеигәырӷьот,
абысҭаура даналаго, абысҭа анеилалгӡо, уааҟәымҵӡакәа аччара уалага. «Иҟалазеи, нан, узырччозеи?» ҳәа дуазҵаауеит. Ус данузҵаалакь, «ди, бмысҭхәага сдына ишԥаҟаро» ҳәа лаҳә. Нас иуалҳәалакгьы уаҳап.
– Ибзиоуп, – иҳәан, ари длықәлан ианхәа лҟны дцеит. (Иабхәа иԥсы ҭамызт.)
Ианхәа дгәырӷьаҵәа ачуан ҩыкналҳан, ахьурӡы аалыршын, ашыла лҭалԥсан акрура даналага, ччараха исит.
– Иҟалазеи, нан, узырччозеи? – лҳәеит анхәа.
– Ди, бмысҭхәага сдына иаҟароуп, – ҳәа ҿааиҭит.
Ари илгәамԥхеит ииҳәаз, аха иҿашәама, ԥыҭк ыжәны дыҟоума
лгәахәит. Иаалчҳаит. Крыкнылхит, крифет.
– Исҳәо уаҳауама, нан? – лҳәеит.
– Закәызеи, ди?
– Аҩны ушнеилак, уашьеиҳаб дысзаашьҭ.
Дықәлан, аҩны дааит. Иашьеиҳаб еиҳәан, дцеит.
– Уашьа дысгәамԥхеит, арыжәтә иԥырхагахоу, ус дгаӡамаӡашәа
дыҟоу, ииҳәақәо сгәамԥхеит, – ҳәа лгәы нырханы диацәажәеит анхәа. – Ибеиҳәазеи, ди, иҟалазеи?
– Абас-абас… – ҳәа иалҳәеит.
– Аи, бара рыцҳа, ари хьаас изыҟабҵазеи, сара исзиухьо бдыруандаз
уи, амыхьтә сақәиршәахьеит.
– Узықәиршәахьои?
– Аҽада сшақәԥоз ибан, аусҳәарҭаҿ днеин, ажәлар рҟны сираргамахьеит, – иҳәеит.
– Ҟоҳ! Сымаҳә ахырзаман иҳәот, уара уҽадкәыны, сыԥҳа дызланагалаз закәузеи, шәа шәуаамзаап! – лҳәан, диацәҳаит, диаӷьит. – Абыржәыҵәҟьа, угылан уца, уан дааушьҭроуп!
Дҩагылан, дмида-гәидаха аҩныҟа дааит.
– Сан, бымцар ҟалом, ахырзаман ҳақәшәеит, – иҳәеит дахьааиз. Илашәҳәазеи?
– Абас-абас…
Ран дҩықәлан дцеит. Дахьнеиз, – Шәа шәуаамзаап, сыԥҳа
дабашәыланагалоз, сымаҳә иҿы ацәа ахыхуа дцәажәо, егьи быҷкәын аҽадакәы, сыԥҳа даасымгар ҟалом, – лҳәеит.
– Ааи, бара рыцҳа, абриоума хьаас иҟабҵо. Ари акәым, арҭ раб исзааигахьаз, сзықәиршәахьаз бдыруоо, аха дырҩегь исчҳауан. Арҭ жәлала абас иҟоуп, уи бгәы иалыбмырсын.
– Ыы, раб ибзиухьаз? – ҳәа длызҵааит.
– Баала, бҭаацәа бсырбот, – ҳәа иҳәан, симаны сахьнеиз, сан длышьҭагәа длақәԥеит.
– Ааит, саргьы амш сылажәгарц акәзаап, шәара чачанқәак шәакәзаап, ҳаӷоу шәибаат, ҳаӷоу шәиуацәоуп! Бышнеилак, сыԥҳа арахь даабышьҭроуп! – лҳәеит.
– Ибзиагәышьоуп, сақәшәеит. Иҟоу ауп ибаҳҳәо акәымзар, џьара ак бываагало ҳаҟам, гызмалрак, – лҳәан, длықәлан дааит.
– Сҭаца, бан лыҽшьра даҿуп, мышкы иадамзаргьы даашәышьҭроуп ҳәа, – лҭаца илалҳәеит.
Аҭаца дааибыҭан дахьдәықәырҵаз, «стоп» лҳәан, ан уа даанылкылеит. Аҳаџьымқәагь уи акәын ирҭахыз.
Хәаза ҳәа Ардашьелиак дыҟан. «Уаала, аагатәык сымоуп, ҽыла усыцаала» ҳәа сеиҳәеит. Симан Кәакәасқьыраа рахь Мыркәылаҟа ҳцеит. Аҽы имаз ааимихын игәыла, ҳандәықәлоз аламҭалаз, игәыла, – Аҩныҟа шәааи, – ҳәа ҳаикит амҩан.
Аҩныҟа ҳнеит. Амца еиқәҵаны, ахәышҭаараҿы нырцәи аарцәи иҽҳәатәан хаҵеи ԥҳәыси. Хәаза ахаҵа иган ахь дтәан, сара аԥшәма лган ахь игылаз асқам сықәтәан. Ари Хәаза дахьтәаз ибозаарын – аԥшәма лтәашьа хәыҷык иманшәаламзаарын. Ари Хәаза ишибаз ангәеиҭа, аԥшәма илабашьа иикыз ала дшәышәуа, аԥырӷы хәыҷ-хәыҷы иара иахь даахо, даахо, – Уаха, Хәаза, абни ахәыблы сашьа ианықәиҵоз далҟьан дкаҳан, дыԥсит, – ҳәа Хәаза хыхь дааирԥшын, ари аԥырӷы аашьҭихын, иршәны иԥшәма лахь идәықәиҵан, иахьыманшәаламыз џьара илықәшәазар акәхап, «ҳаи!» ҳәа данҩаҵҟьа, «амашәыр» лгет.
Хәаза дахьтәаз ус иҳәеит:
– Иаҳбаз азымхакәа, иаҳмаҳауазгьы абжьы ҳлырҳаит!
Ари, хаҵа бзиак дыҟан. Уахык иҩыза бзиак ԥхьара ҳәа дизымҩахыҵит. Амаҵурҭахь данааҩнала, аԥшәмаԥҳәысгьы лхаҵагьы ахьтәаз ахәышҭаараҿы дрыддыртәалеит. Аԥшәмаԥҳәыс дахьтәаз лаҳә ааԥшуан. Лхаҵа амца аахәыҵишьшьаан, «лаҳә хылҩап» иҳәан, акәасҭӷа надикылеит. Лаҳә анблы, азыр аалаҳәҿгеит.
– Уаҟәыҵындаз, ишыҟаз еиӷьын, уажә еицәоутәит! – иҳәеит асас.
Аҭаца ӡаагара дцеит агәыгәым лыманы. Аӡы шылтоз, «амашәыр» лгеит. Дааит. Дцәажәом, дцәажәом, лылахь еиқәуп.
– Хымш раахыс былахь еиқәуп, ибыхьзеи? – иҳәеит абхәа.
– Ааи, баба, – лҳәеит, – аӡы шыстоз «амашәыр» згеит, амни шәаҳазар ҳәа сшәот! – лҳәеит.
– Усҟан иаҳмаҳаӡеит, аха иахьа иҳаҳаит! – иҳәеит.
Алықьсандра ду ҳәа дыҟан, рҳәеит, хаҵа бзиак, унеишь-уааишь ҳәа зарҳәоз. Аԥҳәыс дҳәаны диман, днеиуан-дааиуан иабхәараа рахь. Иара ажәа зҿаз уаҩын. Иабхәарааҿ сасцәа дахьқәак аазаарын, адырра ирҭан днеит. Аҵәцақәа шымҩаԥигоз, еиқәышьшьшәа ианааҟала аамҭаз, «аҵәцақәа иҵегь шьҭысхып» иҳәан, даныҩагылоз аамҭазы, «амашәыр» игеит. Амашәыр анига (ԥхашьарами ҳа ҳтәала, даҽа милаҭк хьаас имам аха), аҟыгәҳәа иаҵәца ҩықәиргылан, дықәҵны дцеит Баҭымҟа, «уаҳа арахь сгәарлом» ҳәа.
Ари жәаба-жәохә шықәса ҵит. «Суаажәлар сырцәыӡит, исыхьыз шьҭа ирхашҭхьазар ҟалап, иҟоу збап» иҳәан, Аԥсныҟа дааит. Иқыҭа даналала, дыԥшызар – жәохәҟа шықәса зхыҵуа џьмахьчак дааует.
– Араатәума уара? – иҳәан, – Аиеи, – иҳәеит. – Шаҟа ухыҵуеи? – ҳәа диазҵааит.
Уажә абри ихьхьо идыруоу, имдыруоу еилыскаауеит ҳәоуп дызҿу.
– Сеидру, – иҳәеит, – сан ишылҳәо ала, абри Алықьсандра ду даныааз ашықәсан сиит, – иҳәеит.
«Ҟаҳ, уажәыгь ирхамышҭыцзаап!» иҳәан, деиҭагьежьны дцеит, уаҳагь дыхнымҳәӡеит арахь.
Ӡӷабк хаҵа дцеит. Ауха, ишаабац еиԥш, фаран-жәран. Анаҩсан хаҵеи ԥҳәыси амҳарахьы имҩахыҵит. Адырҩаҽны ашьжьымҭан аҭаца абарҵа даақәгылан, ашҭа дықәыԥшуа, ус ҿаалҭит:
– Ари иашҭагьы хәыҷызаап!
Анхәа лмоҭа длырхәмаруан: «Аиҵарҟәаҟәа уфар, укамаџь духот», – ҳәа диахәыҭхәыҭуан. Ари лҭаца дыбзамыҟәшәа дыҟан:
– Бара, мама? – лҳәеит.
– Аа, нан?
– Абри шәыҷкәын аиҵарҟәаҟәа иҿашәымҵаӡоз? – лҳәеит.
Аӡә ԥҳәыс дааигеит. Иӷәӷәаӡаны измаз уаҩын, иҳәеит. Амҳара еицыҩналеит ауха. Акампаниа зеиҳәаз зегь акәшан игылоп, иҳәеит, данбаирҳәҳәо ҳәа. Шьҭыбжьы ҳәа агьымгаӡеит, иҳәеит.
– Ҳаи, уара, ирацәаны иумоп ҳәа зҳәаз уда Анцәа ирхаимыршәалаат! – лҳәеит иааигаз аԥҳәыс.
– Ҳаи, бымцахә ыцәаат, саргьы мҵәышәла исыман, аха баргьы клаҭла иаабгазаап! – иҳәеит иара.
Даҽаӡә ԥҳәыс дааигеит, иҳәеит. «Ахацәа ирымо ахьӡ здыруа дшаасымго!» ҳәа дықәхьан, иҳәеит. Ԥыҭрак анҵы ицәыҵырҳәҳәан илирбан, «акәаџь» ҳәа иалҳәеит. «Аа, Анцәа иџьшьоуп, ари ахьӡ лзымдыруазаап» иҳәеит. Арымӡааҩык аҳәса ааигахьан, аха ахьӡ рдыруаназ идәықәиҵон.
Хшара роут, ԥшара роут-егьит, иҳәеит. Уахык иаацәыҵырҳәҳәан илирбеит.
– Абри иахьӡузеи? – ҳәа данҵаа, – Акәџь, – ҳәа лҳәеит, иҳәеит. – Ҳаи, бымцахә ыцәаат, ари кәаџьума, ӷп! – ҳәа леиҳәеит.
– Ҳа-ҳа-ҳаҳ! – ҳәа лҳәан, дыччеит, иҳәеит.
– Бызхыччазеи? – ҳәа дҵааит.
– Сара избахьо, уара зыӡбахә уҳәаз, Қарҭи Москвеи адәыӷба
ықәныҟәарын, рельсны еиԥшьызар! – лҳәеит.
Арӡын Селым ҳәа Аҷандара ақыҭан дыҟан ҭаҳмадак, ахаԥыцқәа аҵихуан рыҭәала. Ԥаса ахаԥыцқәа ыҵызхуаз уаҩ дыҟамызт, ахаԥыц хьаа зауыз Селым иҟны иаауан, нас иҵихуан, арԥхатәы аԥнашьозар, аҭәҳәагь ҟаиҵон.
Ҭакәажәык илзыҵихын, – Анцәа уиныҳәаат! – лҳан, лшьал-кас лхы инақәыршәны, аҩныҟа дцет.
Ашьҭахь ичызаап лхаԥыц, дааит Селым ишҟа. Селым аҭәҳәа аиҭет.
– Хәҷык иԥхашьароп, аха бысзымгәаан! – иҳәан, – Мамоу, сукәыхшаат, исзеиӷьу ауми иҟоуҵо, уаҭәҳәа! – лҳәит.
– Гьаԥшь-гьаӡа, гьандаԥара, гьажә-гьааӡа, гьапаз – чшәу, чшәу, чшәу! Гьамҭха, гьамҭха гьашәараца, гьахпаҿ – чшәу-у, чшәу-у, чшәу-у! – иҳан, аҭәҳәа ҟаиҵит.
– Ҳаи, сукәахшаат! – лҳәит, лгәы иаахәет.
Нас иҵегь саҭәҳәот иҳан, далагт:
– Уариауари барислан! Бырҷман хрыгә-хрыгә, хахалыгьҭа! Албуз
изылҭаданым, Ҳаным лыгьҭа, Ҳалыл иаҭәоуп – чшәу-у, чшәу-у, чшәу-у!
Аӡә драшәон. Игәылаԥҳәыс аӡы аалгон, диасны дцон.
– Бзиа ууит! – лҳәан, – Бзиа ббаат! – иҳәан, «ҟыҳы-ы» иҳәан, ҽыреимҳәа ҟаиҵет, деимҳәошәа, иҟырҟы ирыцқьошәа.
Аӡы лтан даауеит. «Ҟыҳы-ы, ҟыҳы-ы» иҳәан, акьыркьырра далагеит ари арашәаҩ.
Аҩны дааит ари аԥҳәыс.
– Аӡаагара сцон, дкьыркьырт, аӡы таны санаауазгьы, дкьыркьырт, измаанои? – ҳәа лхаҵа диазҵааит.
– Аа, иҟоу басҳәап, уи акы иҭахуп, – иҳәеит, – банцо, уаҵәы, «бзиа
ууит» ҳәа иаҳәан, бкьыркьыр! – иҳәеит.
Адырҩаҽны аӡы анаалгоз, – Бзиа ууит! – лҳәан, – Бзиа ббаат!
Ҟыҳы-ы, ҟыҳы-ы! – иҳәеит.
Ларгьы, – Ҟыҳы, ҟыҳы-ы! – лҳәеит. – Уаха унеи, схаҵа џьара дцот, схала сыҟоуп аҩны! – лҳәеит.
Ахәылбыҽха иҽааԥсахны агәылара днеит, ла лҟны. (Лхаҵа
иҽиҵәахзаап.) Лыхәда инапы анаахишь, – Аат!.. – иҳәан, лхаҵа даацәырҟьеит.
– Абааԥс, сминауаҭуп! – иҳәеит.
– Ашыла ҳамаӡам, уцан хә-ԥуҭк ашыла ҳзаага! – иҳәеит.
Аухаҵәҟьа аԥш лаганы, хә-ԥуҭк ашыла рызнеигеит.
Мчыбжьык ааҵхьаны, дырҩегь иара арашәара даҿуп, лара ӡаагара
ҳәа диасны дцот.
– Бзиа ууит! – лҳәан, – Бзиа ббеит! – иҳәеит, хаарак аҵаӡамкәан. –
Ҟыҳы, ҟыҳы-ы! – лҳәеит.
– Шәшыла нҵәама? – иҳәеит.
Кадыр захьӡыз гәылак дҳаман. Гизел ҳәа раԥк амш лылеигит. «Сугароп!» ҳа дылкит. Аус цәгьахит. Аусҳәарҭаҿ икылибамгар ада ԥсыхәа амоут. Сҭаршынс дыҟан Ҳаг Смел.
– Сигароуп, сааимгар ҟалом! – лҳәит Гизел.
– Бҽаанкыл! – рҳәо, – Кадыр иҟауҵаз иашам! – рҳәо – ауаа бжьалт, аха ла илуам.
Илмуӡо даналага, Смел рыцҳа, – Дад Гизел, баргьы уа баагыл, иаргьы иқәнагаз иаҳҳәт, шәахеибаго агьыҟам! – иҳәит.
– Изимҳәои, изимҳәои иара: ҟаҵан – шьақарын, шьҭа ипырпылхама?! – лҳәит Гизел.
– Баагыл, баагыл, – иҳәит Смел рыцҳа.
– Сҳә иҭашьшьыз, уҳә иҭашьшьындаз, уаагылозар убарын! – лҳәит.
Гәыԥҩык сықәлацәа наган смашьына иақәсыртәеит. Џьгьарда ахәҵа, Бақьҟан ҳәа иахьашьҭо, ашьтәа ҳфарц ҳцот уажәы. Ҳаиманы ҳшааиуаз, Чаарқыҭ ҳалҵырц егьҳагымкәа, акамбашьқәа ҵаҳәоп, ауардын дақәтәан дааиуеит ҷкәынак.
– Абри сихыччот, – сҳәан, – Иоуҳәои уара ауардын иақәтәо? – рҳәеит смашьына иҭатәаз. – Сара «Победа» сымоп, сышԥаихымыччо! – сҳәан, даатәасымбеит са стәала – агаӡара, аԥагьара. «Лафк сҳәап» сгәахәын, сааивагылт.
– Аура уқәуп! – сҳәан, аҵәырҳәа дҩагылеит.
Даҽа ҷкәынакгьы дицақәтәоп.
– Уара, Бақьҟанҟа сцот, абааԥсы, – сҳәеит, – хә-литрак абензин сыҭ, исымо сызхаӡом, уаанӡа снанагаӡом, – сҳәеит.
Аҟыԥҳәа икамбашь аҵыхәа дааҩахан, ауыҳә дыҩҭаԥшын: – Саргьы «о» снарбот, – иҳәеит.
Гаражк аҿы жәаҩыуаак ашоферцәа аус руан. Рыжәаҩык рымаҵ еибауан: аӡә иахьа крырҿеиҵон, аӡә – уаҵәы. Ҽнак зны акрырҿаҵара Ирод Басариа иқәшәеит.
– Акрыфарҭахь ацара иаԥсам, ус какалк ааҳаркы аџьармыкь аҩныҵҟа, – рҳәеит аҩызцәа.
Ирод уаҩы-цәиккык иакәын, длахәыц-ҩахәыцын, – Шәаала, – иҳәеит.
– Харҵәы хьшәашәак ҳамазар бзиан, – рҳәеит.
Аҭицәа дҩарылалеит ахә дазҵаауа, аха амариа дақәымшәеит, литрак ахырҵәы мааҭк иркуан. Ус, даалыдгылт ԥҳәызбак, – Заҟа ибкуазеи? – ҳәа длазҵаан, – Абазк, – лҳәеит.
Ирод дгәырӷьаҵәа, лчаҟәа азна илымаз лымихәааит. Иҩызцәа афатә иадыркылаша рзааган, ахарҵәы рфеит. «Ҭабуп» рҳәан, рҿынархеит. Ирод иԥарақәа ааиԥхьаӡан, аԥҳәызба иналиҭеит, насгьы инашьҭеиҳәет: – Бара мыжда, бгаӡазаарын, бҩызцәа зегь мааҭк ҳәа ирҭиуеит ахарҵәы, бара абазк ҳәа изыбҭиуазеи? – ҳәа.
– Абазк ҳәа изысҭиуа уиоуп, имҭиикәа неишьа сымам, ма икасҭәаракәын, – лҳәеит. – Иахьыз убриоп, иаха ирҵәны иахьгылаз ҳәынаԥ дуӡӡак ԥсны иҭажьны иаабеит.
Лдаргьла дасын, иԥыххаа ишьҭеиҵеит Ирод. Аҵәыуара далагеит аԥҳәызба:
– Сан сылшьуеит снеир, уажәшьҭа уахынла адәахьы адәылҵра лықәшәот! – лҳәеит.
Махаз Ҵәыӡбеи Шоҭа Кациеи еимаҳәылацәан. Тамшь аселитра ақәыԥсара иҟан, аԥхӡы рҿыкәкәа, рбаҳақәа кны, «Џьгьардаҟа ҳҩазго машьынак ҳауазар» ҳәа аанҿасырҭаҿ игылоуп. МАЗ ахыцәқәанӡа еиҵақьы, ахрышь ақәҵаны иаабжьалт. Шоҭа Кациа дахьгылаз ус иҳәеит:
– Аи, Махаз, абри аидара уҟәаҟәа иқәҵан Џьгьарда иумгар ада ԥсыхәа умоукәа уҟандаз!
Махаз дахьгылаз, – Уара барбалс усыҵандаз усҟан! – иҳәеит.
Ныҟәаҩык дкараха даауеит, «џьара крыфара снеиндаз» ҳәа дыҟоуп – амла дыԥсуеит. Дышнеиуаз, ҩнык ибеит, днеит. Дахьнеиз, аԥшәма, – Бзела уаабеит! – иҳәан, днаган диртәеит. (Аԥшәма бзиак иакәын.) Ари дыԥшын, абысҭа уны икнаҳан, аха аԥшәмаԥҳәыс акныхра лҭахым, дцозар ҳәа дыԥшуп. Абысҭа анаҩсангьы саарак азна асыӡбал чаԥаны иқәгылоуп, кәтыкгьы ҟаԥшьӡа иӡны иавоуп. Ачагьежьқәагь ԥлакьла илӡын, аҽҳәыгара даҿуп.
Ари аԥшәма ажәабжьқәа иидыруаз изиҳәеит, аха асас деиқәышьшьы дтъоуп. Деиқәышьшьы дыштәаз аниба, – Иҟозеи? – иҳәеит.
– Дад, иҟоу убриоп, – иҳәеит, – санаауаз, абыржә ахәылбыҽха, дәҳәыԥшк аҿы сшааиуаз, абри асаӡбал ичаԥаны иҟоу иаҟараз ӡмах хәыҷык сынхықәгылеит, – иҳәеит. – Абри шәыкәты иӡны иҟоу иаҟараз даӷьык хықәтәалан, – иҳәеит. – Абри ачагьежьқәа астол иқәу ираҟараз хаҳәык аашьҭысхын ианлақәсыжь, шәбысҭа иаҟаран алақәа ҩкылҵыҵит! – иҳәеит.
Насоуп аԥшәма ианидыр.
– Ҳаи, Анцәа ибҿеимҵаат, ҳасас амла дакуеит, абысҭа кных! – иҳәеит.
Ҩыџьа аныҟәацәа ашьхантә ишаауаз ирцәыхәлан, ҩнаҭакаҿ имҩахыҵит. Иахьымҩахыҵыз зыԥсы злаз шьоук шракәыз ҩашьомызт – рыҩны-ргәара еихачаԥа инхон. Амҩа иашәан, иааԥса-икараха иҟаз аныҟәацәа ирҭаху – крыфан ацәароуп. Уаҵә ашарԥаз рымҩахь идәықәлароуп. Аха иазууазеи, иахьымҩахыҵыз аҩнаҭа чеиџьыка ҩнаҭамзаап. Еицыз ԥшит, иԥшит, аха акгьы рмоуашәа анырба, «ҳашьҭашәҵ» рҳәан, ишьҭалеит.
Руаӡәк дахьнықәиаз иаразнак ацәа дагеит. Егьи дзыцәом, дбарџьеиуеит, – амла атәы цәгьами. Аҵх акыр ианынаскьа, изымычҳазт дҩагылт, ауада лашьцарақәа днапыршьышьуа дрыҩнан, џьара фатәык шԥасԥыхьамшәари ҳәа. Уадак аҿы астол инапы нықәишьызар, хԥа-ԥшьба саан ақалмышь ықәуп. Длатәан изхара ифеит, саанкгьы иҩыза изы иаашьҭихит. Лашьцамзи, иҩыза ихы-иҿы изеилмыргазт, исаан иман иаҳә днадгылт. Асаан иаҳә инадикылт:
– Ақалмышь хазына, усҭ, иф, – иҳәеит. (Ари дҭаҳәахаа дыцәан, убриаамҭаз «шәиит» аҳәеит иаҳә – дықьит.) – Узаҭәҳәои уара, ицаӡам, иф, – иҳәеит ари даҭәҳәоз џьшьа.
Егьи ҿиҭӡом. Игәы анԥжәа, исаан рхха иаҳә инаҿаижьт, нас днеины днаиеит, дыцәеит.
Дук мырҵыкәа иҩыза дааԥшит.
– Угыл, угыл, ахьмыӡӷ згеит! – иҳәеит.
– Иҟалазеи, иухьзеи?
– Сшыцәаз сиарҭа сҟьашьызаап! – иҳәеит, иаҳә арыцқьара даҿуп. Ани иҟалаз идырт, аха ҿиҭӡом.
– Сыӷра ҭаҩаҩа сыҟан, арахь иааҟасҵаӡазеи аҟьы ҳәа, – иџьеишьеит
ахаҵа.
– Ирыхәҭаҵәҟьаз рзууит, акаҷбеиқәа! – иҳәеит, игәы дҭаччо, зызхара ақалмышь ыфан иҟаз иҩыза.
Аԥшәмацәа ааԥшаанӡа, асасцәа ацәылашамҭаз иҩеибаргылан, рымҩахь ицеит.
Володиа Чагәаа иҩны зыргылаз Пила Ҵәыџьба иоуп. Ианеилаӡоз Володиа ус иҳәеит: – Аԥара иусҭаран иҟоу инаҷыданы, аҩны ургылонаҵы, есымша бжьыхкык афатә уҿасҵалот, – ҳәа.
Пила аҩны ргылан далгеит, иџьабааԥса иауит. Ԥыҭрак анҵы ашьҭахь, игәылацәа неины иазҵааит: – Пила, есымша бжьыхкык афатә удигалон ҳәа ҳаҳаит, иабанӡаиашоу? – ҳәа.
– Сангьы сабгьы ирымаҿоуп, Володиа иҟны аус зуанаҵы, бжьыхкык афатә шысҿарҵоз, амала изӡом – рыбыжьхкыкгьы аҟәыд иалхын! – иҳәеит Пила.
Автобус уаҩ быргк дҭан. (Аибашьар ашьҭахь ауаа аԥара анрымамыз акәын.) Данҭыҵуаз аамҭазы, – Дад, абра исзаанкыл, уԥсынҵры духаат, ҭабуп идуӡӡан! – иҳәан, дҭыҵуа далагеит, аԥара имшәаӡеит – имамзар акәхарын.
– Ҭабуп-мабуп сыздырӡом, абыржәыҵәҟьа аԥара шәа! – иҳәеит амашьынаныҟәцаҩ.
– Дад, аԥара сымагәышьам, суқәгәыӷны сҭалт, – иҳәеит.
– Аԥара умамзар ари умаз, – иҳәан, ишьапы рҟьаҟьаны иаҳә дынкыласит.
– Иҭабуп, дад, иҭабуп, – иҳәеит абырг, – исықәнагот, даҽазныкгьы усыс, – иҳәан, даҽазныкгьы диаҳәкласит ани ашофер. Данылбаауаз аамҭазын, – Уо Кәынҵал, – ҿиҭит ашьҭахь иҭатәаз иҩыза иахь, – уара утәгьы шәоуп, уара утәгьы, – иҳәеит.
Ҭаҳмадак адәыӷба ала џьара хара дцон, аблеҭ аахәан иџьыба иҭан. Ҩыџьа игәылацәагь цон уи адәыӷба ала.
Дахьтәаз акрыфарҭаҿ дырбан, – Уагхеит уара, адәыӷба цот шьҭа! – рҳәеит.
– Ишԥыкәу адәыӷба шцо, аблеҭ ҟьаҟьаӡа сџьыба иҭоуп! – иҳәеит.
Ҳамаҳәк дыҟан Абӷаџь Маҳҭы ҳа. Дуаҩ кьаҿын иара, игылара кьаҿын, аха дмыждан. Ҳаҳәшьа – Маҳҭы иигаз – лоура дуун цәгьала – иаҟара ҩба дыҟан лара.
Ҽнак Маҳҭы ачарахь дшааиуаз, еилагылаз «лафк наилаҳхп» рҳан, иааилацәҟәыст. Ари илабашьа ыҵақшо даарыдгылт.
– Уа, мшыбзиақәа! Гәырӷьарыла Анцәа шәҟаиҵаат, аԥыхьа уажәааны аныҳә шәаназнеиуа, ҭаацәала шәеикәшаны, лыԥсаа дшәымамкәа, шәгәы цқьа, шәхы цқьа шәазнеиаат! – иҳәан, рыззегь, – Бзера убаат! рҳәит.
Аха иара дааиаанӡа ҳашьак ус иҳәит:
– Абри ацәыршәага, насыԥ цәгьа, аӷаҟәа – игылара ыҟам, иоура ыҟам, иуаҩра ыҟам, ҳаҳәшьцәа иреиӷьыз дылҳалҳәа димгеи!
Маҳҭы зегь аԥсшәа раҳәан данаалга, – Уара, Жәраб, ак уҳан цқьа исзеилымкааит! – иҳәит.
– Исҳәаз мцу џьушьо: угылара ыҟам, ууаҩра ыҟам, уԥшра ду ыҟам, хазынак уакәушәа, ҳаҳәшьцәа рыззегь иреиӷьыз дылҳалҳәа дугит! – иҳәит.
– Уара, абарҭ шәаҳәшьцәа шәыззегь иреиӷьыз сара дызгама?
– Ааи, рыззегь дреиӷьын, иугаз.
– Иаанхан илеиӷьны иҟоу рыззегь ршәи саԥроуп! – иҳан, иҽаницәҳаит Маҳҭы.
Ачаиҿыхра ҳаҟан Ҭоумышь. Ҳхынҳәны ҳшааиуаз, «Ҷыта Бзаркал иԥҳәыс дыԥсит» рҳәан, ҳнеин ҳлықәлан ҳҵәыуеит. Ҷыта ҳидышшылеит: – Иҟалазеи, дычмазҩызма-егьиизма? – ҳәа ҳиазҵаауеит.
– Ааи, рыцҳа, лшьапы дагеит акәымзар, акы дагараны дыҟазма, – иҳәеит.
Краамҭа ҵит уи ашьҭахь. Чаракаҿ ҳшыҟаз Ҷыта рыцҳагь дыԥсит. Ижәӡан сыҟоуп сшьапы сзахамгыло. Ҳааит аԥсраҿы еицыз зегьы, ачараҟынтәи ҳшаауаз, аԥсрахьы ҳамҩахыҵит ауха. Сыҩхалан, зегь реиԥш, сҵәыуан сылбааит. Рашҭаҿ ра дук ықәгылан, убра сгылоуп. Сыԥшызар, ауаа еилаҩ-еиласуеит. Ус, ари Ҷыта имаҳә Шьоҭа дызбеит.
– Уара, Шьоҭа, иҟои ара? – сҳәан, сиазҵааит.
– Сабхәа дыԥсит.
– Ҟаҳ, дышԥаԥси, уара уабхәа! – сҳәан, схылԥа аақәысҵан, еиҭа схалан сҵәыуеит.
Сгылоуп ашҭаҿ. Ус, Ҷыта иӡӷаб Кәанти абра саԥхьа диасуеит.
– Кәанти, закәи шәызҿу, иҟоу сашәҳә уаха абра? – ҳәа сҵааит.
– Саб дыԥсит.
– Ҟаҳ, бара баб дыԥсны ара сышԥагылоу! – сҳәан, схылԥа астол
илықәысҵан, еиҭа ахалара сшаҿыз, аҷкәынцәа сыркын, сылбааргеит.
Ауха аҩныҟа сцеит. Адырҩаҽны аусура сцон усгьы, амҩан аҳәҳәабжь саҳаит.
– Иҟалазеи? – ҳәа санҵаа, – Ҷыта дыԥсит, – ҳәа сарҳәеит. – Хәылеикаат рыцҳа, – сҳәан, снеин схылԥа нықәысҵан, ҵәыуара ҳәа сҿаныҩасхоз, Кәанти даасыдгылан, – Толик, са сакәу, уара уакәу аԥсра иақәшәаз, иаха иамуа, иахьа иамуа – цас иаҳзууама? – лҳәеит.
– Ыы, бара, сҵәыуахьома?
– Иаха ҩынтә уқәлан уҵәыуеит! – лҳәеит.
Салаҟаиа Рашьыҭ шәаџьҳәара ддәықәырҵет. Шәаџьҳәара дахьцаз иҳәет-егьит, дхынҳәны дааит. Данааи, Рашьыҭ ибыз цәгьамзи, дҵәыуан данаақәҵ, иазҵааит, – Уахьыҟаз иуҳәама, ӡәыр дуцәынхама? – ҳәа.
– Зегь сҳәет, аӡәгьы дсыцәнымхаӡеит! – иҳәеит.
– Нас, ирҳәазеи? – ҳәа иазҵааит.
– Ирҳәаз убриоп: «ҳгәы иалсит даара, ҳара уахь анеиха ҳмоур ҟалап, абас Аалӡга ахықә шыҟо дааскьажәг, ҳаргьы ҳнеины даҳҵәыуот» рҳәет, – иҳәеит Рашьыҭ.
Мераб Сабуа комиссарс дыҟан, дынхеит, дынҵит – бельетаж иргылт. Усҟантәи аамҭаз ақьырмыт ҩнқәа маҷын. Иуа-иҭахыра еизиган, ановоселие ҟаиҵет-егьит, ажәлар иқәгәырӷьарц еизет – уаа хышәҩык. (Убри иҿаԥхьоуп Ҵәыӡы Махаз дахьынхо.) Жәроуп, фароуп – агәақьҳәа ачара цот. Ашымҭазыҳәан Махаз, – Саргь ҵәыцак сҳәот, – иҳәан, дҩагылт: – Иахьа Мераб Мысҭафа-иԥа Сабуа ишәирбот дшынхаз-дшынҵыз, иуаажәлар, иҭахыра зегьы абра ҳтәоуп, – иҳәеит. – Егьи иааиуа асабшаҽны сара ачара сымоуп, сыҩны шәымҩахыҵ!
– Иҟои, Махаз, уара иумои, ҳаззымҩахыҵуеи? – ҳәа иҵааит.
– Мераб Сабуа дшынхаз шәирбот, сара сыжә-заҵә сшьуеит, сшыхҵәаз шәсырбот! – иҳәеит.
Ашьҭахь Махаз ихшара ихьӡеит, иҷкәынцәа ивагылеит, уаҳа наҭахымкәа дынхеит-дынҵит – ҩ-етажк змоу аҩны ҟаиҵеит.
Шьыжьымҭанк Махаз иҩны аҩбатәи аетаж аҟынтәи, – Мераб! – ҳәа ҿиҭит.
– Аа? – иҳәеит Мераб.
– Уара, абри актәи аетажаҿ асирост шәылмсӡо, шәызлацәои? – ҳәа ибжьы иқәиргеит.
Ари ахьыҟалаз Џьгьардоуп. Чаракаҿ аҵәцақәа актәи анапы рылсит, аҩбатәи – жәеиза аҟан. Ҷкәынак ижәын, абырг ииҭеит. Иахьииҭаз ус иҳәеит абырг:
– Дад, иҭабуп, аҵәцақәа суҭеит, пату ақәысҵот, аха зегь сзыжәуам, угәы иалымсаат!
– Зегь узымжә уаҟәыҵ, наҟ укыдсырҷаблап! – иҳәеит аҷкәын.
Ибжьагылаз амаҵуҩы, – Аԥшәма дысзаага, – ҳәа идиҵан, аԥшәма дааит.
– Дад, аԥшәма, иахьа ачара умоуп уара. Ҳаигәырӷьан ҳааит ууа-уҭахы. Сара сбыргуп уашьҭа, амна нахьхьи итәо аҷкәын, жәеиза чеиҵәца ыжәны исзааиҭиит. «Исзыжәуам» ҳәа ахьиасҳәаз, «иумжәыр усшьуеит» ҳәа сзааицҳаит. Изжәыр – ари сашьуазар, изымжәыр – иара сишьуазар, ишԥаҟасҵари?
– Дызусҭа, дад, иуазҳәаз ус? – иҳәан, аҷкәын дихәаԥшит. – Ҟоҳ! Ани аҽада уишьыр аҵкьыс, абри аҩы уашьыр иаҳа иузеиӷьуп, ижә абааԥсы!
Анхәак дааит лыӡӷаб лҟны дызбап ҳәа. Дахьнеиз, лыӡӷаб гәылара дцазаап. Амаҳә ус ихәыцит: «санхәа дрыцҳауп, лыӡӷаб дааиаанӡа џьара кәабашьиак лҿасҵап» иҳәан, хыхь иахьыкнаҳаз ишҿихуаз, ахәҵәы ԥҵәан, анхәа лхы иаахеит. Уи акәхеит – дыԥсит. Амаҳә ихы ԥиҽуеит, атәыла ирбгот, аха ауаҩы дыԥсхьеит, иҟаиҵагәышьои.
Уажәы аԥсыжра ыҟоуп, иара аџьабацәа рҿы дгылоуп. Аҷкәынцәа неины ак иарҳәоит, иара дагьҵәыуоит, дагьыччоит.
Шьоук неины, – Иухьзеи, уагьҵәыуоит, уагьыччоит? – ҳәа ианиазҵаа, ус иҳәеит: – Анҭ аҷкәынцәа исарҳәаз ауп изыхҟьа, абни акәабашьиа ажәла умазар, ҳаргьы илаҳҵон, ҳанхәацәа ҳрылгон ҳәа сарҳәеит!
Амаҳә иабхәараа ргәылара ԥсрак аҵыхәала днанагеит. Ихы аԥсҭҳәысҭра алнахын, хылԥакгьы ихоуп. Ианхәа дназлоу аҳәса еилагылан ицәажәон. Иаргьы насҭхашәа иқәлацәа дрылагылан. Убри аамҭаз ахафара изааит, ихы ибыӷыр иҭахуп, аха ихылԥа ихихыр, аԥсҭҳәысҭра рбоназ, иҽааникылеит. Ашьҭахь изымчҳазаап, ихылԥа шихаз ихы ибыӷит. Уи збаз ианхәа, – Ҳаи, нанхеит, ауаа ушрылагылоу ус шԥаухьи, ухылԥа ааухыхны, ухы убыӷыр акәын! – лҳәеит зегьы ишраҳауаз.
– Дихеит, баҳә бафар, беиқәа бышьхны иббыӷуама? – иҳәеит амаҳә даҵамхаӡакәа.
Қарбеи Касланӡиеи иԥҳәыси ателевизор иахәаԥшуан итәаны, Горбачиов дықәгылан ацәажәара даҿуп. «Сыԥҳәыс дԥысшәап» игәахәын, – Бара, иҟоу басҳәап, амни Горбачиов исыҭ ҳәа беиҳәар, ибҭару? – иҳәеит.
– Адунеи умбаат, аџ уҿатата, уара иусҭот, Горбачиов изы сышԥеигӡо! – лҳәеит.
Ҩыџьа аҩыжәцәа ыҟазаарын. Еигәылацәан. Аԥара рымаӡамызт. Ԥшь-абазк аашьҭырхын аџьармыкьахь ицеит, «џьара ак ҳауазар» ҳәа. иахьцаз џьара аҩыра ануп: «Спирт собачий – 80 копеек». «Иаахәан иаҳжәып, иабаҳԥырхагоу+ рҳәеит. Иаахәан литрабжак, литрабжак ржәын, иашьит. Ибӷарыбӷаҽо, ибӷарыбӷаҽо аҩныҟа иааит.
Руаӡәк дахьааиз, – О, уара, ҽааны изымбаша, зеишәа иқәырҵаша, уахагьы уаганы уаама! – ҳәа диԥылеит иԥҳәыс.
– Ӷӷы-ӷӷыы! – ҳәа ала еиԥш аҳәара далагет.
– Улахама уара мцацәа?
– Ӷӷы-ӷӷыы! – ҳәа дырҩегь аӷыӷра далагет.
– Диҭ, ари длахазаап! – лҳәан, лгәыла лахь дцеит.
Уи аԥҳәысгьы, акаамеҭ иақәшәаз, ари лахь дшаауаз, еиҿаҳаит. – Бабацо? – лҳәет.
– Бабахь сымнеиуеи! – лҳәет.
– Иҟалеи?
– Схаҵа длахан, «ӷӷы-ӷӷыы» ҳәа сыла ҭихует.
– Унан, былақәа ҭыбхат, уи ибаргәузеи! – лҳәет.
– Ба бтәы дышԥаҟо?
– Са стәы дшааҩналаз, ишьапы дҩахан, аҽыр-ҽырҳәа дкыдычхәырлеит, нас адиван дықәтәан, «идынақәа» ирбзот.
Ҩыжәҩык мааҭк аҟара иман аџьармыкьахь дцеит. Иԥара хәыҷ ала ауатка ааихәеит, аха уи мацара изхозма, ча буханкак ациҵеит ақьырмыт ԥшра змаз. Ачеиқәаҵәеи ауаткеи мацара изыфомызт, ацха зҭиуаз лҟны днеит.
– Ацха сыбҭарауеи?! – иҳәет. – Изҭасҭәо сымаӡам! – лҳәет.
– Изҭабҭәо са ибзаазгот, – иҳәан, дынкылсын, ичеиқәаҵәа амгәацәа аалкылиҵәан, иҭаз ааҭыхуа, иааҭыхуа – игәаҩаӡа иааҟаиҵан, иааган иаалиҭет. Ацха литрабжак нҭалҭәан «ҟыл-ҟыл» ҳәа ижәит.
– Изыԥсои?
– Х-мааҭк.
– Наҟ исԥырга, исҭахӡам, бхы ианыбҟьаат! – иҳәет.
Ахы лалырхан иҭылхит, аха иҭылхуааз ана – зегь ача иалалахьан.
Ацхагь ачагьы ифет, иуаткагь ижәит. Ишәеи ахыц ианҵаны, аҩныҟа дааит.
Амҽыша ауха ҳашьҭалт, иаашар – шәахьоуп.
– Уара, иҟоу уасҳәап? – лҳәеит ҳгәыла Маница, лҿаԥхьа инхоз Қарбеи иахь лхы рханы.
– Аа?
– Уаҵә ашьжьымҭан шаанӡа скәычхьа, Очамчыраҟа сцот, – лҳәеит.
– Ибгои бара?
– Амачалка згот абазарахь.
– Ашәахьа ақәыџьма ахәыц аналнамхуоуп, ашәахьа иабыкәу бахьцоз базарс, Очамчыра амачалка зҭахыда, Мелтон Киласониеи Ӷәапа Кәаӷәаниеи рыда аӡәгьы дынхаӡом Очамчыра, урҭ амачалка рҭахӡам, ара ақыҭаҿ иҟарҵот, – иҳәеит.
– Иахәа, уциганра уаҟәыҵ, скәычхьа уаҵә ашьжьымҭан! – лҳәеит, диҟәамҵит.
– Оо, – бара иқәынҵәаша, быскәычхьар акәым, «быскыргьы» акгьы алҵуам! – иҳәеит аҵыхәтәаны Қарбеи.
Ҷкәынак аџьармыкьаҿ днеит. Ԥҳәыск ашәишәи лҭиуан.
– Ди, бшәишәи аасхәар сҭахуп, аха аика хәыҷык ишәытоуп! – иҳәеит. – Уан дукәахшаат! – лҳәеит. – Аҷандарантә саауан, ахы ларханы иахьыскыз ишәытахт, – ҳа лҳәот.
– Сбымжьан, ди, быҷкәын иҩыза соуп, – иҳәеит.
– Мамоу, уан дукәахшан дыԥсаат! – лҳәеит.
– Са сааизар «сдынақәа» алда рхы хоуп, аха ишәытаӡам, абри
бшәишәи аика иаҳа изшәытахеи? – иҳәан, иалухи, ацтәы рылҵит ауаа рыгәҭаны.
Кәыкәын ҳәа хаҵак дыҟан. Џьара днымҩахыҵит.
– Нан, гәыхь хәыҷык сымоуп, шә-грамк сышәҭаруеи! – иҳәеит. Ауаҩ бырг даннеи, мап ркуазма, шә-грамк нҭарҭәан, инаирҭеит.
Ижәит.
– Дад, хәыҷык исыхәазшәа збеит, иҵегь сеиҭааиуеит, исыбҭару? –
иҳәеит.
– Ишԥаусымҭо, – лҳәеит аԥшәмаԥҳәыс.
Дааит дырҩегь. Изҭарҭәеит. Рныҳәара далагеит. Ус, иҩыза
самарҟәылҳәаҩык дақәшәан ус иҳәеит:
– Ааи, Кәыкәын, амаа змоу укызар, иҵегь еиӷьны уныҳәар ҟаларын! – Ах, уара мыжда, игыдны, иҵегь еиҳау ак скындаз! – иҳәеит
Кәыкәын.
– Уа, Кәыкәын! – ҳәа ҿааиҭит игәыла.
– Иҟалазеи? – иҳәеит Кәыкәын.
– Уанаџьалбеит, уҳәақәа сымхы ықәырхит.
– Уара, иҟо удыруама: сҳәақәа аҟәҟәа рхасҵеит, ишԥарзызури!
– Уара, аҟәҟәа схаҵаны уан лҟны снеир, снаушьҭуама? – иҳәеит
агәыла.
Ҳгәыла Ҭемраз иаҳәшьа дыԥсын анышәԥҟара иаҿын. Ҵәыџь Кәҵиҵ ацатә ӷәааса ацәра даҿын. (Аԥсы дахьыржуа акәыба иақәырҵоит аӷәааса, анышә ҭамԥсарц.) Ҭемраз дышгылаз гәеимҭоу, ихашҭу – ус иҳәеит:
– Ах, анаџьалбеит, зеиԥш чарҭыиз иалҵуаз ари ацатә ӷәааса! – ачарҭқәа, ауардынқәа рыҟаҵара дазҟазан Кәҵиҵ.
– Кәҵиҵ, сара саҳәшьа илысҭеит, лҭахызар, ачарҭ алылхаат, лҭахызар – абарбал, – иҳәеит Ҭемраз.
Ажәытәан аҭырқәцәа ракәын еиҳарак Аԥсныҟа иааны уаҷарра зуаз. Аҭырқәцәа, амал ду аарган, иаазхәо дрымамкәа иадтәалоуп игәаҟха. Нас уалла ирҭиуа иалагеит. Илаҳаит Арыш-ԥҳак. (Д-Арыш-ԥҳау, д-Лаҟьы-ԥҳау сее!) Днеит.
– Шәа шәоума уалла амаҭәа зҭиуа? – лҳәан, – Аиеи, – рҳәеит. – Баб ижәлои?
– Д-Арышбоуп, – лҳәеит.
– Ихьӡуи?
– Лапаӷь ихьӡуп, – лҳәеит.
– Бара ибыхьӡуи? – рҳәан, – Пызнақьа, – лҳәеит. Арышба Лапаӷь-иԥҳа Пызнақьа ҳәа ашәҟәы даанырҵан, даларԥшны илҭахыз зегь лырҭан, ҽадаиала илгеит.
Аԥарақәа анаалгашаз аҽҳәара цет, аха дыҟам. Аҭырқәцәа рыла ҭаа инхеит. Нас аҵаара иалагеит: «Арыш-ԥҳа Пызнақьа дахьынхо жәдыруазар, Арышба Лапаӷь иԥҳа дыжәдыруазар?» ҳәа. Ус уаҩ дыҟамызт. Амал лыман дцеит, аҭырқәцәа ус иаанхеит.
Шьакәа Учаа хаҵаҩыза еиҳабыс ҳәа дыргеит Аҭара. Дахьнаргаз, иҳәеит, абраҟа ҭамадас далырхит, иҳәеит, хаҵак, ҭоумышьаа зегь ҳаидургылар, ҳаидурҷаблар – ҳаҟара дыҟан, иҳәеит. Аҩынаҳа, – Уааи, – ҳәа иасҳәан, даазган, иҳәеит, – уара абри аҭамада аҩы ижәуоо? – ҳәа сҳәан, иҳәеит.
– Аԥҳал изхом, ухаҵкы сцеит! – иҳәеит.
– Иԥсыхәои уара? – ҳәа сҳәан, – Грак имоп, иуасҳәот, амала сеиҭоумҳәан, – иҳәеит. – Ҳаи, уххь згаат, уеиҭасҳәаӡом! Имои грас?
– Дааургәаар, ачхәра дакуеит, – иҳәеит.
– Ус акәзар, уи са сџьыба иҭоп, – иҳәан, жә-чеиҵәцак изааиҭиин, ижәит актәи анапы.
Аҩбатәи анапы жәохә чеиҵәца изааиҭиит дахныҳәан. Ани адуӡӡа имжәуаз!
– Абра ачара зуа аԥшәма дысзаажәга, шәыххь згеит! – иҳәеит. «Амаҟара аиҳабы уиҭахуп» рҳәан, аԥшәма дааргеит.
– Сукәахшоп ҳасас бзиа! – иҳәан, дааидгылт.
– Уара абри аҩыза ачара дуӡӡа ууит, аха ӷргәык змаз аҭамада
дзыҟауҵоз, ҩ-ӷыргәык змаз дҟауҵарауааз, ахаҵа думоуӡе? – ҳәа сҳәеит, иҳәеит.
Изаҳаз ажәлар аччара иалагеит.
– Иуҳәаз иашоп, аха уԥҳәыс амаӡа лзыҵәахӡомзаап: ӷргәык шсымаз здыруаз уԥҳәыс лакәын, иуалымҳәар ҟамлаӡоз! – ҳәа иҳәеит, иҳәеит.
«Саҵәцақәагь абаҟаз, саргьы сабаҟаз, сҩызцәа сырзымԥшӡакәа сааит аҩныҟа» – иҳәеит.
Мџьыҭ Қьецба ҳколнхара хантәаҩыс дыҟан. Аҟанҷ ҳааӡеит: икыдаҳхит, иаҳрыцқьеит, акалаҭ иҭаҳҵеит. Сылбааит уажәы аусҳәарҭахь, машьынала ҳҟанҷ ргозар еилыскаап ҳәа. Снеизар ашьжьымҭан, иҽеилаҳәан асаркьа данԥшылот Мџьыҭ.
– Шьыжьбзиа, Мџьыҭ! – сҳәан, – Бзиа убаат! – иҳәеит. – Мџьыҭ, аҟанҷ ҿаҳхын игылоуп, амашьына ҳашәҭома, мамзаргьы доусы иара итәы игоу? – ҳәа сизҵааит.
– Шәҟанҷ ҿышәхма? – иҳәан, – Аиеи! – иҳәеит.
– Ҳаи, Анцәа иџьшьоуп, Москва агәырӷьара аҟан, иацы шәҟанҷ ахьҿышәхыз! – иҳәеит.
Сгьежьны аҩныҟа сааит. Сҟанҷ сган иаласҵеит.
Уи ашьҭахь кыр ҵит. Абальницаҿ ҳаиқәшәеит Мџьыҭгьы саргьы. Ҳҩыџьагь аоперациа ҟаҵаны ҳаҟоуп, иара 1-тәи апалатаҿ дышьҭоуп, сара 2-тәи апалатаҿ сышьҭоуп. Иара атуалет ахь дызцаӡомызт, агаршок иҵагылан. Сара адәахьы сцо сыҟоуп. Аиарҭаҿ сшықәиаз дааҩналеит шьыжьымҭанк.
– Махаз, – иҳәан, – Аа? – Иахьа схала атуалет ахь сцеит! – иҳәеит.
– Ҳаи, Анцәа иџьшьоуп, Москва агәырӷьара аҟан уи аҵыхәала! – сҳәеит.
Қарбеи Касланӡиа ихәыҷқәа ԥшьҩык ашкол ахь ицахьан, ԥшьҩык аҩны иҟан. Ашкол аҿы рхымҩаԥгашьақәа ҽеимхан, Пантик иааицҳаит, еиҭааицҳаит, аха Қарбеи днеиуамызт. Аҵыхәтәанӡа дцеит Қарбеи ашкол ахь ашьыжь.
– Қарбеи, уҳарааԥсеит, аха иаҳзеиԥшу усуп ари, ахәыҷқәа нарушениақәак ҟарҵеит; уаргьы ҳаргьы ҳаицхырааны мҩа иашак иқәаҳҵап, ибжьысыр ҳәа сшәот, – иҳәеит Пантик. – Убри азоп сызуԥхьаз, знык-ҩынтә раҟара иузынасыцҳаит, уназвысуа усым, ахәыҷқәа ахылаԥшра рҭахуп…
Ацәажәара дшаҿыз, – Уаагыли, Пантик Баграт-иԥа, – иҳәеит Қарбеи. – Шаҟаҩ ҭада абра схәыҷқәа? – иҳәеит.
– Ԥшьҩык ҭоп, – иҳәеит.
– Убриаҟараҵәҟьа ашкол иҭамлац сымоп. Урҭ сара сырхылаԥшуеит, арахь иаасышьҭыз уара урхылаԥшла, еибыҳәатә ҳамаӡам! – иҳәеит Қарбеи.
Сшәақь кны сышнеиуаз, Сергеи Багаԥшь даасԥылт. Ардәынақәа шьны исыман.
– Уара, Витиок, иҟалеи, ардәына зушьуеи – ?! – иҳәеит Сергеи.
– , Госансамбль иалазаргьы, исымшьыр ҟалаӡом! – сҳәеит. – Ахьурӡы кнаҳан сааит.
Баграт Қәҭарба Кәтол аколнхара ахантәаҩыс аусура даналагаз ауп.
– Ҩынҩажәи жәаба мааҭ аԥара сҭахуп, аванс сзылыжәҩаа, – ҳәа Қарбеи Касланӡиа дизнеит.
– Мааҭк аԥара ҭам акасса, угәы иалымсын, ишааҳаулак иузынасыцҳауеит! – иҳәеит Баграт.
Даадәылҵит шиҳәоз, ашырҳәа деиҭааҩналеит.
– Баграт Ҳаџьараҭ-иԥа!
– Аа?
– Иац Уачамчыра сызлацогь сымамызт, аха шьоукы сыргеит, – ихьӡи
ижәлеи иҳәан, – аӡә дыржуан, – сышиҵашьыцуа удыруама! – иҳәеит. – Аа?
– Уара, убри дахьықәыз иҟаԥшьӡа шәкы ицоз аԥара инапы иакын. Иԥсны иқәугьы сиаҩсуам сара! – иҳәеит.
– Абыржәыҵәҟьа илҩаан ишәҭ! – иҳәан, ирҭеит.
Аибашьра Ду ашьҭахьоуп. Абеиара абаҟаз, Махаз Ҵәыӡба жәцәыхьк аниҵеит. Абригадир дҵааит:
– Уара, Махаз, ари ужә акыкақәа убаӡом, излашәхьои? – иҳәеит. – Пласкагәыбциала иаҳхьот, – иҳәеит Махаз.
Ари ажәытәан, ҽыла ианныҟәоз, иҟалаз усуп. Аҽыбӷаҟазацәа Уачамчыранӡа иааит ԥшьҩы-хәҩы еицны. Иахьааиз, – Шәааи џьара ҳныҩналан уарашк аажәып, акы ҳнацҳап, – ҳәа еибырҳәеит. Ианынаԥш-ааԥш, рыҽқәа ахьҿарҳәашаз хыбрақәак гылан, инаган иадҿарҳәалеит.
Ҩыжәра иантәа – итәаӡеит. Иандәылҵ, инаԥш-ааԥшит, аха рыҽқәагь ыҟам, изыдҿаҳәалаз ахыбрақәагь ыҟам.
– Уара, ҳаҽқәа абра игылаз аҩн хәыҷқәа ирыдҿаҳҳәалеит, изгеи? – рҳәот.
Егьи, инаган аешелон иадҿарҳәалазаап. Адәыӷба арҭ ирзыԥшуазма, рыҽқәа аман ицеит.
Қарбеи Касланӡиа иӡӷаб хаҵа дцеит, Шьоууа ҷкәынак дигеит. Ҽнак шьыбжьон дааит абри иӡӷаб аҩны.
– Акәтаӷьцәа сҭоукыргьы, сымцар ҟалаӡом, хаҵа сцот, хаҵаҩызас усыцца! – лҳәеит.
– Бцот, аха ӡәыр идыруама, бзыццо дзеиԥшроузеи, дабатәиу? – Тҟәарчал дынхоит, аҳ иеиԥш иҟоу уаҩуп.
– Ижәлозеи?
– Шьоууа.
– Иара ибзиан дыбдыруама?
– Дышԥасзымдыруеи, уаҳа назҭахым иоуп.
– Биццаҵәҟьома?
– Аиеи, сиццот.
– Бҭаацәа ӡәыр кридыруама?
– Ҟаи, аӡәгьы издырӡом, – лҳәеит. – Роница лҟны сыҟоуп. (Роница
дрыуан, дыргәылан, лхала дыҟан азы, уахынла дылгалон.)
– Асааҭ 12 рзы Роница лҟынтәи сдәылҵуеит, угәашәаҿ инеиуеит
амаҟарацәа, уҩны дсырбахьеит, убырҭ урыцны унеиуеит ҳәа салҳәеит. Саргьы сыҷкәынамзи, алашә ииҭаху – ҩ-блакы, сҽеибыҭаны агәашәаҿ сгылоуп. Асааҭ 12 абаҟоу, 1 абаҟоу, 2 абаҟоу – аӡәгьы дмааит. «Уара, абри сԥылшәарц илҳәама, мамзар закәызеи?» ҳәа ахәыцра салагеит. Ус, асааҭ 2 инахысхьаны, иааит. Амашьына асигнал ҟарҵан, агәашәаҟны снеит.
– Иҟалазеи, ишәыхьзеи?
– Ҳмашьына бжьысын-егьиин, – рҳәеит.
Лара илҭахны дцот, сымҩаԥга ҳәа ансалҳәа, дымҩаԥызгароуп.
Слыцны сцеит. Ҳаннеи, ацәгьа рҳәахьазаап, Қарбеи иӡӷаб дааганы аҩны дыҩнеикит.
– Шәабаҟаз уажәраанӡа? – лҳәеит Роница рыцҳа. – Шәабаҟаз, уажәоума шәанаауа?!
Ишԥаҟаҳҵо?
– Уара кыр умоума лымҭак: ма ачабра, ма лпатреҭ, ма даҽакы? – сиазҵаауеит аҷкәын.
– Кагь сымаӡам! – иҳәеит.
– Уара уқәынҵәаатеи, ԥҳәысҳәара уаауеит меидак умаӡамкәа, ари ас ишԥаҟо? – шаҳҳәоз, аӡӷаб дахьыҩназ аҩны ашьҭахьала снеин, аԥенџьыр ала амацәаз лымысхит.
Иааган исҭеит аҷкәын. «Уажәшьҭа аҭацаагацәа ааит-егьиит» ҳәа аниаҳа, Қарбеи дгылт, мап икит. Володиа Басариа дааргеит, Леуарса Лакашьиа дааргеит, Сарпион Ҷкадуа днаргеит, са саб уҳәа – абарҭ зегьы-зегь итәаны аилацәажәара иаҿуп, асааҭ 4 ҟалеит, абар ишот уажәшьҭа.
– Сыхәда хышәҵәаргьы дшәысҭом, – иҳәеит Қарбеи.
– Сымцар ҟалом! – ҳәа дықәгылеит лара.
– Ус акәзар, ибзиоуп, шәареи сареи иҳаибарбап, – сҳәан, слеин, аԥенџьыр ала даадәылган, амашьына длақәыртәаны – еес, уцаларгьы уцала – ҳҩықәлан ҳцеит.
Тҟәарчал ақалақь аҿы инхот. Ҩ-еихагылак змоу аҩны гылоуп, уаҳа назҭахым ҭаацәароуп. Амала макьана хәлоуп, аҷкәын дысзалбаауам ахәлара. Аха иаргьы ибаргәузеи, ахаҵа ԥшра имоуп. «Ахаҵа иагьа дыԥшӡамзаргьы, ахаҵа ԥшра имоуп» рҳәот ажәытәуаа.
Ус, астол бзиа азал аҿы иҟарҵан, иаҳфеит-иаҳжәит. Саргьы слықәлан арахь сааит. Сышиашаз Қарбеи иҟны снеит.
– Угәы иалымсын, џьым, аӡӷаб илҭахны дцеит, – ҳәа иасҳәеит.
Ауха иаргьы дақәшаҳаҭхазаарын, – Бзиоуп, дыргаат, – ҳәа иҳәазаарын, аха усҟан лара даагахьан.
Мчыбжьык бжьыст, ҩымчыбжьы бжьыст, хәымчыбжьы бжьыст, Қарбеи дгәааны дтәоуп Роница лзыҳәа. Роница лгәы иазымчҳазт, днеит Қарбеи иҟны.
– Қарбеи, нан, ак уасҳәашан. Зынӡак уҽумырхаган, ауаҩ имыхьыз кыр ухьма, хаҵа имцо аӡӷаб Анцәа дуимҭаат. Ииашоуп, ҵабыргуп, ҩнра дук, гәара дук имамзаргьы, рахә дук, шәахә дук имамзаргьы, ҵара дук имамзаргьы, жәла дук имамзаргьы, унеишь-уааишь ҳәа иарымҳәозаргьы…
– Роница, бдинаныс бшаҟәыҵра, иҩызӡа ак шицраҳәо саргьы издыруеит! – иҳәеит Қарбеи.
Қарбеи Касланӡиа иԥҳа ҳаҩны дыҟан, сан дылхылаԥшуан. Уахык ус лҳәеит:
– Хаҵа сымцар ҟалом, саб иабҳәар, сҽысшьуеит! – лҳәеит. – Бзиагәышьоп, – лҳәан, ари хаҵа дцеит.
Хаҵа данца адырҩаҽны Қарбеи дааит.
– Роница ди, абри сыԥҳа дызгаз бара дыббама? – иҳәан, – Дызбеит! – лҳәеит.
– Дышԥаббеи?
– Ишԥауасҳәари, Қарбеи, дыҷкәына бзиоуп, – лҳәеит, – иара длықәнагот, насгьы саб иабымҳәан, сҽысшьуеит ҳәа лҳәан, дцеит, – лҳәеит.
– Дышԥаҟоу, дышԥаббеи – иԥшреи исахьеи? – иҳәеит.
– Қарбеи, аура-аҭбаарала уиҵашьыцыртә дыҟоп ҳәа уасҳәар, узжьеит, – лҳәеит. – Ԥшра дук имоуп ҳәа уасҳәар, узжьеит, – лҳәеит. – Ҵара дук имоп ҳәа уасҳәар, узжьет, – лҳәеит. – Рахәыла-шәахәыла днагоуп ҳәа уасҳәар, узжьеит, – лҳәеит.
– Баагыли, Роница, баагыли. Нас, ак ицраҳәоп ҳәома дызибҭаз?! – иҳәеит Қарбеи.
Ҭоумышь дынхот Мушьни ҳәа Баӷбак. Иԥҳәыс Гьадагәуа ԥҳауп. Убри илыхшаз аӡӷаб Алаӷынӡиа дигет. Алаӷынӡиа иҟынтәи аӡӷаб длоуит. Уи аӡӷаб Аџьаӷмазиа дигеит. Уаагь аӡӷаб диит. Уи Амкәаџьба дигет. Уи Амкәаџьба иҟынтәи аӡӷаб ииз Гьаргь Ӷадуа дигеит. Уажәшьҭа убарҭ ирыхшаз аӡӷаб Аҟьантаба дизаҳҳәар ҳҭахуп.
Лыхны чарак аҟны ҳаҟоп. Абас ажәлар еизаны игылоп. Ҩыџьа аӡӷабцәа аауеит, аха – абырфынеиԥш еилаҳәоуп. Еиҳәшьцәоуп, раб дрыцуп. Аӡәы леиԥка лаԥхьагь, лыварагь, лышьҭахьгьы рҟьоп, лшьапы еихылгацыԥхьаӡа луаҭәақәа убот. Агьи ақлаԥад еиқәаҵәақәа лышьоп, аха ашьҭахьтәи аӡахырҭа ҩ-мацәак ыҟоп. Ҩажәи жәохәҟа шықәса зхыҵуаз аҷкәын, – Баба, – иҳәеит, – бара еибашьрас бабаҟаз? – иҳәеит зеиԥка еиҳәҭыжәжәаз лахь.
– Сара моу, аҷкәынцәа меибашьӡеит, иабатәи еибашьроу! – лҳәеит. – Нас, амина ибаҳәҭаԥжәаз абаанагеи? – иҳәеит.
– Фуф! – лҳәан, дыԥхашьан дцеит.
Агьи ақлаԥад ԥшӡақәа зшьаз лахь ҿааиҭит:
– Дад, абарҭ ақлаԥадқәа бзаазхәада? – иҳәеит. – Саб исзааихәеит, – лҳәеит дыԥхамшьаӡакәа. Лабгьы уа длывагылоп.
– Абри амҩахәасҭа иҩаго санылар, сабанӡананаго? – ҳәа дҵааит. – Ушану уаамҩахымҵыр, Дранда абахҭаҿ ункылсуеит! – лҳәеит.
Ҭакәажәык лмаҭа длыман машьынала џьара дцозаап. Ҷкәынак дааҭалеит дҟатаӡа, ихы-иҿы зегь бинтла иҿаҳәаны.
– Ааи, нанду дукәахшахаат, ухаԥыцқәа ухьуама, нан? – лҳәет аҭакәажә.
– Аиеи, нанду, схаԥыц сыԥсуеит бара мыжда, абни бмоҭа дабыргәӡрауеи, ибзиахот! – иҳәет аҷкәын.
– Унан, нан, агәыӡра кыр иахәарҭома? – лҳәет.
– Иамыхәакәа, иаразнак ибзиахот.
– Амаасил саргәаҟуеижьҭеи жәохә шықәса ҵуеит, уагәӡырауеи кыр
иахәозар, – лҳәет аҭакәажә даҵамхаӡакәа.
Џьгьардатәи автобус ҳҭалан Аҟәаҟа ҳцот. Кындыӷ ҳнеиуаны, абра ҭаҳмадак дааҭалт. Амаа икын даагылт. Аҿарацәа тәоп-егьиуп.
– Еех, абри сақәымшәакәа, сыԥсырауааз сара! – иҳәан, ҿааиҭит.
– Закәи? – ҳәа инеихәаԥш-ааихәаԥшит.
– Дад, абарҭ рхагылара сара иабасыхәҭо, дара сара исхагылар
акәымзи! – иҳәеит итәаз аҿар рзыҳәан.
Еилызкааз ԥыҭҩык гылт. Ахуҳәа днеины днатәет. – Абри сымҳәаргьы тәашьа сымаӡамызт, – иҳәеит.
Чакәатаа Грышьа автобус дҭалеит. Аҿарацәа ихамҵгылеит, итәоуп. Ианихамҵгыла, ауаа аӷьра иалагеит: – Шәгыл! – ҳәа.
– Дад, сшәыкәыхшоп, шәырҟәаҵ, шәырҟәаҵ. Ажәытә аҳәса ахшара анроулакгьы гәыԥҳәыла ирааӡон, уажәы рымгәа рхханы иҿарҳәот афигуразы, ргәыԥҳәы ҿалаӡом, ажә ахшоуп арҭ зааӡаз, ирахәқәоуп! – иҳәеит.
Махаз Ҵәыӡы иԥшәмеи иареи автобус иазԥшны игылан. Автобус ҭәын, ишьҭнамхӡеит, ираҩсны ицеит. Иԥҳәыс лахь ус иҳәеит:
– Иа, шәи-шәиу, аӡ ҳалам, аҵа ҳалам, абри автобус ҳзамгеи?!
Ҭацак даанагеит Џьгьарда. Лҿацәгьы иамыхәеит, лнапхгьы иамыхәеит. Лаб изырцҳан, дааит. Дладыртәан, ҟазшьала ҳаиқәшәом, анахь-абрахь ҳәа илацәажәеит.
– Ишәасҳәо жәдыруоо? – иҳәан, – Аа?
– Лкалҭи лнапхи рзы са сатвечаиуп, уахь дыцқьоп, егьырахь асаби ак лыгзар – ак згым аӡәгьы шәыҟам, – иҳәеит.
Ԥоҭа Амҷба дахьтәаз, – Аӷьырак уара уадгылеит, егьырахь ҳа ҳадгылот! – иҳәеит.
Уаҩ беиак ԥшь-еихагылак змоу аҩны иргылеит, џьаргьы атуалет аимҭаӡеит.
– Абриаҟара идуу аҩны ҟауҵеит, џьаргьы атуалет аумҭаӡеит, измаанои? – ҳәа иазҵааит.
– Иаҭахӡам! – иҳәеит.
– Избан?
– Актәи аихагылаҿ атәанчаҩцәа ҩноуп, – иҳәеит, – урҭ атуалет ахь
инеиӡом, зегь анализ ахь иргот, – иҳәеит. – Аҩбатәи аҿы астудентцәа ҩноуп, урҭ акгьы рфаӡом, иҟарҵаӡом, атуалет абарҭаху! – иҳәеит.
– Ахԥатәи аҿы?
– Ахԥатәи аҿы аԥрыҩцәа ҩноуп, урҭ аҳауа иалоуп, уа иҟарҵот, ара иазыруеи! – иҳәеит.
– Аԥшьбатәи аҿы уара?
– Аԥшьбатәи аҿы ҳаиҳабыра ҩноуп, урҭ хыхьынтәи ирҭаху ҟарҵот, ирҭахӡам! – иҳәеит.
Аԥҭа Гармелиа иан лыцгәы ҵысын, ацыгәқәа еизеит. Март азыҳәан усгьы ацыгәқәа ҵысуеит. Қарбеи Касланӡиа цгәабаӷь дуӡӡак иман, «Убра изгап, еиқәнартәап, ацыгәқәагь неимпыр, саргьы сҭынчхап» лҳәан, лыцгәы лыман Қарбеирааҿ днеит.
– Иҟои, ди, ибҭахи? – иҳәан Қарбеи, – Сыцгәы ҵысны иҟоп, уцгәабаӷь ахь иаазгеит, – лҳәеит.
Қарбеи даахәыц-хәыцын, – Иҟо бдыруама, ди? – иҳәан, – Аа?
– Са сеигӡом уи, аха быцгәы иақәԥар, алақәа ҭыгга иҟалот, иазычҳарым! – иҳәеит.
Москвеи Қарҭи дрыбжьан шоферк. Уахык ареис аҟынтәи даан, дааԥса-дкараха, имашьына агараж иҭаиргылт. Иҿи инапи ааӡәӡәаны дышьҭалеит. Иԥҳәыс днеин, дикәаиарц далагеит.
– Наҟ бцеи, Қарҭынтәи саауеит, сааԥсаха сыҟоуп, акы сбыхәом! – иҳәеит, аха деиҭеиҟәамҵит. – Бысҭәыҳә бара, Қарҭ сыҟан, Қарҭ – сааԥсаха сааит! – иҳәеит.
Ашьжьымҭан аԥҳәыс дҩагылан, аԥш рылҭеит лкәакәышьқәа. Лкәакәышь арцына аалкын, арбаӷь иамҵалкит, иақәсырԥот ҳәа. Арбаӷь «ԥхьыжәжә» аҳәот, зымҩа ицот, «ԥхьыжәжә» аҳәот, зымҩа ицот.
– Уаргьы Қарҭ уҟазма, абгақәа урфаат! – лҳәеит.
Амаҟара еиҳабыс сыргеит, иҳәеит, Даур Учаа. Сахьнаргаз, иҳәеит, аҩы ҳамҵадыргылт, актәи анапы зжәит, аха, иҳәеит, иҵәыҵәматаҟьӡа ухы ухнахуеит. Амаҟара аиҳаб сакәын, изулакгьы изжәит аԥшьҵәыцак иҳаларҵаз, иҳәеит. Ашьҭахь жәаҩа чеиҵәца сзааиҭиит, иҳәеит, аҭамада.
– Баба, аҩынаҳа, аҭамада исызиаҳә, аҩы сыжәӡом сара! – сҳәеит, иҳәеит.
Ицан аҭамада иарҳәит.
– Баба, ухаҵкы сцеит, иҟоуҵои, ухы ҳаҭәаумшьои, аҩы зумжәуазеи? – иҳәеит.
– Абри ачара зуз аԥшәма дысзаажәг, – сҳәеит, иҳәеит. Дрыман иааит.
– Иҟоузеи?
– Абри аҩы зҭышәхыз аҳаԥшьа саццааит сара! – иҳәеит.
Уанка Амҷбеи сареи ҳаауеит акультивациа аҟынтәи. Шоҭа Кациа, – Шәааи арахь, абысҭа уны иҟоуп, – иҳәан, ҳааины ашәшьыраҿ ҳаатәеит.
Ҳанԥшы, Вера рыцҳа абысҭаура даҿуп. Вера дажәын, лшьапқәа хәахәаны иҟан.
– Вера дкаҿкаҿуа аӡӷабцәа реиԥш дыҟоуп, арахь лшьапқәа хәеит! – иҳәеит Уанка.
Шоҭа дахьтәаз иҳәеит:
– Акгьы лыхьуам, лшьапы ханы лшьамхы дықәгылаанӡа! – иҳәеит.
Ҷкәынак иаб дычмазаҩын, аӡкаҭәаразын маҷк дмаџьанашәа дҟалан, диган, дыԥҟаны дааигеит. Акыр иқәра неихьан, иан рыцҳагь дбыргын. Дааиган аҩны иаб, – Бааишь, ак басҳәот, – иҳәан, иан днавеигалеит.
– Иамуӡеи, дыԥсуама? – ҳәа ҿаалҭит.
– Уи бацәымшәан, амала гәаҟрак ыҟоуп, – иҳәеит.
– Аа?
– Мчыбжьык ахь ҩынтә даабыцмышьҭалар ҟалом, убри аҩыза аоперациа ҟарҵеит, – иҳәеит.
– Уф, ҩба ҟаиҵозшәа збап, ӡык канаҭәаат? – лҳәеит.
Махаз ашкол аҟынтәи дшааиуаз, Мераб Сабуа иԥҳәыс диԥылт. Урҭ еигәылацәоуп, иагьеиуацәоуп.
– Иҟои, Махаз, улахь еиқәуп? – лҳәан: – Сылахь еиқәымкәа – закәыхи, сыӷба ӡсо амшын ихым, сҳаирплан ԥыруа ажәҩан иалам, сзыргәырӷьои?! – иҳәеит.
Аԥси абзеи еиқәшәеит.
– Иҟоузеи нарцәыҟа, зегь уахь ицот, аха арахь аӡәгьы дгьежьуам, қьафурахап? – дҵааит абза.
– Уахь қьафуразҭгьы иҟаз, Арӡынаа зегь уа иубарын! – иҳәеит аԥсы.
Зарқәуа Сҭеԥана ҳәа дыҟан, хаҵа ӷәӷәан. Дыԥсуа даналага, иҩызцәа неит.
– Ишәасҳәо шәаҳауама, сықәлацәа? – иҳәеит. – Аа?
– Акрыҟазар нарцәыҟа, уеизгьы-уеизгьы саауеит, са санышәымба, шәымнеин! – иҳәеит.
– Уаргьы узаауам, ҳаргьы ҳушьҭалом! – рҳәеит еибарччан.
Нарцәы еиқәшәеит ҩыџьа.
– Уара узшьи? – иҳәеит аӡәы.
– Сара сшыччоз сыԥсит, – иҳәеит. – Уара?
– Сара ахьҭа саганы сыԥсит, – иҳәеит. – Ишԥа уара, ушыччоз
ушԥаԥси? – ҳәа азҵаара ииҭеит.
– Аус ахьызуаз сҩыза днеит, «уԥҳәыс тәым хаҵак длыцышьҭоуп, абыржәыҵәҟьа ушзахәо уца» ҳәа сеиҳәеит. Сеиха аашьҭыхны апҟаҩҳәа аҩны санааи, сыԥҳәыс аҩны дыҟоуп. Ашьқаԥ сҭаԥшит, ацәардаӷәы аҵаҟа сыҵаԥшит, алаӷәра сықәлеит, анахь сҳәеит, арахь сҳәеит, аха аӡәгьы данызымба, сгәырӷьан, сшыччоз слахыԥсаа сцеит! – иҳәеит.
– Уԥсцәагьы убзацәагьы урыхәаццаат, уаргьы саргьы ҳаԥсы ҭамзаауази, ахолодильник узҭамԥши! – иҳәеит.
Егьи, ахолодильник дҭатәазаарын, «ахьҭа саганы сыԥсит» ҳәа зиҳәазгьы убри азакәзаарын.
Аӡә дҭакуп, жәашықәса иқәуп. Уахынла дахьыцәо «ацгәы, ацгәы, ацгәы!» ҳәа дыҳәҳәо дааԥшуеит.
– Иухьи уара, есуаха ацгәы ҳәа уҳәҳәот? – ҳәа иазҵааит.
– Ацгәы азами сызҭаку! – иҳәеит.
– Избан?
– Цгәы мыждак ҳаман, акәҷарақәа афон. Ишьы ҳәа сыркит, – иҳәеит.
– Ашәақь сымамызт, алаӷәым сыман, инаган аҵыхәа иладҿасҳәалан, агәашә иҩҭызган, амца ацраҵаны ианоусышьҭ, акәыкәыҳәа иҳәҳәан, аҩныҟа иҩт, – иҳәеит. – Егьи, уахынла санду лшьапаҟны ишьҭалозаап, инеин лиарҭаҿ иахьынцәыҵалаз, атәыла бгеит, ахырзаман ҟалеит. Саннеи, ацыгәгьы ыҟамызт, сандугьы дыҟамызт. Убри сахырҟьаны жәашықәса сықәырҵеит! – иҳәеит.
Чыхь Ашәба чарак аҿы днеит.
– Уа, мшыбзиақәа, дадраа! – иҳәеит.
– Бзиа збаша, Чыхь, бзела уаабеит! – рҳәеит ачарауаа.
Уи аамҭаз ԥҳәызбак дааиуеит, маҵуҩык.
– Иусахьозеи, ушԥеилаҳәо, Чыхь мцацәа, цәгьала уеибыҭоп! –
лҳәеит, иҿацә еибаркымызт.
– Ааи, дад, шәыххь згаат, џьара снеиуа-сааиуа сыҟахума, аха абра
смааир ԥхашьароуп, – иҳәахын Чыхь, иеиқәа аҿацә аибаркра далаган: – Баргь бмоурахә мыӡаат, былаԥш абақәшәе, аҿацә иашьцылахьо аӡә бакәхап! – иҳәеит.
Ҽнак чаракаҿ ҳаштәаз, Чыхь ашьаԥа дааҵалеит.
– Уа, мшыбзиақәа! – иҳәеит.
Зегьы даадыруан, ҳҩагылан, – Бзера збаша, бзела уаабеит! – ҳҳәеит. – Дабаҟоу иахьа астол мҩаԥызго? – ҳәа дҵааит.
– Аа, ара дахьыҟоу, – рҳәан, дааган днасывадыртәеит.
– Акы нкыл, Чыхь, – сҳәан, иаҵәца ааникылеит.
Иажәа далагаанӡа, ԥҳәыск, лҳәеит, дааихыччашәа:
– Чыхь, ажәа уоуит, ажәа уоуит – иаарха, иаарха!
Зегь анааиҿаԥшуаз аамҭазыҳәан даахьаԥшын, – Уаҳа бхаҵагь иааимырхаат! – иҳәеит.
Автобус аангылеит Кәтол аусҳәарҭа аԥхьаҵәҟьа. Чыхь аӡкаҭәара иҭаххан, аанҿасырҭа ашьҭахь длавагылан, аӡкаҭәара даналага, аҳәса дызбоз аҟырҟырҳәа еибарччеит.
– Бмыччакәа, еиҳау ббахьазар, была ҭнахааат! – иҳәеит Чыхь.
Чарак аҿы Чыхь зегьы дҵәылырхуа иалагеит. Датәарымбошәа, драҭәарымшьошәа ишцәажәоз, хаҵа бзиаӡак деилаҳәеилаца, абра итәаз, убас иҳәеит:
– Чыхь, иҟоу уасҳәап, суҳәот упатреҭ ҭыхны исзаага, абаақәа, исҭахуп!
– Иазууазеи, сара рыцҳа спаҭреҭ ганы? – ҳәа дҵааит Чыхь.
– Схәыҷқәа рлеишәа цәгьоуп, убри упаҭреҭ дсырбар, «аџьныш даауеит, шәифот» ҳәа расҳәар, схәыҷқәа аласыршәалот, – иҳәеит ахаҵа.
– Мап, мап, дад, уххь згеит, спатреҭ зуго са сугар – ахәыҷқәагь збалап, рангьы «ԥсышәак» наласҳәалап! – иҳәеит Чыхь.
Ԥалауанӡеаа рҿы ачара ыҟоуп. Иура Кәырнаӡеи сареи ҳашгылаз, Чыхь ашҭа дааҭалт. Аҿар ахьеилагылаз, – Иура, шәеиуацәами, уаҳәшьаԥа аԥсшәа иаҳә! – рҳәеит. Иура инапы дәықәиҵет аԥсшәа иҳәарц, Чыхьгьы инапы дәықәиҵет. Аха Иура инапы арахь даахот, дилахәмаруеит, алаф илихуеит.
– Уахь иабоуго уара унапы, аппыҳәа саыццылаат! – иҳәеит Чыхь.
Арыш Гәыџь ҳәа дыҟан. Жәыргьыҭ аџьармықь аҿы аиармарка аҟан. Абра иҽазыҟаиҵан, аҽымҵарсра дааит. Иара агыршәа бзиан идыруан. Ҽы-бзиак кәадырла еиқәныхла ишҿаҳәаз ибеит.
– Ари аҽы бзиа зтәыда?
– Са истәуп!
– Иҭитәума?
– Иҭитәуп азоуп изаазгаз, – иҳәеит агыруа.
– Нас, ҳақәтәар ҟамлари? – Аҽы аазхәо дақәтәароуп, ажә аазхәо ихьаны игәеиҭароуп, – амала ахы цәгьоуп! – иҳәан, дааган дақәиртәеит. Ари аҩада ахы изнымкылошәа, алада ахы изнымкылошәа иҿынеихеит. Егры дааит абас. Агыруа иҽы ицәигеит.
Аԥсуа димазаарын агыруа рашәаҩ. Ҽнак аԥсуа иҽеилаҳәа-иҽеилаца џьара сасра дцеит. Абри агыруа шьыбжьон арашәара данҭыҵ (мжәа дуӡӡак убра игылан), «сықәлан исфап» иҳәан, дҩықәлеит. Амжәа аҵаҟа аӡмах бааԥс ҭан. Агыруа амжәа шифоз, дзықәтәаз амахә хжәан, хыла амни аӡмах дҭаҳаит. Аҳәса ҳәҳәеит, иҟааит. Инеины ихеит, ихеит, ихеит, аха дрызҭгом – дцеит, дцаӡеит, ишьапқәа-заҵәык ааԥшуеит.
Убри аамҭаз ҽыуаҩ хаҵа бзиак диасны дцон. Аҳәҳәабжь аниаҳа, «иҟоу збап» иҳәан, дааит.
– Ишәыхьзеи, дад, ара иҟоузеи, шәызҿузеи? – иҳәан, дҵааит.
– Аа абааԥс, гыруа рашәаҩык дҳаман, амжәа далыҩрны аӡмах далаҳаит, даҳзалгом, аҿаасҭа ҳахьит! – рҳәеит.
– Далаҳаижьҭеи иҵуазеи, дад? – иҳәеит.
– Иҵрызеи – сааҭк аҟароуп! – рҳәеит.
– Шәиҟәаҵ, дад, уи уажәшьҭа идацқәа иҳахьеит, арахь ҭгашьа
имаӡам! – иҳәеит.
Агырцәа ус ами, знык гыруак Аԥсны дааир, данахот, иа итәахьгьы
ҳаиаигот зегьы.
Афранцызи, аԥсуеи, агыруеи, аермани аӷба иҭалан Франциантәи иаауан. Ишааиуаз, ани афранцыз даалаган аҭаҭын леиҿеикын, азажигалкала аҭаҭын амца аиркит. Ари азажигалка мелодиас иҟоу зегь аҳәот. Иҭаҭын данаха, ацәынхагьы изажигалкагьы ыршәны амшын иалаиршәит.
– Иҟоуҵозеи, уанаџьалбеит, азажигалка амшын ишԥалаужьи?! – рҳәеит.
– У нас навалом их! – иҳәеит афранцыз.
Ани аерманы аерманцәа ркониак аахиртлан, ҩынтәҟа днаҿыхәан, иршәны амшын иалаижьит.
– Иҟоуҵазеи, иабалаужьи уара акониак?! – рҳәеит.
– Заҟа уҭаху ыҟоуп ҳара ҳҟны! – иҳәеит аерманы.
Агыруеи аԥсуеи нхеит. Иҟаиҵо изымдырит аԥсуа, днаԥш-ааԥшуеит, нас агыруа даашьҭихын, дырууааӡа, дыршәны амшын далаижьит. – Иҟоуҵои уара?! – рҳәеит.
– У нас навалом их! – иҳәеит аԥсуа.
Аӷба иҭатәаны иаауеит аҳәаанырцәынтәи аԥсуа, агыруа, аиапонец, африканец, аерманы уҳәа. Ари аиапонец аҭаҭын ааҭиган, ашәа зҳәо азажигалкала амца аиркит. Уи џьшьаны ишахәаԥшуаз, иршәны амшын иалаижьит.
– Иҟауҵазеи, уанаџьалбеит, ари аҩыза азажигалка амшын ишԥалаужьи?! – рҳәеит.
– Ҳа ҳҟны урҭ реиуа шаҟа уҭаху уоуеит! – иҳәеит.
Аиапонец ас аныҟаиҵа, афранцызгьы аҭаҭын зҭо аблок ааҭиган, уигь амшын иалаижьит.
– Иҟоузҵои уара? – анырҳәа, – Ҳа ҳҟны мачхәума ари! – иҳәеит.
Ари аниба, ани аерманы – аферист, икониак ааҭиган, даҿыхәо-егьиуа иршәын, амшын иалаижьит.
– Иҟоуҵозеи, уара мыжда?! – рҳәеит.
– Мачхәума ари ҳара ҳҟны, – иҳәеит.
Уажәшьҭа ари аԥсуа иочеред ааит, аха иҟаиҵои? Ивагылаз агыруа
даашьҭихын, дыршәны амшын далаижьит.
– Иҟоуҵозеи, уанаџьалбеит, ауаҩы душьит! – рҳәеит. – Арҭ агырқәа ҳа ҳҟны иҭәуп! – иҳәеит.
Сабуа Мысҭафа рыцҳа дыԥсын анышәԥҟара иаҿуп аҷкәынцәа. Ҵәыӡба Махаз дааит.
– Ҳаи, абри иахьа исаҳаз смаҳакәа ԥыҭк сықәындаз, ҳа ҳтәык иамуӡеит! – ҳәа ус иҳәеит.
– Иуаҳазеи уара, амыждара заҳаша? – иҳәан, ус иҳәеит Ақсент Амҷба.
– Исаҳаз убриоуп: Аԥсны иаанхо аԥсуаа зегьы ҳахыргот наҟ, аерманы, аурыс уҳәа – амилаҭқәа зегь ҳалыргот агыруа ида! – иҳәеит.
Ҳгәыла агыруа, Хәыта Ҷалариа, анышәԥҟара дахьаҿыз ихы дааҩахан, – Агыруа дзаанхои? – иҳәеит.
– Агыруа дзаанхо убриазыҳәноуп, – иҳәеит Махаз, – абра Аԥсны атомнаиа бомба ԥыржәарц рҭахуп – икарыжьуеит, агыруа дагоу-дамгоу еилыркаарц иашьҭоуп! – иҳәеит.
Озган акамбашь шкәакәа иман даит, рҳәеит, Индиантәи. Иааиган, Лыхны ашҭаҟны инаган иҿеиҳәан, Лыхны ақыҭа ажәлар дрыԥхьеит, «лак-лак шәыман шәаа» ҳәа реиҳәеит. Лак-лак рыман еизеит ажәлар.
– Ишәшьы абри акамбашь, – иҳәан, иааигаз акамбашь диршьит. Ацәа аахырхын, – Акәац ԥышәыҟҟа, маҿа-маҿа зегь ԥҟаны абра иқәышәҵа, – ҳәа реиҳәеит.
Ишиҳәаз иҟарҵеит.
Днықәгылан, дшәиит Озган:
– Абри адгьыл ҳазқәу аԥсацәа иаҳтәны иҟазар, иртәымкәа иаҳтәуп
ҳәагьы иҳақәлаз, абас Анцәа иҟаиҵаат! – иҳәан, акәац аашьҭыхны иҟьаны, алақәа ирылаиҵеит. Алақәа аки-аки еибафо, акәац еимакны инибарҵәеит: иԥсыз – ԥсит, иаанхазгьы цәибарҳәны, иҟәыбаса инықәибаҵеит.
Озган абас акамбашь шкәакәа шьны, ақырҭцәа аныха иаиҭеит: «Аԥсны ҳамазкуа абас еибафо иҟалааит!» ҳәа.
Ҵабыргыҵәҟьан, ақырҭцәа дара-дара аибафара иаҿуп: ақырҭцәа агырцәа рҭахым, агырцәа ашәанцәа баны инхом. Агырцәа ажьымдыр еиԥш ара ибжьаханы иҟоуп. Ақырҭуа милаҭ Дыдрыԥшь ныха рхарахеит. Угәы иҭаз, мышк ахы мышк аҵыхәала Қырҭтәыла ықәҵуеит.
Аибашьра цот, амца акуеит: аҷкәынцәа шьоукы ақырҭцәа итҟәаны иргеит, шьоукы шьны иааргот.
Қырҭуак дышьны дааргеит ихы хҵәаны. Дыжтәуп. Усҟан ҳгәылацәа агырцәагь мцаӡацызт, иалахан иҟан. Иҿы акуа Арқаниа трақтористк дрыԥшаан, даҽа гыруакгьы даарган, анышә ддыржит. Анышә дарҭеит, ари ақырҭуа иршьыз.
Убри аҽны ҳаҷкәынцәа ҩыџьа аплен иақәшәеит. Кәтол дышжыз еилыркаит ани ақырҭуа. «Ҩыџьа абзацәа кны иҳамоп, ишәаҳҭот, ақырҭуа иԥсыбаҩ ҳашәҭозар!» рҳәеит ақырҭцәа. Нас, ҩыџьа абзацәа ҳарҭозар, ари ижу дышԥарырымҭо! Деиҭааргеит ани Арқаниа. Далагеит ажра. Ақырҭуа ихәамц ааган ара иаақәиҵеит.
Шеварнаӡе Аԥсны аибашьра даҵахошәа аниба, ацхыраара азыҳәан Китаи дцеит. Китаи дахьнеиз, – Едуард Амвросиевич, узыргәамҵуазеи? – ҳәа ианиазҵаа, – Ацхыраара сҭахуп, аибашьра саҿуп, – иҳәеит. – Узеибашьуада?
– Аԥсуаа срабашьуеит!
– Шаҟа миллионҩык ыҟои аԥсуаа?
– Шәнызқьҩык.
– Шәнызқьҩык ыҟазар, цхыраарас иуҭахузеи! – рҳәеит. – Иарбан
сасааирҭоу аԥсуаа зыҩноу ҳаҳә, араантәи ҳара уи асасааирҭа ықәаагот, нас аԥсуаагь нымҵәеи! – рҳәеит китаиаа.
Абра, Лабра ахәаҟны, иаҳзықәгылан абзарбзан. Цагераҟа ахы рханы ҳамхысуази, «абарҭ закә бџьарузеи ирымоу, ишԥаҟаҵоу абри?» ҳәа ақырҭқәа џьшьахәыс иркит. Реиҳабы нахьхьи ахәы дықәгылан бинокльла дыԥшит, игәеиҭеит. Дааин иҩызцәа рҿы, –  – иҳәеит қырҭбызшәала. – Шәаала, аган хәархь шьҭышәх! – иҳәан, амҿы злахырҵәоз ахәархь аашьҭырхит.
Цагера аган ахь аџьқәа гылоуп, џь-гәаҩа дуӡӡак аарыԥшаан, ирыман иааит. Ахәшә дара ирымажьымзи, аҟәақҳәа инҭарыжьуа, инҭарыжьуа – ирбаз хаҳә-мҿыхә зегь лахажьны иҟарҵеит. Лаба дук идыркит аӡәы абамба ахаҵаны. Цагера ахацәа зегь уа иадгылоуп, егьи ркомандир абинокль ала дыԥшуеит Лабраҟа.
– Дачхьыр! – иҳәеит.
Алаба ду зкыз, абамба абензин иӡааишьын, амца аиркит. Инаган «рпушка» ианақәик аамҭазыҳәан, агәақьҳәа ианыԥжәа, иаагылаз рыуа-ркәыкәыл ыҟаӡамкәа иннарҵәеит.
– Хо-хо-хо-хо! Ари ариаҟара ара иҟанаҵазар, нахьхьи аԥсуаа иахьрылаҳаз иагьаҩ ннарҵәеит! – иҳәеит ркомандир.
Ақырҭқәа уажәы-уажәы ҳаирпланла абомбақәа ҳаларыжьуан Кәтолаа. Циба Какалиа дахьынхоз иамариашан акәын абарҭ СУ ҳәа изышьҭоу аҳаирпланқәа шаауаз. Ахсалба Рыжик рыцҳа дышьны даныкҿаз (Циба игәылароуп ари), аԥсраҟны ҳшыҟаз иааҳхалан, иаҳхысны ицеит СУ-қәа ҩба. «Уара, абарҭ ҳара иаҳтәхарымашь-егьирымашь, ҳара иҳахәо кыр ҟалома, анаџьалбеит» ҳәа ҳалақәа ҭызза ҳахәаԥшуеит. Ус, иакәшан аҩбагь ихынҳәны ианааиуаз, оо илаишьҭит, аха илаишьҭит аха!.. Ауаа рацәашәа имбеи, амашьынақәагь гыламзи, аштаб ҳәа крыҟазар аброуп ҳәоуп ишдәықәырҵаз. Алиошьа Какалиа иҩни Циба Какалиа иҩни иҩрыбжьаҳан, ҩын дук ҭагыло иажит, аӡы ааит уа. Алиоша имаҭацәа ҩыџьа аҩны иҩнатәан. Аҩны аҵҟьага ҩарықәҳан, иакит. Акагь рмыхьӡеит ахәыҷқәа Анцәа имчала. Егьырҭ зегьы-зегь ҳацҟьаны адәы ҳцәыжьлан – ҳақәиеит. Абомбақәа уа адагь, ҳаҩны ашьҭахь иҭарыжьит, нахьхьи Алик Амҷба иҩны икарыжьит. Ицеит усҟан СУ-қәа.
Мчыбжьык-ҩымчыбжь рышьҭахь еиҭадәықәлеит Су-қәа убри амаршрут ала. Еиҭакажьны ицеит.
Уажәшьҭа, ахԥатәи аан, еиҭа устәи ала рҿаархеит. – Ажрахь, ажрахь шәҽышәҵәах, шәхы ԥхьашәк! – ҳәа ауаа еибарсны ианындәықәла, Циба Какалиа дахьгылаз, – Шәымшәан, шәымшәан ҳа ҳтәқәа роп, ҳа ҳтәқәа! – ҳәа инапы иҟьо далагеит.
– Иалудыраауеи уара ҳара ишаҳтәу, ԥыхьа убыс уҳәан, ҳаннарҵәеит! – рҳәеит уа иҟаз.
– Уара, убри ақырҭуа иҳаирплан акәзар са сҟын даадымгылакәа дцомызт ари, арахь дмааиӡеит, ус акәзар, ҳа иаҳтәуп! – иҳәеит Циба.
Аԥсуаа Кәачара анҭадырцәы ашьҭахь, ари ақыҭа амарадиорцәа асит: акәты, аҳәа, ахчы, акаруаҭ уҳәа – ажәлар ақырҭуа имал иаҵалеит. Ухаҵоуп иаанкыл! Аҷкәынцәа-аибашьцәа иҵысыз аӷьыч-қәычра ааныркыларц иақәыркит. Иаалаган Кәачара акомендатура ҟарҵеит, зинда Кәачара алалара ҟамло ҳәа азырыԥхьаӡет. Амала ихдырҵәаз аԥсуаа – тамшьаа, кындӷаа, аҭараа – азин рырҭеит аԥш агара.
Мамсыр захьӡыз Кындыӷтәи ԥсыуа хаҵак, знахандеи ақырҭқәа идырӷәыҵәыз, иҭаацәа ирҿеиҵо имамкәа дықәхазар акәхап, џьара ԥшык соуазар ҳәа иааҵәа шьҭыхны дцеит Кәачара. Дахьнеиз, деимдеит, деимдеит, аха ацақәа зегь ҭацәын, ма иблын. Аԥш имоугәышьеит Мамсыр, амарадиорцәа рхы иахәахьан. «Ак шьҭымхкәа сышԥацо» иҳәан Мамсыр, хәбаҟа-фбаҟа атрафеи кәытқәа днарзыҭрысын, игәыҭҟьа-ԥсыҭҟьаха иҟаз акәытқәа лкагәаны иааникылан, иааҵәа иҭаҵаны иҿааихеит. Амҩан акәытқәа дрыҵазза дырбар – ахамшҭыхә, уигь хьымӡӷишьахуеит. Дшааиуаз, акомендатураа иԥаҳалеит.
– Ари узҵо закәи? – ҿаарҭит акоминдатураа, акәытқәа рыҟарҟарбжьы раҳауеит, ааҵәа иахьҭатәоу.
– Иаҳфо ҳамам, аԥш саҵоуп! – иҳәеит Мамсыр.
– Иашәиу-шәииу, аԥшгьы аҟарҟарра иаламгеи уара, аибашьра уҳәеит ҳәа, иамырҿио ҳәа акгьы ыҟамзаап! – рҳәан, аибашьцәа еибарччо Мамсыр инаидҵны ицеит.
Ари ԥҳәыск лцәалтәымкәа дыҟоуп иахьа-уаҵәы ҳәа, анышәынҭраҿ аҵәыуара даҿуп. Уаҩы цәиккык, уаҩы хԥарак диасны дцон. Лара ԥҳәыс ԥшӡак лоп. Днеин дналыдгылан, – Иҟалазеи, анаџьалбеит, бара макьана бҿоп, ибыхьзеи? – иҳәеит.
– Схаҵа иааиқәшәан дыԥсит! – лҳәеит.
– Ҟаҳ, – иҳәеит, – иабахәа, иԥсаҭа бзиахаат, баргьы быԥсымкәа, быбзамкәа, даара сгәы балоп! – иҳәеит.
Ари уамашәа илбан, – Избан? – лҳәеит.
– Ахәыҷы аӷра иҭоу ихы ҟаҵаӡамкәа бхаҵа дыԥсит! – иҳәеит.
– Иаԥсыхәозеи? – лҳәан, – Иаԥсыхәо са издырует! – иҳәан, иалухи, иара иаҭахыз ҟаиҵет.
Ахәыҷы диит – аҷкәын, уаҳа назҭахым, амцаԥшь иаҩызо хәыҷхеит. Ари аԥҳәыс даҽаџьара хаҵа дцан, иҵегь ахшара лоут. Ани аԥхьа
илоуз «сыҷкәын хыда» ҳәа иалҳәоит.
– Бара, Хыда ҳәа зсабҳәои? – иҳәеит аҷкәын. – О, нан, уара ушеиқәхаз уздырӡом?! – лҳәеит.
– Ишԥа?
– Сара сымгәарҭа ушҭаз уаб дыԥсын, ашьҭахь уаҩ бзиак дсықәшәан, ухы сзыҟаиҵет, ухы ҟаҵаӡамкәоуп уаб дшыԥсыз! – лҳәеит.
Аҷкәын еиликааит иҟаз. «Абри дааилысымкаакәан саангылом!» иҳәан, дцеит. Еиликааит. Маҵуҩыс дидикылартә ихы ҟаиҵет аҳ иҿы. (Дҳазаарын, умбо.) Дықәԥраан амаҵ иуеит, иеигәырӷьан инҵәот.
Абри аҳ иԥҳа есышьыбжьон хыхь абалкон аҟны днеины дыцәот, лыхьтәы мацәаз лымӷаҵан. Абалкон иамариашан цалаҟьашәа иҟан, убра шьҭаларҭас икит иара.
Ҽнак лара дыцәоп, аӡәгьы дыҟаӡам. Ари даакылсын, лмацәаз аалымӷихын, иџьыба иҭеиҵет. Аӡӷаб данҿыха, амацәаз лымбеит. Аҳҭынраҿы атәыла бгеит. Иара акагь изымдырӡошәа дыԥшуп. Аҵыхәтәаны, – Саргьы, сыцәгьа-сыбзиа, ҩышықәса раахыс аус зуеит, иҟалаз сашәҳәар ҟамлари? – ҳәа дҵааит.
– Иҟалаз абасоуп, – рҳәеит.
– Ҟаҳ, ҳа ҳҟны иҟалаз аҩыза ҟалеит! – иҳәеит.
– Иҟалазеи шәа шәҟны? – рҳәеит.
– Абас аҳ иԥҳа дахьыцәаз лдына лмацәаз афеит! – иҳәеит.
– Нас, иаԥсыхәозеи?
– Иаԥсыхәо са издыруеит, – иҳәеит.
– Ишԥа?
– Зегь шәыҩдәылҵны ауаҭах сыҩнашәҵ! – иҳәан, аӡӷаб дахьыҩназ
днеин, «пату лықәиҵет».
Амацәаз иџьыба иҭан усгьы, инаган илиҭет. Ари лан ианлаҳа, – Саргьы, – лҳәеит, – ахьтәы қәабшьҭ хәыҷы сыман, исцәыӡит, исзууԥшаарауеи! – лҳәеит.
– Бзиоуп! – иҳәеит.
Аҭакәажәгьы дыҩнеигалан «пату лықәҵара» далагеит, аха илымшазар акәхап: – Ди, – иҳәеит, – ари ахьархьарбжьы гот, амаа амҵхьеит, исызҭгом, гәыбӷан сыбымҭан, – иҳәеит. – Аҳ дааиуазар, «абриаҟара абзера узызуз, зхы ҟоуҵаз аҷкәын иоуп» ҳәа сызиашәҳә! – иҳәан, дықәлан дцеит.
Аҳ данааи ианиарҳәа, деилагеит, дхагахеит. «Аиашаҵәҟьа сзиуит!» – иҳәеит.
Хәаџьа Шьардын ҳәа дыҟан, ҩыџьа аишьцәа дреиҳабын. Ран ԥҳәыс ԥшӡан цәгьала, аҳ длыҿцаауан. Иҵырхит аҳ дышлыҿцаауаз. Иашьцәа даарыԥхьан Шьардын, – Ахьмыӡӷ ҳгеит, ҳан аҳ длыҿцаауеит, ҳшьа ҳуроуп! – ҳәа реиҳәет.
Аиҵбы дцеит иан лшьа иурц. Аҳ иашҭахь дназышьҭуадаз ани арыцҳа, агәашә аҟны дгылт, дгылт, аха уаҳа дамыхәеит. Ашьҭахь даныԥшы, рҳәасҭаҟны ҽадак ҭан, дцан дақәԥеит. Дааит дгәырӷьаҵәа аҩны.
– Иҟоуҵазеи?
– Рыԥсцәа ирыхәаццааит урҭ, еидарак амҿы злаарго рымамкәа иҟасҵеит рҽада сақәԥеит! – иҳәет.
– Ҳаи, анышә уагаат, ҳан аҳ дикуа, уара иҽада укуа, ахьмыӡӷ сургеит! – иҳәеит Шьардын.
Агәыбжьанытә, – Са сцот, уи изаасцо убап, – иҳәеит.
Дцеит ари. Мчыбжьык агәашә дылатәан, аха неишьа ҟамлеит. Лаԥс хәыҷык агәашәаҿ иԥыхьашәан, амш алеигет. Дааит аҩныҟа дгәырӷьаҵәа.
– Урҭ шьҭа абга ирфет ҳәа уаҳап, рласба сақәԥан сааит! – иҳәеит.
– Ҳаи, шәҩыџьагь анышә шәагаат, акаамеҭ шԥаҟашәҵеи! Шәарҭ аҽадақәа шәоума зшьа зуа! – иҳәан, Шьардын дцеит шьаура.
Аҳ иашҭа ҭалашьа амаӡамызт, аҟараулцәа гылан. Ари иҽырчычиан агәашә дадтәалт, иҵаҟьот – дцот, деиҭанадтәалот. Ус ишеибарххоз мчыбжьык ҵит. Нас инеины аҳ иарҳәеит: – Абра гәаҟк дыҟоуп «аҳ иҟны сымнеир зуам!» ҳәа, – Даашәышьҭ арахь! – иҳәеит.
Днеит, иҽырчычиан диҳәеит: – Исфо сымам, изжәуа сымам, рыцҳак соуп, усс иаасуҭалак зегь ҟасҵот, акы саларга, – ҳәа.
Ҵҩа змамыз аџьмақәа иман, дрыциҵеит.
Ҽнак цеит, ҩымш цеит, мчыбжьык цеит. Аҳ ақәаҵара имоуп, абраҟа дхылда-ӡылдо даван ари Шьардын. (Амоментқәа дрышьҭамыз!) Аҳ иԥҳа аҳҭныҳәса хәыҷқәа ддәылырган ԥшахьырсра ҳәа, аԥша анрыс, рыҽкаԥсаны ицәеит рыхқәа ахьнықәырҵаз. Ари ԥшьала днеин, аҳ иԥҳа лмацәаз лнапы иахыхны игеит. Нас иџьмақәа рахь дцеит, ахәылбыҽханӡа уахь дыҟан. Ахәылбыҽха данааи, ара аҳәҳәара аҟоуп, аҟааара аҟоуп.
– Иҟалазеи, иԥсыда? – иҳәеит иара иҽыргаӡаны.
– Аа, ҳаԥсыр иаҳа еиӷьмыз! – рҳәеит ауаа. – Абас-абас иҟалаз, – рҳәеит.
Ари дцеит аӡӷаб лан лахь. Длазҵааит: – Быӡӷаб даныцәаз, дышԥацәаз? – ҳәа.
Ус лҳәеит: – Лнапқәа лытәӷәыбжьара ибжьаҵашәа дыцәан, – ҳәа. – Ҟоҳ, уи иафеит ббама! – иҳәеит.
– Иаԥсыхәозеи шьҭа?
– Џьара ҟазак дыҟазар, шәишьҭал, иамхтәуп, – иҳәеит.
– Аҳ џьара дыҟоуп, дааиаанӡа иԥшаатәуп, ишԥаҳаԥсыхәо? – лҳәеит.
– Сара дысшәырба, сара иамысхуеит, – иҳәан, дахьыныҩнарҵаз иус ҟаиҵан, – аа амацәаз ахьыҟоу, – иҳәан, (уа ирхианы икын) иаацәыригеит.
– Ааи, закә џьабааузеи избаз, снашәыдынҵәалеит! – ҳәа леиҳәет лан. – Иҟоузеи?
– Иамсхит, иамсхит! – иҳәеит.
– Ҳаи, Аллаҳ уиныҳәаат! – ҳәа дгәыдылкылт-дхыдылкылт.
– Сыԥҳа, – лҳәеит ан, – ибгәалашәо араӡны иалхыз ҵәыцак ҳаман, абри ҳцәымӡхьеи, иафарызу, нан?
– Ди, крыздыруоу, иафазаргьы ҟалап, – лҳәеит аԥҳа.
Хәаџьа Шьардын дахьгылаз, – Сашьҭалап акрызбозар, – иҳәеит. Аҭакәажә длыҩнеигалан, аҟәақҳәа длышьҭаҵан «лдынара» далагеит. Лассы дзеилымгеит, аҭакәажә амашәыр лгеит.
– Ҟоҳ! – иҳәан, иаҳәцәа днықәтәеит.
– Иҟами? – лҳәан, – Иаҳәаз бмаҳаӡеи ари? – иҳәеит. – Иаҳәе? –
«Аллаҳ иныс ишысымфаз» аҳәеит, – иҳәеит. Шьардын ишьа иуит, амалгьы рацәаны ирцәигеит.
Аҳәынҭқар иԥҳа асоф дықәгылан. Хәаџь Шьардын ҵаҟа дахьгылаз «нҵу» иҳәан, дгәыдикылашәа иуит. Аҳәынҭқар иԥҳа дмышгагазма, ашьра иқәырҵеит Шьардын. Ашьра зқәыз ажәак дақәиҭын.
– Узыҳәозеи? – рҳәеит.
– Схәы жәу! – иҳәеит.
– Бзиоуп, – рҳәан, мцакы еиқәырҵан, инахь иҳаракны чуан хәыҷык
ныкнеиҳаит Шьардын, «қашьк сфап» ҳәа.
Ари амца дадтәалоуп, аха иабаҟоу ижәуам, ачуан ҳаракны икнаҳауп, амца зынаӡом.
– Уара ари амца арантәи ананӡа изынаӡом, ақашь зыжәуама?! –
рҳәеит.
– Нас, уи аҵкыс иҳаракуп аҳәынҭқар иԥҳа дахьықәтәаз, дгәыдыскылазар, абригьы жәуеит! – иҳәеит Шьардын.
Нас ианазхәыцҵәҟьа, – Дышьтәымкәа ашьра иқәаҳҵеит, – рҳәан, аус дамырхит.
Хәаџь Шьардын жәа-ҽадак ирҭан ахьчара даҿын. Ари зны-зынлагьы дцон ашьхантәи аҟауар-егьи рзылбааигон.
Ус ишыҟаз, зны аџьныш дааиԥылеит.
– Уара, абарҭ есымша ирххо иуман уқәуп, ара ҟауарк лбааугоит, аха иунаҭозеи? – иҳәеит аџьныш. – Арахь акы уцәыӡыр, уԥсырц уҟоуп, иузымдырӡо?!
– Ишԥа?
– Абарҭ ак анрыгха, уара уԥсуеит, убранӡоуп ҿҳәарас иумоу! – иҳәеит аџьныш.
– Бзиоуп, нас, убранӡа ҿҳәарас исымазар, игәаҳамҭои, – иҳәеит Шьардын.
Ишыҟаз, ҽнак иҽадақәа рызхара иҳәын-егьиин, илаиаԥицан, амарда длаҿалеит, аха ишьапы ихьуан, дзымцо даналага, дҩагылан, ҽадак днеин днақәтәан иҿынеихет. Амарда даныҩхала, иҽадақәа иԥхьаӡан, ҽадак агхеит. Иара дзықәтәаз игәаламшәаӡакәа иԥхьаӡан, жә-ҽадак ҟалеит. «Сыԥсызаап» иҳәан, иҽалырҩны иҽкаижьт ҵаҟа. Уа дышкажьыз аҽадақәа ихысны ицеит. Арахь ачаландарқәа рыманы, аҟауар зманы иаауаз, аҽқәа рыманы ишааиуаз, ари дкажьын, аҽқәа анихагыла, «иҟоу збап» ҳәа хәыҷык ихы данҩаха, аҽқәа рҳан, ирықәыз зегь ԥыххааса иргеит. Хәаџьа Шьардын дҩышьҭагәа дыркын, иааисуа, иааисуа – рызхара дрыпҟеит.
– Иҟалеи уара, иҟоуҵооз, ара узкажьыз? – ҳәа иазҵааит.
– «Жәа-ҽадак иумоу рахь ак аныӡлак, уԥсуеит» ҳәа сеиҳәан аџьныш, сыԥсыз џьшьа сыҽкасыжьын, аха смыԥсызаап, – иҳәеит.
– Уара аҽадажә, уара узықәтәаз умыԥхьаӡазар акәхап акәымзар, жәаба ҟамлози, – рҳәеит.
Дҩагылан даннеи, аҽадақәа рҭыԥ аҿы иҟан, ажәабагьы ыҟан. Иара баша иҽкажьны ауаа ртәқәа ԥхасҭеитәит.
Хәаџьа Шардын акапусҭа еиҭеиҳауан, рҳәеит, хәлаанӡа, ахәылбыҽха аҩныҟа иааигон ирӷьычыр ҳәа дшәаны. Ҽнак аӡә иҿы дцан, – Санԥсуа соуҳәароуп! – ҳәа дикит.
– Уанԥсуа шԥауасымҳәо! – иҳәеит.
– Ишԥаа?
– Ачаландар анцо ашьҭахь угылаз, аҽы хынтә иануцаа, уԥсуеит, – ҳәа иеиҳәеит.
Шардын иҽы аидара ақәҵан дышцоз, ицааит. «Шьамханынӡа
сыԥсит», иҳәеит. Аҩынтәраан ианиқәцаа «Смаҟҿаҳәаранӡа сыԥсит!» иҳәан, иҽкаижьит.
Даҽаӡә даауан ҽыла. Иҽы рҳан, дԥыхха дагахьан. Дҽыжәҵын, Шардын дааисуа, дааисуа, дааисуа – ашьа иҿҟьо дауишьҭын, дцеит.
Уԥсуеит ҳәа иазҳәаз иҿы днеит.
– Ишуҳәаз еиԥш, ҵабыргны, аҽы хынтә исықәцаан, сыԥсит. Сахькажьыз аӡә даакылсын, даасысуа, даасысуа санипҟа, сыбзаха, сааит, – иҳәеит Шардын.
Ажәытә ҭауади-аамсҭеи Хәаџь Шьардын дрыманы уахык аҵхыбжьон адәы иқәлеит. Ишнеиуаз, адәагәҭан аӡмах ахьҭатәаз амза каххаа ҵаҟа ишҭаԥхоз рбет.
– Уа, Хәаџь Шьардын! – рҳәеит.
– Ҳаи! – иҳәеит.
– Аеҵәақәа зегь ҵаҟа иааҳгет, умбаӡо, аа иахьыҟо! – рҳәет.
Хәаџь Шьардын даанаԥшы-ааԥшын, дыууаӡа дыԥан дҩалаԥалан, иааилаирҩынтын, уаҳа аеҵәақәа абоубоз аӡы анеилаҩынт, – «Ее, хыхь изгеит! – иҳәеит.
Ари ас аныҟаиҵа, ҳихәомзаап рҳәан, даҽак иҵаргаларц рыӡбет. Кәтаӷьк, кәтаӷьк рџьыба иҭырхын, «ка-ка-ка» ҳәа ҿырҭуа, итәошәа-игылошәа ҟаҵаны, – Хәаџьа Шьардын, ҳара кәтаӷьк, кәтаӷьк ҳҵет, уара иузыҟаҵои? – рҳәет.
Иара «кы-кы-кыуу» ҳәа ҿиҭит. – Са сарбаӷьын, шәа шәарцынан, ишәымҵар шәабацоз, – ҳәа реиҳәет.
Хәаџь Шьардын аҟәара давалан дышнеиуаз, аӡы душәа ибан, дызҭамлеит. Дгылан днаԥш-ааԥшуан, «абри аӡы ируа дызбар, саргьы сҭалан сырп» ҳәа. Дышгылаз ҩыџьа аҳәса аакылст.
– Аа, уанаџьалбеит, Хәаџь Шьардын, ухаҵами, нырцәҟа аӡы ҳарырц ҳҭахуп, ҳарга! – ҳәа иарҳәеит.
– Ҳы, шәырсымгакәа, шәырсымго, шәааи арахь, шәсывагыл наҟ-ааҟ, аӡы шәырсымго! – иҳәеит.
Иара арахь аӡы дацәшәан, наҟ-ааҟ ивагылан ашьшьыҳәа длырыргеит. Дара иара ҭабуп ҳәа иарҳәеит, иара наҟ ҭабуп ҳәа реиҳәеит.
Шьардын ииҳәоз ҟалон, рҳәеит, ахәаџьаҵара дҭан. Аҵара дзырҵоз ахәаџьа аиҳаб ду ашьтәа иман. Ашьтәа рҿеиҵон, нас абаҩ ацәа иҭаԥсаны ҟамчык лахиҟьон, аԥсы ҭалон ашьтәа.
Ишыҟаз ус, ари ахәаџьа ду дыҟамкәа Шьардын иҩызцәеи иареи ус рыӡбеит: «Абри ашьтәа ҳшьып, иаҳфап, нас ҳаиҳаб ахәаџьа ишыҟаиҵало еиԥш иҟаҳҵап, аԥсы ҭалот» ҳәа. Амала Шьардын дрықәшаҳаҭымхаӡеит, ирыцҟаимҵет. Дара иршьит, ирфеит. Нас абаҩ-мыбаҩ инхаз ацәа иҭаԥсаны иасит. Иасит, аха аԥсы ҭамлаӡеит.
Дааит ари реиҳабы. Данааи, – Иҟашәҵеи? – ҳәа дазҵааит.
Абас ҟарҵет ҳәа Шьардын аиҳабы иеиҳәет. Аиҳабы дрықәшәиит. Урҭ зегьы рыбаҩ рыԥсахт, ани Шьардын ус диқәныҳәеит: «Иуҳәои иууеи ччархәны иҟазаат уԥсы ҭанаҵы, адунеи ыҟанаҵы уажәахә камшәаат!» ҳәа.
Шьардын джуп, рҳәеит, Сҭампыл.
Хәаџьа Анцәа диҳәозаарын «99 мааҭ сыҭ ҳәа – мааҭк ацны изгом, мааҭк агны изгом» ҳәа. Анцәа дышиҳәоз ҷкәынцәақәак ираҳазаарын, «шә-мааҭк ааҳаршәып, игозар аабап» рҳәеит. Еицәажәан, шә-мааҭк кадыршәит. Дышнеиуаз ибан, иаашьҭихит. «Ҳаи, рыцҳа, Анцәа иџьшьоуп, мааҭк ацны исымбе уара, изгом сҳәет аха, иабаԥырхаго!» иҳәан, иман дцет. Аҽны џьара иҵәахын, «ааи, ари са ишызбо еиԥш аӡәы ибар ҟалап» иҳәан, даҽаџьара иҵәахын, ас дахәаԥшын, «са ишызбо даҽаӡәы ибот», – иҳәан, ажәакала, аҵәахырҭа имоут. Дә-дук ахь иман дцан, адәы казказуа, уа лабак иадҿаҳәаланы, хыхь анышә иныҵеиҵан, ижит. «Уажәшьҭа ара аӡәы ибап ҳәа сыҟам» иҳәан, лаба дук ахаирсит, «ианысҭаху изгап» ҳәа. (Анҭ аҷкәынцәа кылԥш-кылӡырҩуа ишьҭами.)
Аҷкәынцәа иарҳәет:
– Уара, шә-мааҭк кажьны избар изгаӡом, ԥшьынҩажәи зежә роуп изго умҳәахьази, ҳа ҳауп иказыжьыз шә-мааҭк, изуге? – рҳәет.
– Сара Анцәа сиҳәоижьҭе шықәсык ҵуеит, исызкаижьит, шәара икашәыжьуандаз, уажәаԥхьа икашәмыжьуаз! Мааҭк сзациҵет, «инагӡаны иумазаат рыцҳа» ҳәа.
Ари ахьиҵәахыз џьоукы ирбозаарын, алаба ааҵырхын, хыхь иадҿаҳәалаз аԥара рган, ажәҟьы ахьыршьит. Ахәаџьа «сԥара згот» ҳәа данааи, иабаҟо, «ааи, хырҳага шәылымҵыкәа, шәыӷрақәа ҭыжәжәаны ишәхагылаат шәызтәу, слаба иқәлан ирымфе ажәқәа!» иҳәан, дхынҳәны, аҩныҟа дықәлан дааит Хәаџьа.
Хәаџь Шьардын аӡә дымҩахигет аҩныҟа. Дабамҩахигахуеи – адәы дықәынхон, агьимаӡамызт. Асас днаԥш-ааԥшит, аха иҽы ахьҿеиҳәоз имбет.
– Иабаҿасҳәари аҽы? – иҳәан, – Аа, дад, сыбыз иахарԥа, сыбыз, сыбыз! – иҳәет Шьардын.
Хәаџь Шьардын ныҟәара ҳәа дцон, аӡаӡа иҽылшьны даауан, «ауаа сырҳәит» ҳәа иԥҳәыс дижьон.
– Уабаҟаз, иҟоуҵе? – ҳәа даниазҵаалак, – Ауаа сырҳәит, ауаа нсырҵәеит, – ҳәа дыҽхәон.
Ари – знык, ҩынтә, хынтә, аҵыхәтәаны иԥҳәыс дԥылшәарц лыӡбеит. Хаҵамаҭәала лҽеилаҳәаны, аҽы дақәтәаны дызлаауаз амҩа кны дтәеит. Иара дшааиуаз иԥҳәыс дааҽыжәҵын, – Узымцеит, уаагыл! – лҳәан, дҽыжәылхит. (Ари иԥҳәыс шлакәу издырӡом.) – Уааи арахь! – лҳәан, леиқәа аалышьклажьны, лаҳә далыргәӡит.
Иара даанӡа, лара аҩны дааит.
– Уабаҟаз иаха? – лҳәеит лхаҵа данааи. – Иаха ауаа сырҳәуан! – иҳәеит. – Уара, аҟьыжә, иурҳәыз егьыҟам, аха ибзиан уагәӡит!.. – лҳәеит. – Ааи, бара мыжда, избахьаз уаҳәык шакәыз сымдыри! – иҳәеит
Хәаџь Шьардын.
Уахык Шьардын иқәлеит. Иҩны иҩназ шынеибакәу зегь ргеит, идырҳәит. Иандәықәлоз аамҭазы, ԥлақьк аашьҭихын, дрышьҭалеит Шьардын. Иара дрышьҭа, дара цо, иара дрышьҭа, дара цо, иазууазеи – рыҩны иааит арҳәцәа.
– Оф, гәышьа, зеиԥшра ҩнроузеи сахьаажәгаз! – иҳәан, иԥлакь кыдиргылан, даатәагәышьеит.
Иҟарҵооз, иргаз зегь ырхынҳәны иҩны иааргеит.
Ачақәа ҳкуеит ҳәа ахьшьцәа рыман игәарамзи, Хәаџьагь ҟәраан дук икит. «Шәиу, шәиу» ҳәа аҳәасҭа дҭалан дышцоз, камбашьк ҳәуа ишықәыз, аҟәаҟәа иҩықәтәеит иҟәраан. (Ани аҟәраан акамбашь аҵақәа алхны иафалон.) «Ҳаи, рыцҳа, Анцәа иџьшьоуп, ача зысҭахузеи, акамбашь ду ансоу!» иҳәан, шахак иџьыба иҭазаарын, иааҭихын, акамбашь ахәда илахеиҵан, аҩныҟа иман дааит. Акамбашь ачыргә агәыҵамӡо ҿыц ихьаны иҟан. Ари акамбашь зтәыз дашьҭалан дааит Хәаџьа иҟны. Дахьааиз, иҿаҳәоп азаақҳәа иҟаауа, ахәылбыҽхан ахьара аҭахуп.
– Уара, скамбашь заауге, Хәаџьа?
– Уеилагашәа уҟоума!
– Избан уара?
– Ахьшьқәа рыман игәароуп, сычоуп ҳәа уцаны ирымхи, да! – иҳәет
Хәаџьа. – Сыҟәраан сыман сышцоз акамбашь абӷа ианықәтәа, арахь исыман сааит.
– Уеилагама?!
– Ҟаи, сеилагаӡам, иусҭаӡом.
Ачыргә ԥжәон азыҳәан, акамбашь зтәыз дцан, абат ааиган, ауха ирхьеит. Адырҩаҽны асуд иахь идәықәлеит еилиргарц. Ицо ианалага, – Исшәым-исхам, аҽы сымам, акәадыр сымам, – иҳәет Хәаџьа.
– Са иузаазгап, уажәымҭа цәгьахаат, – иҳәан, иааиган ииҭет.
Уа иахьнеиз аписар дтәамзи, – Уара, абри ииҳәо ҵабыргу џьушьома, шәанаџьалбеит, исшәу амаҭәақәа иара итәызшәа шәеиҳәот, шәизҵаар, – иҳәет Хәаџьа.
– Сара ишԥастәым! – иҳәет ари ахаҵа.
– Ачақәа ркуан ауаа, сара ахьшь сымаӡамызт, аҟәраан сыман. Сыҟәраан ԥрын акамбашь ианақәтәа, сгәырӷьаҵәа иаазгет.
(Хәаџьа уанӡа драцәажәахьан асуди аписари, шықәсык дыргьлак-дыргьлак ахарҵәы рҵәны иаазгалот, аус сзыҟашәҵа ҳәа. Аус ҟаиҵет.) Анхаҩ рыцҳа икамбашь Хәаџьа ирҭет.
Шықәсык акамбашь харҵә ҟәымшәышәӡа, амҳаҵә аламло асуди аписари ирызнеигон. Шықәсык ашьҭахь ахш нҵәет. Акамбашь аҟьы наган адыргьла иҩҭеиҵан, хыхь ахарҵәы ҩақәҵаны иман дцеит. Иман дахьцаз, рымҳаҵәқәа аашьҭырхын, игәаҟны иҟаз асуди аписари афара иалагет. Рымҳаҵәқәа акамбашь аҟьы иҩалақшет.
– Ааит, аԥсцәеирымга, акамбашь аҟьы шԥаҳзаауге! – рҳәет.
– Иахьоума акамбашь аҟьы анышәфо, шықәсык аахыс афара шәаҿуп, аҟәраан иакит ҳәа аӡә икамбашь имхны ҽаӡәы ирҭо шәаҳахьоума! – иҳәет Хәаџьа.
Ҵәаҟаԥшьк гылан, Хәаџьа Шьардын дықәлеит, иҳәеит. Иԥҳәыс ҵаҟа дтәоуп, ҵәақәак лзааишьҭит. Егьи, ари иԥҳәыс ацәыбза длымазаап, дааин амш лылагара даҿуп, иҳәеит.
– Аа, банаџьалбеит, иҟабҵо закәызеи, сышԥабӷалати, ус сбықәгәыӷуамызт сара! – иҳәеит Шьардын.
– Ҳаҳ-ҳаҳ, ублахаҵ гьежьит, ублахаҵ, убра амахә ӷәӷәаны икы! – ҳәа лҳәеит, иҳәеит.
Дылбааит. Дааины даатәеит. Ани ацәыбза дыҩны дцахьан.
– Бара, банаџьалбеит, изыҟабҵеи, изысзыбуи, сыԥҳәыс бакәымзи? – иҳәеит.
– Ааи, унҵәаат, ухы згаз, уԥсгьы игарауааз, ублаҳаҵ гьежьит амзар кыр ҟасҵозма, иуҳәо закәызеи! – лҳәан, мап лкуа далагеит.
– Бзиоуп, – иҳәан, днеин, – бара, қьаадк сзыԥшааи, қьаад жәпак, – иҳәеит.
Ақьаад изаалгеит. Ажәцәеимаа шԥырҟоз еиԥш иԥҟаны аимаа лзиӡахит – ақьаадеимаа.
– Аа, бысҭ, аимаа бзызӡахит, – иҳәан, ақьаадеимаа лиркит.
– Аи, уара, ухы згаз уԥсгьы игаат, угаӡахама, унҵәаат, ақьаадыжә закәызеи, џьара ҟьыҵәырак снылагыларгьы иԥытта ицот, усылахәмаруама, ари зысзуӡахызеи?! – лҳәеит. (Хәаџьа Шьардын ла дылжьо дыҟоума!)
– Бара, иҟоу бдыруама? – иҳәан, – Ыы? – Аа, бара ахага, абри ибзызӡахыз аимаа шықәсы ҩажәа ишбышьо ибышьаз, абри хазар, нас сара исҳәо зегьы мцуп. Аҵәа санықәыз, бшьапы сара иахьызбаз иҟанаҵы, бара беимаа хаӡом! – иҳәеит.
Хәаџьа Шьардын игәыла иқәаб ааигеит. Хаха-хымш иман. Агәыла итәы дашьҭалан ақәаб ҳәа данаа, – Ҳаи, иабахәа, уааира сшаргәаҟуаз уааит, уқәаб иаха ихьеит, – иҳәеит.
– Ихьазар бзиами, – иҳәеит ари.
Ақәабшьҭ хәыҷык иҭаргылан ииҭан, иман дцеит, иҳәеит.
Иҵхьан абас жәамш раҟара. Хәаџьа Шьардын днеин, – Абааԥс, уқәаб
еиҭа ауаара исыҭ! – иҳәеит.
Ақәаб дахибаауазма, ииҭеит. Ҩымшҟа-хымшҟа анҵы, изтәыз ақәаб
иҭаххеит, дааит Хәаџьа Шьардын иҿы, – Сқәаб сҭахуп, – ҳәа. – Ҟоҳ, уқәаб ԥсит иаха! – иҳәеит.
– Ыы, ақәаб шԥаԥсуеи? – иҳәеит.
– Ишԥаԥсуеи – иԥсит!
– Ҟалашьа амоума!
Ари рзеимакырахан аус иарҭеит. Аӡбаҩ дрыԥхьеит рҩыџьагь.
– Иҟалазеи? – ҳәа дразҵааит.
– Ақәаб аазгеит уаара, уаанӡагь знык изгахьан. Усҟан ихьан, аԥеи иареи шеицыз исҭеит, иара шәиазҵаа, ихашәымҵозар, – иҳәеит Хәаџьа Шьардын.
– Аиеи, ҵабыргуп, ақәаб хьан, ақәабшьҭ ҭаргылан исиҭеит, – иҳәеит ақәаб зтәыз.
– Ыы, ақәаб шԥахьо уара? Нас, ихьеит ҳәа ақәабшьҭ уман уцама? – иҳәеит аӡбаҩ.
– Аиеи, сқәаб хьан, ақәабшьҭ ҭаргылан исыман сцеит.
– Нас иҟалазеи? – дҵааит аӡбаҩ.
– Ихьо, иԥо аԥсрагьы ақәуп, ҩаԥхьа уаарас иахьызгаз иԥсит, – иҳәеит Хәаџьа Шьардын.
Абасала, Шьардын маанала атәым қәаб игеит.
Аӡә иԥарақәа иқәын Хәаџьа Шардын. Изырԥсахыз дааит: – Сԥарақәа сыҭ, – ҳәа.
– Амҽышаҽны иузсырхиот, уаа, – иҳәеит.
Дааит амҽыша.
– Иауа, сеиқәымшәеит, егьи амҽыша уаа, уеизгьы-уеизгьы иузсырхиоит, – иҳәеит Шардын.
Егьи амҽыша дааит.
– Рацәа сыԥхашьеит, исызмырхиеит, егьи амҽыша иахсырԥом! –
иҳәеит.
Ашәахьа иҳәом, аҩаша иҳәом, амҽыша иҿакуп ари.
Ашәшьыраҿ дтәоуп Хәаџьа Шардын. Аԥарақәа зтәыз дааит, ашәақь
икуп. Ашҭа данааҭала агәақьҳәа дхысит.
– Иҟоуҵазеи уара? – иҳәан, аԥарақәа зқәыз, – Амҽыша сшьит, уаҳа
амҽыша ыҟаӡам, сԥарақәа сыҭ, – иҳәеит.
Мап икит ари Хәаџьа Шардын: – Исықәӡам уԥара, – иҳәеит.
Аӡбаҩ иахь дцеит зԥара иашьҭаз ауаҩы.
– Абасоуп: сԥарақәа сиҭом, хәы-мҽышак сго, сааго симан, исырхынҳәуеит ҳәа, уажә зынӡа мап икит, – иҳәеит.
– Думан арахь уаа! – иҳәеит аӡбаҩ. Хәаџьа Шардын иҿы даан, «аӡбаҩ
дуԥхьот» ҳәа иеиҳәеит.
– Сызцом! – иҳәеит Хәаџьа Шардын.
– Избан?
– Сшьапы сыхьуеит, – иҳәеит.
– Уаала, ҳашцәажәо ҳцап, – иҳәеит.
– Шьаҿакгьы сызнеиуам, – иҳәеит.
– Сҽы кәадырны иузаазгап, – иҳәан, – Иаага, – иҳәеит.
Аԥарақәа зтәыз дцан, иҽы акәадыр ақәҵан дааит. Хәаџьа Шардын
дааҽыжәлан, егьи аԥарақәа зтәыз иаԥхьа дгылан дцот. Аӡбаҩ иҿы инеит. – Мшыбзиақәа! – иҳәан, – Бзиа убаат, бзела уаабеит!
– Шардын, ари аԥарақәа зиумҭозеи? – иҳәан, – Закә ԥарои? – иҳәеит.
– Аа, сԥарақәа уқәми?! – иҳәеит зтәы зҭахыз.
– Амц иҳәот ари, – иҳәеит Шардын. – Сҽи скәадыри еиқәҵаны сааит, изтәыда ҳәа уиазҵааи, са истәуп ҳәа имҳәозар убап, – иҳәеит.
– Ари аҽи акәадыри зтәыда? – ҳәа дҵааит аӡбаҩ.
– Са истәыми, – иҳәеит ани.
– Аа, убома ииҳәо, са сҽыжәлан сааит, сҽы акәадыр ақәҵаны, арахь
ииҳәо убома! – иҳәеит Шардын.
– Шардын, уиашоуп, уҽы уақәтәан уца аҩныҟа! – иҳәеит аӡбаҩ. Иҽгьы икәадыргьы имихит.
Хәаџьа Шардын ауал иԥсахт, аха имшәеит. Мызк цеит, ҩымз цеит, хымз цеит. Ари даауеит:
– Суал сыҭ, уанаџьалбеит, аҽҳәара цеит! – иҳәоит.
– Ҽазны иусҭот, иахьа исымам, – иҳәоит ауал зқәу Хәаџьа Шардын. – Иумамзар ҟалаӡом, уаҵәы саауеит, ианаасумҭа, сыԥсцәа зегь
ирымаҿоуп, иугәыдҵан усымшьуазар! – иҳәеит.
Дцеит ари. Уаҵәы захьӡыз ахәылбыҽха даауеит дҽыжәлан. Хәаџьа
Шардын иԥҳәыс лахь ихы наирхан, – Иҟоу басҳәап, са сыԥсызшәа сықәиоит, бара амыткәма ҳәо бысхатәа, – иҳәеит.
– Ибзиоуп, – лҳәеит.
Ашьаршьаф наиқәлыршәын, иара дыхәхәаӡа диеит, изнапык игәы иақәиҵеит, егь изнапык иԥхашьара иақәиҵеит. Иԥҳәыс амыткәма иқәылҳәот. «Еҳ, суалгьы бжьаӡт, аха иаргьы дыԥсызаап ахәаша» игәахәын, ихылԥа астол инықәиҵан, длықәлан дҵәыуеит. Дҩалбаан-егьиин, – Банаџьалбеит, ари даагылазар уалмшәаҩын, аха дыбзеиқәымкитеи, дышԥақәу, уаҩҵас деиқәыбкырауааз! – иҳәеит.
– Аа, уиламкьысын, уиламкьысын уи, даныԥсуаз ииҳәаз ауасиаҭ уасҳәот! – лҳәеит.
– Изакәызеи?
– Гәык-ԥсыкала иуал сшәар сҭахын, аха «сыԥхашьара ада акгьы сымам ҳәа сызиаҳә» дааиуазар ҳәа сеиҳәеит даныԥсуаз, – лҳәеит иԥҳәыс.
«Хәаџьа Шардын даҳхыччот, амш ҳалеигот, даҳшьып» рҳәан, дыркит ажәлар. Дыркын, аҳаҭа дҭаҵаны ацҳа даҵаҿарҳәеит. «Хымш ааҵыр, ҳааны аӡы даҳҭап» ҳәа еибырҳәеит. Уа дҭатәоуп, арҭ цеит.
«Рреит» ҳәа иџьмақәа иаԥцо даауеит аӡәы аԥшаҳәа давалан.
– Изуам, изуам, изуам! – иҳәот Шардын.
– Иумуа закәызеи, уара? – иҳәан ахьча, – Аҳ иԥҳа дсырҭон, изымузт, абра сҿарҳәет, – иҳәеит. – Дара ааир, аӡы саларыжьуеит, – иҳәеит. – Изуеит сҳәар, аҳ иԥҳа дсырҭот, – иҳәеит.
– Са сҭатәот, – иҳәеит ахьча.
– Сыкных, – иҳәеит Шардын.
Даакнихын, ахьча дынҭаиртәан, дыкнеиҳаит. Анҭ анааи, – Изуеит, изуеит, сақәшаҳаҭуп! – иҳәеит ари.
– Ыыт, иууа закәызеи! – рҳәан, аџьмахьча аӡы дарҭеит.
Шардын аџьмақәа иаԥцаны даагәарлеит:
– Уара аӡы уаҳамҭази, – рҳәан, – Нарцәы иҟам ҳәа акгьы ыҟаӡам, аӡаҵаҟа иуҭаху зегь ыҟоуп, – иҳәеит.
Ауаа зегь аӡы рҽарҭо, аӡы рҽарҭо – инҵәеит.
Хәаџь Шьараҭын дыԥшызар, аӡә аҵла дықәтәоуп, дзықәтәоу амахә аԥҟара далагет.
– Нар улбааит! – иҳәеит Шьараҭын. – Иҟоуҵои?
– Иҟасҵо умбои, иҿаԥысҟот.
– Иаҿаԥуҟот, аха наҟ уалҟьоте ианԥуҟалакь.
– Наҟ умҩахь уца, са иҟасҵо са издыруеит! – иҳәеит.
Хәаџьа наҟ дықәлан дцеит. Аҵла иқәыз далбган дкаҳаит, дзықәтәаз
анҿаԥиҟа. Данкаҳа, «идырит убама» иҳәан, дишьҭалеит. Дихьӡан, – Уаагыл, уаагыл, – иҳәан, дааҭгылеит. – Иашаҵәҟьан иудырит – салбгеит. Уажә ажәқәа шаҟа сымоу удырыр, рыҩбагь усҭот, – иҳәеит.
«Аҩбагь усҭот» аниҳәа, еилкаахеит шаҟа имаз. – Ҩба умоп, – ҳәа иеиҳәет.
Иҩжәык имихит.
Шьарадын дықәлан дцот. Ауаа амҩа иқәуп, абазар ахь инеиуеит – арахә ргот, ирҭиуеит. Шьарадын гамлак иман дцот. Дышнеиуаз, балаганк аҟны иҿеиҳәеит игамла. Лак аакылсит аҵыхәа ршәшәо.
– Уалла исҭиуам, – иҳәеит аҵыхәа анаршәшәа, ала уалла исаархә аҳәошәа. – Аԥара напынҵа суҭар, иусҭот, – иҳәеит. Дырҩегь аҵыхәа аршәшәеит ала. – Ианбасуҭо? – иҳәеит. – Амза 25 рзы исуҭозар, ига! – иҳәеит. Аҵыхәа еиҭаршәшәеит. Ала иаҭан дцеит игамла.
Аҽҳәара анааи, игамла ахьҿеиҳәаз днеит, аха иабаҟоу, изгаз сеидру. Ани ала ибеит.
– Сԥарақәа суҭома? – иҳәеит. Аҵыхәа аршәшәеит. – Уара, ишәа ҳәа уасымҳәеи! – иҳәан, аҵыхәа аршәшәеит. Ала даасуа, даасуа ипҟеит. (Абалаган аҩныҵҟоуп ари.) Ала сдәылҵуеит ҳәа анышә абӷьаҭра иалагеит. Егьи, ахьы ыҵазаап убра, ахьы аԥшааит ала. Ахьы анаԥшаа, – Абас узысымургьы, исуҭаӡомызт, – иҳәеит Шьарадын. Ахьы иман аҩныҟа дааит.
Хәаџьа Шьардын акрыфарҭаҿы днеит.
– Схәы аажәг, – иҳәан, ихәы ааргеит – акәтаӷь жәны.
Длатәан акрифет. Акранифа, дҩагылан ддәықәлет.
– Уабацо? – рҳәан, – Сымцо, – иҳәеит. – Акәтаӷь иуфаз ахә ҳҭахыми. – Аԥара сымандаз ара саауазма! – иҳәеит.
Анс-арс рҳәеит, аха имуит. Дцеит ари. Аус иарҭеит. Шьардын иԥхьан
дааргеит.
– Закәызеи?
– Акруфеит, кәтаӷь ҩажәа жәны иузаарган, иуфеит. Кәтаӷь ҩажәа
аҟәарҭ иаҵаҳҵар, кәты ҩажәа хнахуан, – рҳәан, хышықәса аҭакра иқәырҵеит.
– Уақәшаҳаҭума?
– Сақәшаҳаҭуп, амала аӡбаҩ аказы суҳәоит. Сан рыцҳа лхала аҩны дыҟоп, хышықәса дуӡӡа салган саанӡа амла дакуеит, џьара ԥшык, ҟәыдк лзылаҵан саауеит.
– Уаауама, нас?
– Смаакәа сабоушьҭуеи, – иҳәеит.
– Бзиоуп, уца! – иҳәан, хымш аҽҳәара ииҭеит.
Хымшгьы цеит, жәамшгьы цеит – Шьардын дыҟам. Хәаџьа иуҭра
ибаҳаит, аҟәыд лҭеиԥсан саанк азна, ижәит. Дыԥшуп, ауаа сышьҭалан ианаауа ҳәа. Ус амилициа ишьҭалан иааит.
– Аӡбаҩ ҳааишьҭит, узымнеизеи? – рҳәеит.
– Абааԥс, абра хәыҷык сыгуп – алаҵара салгот, – иҳәан, ижәны иҟаз аҟәыд аашьҭыхны иуҭра илақәиԥсан, арашәара далагеит.
Аӡә ихы лаирҟәын, аҟәыд аашьҭыхны дахәаԥшызар, аҟәыд татаӡа, ижәны иҟоуп.
– Иҟоуҵои, ари аҟәыд жәны иҟоуп, аашьас иамои?! – рҳәеит.
– Ишԥамаауеи! – иҳәеит.
Иус даналга, рҿынархеит. Аӡбаҩ иҟны иахьнеиз, аӡбаҩ даапкит: – Ишԥыкәу асҟаамҭа ушымааз! – иҳәеит.
– Аӡбаҩ, ухаҵкы сцеит, аҟәыдлаҵара саҿын, сзалымгеит. Анҭ игылаз ааибарччеит.
– Шәзырччозеи?
– Ҳзырччо аума, аиҭаҳәатә аабеит иахьа, – рҳәеит.
– Закәызеи?
– Аҟәыд жәны анышә иақәыԥсан иласҵот ҳәа даҿын, – рҳәеит.
– Ҳаи, уанаџьалбеит, зынӡа угаӡома, аҟәыд жәны илоуҵар
ишԥаауеи?!
– Абри кәтаӷь ҩажәа исфаз аҟәарҭ иаҵазар, ихнахуазар – сҟәыдгьы
аауеит, – иҳәеит Шьардын.
Аныхаҿ иқәырц инеиуа, аԥара ықәиҵот. Аԥара ахылаԥшҩы игозар акәхарын. Хәаџь Шьардын дкылыԥшуан – аԥара ықәҵан ианбацари ҳәа. Ахылаԥшҩы аԥарахь дыԥшуеит аӡәы имгандаз ҳәа. Шьардын длакылсын, аԥара аақәихын, иџьыба илҭаҵаны ддәықәлеит. Рацәак дымцацкәа, ахылаԥшҩы игәеиҭан, дишьҭалеит. Дихьӡан, дааимҵасны дикит.
– Иуҭахуи? – иҳәеит Хәаџь Шьардын.
– Уара аныха уакуеит, аԥара абоуго? – ҳәа ҿааиҭит ахылаԥшҩы. – Иҟо уасҳәап?!
– Ыы?
– Уара сумкын, аныха са сакуазар збап! – иҳәеит Шьардын.
Чагә Чаҵә ҳәа дыҟан, Гәыԥ дынхон. Қацә-ԥҳа Мкыд ҳәа дыҟан, Баслахә дынхон. Аҩыџьагьы асамарҟәыл азы уаҩ дрыхәомызт.
Ҽнак Чагә Чаҵә иҩызцәақәаки иареи еисет: «Лажәа узҿаԥҽыр, цәык уаҳҭоит» рҳәеит. Дреисан дцеит Чагә Мкыд лахь. Иара хылԥа гьежь дук ихан.
– Уа, мшыбзиа, Қацә-ԥҳа Мкыд! – ҳәа дынҽыжәҵит.
– Унан, џьым-џьым, ажәҩан хылԥас иухаргыланы, адгьыл шьапыс иуҵаҵаны, Чагә ламгәа ҳәа изҿу уара уоума? Ухал, ухал! – лҳәеит.
– Аиеи, быххь згеит, са соуп, – иҳәеит. – Бхы-бҿы кануала иқәҵаны, бхы аҷҟарапатқәа аларгылан, бтәарҭа амарча илакны, баԥшәымоуп, бхал, быххь згеит! – иҳәеит Чагә Чаҵә.
– Уыу-уыу, уаргьы саргьхеит, усиааит Чагә! – лҳәеит.
Чагә Чаҵә деиқәных зны Ҳаџьымаа рҿы дцәырҵит. Пату иқәҵа астол днахадыртәеит. Аӡӷаб еиҳабы дахьгылаз, – Иааԥсо уаҩуп, амла дакуеит, цыфала ҳаиқәшәам, аха аџьыкеи абысҭеи уаҩы иҿарҵахьеит, бнеины криҿаҵа! – лҳәеит.
Аӡӷаб днеин, калам џьам дук азна ахарҵәеиҵарҟәаҟәа наган инаимҵалыргылеит мҳаҵәда. Чагә днаԥш-ааԥшын, – Амҳаҵә шәымаӡами? – иҳәеит.
– Ҳаи, ишԥыкәу ишҳамам! – ҳәа аиҳабы дҩагылан, ацәырдӷәы дныҵаԥшын, мҳаҵә дук ааҵылгеит, илшәыз леиԥка инахьшь-аахьшьны, инаган Чагә икалам џьам иналалыршьшьит. Чагә ашырҳәа имҳаҵә аашьҭихын, иҭакны иааз иеиԥш, аҟыԥы-ҟыԥыҳәа акрыфара далагеит. Ифан даналга, – Абарақьаҭ шәоуаат! – иҳәан, иџьам наирххеит, амҳаҵә аанихын, ихы нарҟәны, ацәырдӷәы иныҵаиршәит: – Ари иахьаҭыԥу абрахьоуп! – ҳәа.
– Уара уаҩ думыхәозаап, Чагә! – рҳәеит Ҳаџьымаа.
Ҳаџьымԥҳацәа хҩык аиҳәшьцәа ыҟазаап, хаҵа имцацкәа. Рбара днеин Чагә, иҟамчы кыдҟьаны дааҽыжәҵит, иҳәеит.
– Уа, мшыбзиақәа! – иҳәеит.
– Бзиа убеит, бзела уаабеит! – рҳәан, иԥылеит.
– Бзиа сыжәба, цәгьа сыжәба сааит, ссасуп! – иҳәеит Чагә.
– Даара ибзиами! – рҳәеит.
Аԥхьатәи ашә ала иааҩналан, – Уаҳзаазгазеи? – лҳәеит аӡәы.
– Сааит шәызбақәарц, снашәылаԥшырц, – иҳәеит.
Иаргьы ахырзаман иакәзаап.
Нас, аӡә дааччан, ус лҳәеит:
– Бара, иаҳзааз закәызеи – деимала-еиҿалаха даҳзааит!
Егьи ус лҳәеит:
– Иаҳзааз закәызеи – џьыказага хылԥак ихаҵаны, ҵыхәа гьалдызк
дақәтәаны дааизар, дзықәтәо дақәтәаны дымцо!
Аӡәы, – Абри амла дакуазар ҟалап, днаԥшы-ааԥшуашәа збот, какалк
иҳаркып! – лҳәеит.
Ҩ-кәтаӷьк рыман, изыржәит. Аҩкәтаӷьк наимҵарҵан, иҳәеит, ани
иаргьы дцәиккуп, амлакра ацыфа аҭахым, рҳәот, ак иҽалаигӡар амуеи, аха аҩбагь наихәлаиршәит. Ак иҳәан, ак рҳәеит, ак иҳәан, ак рҳәеит. Уажәшьҭа ииҳәара изымдыруа данаанха, – Иаа, Ҳаџьым-ԥҳа Фатма,
быӡбахә ҳаҳахьан: бара боума маӡа ицәтәны аргама ихьаз, Улыс аԥшаҳәа зшагьырҭаз, Аҵәашара зааԥҭра гылаз ҳәа ззырҳәоз бара боума? – иҳәан, иҟамчы ааҭихын, иҽы длақәтәаны дцеит, иҳәеит.
Чагә данбыргха, алаба шьҭихит, рҳәеит.
Ҽнак автобус дҭалеит Аҟәаҟа даарц. Автобус дахьҭалаз, днаԥшыааԥшит, аха иҭацәыз атәарҭа имбеит. Аҿар тәоуп, дрымбошәа ҟарҵот. Илаба ҟыгә-ҟыгәҳәа иқәықшо анахь дцеит, арахь дцеит, «ӡәыр аҭыԥ сиҭозар» ҳәа, аха удыртәо иҟоума аҿар усҟангьы ибжьысхьан. Чагә илаба аҟыгәбжьы итәаз аҷкәынцәа рхы иаламӡазаап, сара анышәахә, руаӡәк, – Отец, абри улаба кьача резинак ахоҵарауеи, ҳхы ҭнаҟьеите! – иҳәеит.
– Уи слаба уаҟәыҵ, уара уани уаби ракәын уаныҟарҵоз «арезина» ахазҵашаз, нас иаҳа ҳаиӷьхон! – иҳәан ҿааиҭит Чагә.
Чагә Чаҵә Цыцбаа-ԥҳа лашҭа данҭала, ус ҿаалҭит:
– Дида, Чагә Чаҵә – сымыш, сыҵых! Уӡын-мҿы уҟәаҟәа иқәҵаны, уԥхын-мҿы угәышԥы икыдҵаны, исзааугеи?
– Ҳаи, Цыцбаа-ԥҳа Татеи – хаҿҭыԥҳа, шьап шьҭыркәры – кәҷар нырҵәа! – иҳәеит Чагә.
Чагә сасра днеит џьара. Аԥшәмаԥҳәыс илымаз аацәырылгеит – ахь-мыхьк. Ус, адәахьы иахьгылаз, арбаӷь ҿнаҭит.
– Ҳаи, уҟаԥшьӡа уӡны абра Чагә иеишәа уқәында, шьыри! – лҳәеит аԥшәмаԥҳәыс.
– Ҳаи, абра Царалаа рыдәқьан аҟны шьал дуӡӡак кнаҳауп – иааган быхәда иахшьында, шьыри! – иҳәеит Чагә.
Чагә Чаҵә сасра дыҟазаарын. Ак изыршьит. Акәац иҟаҟеит, иҟаҟеит, аха изымфеит. Иџьыба иҭеиҵет акәац.
– Иҟоуҵои? – анырҳәа, – Аҩны снеир исымфари! – иҳәеит.
Ԥақәашь дынхон ҭырқәак, Маҳмеҭ ихьӡын. Аҽ бзиаӡа иман. Имаҳхәаауеит ҳәа изнеит Кәаӷәаниа Кәасҭеи Чагә Чаҵәи. Еицныҟәон дара, еиқәлацәан.
– Шәабасзаанагеи, Гәыԥ Чагә Чаҵәи Кәтол Кәаӷәаниа Кәасҭеи? – ҳәа дырԥылеит.
– Ҳара уҽы аахәара ҳааит, ҽы бзиак умоуп ҳәа ҳаҳаит, – рҳәеит.
– Ҳаи, Чагәи Кәасҭеи, сшәырԥхашьеит. Сара сыла ааԥшуаны, сҿы цәажәоны, уи аҽы сзыҭиуам, – иҳәеит.
– Нас, хырҳагас иуоуааит, мчыла иаагома! – рҳәан, ишьҭалан ицәеит.
Маҳмеҭ даҭырқәан, ашьжьымҭан аламаз икуан. Аламаз зкуа ауаҩы дагьцәажәаӡом. Чагә ахьшәҭҳәа дҩыҵҟьан, – Аҳы, уласы, Кәасҭа, абыржәы ҳанеиӷьым ауп! – иҳәан, аҽҭра инҭалан, рыҽқәа акәадырқәа ҩарықәырҵан, Маҳмеҭ иҽгьы шахак ахәда иахарҵеит. Маҳмеҭ ишьамхы арсны дтәоуп. Иҽыжәлан иаԥхьа ииасуеит.
– Маҳмеҭ, уара уажә ацәажәара азин умам, ула ишабо иумҭиуаз уҽы аагеит, Гәыԥ унеир, ахә уа иуаҳҭап, – рҳәан, ицеит.
Абас изыруит Маҳмеҭ.
Чагә Чаҵә ԥҳәысеибак лҟны днеит. Кәты-заҵәык лымоуп, акәҷарақәа аҵоуп. Убри изылшьит – акәҷарақәа ран. Акрифеит, акрижәит. Даныҩагыла, акәҷарақәа «ҵиу-ҵиу-ҵиу» ҳәа иԥылеит.
– Бара, абарҭ акәҷарақәа зырҵәыуои? – ҳәа дҵааит Чагә.
– Ран ауп иузысшьыз! – лҳәеит.
– Уиами, «уара мыжда, Чагә, уара мыжда, Чагә, ҳан дуфеит» ҳәа
аҳәара иаҿуп, изыбшьуааз! – иҳәеит.
Чагә Чаҵә асасцәа ицны иаҳәшьа лҿы дааит.
– Бзела шәаабеит! – ҳәа аԥшәма дырԥылеит.
Чагә аҩныҟа дхамлакәа амаҵурҭахь иаҳәшьа лахь днеит.
– Унан, уабаҳзаанагеи? – лҳәеит.
– Ди, асасцәа ӷәӷәақәа сыцуп, ацыфаз бышԥаҟоу? – ҳәа длазҵааит. – Ацыфараз саҳә акәтаӷь аџьуеит, – лҳәеит.
Чагә даҵамхаӡакәа, – Акәтаӷь бымоума, ди? – ҳәа длазҵааит.
– Унан, уаҳәшьа дукәахшаат, акәтаӷь ешьыкьла шаҟа уҭаху сымоуп, – лҳәеит.
– Акәтаӷь бымазар, азамана, афатәқәа раԥхьа игылоуп, адырган
аҭахымкәа, аџьыка аҭахымкәа, ҳаиқәшәазаап, – иҳәеит Чагә.
Дырҩегь Кәаӷәаниа Кәасҭеи Чагә Чаҵәи даҽа сасыки Аслан Кәаӷәаниа иҿы иҩеит. Аслан иан Хабиба лыхьӡын, дааин, асас ирыцыз имаҳауа, Чагәи Кәасҭеи убыс ралҳәеит:
– Четвертк азна аҩы сымоуп, шәысас пату иқәҵаны ишәыржә, – ҳәа.
Атолбашьра Чагә иаашьҭихын, аа-чеиҵәцак ыжәны, Кәасҭа, – Ҽаанбзела! – ҳәа ииҭет. Ааба-ааба чеиҵәца аныржә, иаанҵәеит аҩы. – Унан, сышԥашәшьи, асас аҩы имыржәӡакәа! – ҳәа дааӷьаҵәыӷьаҵәит Хабиба.
– Уи хьаас иҟабымҵан, хҩык ҳахьеицу аӡә ихы итәызароуп! – иҳәеит
Чагә.
Чагә Чаҵә икамбашьқәа аӷдара илеиҵет. Ҩымз раҟара анҵы, икамбашьқәа дрышьҭалеит, «иԥсылахазар иаазгап» ҳәа. Иԥсылахан, аӡмах ианҭатәа, изымдырит. Гәҩарас иоун Мықә аусҳәарҭаҿ днеит. Дахьнеиз, ауаа тәан ирацәаҩны. Аӡәырҩы дырдыруан Чагә:
– Бзела уаабеит, Чагә! Уабаанагеи? – рҳәеит.
– Иабахәа, сабаанагеи аума, ҩымш ҵуеит Мықә арха сылеижьҭеи, ҩымз раԥхьа акамбашьқәа ыласҵан, ианԥсылаха срыцәҩашьеит, – иҳәеит.
Аӡә дахьтәаз аччара далагеит.
– Уара, узхыччозеи, узхыԥсаауазеи? – ҳәа иазҵааит.
– Маӡарахзар акәхарын, икамбашьқәа шԥеизымдыруаз ҳәоуп сызхыччо, – иҳәеит.
– Уара уԥҳәыс аҳәсақәа быжьҩы-ааҩык дрываргыланы, ла леиԥш
цәала-жьыла иҟоу, ганкахьы рхы рханы исыргылоит. Реиқәақәа рхы иҭарԥаны, рышьҭахь уахәасырԥшуеит, «абри сыԥҳәыс лоуп» ҳәа далухуазар, скамбашьқәа ишуӷәу иусҭоит, – иҳәеит Чагә Чаҵә.
Чагә Чаҵә икамбашьқәа ицәыӡын дрышьҭалеит. Деимдеит, деимдеит, деимдеит, аха имбеит. Ус дышнеиуаз, ацуныҳәара ҟазҵоз ауаа днарыдгылт.
– Дадраа, абра ҷкәынцәа гәарҭак шәыҟоуп, скамбашьқәа ҩба сцәыӡит – ак убар, ак ухашҭуеит, ӡәыр ижәбахьазар? – ҳәа дразҵааит.
– Абна, аҩадахьтәи аӡмах аҿы, абыржә санаауаз убра иҭатәан, – иҳәеит аӡәы.
Чагә рыцҳа иҽы дласын, дцеит аӡмах ахь. Дрылаԥшит, дрылаԥшит – икамбашьқәа имбеит. Дааит.
– Исымбеит, дад, уа скамбашьқәа ыҟаӡам, – иҳәеит.
– Ҳаи, абааԥсы, Чагә Чаҵә бзиа, укамбашьқәа шԥоузымдыри, шәеимадаӡамзаап! – ҳәа ҿааиҭит.
– Дад, уара аҷкәын изҳәаз, уаарылҵны уааскьеи, – иҳәеит Чагә. Џьык амҵан игылан.
– Абыржәы, абри аџь гәаҩа игылоу ухы лҭаршьшьны, уеиқәа ааушьхны, уԥҳәыс улсырбар, улдырру? – иҳәеит. – Акамбашьқәа аӡмах иахьҭаз исзымдырзар атәыла бгама!
Уи ала дааилгеит.
Ашәы Ҭамшьыгәи Чагә Чаҵәи пату еиқәырҵон. Иахьеидтәалаз Чагә ус иҳәеит:
– Уара, ахьара сымам, жәхьак суҭаруеи!
– Аҷкәын днашьҭы, иузаасҭиуеит, – иҳәеит Ҭамшьыгә.
Чагә ашаха рыҭан аҷкәынцәа ааишьҭит. Иахьнеиз, – Ажәаз ҳааит! –
рҳәеит.
– Ашаха шәыман шәааи! – иҳәан, ашҭаҿ ҳәасак гылан, аҳәаса ашаха
ахеиҵеит. – Абри жәга, ҳара жәхьас иҳамоу абриоуп! – иҳәеит. Илықәлан ицеит арҭ.
Нас Чагә дааит Ҭамшьыгә иҟны. Аԥш ҿырпны астол иқәыԥсоуп. Чагә
данааи, Ҭамшьыгә азалаҿ дықәиан дыцәоуп. Астол адәы иқәгылан ианиба, – Ҟаҳ, ара аԥсра аҟазаап, – иҳәан, ихылԥа ааихихын, ихы даасуа, ихы даасуа хыхь дыҩхалт. Ҭамшьыгә дырҳаны дааԥшит.
– Иҟалеи уара? – иҳәеит Ҭамшьыгә.
– Уԥсыз џьысшьан, уҵәыурара сааит! – иҳәеит Чагә.
Мхонџьиа Қьаамын ҳа дыҟоуп Аҷандара. Аӡбаҩ изеилмырго аусқәа еилиргот, ацәгьеи абзиеи рҿы аԥхьагылара имоп.
Қьаамын иазҵааит (абра ҳгәылара ҷкәынак ихьӡ рҳан) арра дыҟан дааит: – Дубахьома? – ҳа.
– Ааи, дад, иаха иҭаацәагьы сынрылатәет, иаргьы дызбит, – иҳәит.
– Нас, дызбоуба, Қьаамын? – рҳәит.
– Дад, акы сшәазҵаашан. Абри шьхацан аҽада ашьха иушьҭыр, шьхалбаан иҽны изаауо?
– Изхуҳәааи?
Данцоз дзеиԥшраз еиԥшоуп абыржә дшааз, деиӷьхаз џьышәшьо! –
ҳа иажәа хиҵәет Қьаамын.
Мхонџьиа Қьаамын иазҵааит: – Абри аӡӷаб хәыҷ ашкол далгит, аха есышьыжь дызцац уахь дцот, хәымҽхан дааот. Абри Мидарадәы дықәымԥшыр луом, измаанои абри, угәы иаанагои? – ҳа.
– Ее, дад, шәылхымццакын, – иҳәит Қьаамын, – уи дзышьҭогь дылбом, илышьҭогь дылбом. Урҭ еиқәшәот хара имгакәа. Ианеиқәшәалак, уахь аныҟәара даҟәыҵот.
Ишиҳәаҵәҟьаз еиԥш, хара имгакәа хаҵа дцет уи аӡӷаб хәыҷ.
Ҷкәына хәыҷык иани иареи ҽыкәабара ицет. Рҩыџьагь џьарак еицҭалт. Рыҽшыркәабоз, ари ахәыҷы иан длывагьежьуа, анахь длыхәаԥшуа, арахь длыхәаԥшуа, – Ани закәи, ари закәи? – ҳа дыхҭеикит.
– Ари – снапы, ари – сшьапы, ари – сшьапхыц, – ҳа шылҳәоз, аҵыхәтәаншәа, – Абри закәи? – ҳа лыԥхашьара инапы нақәикит.
– Ари закәу умбо, уаб ахцеи сареи мҿылхра абнахь ҳахцаз, иеиха анаамҩаниҵа, изгәамҭаӡакәа абра сԥиҟет, – лҳәет.
– Аит, саб ахца, уаҳа ихы ак ҭам акәымзар, абни ԥимҟар ҟамлаӡози! – иҳәет ахәыҷы.
Хаҵеи ԥҳәыси ыҟан. Аԥҳәыс акрура бзиа илбон, ахаҵа аԥсшьара бзиа ибон. Иааиднагалеижьҭеи иԥҳәыс шьыбжьонк лхы нықәҵан дыцәо имбацызт. Ҽнак, ишыҟалах Анцәа идырп, иԥҳәыс хьаак лоузаарын, днықәиеит. Ахаҵа иԥҳәыс дшыцәаз ибет. Абаҳчаҿы ҽадак ҭан, днеин ҷапырхәак нахеиҵан, иман дааин, иԥҳәыс дахыцәаз иҩнеиҵит, ашә аиркит. Иара аԥенџьыр аҟынтә дыԥшот.
Аҽада иахцара азымдыруа, ифҩышәо лара дахышьҭаз иналхагылт. Лара, – Ҳаи, иҟалазеи уара, шьыбжьон иугәалашәаз закәызеи! – лҳәазааап, лхаҵа иакәыз џьшьа.
Иара аҟырҟырҳәа аччара даҿуп.
Ҳгәылара хаҵак дыҟан. Қәрала дмаҷмызт, аха ахшара иоуан, иазлаиааӡозгьы сеидру. Аҵыхәтәан, аӡәгьы дшақәымгәыӷӡоз, деиҭаиоуит ахшара. Ҽнак аҿарацәа иазҵааит, – Уара хынҩажәа шықәса урҭысхьеит, иазлаулшои? – ҳәа.
– Уи шысхаҵгыло еиԥш аиҳабыра схаҵгылонда!.. – иҳәеит.
Хаҵак х-чахык аахәан аҩныҟа игон. Аӡә диԥылан диазҵааит, – Иабоугои асҟак ача, аибашьра аҟам, амлагара аҟам? – ҳәа.
– Акы – суал сшәоит, егьи – уалс иласҵоит, ахԥатәи – са исфот! – иҳәет.
– Ари иуҳәаз иаҵанакуазеи? – ҳәа дҵааит иԥылаз.
– Ауал исшәо убриоуп, – иҳәеит, – сани саби иахьа уажәраанӡа крысҿарҵон, уажәшьҭа дара ирҿасҵот; уалс иласҵо убриоуп, – иҳәеит, – чахык схәыҷқәа ирҿасҵауеит, ушьҭан, са санажәлак, дара исҿарҵарц азыҳәан; ахԥатәи ачахы са исфоит, – иҳәеит.
Аԥсуа уриа дыҟаӡам. – Дзыҟами? – ҳәа азҵаара ирҭеит аԥсуа.
Аҭаксгьы ус нараиҳәеит. Аԥсны ҽыла даваланы уриак дшааиуаз, аӡы аԥшаҳәаҿы даанкылан, шәшьырак аҟны иҽы ҿеиҳәеит. Адәаҿы ԥсыуа хәыҷык дыхәмаруан.
– Уааи арахь, усҭахуп, – иҳәан, дааигет.
Аԥсны дааны дынхарц иҭахын ауриа. Абраҟа иа иеиҳа ахшыҩ змоу дыҟоу дыҟаму еиликаарц ауп ахәыҷы дызиазҵааз. Хә-мааҭк ааҭиган ахәыҷы ииҭан, – Аа, усҭ абри хә-мааҭк, иуман уца, саргьы амла сакуеит, сыҽгьы амла иакуеит, краҳфартә еиԥш уныҟәа, иацәынхо аԥарагь сзаага, ҳаԥхьаҟагь аҽаҩра снаҭартә еиԥш исзыҟаҵа, – иҳәеит.
Ахәыҷы дымхәыцӡакәа иаразнак хә-мааҭк ааимихын, абазар аҿы даакылсын, ҩ-мааҭки бжаки ҳәа аҳабырзакь аахәан иман дааит.
– Ари закәи? – ҳәа даниазҵаа, – Аа, иацәынхаз ҩ-мааҭки бжаки усҭ, ҩ-мааҭки бжаки ҳәа аҳабырзакь узаазгеит, – иҳәеит аҷкәын. – Иԥҟа, агәы уара иф, ацәа уҽы иаҿаҵа, ажәла лаҵа, дырҩагьых аҽаҩра уоуеит ашықәс ҿыц азы!
«Ара, Аԥсны, акгьы сзаламзаап, аҩсҭаацәа ыҟазаап» иҳәан, дықәҵны дцеит ауриа.
Убри аҟынтә ауриақәа Аԥсны иҟаӡам.
Ҳаг Иза ианиааз унеишь-уааишь ҳәа зарҳәоз уаҩын. Аха ашьҭахь хәыҷык ихшыҩ гәарҵуама уҳәо дҟалит. Алафҳәацәа зны-зынла аҵәы илырхуан.
Ҽнак ус иарҳәт:
– Иза, уԥши, ажәҩан аҿы аҵыс дуӡӡа ԥырны аҳауа иалалан иахьцо, – ҳа аирплан идырбит.
Усҟан имаҷын аирпланқәа, лассы-лассы ицәырҵуамызт. Илахь инапы аԥыракны дыԥшын, Иза ус ҿааиҭит:
– Дадраа, убри аҵыс дуӡӡа збот, аха убри иацраҳәо ашашәа жәбо, аҵыс ашьапы иахо?
Абас ажәала дыриааит Иза.
Ӡӷабк дыҟоуп, лчанаба уаҩытәыҩса дамыхәо. Даҳазу сеидру, ҽуаҩык иаҳаит. «Сыжәгеи, уара, убри аӡӷаб лҟны» иҳәан, днеит ҽнак. Лхалазаҵәык даҟан, рҳәеит.
– Баба, баб дабаҟоу? – ҳәа иҳәан, рҳәеит.
– Ашьха анаҟә амца акын, абамба иман дцеит ирцәарц, – лҳәеит. Иаџьеишьеит аҳ, иҳәет.
– Бан дабаҟоу? – ҳәа дҵаан, – Сан агәылара дцеит уснырхара, гәыбӷан аагара, – лҳәеит.
Нас ддәықәлеит ари инеиз.
– Унан, сани саби ыҟамызт ҳәа крымфакәа уцома, какал укыр! –
лҳәан, даатәеит, рҳәеит, аҽыуаҩ.
Чуан дуӡӡак лыкналҳан, кәаҷабк лаҵалыргылеит илыршырц. Нас
хәыҷык анҵы, – Ааи, баба, исгәаламшәаӡеит сантәоз, сыццакуеит, сцароуп! – иҳәан, дҩагылан дцеит аҽыуаҩ.
Уажә хәыҷык стәеит акәымзар, анкьа сшәарыцаҩын.
Ҽнак ашьжьымҭан сшәақь аашьҭыхны сындәылҵит шәарыцара ҳәа. Игыламыз ҵлак ашьапаҟны слатәан, имицыз жьак сшьит. Аха сыҩны сацәыхароуп, арахь амла сакуеит. Абри сжьа џьара инаганы ма иӡны, ма ижәны какалк скыр сҭаххеит. Исыман сҿыласхан сышлеиуаз, санԥшы – х-ҩнык збеит. Аҩнқәа ҩба ԥҽын, ак аиуа аҟаӡамызт. Зеиуаҟамыз аҩнаҟны сынкылсзар, хҩык аҳәса ҩноуп. Ҩыџьа ԥсхьеит, аӡә лыԥсы ҭаӡам. Зыԥсы ҭамыз слыҳәеит:
– Банаџьалбеит, чуанзаргьы ак сыҭ, абри сжьа жәны исфот, – сҳәеит. – Аа, ачуанқәа ахькнаҳау, – лҳәан, х-чуанк слырбеит.
Ҩба ԥҽхьан, ак аҵа амаӡамызт. Ҵа змамыз ачуан аалымысхын, сҿыласхеит, аха уажә аӡы абаҟоу?
– Аӡы, – лҳәеит, – абра унаԥши, – лҳәан, санԥшы аӡыхьқәа хԥа леиуеит.
Слеизар, ҩба ҭабахьеит, ак аӡы ааӡомызт. Аӡы ахьымаауаз сынкылсын, аведра азна аӡы лыҟаҵан илкнасҳан, сжьа жәны исфеит. Сқьышә ашша ақәышьшь, сымгәа акгьы ҭаӡамкәа, аҩны саакылсит.
Уажә имодагәышьам, аха ари анкьа, аӷьычрақәа аныҟақәаз-егьииз саргьы сныҟәалон. Сшаха аасымԥыҵрасҵан, саргьы сныҵыҵит. Ԥша бааԥсык ласын, аҟәақҳәа саман, амзаҟны снаган, слықәнажьит. Сыла ҭызза амзаҟны сықәжьуп. Схәыцуеит сызлалбаари ҳәа. Ҳаҳ, сышхәыцуаз иаразнак иаасгәалашәеит. Сылкылсын, шьаҟа дук ласырсын, ани сшаха лаԥысшьын, сҿыласхан сышнеиуаз, – сшаха ҵаҟанӡа илаӡозма! – скәалкәало саақәхеит. Схәыцуа, схәыцуа, сышхәыцуаз акәымкәа, иаасгәалашәеит иҟаҵатәыз: иаразнак аҩада аахысҵәан, алада илаԥшьны слеиуа, уа ианазымхалак дырҩегь аҩада аахысҵәо, ус ахуҳәа ҵаҟа слалбааит.
Аҽа ҽнак шәарыцара ҳәа сцеит. Сахьцаз сманшәаламхеит. Адгьыл хараҟны сыҟан, сымлаго сшаауаз акәымкәан, аӡарақәа ахьхьаҳәа рыбжьы саҳаит. Абри рыбжьы ахьсаҳаз сылкылсзар, ҵла гәаҩак аҟны иҟаԥшьшьӡа иӡны ӡыск ҭоуп. «Хоҳ, ҳаи, ҿаҵахә сыҭ!» сҳәан, сылҭалан, амла иакуаз ауаҩы, аӡыс ыфаны саалгеит. Аха сызҭымҵит, ани санҭалоз сымгәа еидҟьаԥслан иҟан, сызхара анысфа, сымгәа анҭәы, сызҭымҵит аҿышәҭ. Сыла ҭызза сааҭахеит. Сышхәыцуаз, иаасгәалашәеит иҟаҵатәыз: афырҳәа аҩны саакылсын, сеиха аашьҭхны аҿышәҭа саасуа, саасуа, аҿышәҭа аарҭбаан, аҩныҟа сааит.
Аҽа ҽнакх шәарыцара сеиҭацеит. Сцеит, нас, ашәарыцаҩгьы шаҟа иоурызеи, – хәбаҟа патрона сымоуп. Абгақәа жәабаҟа срылашәеит. Арҭ сыхәпатронак рыла ахәба сшьит, уаҳа сымаӡам, егьырҭ сырфот. Иҟасҵари?
Схәыцуа сышгылаз, иаразнак иаасхәыцит. Ани сзеихсыз иалҟьаз ахы аалсхуа, сшәақь илҭаҵауа, нас саареихсуа, егьырҭ ахәбагь шьны илкасыжьит. Уи ала сыԥсы рцәызгеит.
Дырҩегь сеиҭацеит шәарыцара. Сышлеиуаз, амшә ашьапқәа рхаха иаасҿагылт. Иҟауҵои? Ажәытәуаа ирҳәо саҳахьан, амшә абз узкыр, агьалшом ҳәа. Арахь сшәаны сыҟамзи, афырҳәа снапы анындәықәысҵа, абзаҟны сабаҟоу, ауыҳә снапы нкылҟьеит. Аҵыхәа аасымԥыхьашәан, икны арахь саахан, амшә аарҳәны иҩдәықәысҵеит. Нас агьазыҟамҵеит, аҳаҭа анааурҳәуеиԥш, иаасырҳәит.
Сабшак аҽны, шьыбжьышьҭахькы, аҩны санааи, ажәлар еизаны итәан.
– Иҟалаз закәызеи? – ҳәа сҵааит.
– Уара уакәын ҳаззыԥшыз, уаб усқәак игәы иҭеикит… – рҳәеит еизаны итәаз ауаа.
– Игәы иҭеикыз закәызеи?
– Уан ԥҳәысыс дааигоит, ачара иуеит, азин иуҭозар, – рҳәеит. Агәылацәа-азлацәа ас анырҳәа, сан дааргозар, ишԥыкәу мап
шацәыскуаз, сгәырӷьеит адунеи азна. Саб дыԥхашьаны са сахь дцәырымҵит, дыԥхашьа-ԥхаҵо дахьгылаз снеин, иҳагу-иҳабзо иҳарҳәеит, еиҳабык иеиԥш ахы сықәиҵеит.
– Аԥш пҟатәуп, илагатәуп, – иҳәеит.
– Аҳаҳаи, акы уацәымшәан! – сҳәан, ашьжьымҭан анааша, аца сынҭалан, ҩынҩажәижәаба ԥуҭ аԥш ааҭызган, исыпҟеит. Аӡлагара харан, амашьына ыҟамызт, излазгои аԥш?
Аӡәы исаԥшьиган, аӷәра аашьҭыхны, аԥшаҳәахьы сцеит аҟызқәа ахьықәыз. Руак аӷәра нахасҵан, сааҵәақәа ирҭаз аԥш наҟ-ааҟ ҩажәихәба-ҩажәихәба ԥуҭ нахшьны, аӡлагарахь исыман сцеит. Аӡлагарахьча иасҳәеит: – Абасоуп ҳгәы иҭоугьы: саб ԥҳәыс дааигоит, ашыла ахрыӷ наҵаҵашәа исзылага.
– Уаха изулакгьы иузызлагоит, уаҵә ашьжьымҭан уаа, – ҳәа сеиҳәеит.
– Абри сҟыз сыман уаха сызцои, уаҵә усгьы саауеит, џьара хкаарак исызҭоуҵар бзиан, – сҳәеит.
– Абра аӡлагара ашьҭахь хкаара бзиак ыҟоуп, иҭаҵаны уца! – иҳәеит.
Сҟыз ахкаара иҭаҵаны, аҩныҟа слықәланы сааит. Ашьжьымҭан сҩагылан, саӷәра аашьҭыхны аӡлагараҟны саннеи, сыԥш зегь лаганы игылан.
– Аа, анцәа уиныҳәааит, сурманшәалеит, уажәыҵәҟьа изгот! – сҳәан, саӷәра сыман ахкаарахь сцеит.
Сахьнеиз – ахлымӡаах: бгахәыҷык аакылсны, сҟыз амгәацәа ԥнажәан, акьатеиқәа кылыҩрны икажьуп, ахы изахәом. Иҟасҵооз?
Ашырҳәа аҩны сынкылсын, аигәышә аашьҭыхны, абнахь сцан, ҵәҩан шәки уардынк абыцеи ылысхит. Аҟыз ахьышьҭаз иаазган, аҵәҩанқәа ҵәырыԥссан, аҟыз акьатеиқәа наҟ илҭаҵаны, аҵәҩанқәа нарсны, иаасышшит арахь икамҳартә. Аҟыз аӷәра нахасҵан, сшыла нақәҵаны, аҩны исыман сааит.
Иааиуаз асабшакәын ачара. Ҳаҽҳархиеит, арахә-ашәахә ҳшьит, афатә-ажәтә ҟаҳҵеит, ауаа ҳартәеит. Ачара ашыкьымҭазыҳәан саб даасыдгылан, – Ахьымӡӷ угеит, ҳҩы нҵәеит, – иҳәеит.
Ааигәа-сагәа иҟамызт аҩы, нырцә уцар акәын. Аҟаԥыҳәа ҩ-кәыбрык скын, аӷәрақәа нархасҵан, акы слақәтәан, егьи ҩасываскын, Кәыдры сцаны, ҩажәа ԥҳал аҩы сыман сааит.
Ачара ԥыҭк шагыз акәымкәан, дырҩегь саб даасыдгылан, – Уанаџьалбеит, ахьымӡӷ аагеит, ҳхаҷапырқәа нҵәеит, ԥсыхәак ҳзыҟаҵа, – иҳәеит.
– Ус акәзар, уажәыҵәҟьа абааԥсы! – сҳәан, агәылацәа снарацәажәан, ҳахьынхози ашьхеи (уа ахьшьцәа ҳаман арахә ирыцны) рыбжьара аиаҳәа дсырҟаҵеит.
Ахьшьцәа адырра рысҭеит: «Ажәқәа хьаны, ахш аца аҭаны, аиаҳәа ианҭәаланы иаашәышьҭ» ҳәа. Ахш аца аҭаны ианоурышьҭ, ишәханы аҩны иаҳзааит. Иааиз ашә шдырҟәыҷуаз, шьабысҭак ҩалԥеит. Егьи, аӡба иакызаарын, аиаҳәа иахагыланы ишажәуаз, ацәқәырԥа иаанагазаап. Уи ашьабҭса ааҳшьын, ажьгьы нарылаҳҵеит ачарауаа.
Чарабжара ҳаухьанеиԥш, аӡә иҩагылаз, дыбӷаӷо, ус иҳәеит ҳаҩны аԥхьаҵәҟьа икнаҳаз аҟабақ азы: «Абри аҟабақ ԥҟаны ирылоуҵаруеи уанаџьалбеит, чысми!»
Сылкылсын, аҟабақ сласны ианааԥысҟа, жәаҩа шьара аҵаны, аҳәан шҭатәаз збеит. Убарҭ ашьарақәагь шьны инарылаҳҵеит, ҳҟабақгьы нарышьҭаҳҵеит. Ачара еилысит хьымӡӷ ҳамгаӡакәа, сангьы ашәа ҳәо дааргеит.
Ҽышәк сыман, ашьха сықәын ирҳәуа. Аӡба ианаклак, амшын аҟны иааганы аӡы дсыржәуан. Ҽнак, ашьыбжьышьҭахьшәа, ага иаацаны аӡы дсыржәып шысҳәоз, иааԥсаз ауаҩы снатәеит сыԥсы сшьарц. Хәыҷыкгьы самхацәазаап, санааԥш – сыҽқәа уаҵәы иубар иаахә – иҟаӡам. Ага ицоу, арахь џьара ибӷалоу – иахьыҟаз сзеилымкааит. Слабашьа насырсын, ац снықәгылан сыԥшит, аха сыҽқәа сымбеит. Слабашьа ахьыҵаз иҵымхӡакәа, исыҟәныз аҟама ирҳәҳәа слабашьа ахы иналаҵаны, сҟама ахы снықәгылан сыԥшит, аха исымбеит. Ус, саҳәызба ааҭыхны, сҟама ахы инықәыргыланы санԥшы, ага иаваланы ицот сыҽқәа ӡыжәра, аха
ӡыжәшьа рымам – метрак иҵаан иҟоуп. Ашырҳәа сҿыҩасхан, ага сҩеит. Хаҳә дуӡӡак збан, иршәны аҵаа иаақәсыжьит. Анс сҳәеит, арс сҳәеит, аха исызԥымҽит аҵаа. Саагәаан, сҟама ааҭыхны, атыхҳәа сыхәда сласын, сыхәда аахысҵәан, ирҳәҳәа амшын иҩанысҟьан, аҵаа лҭаԥысҽит. Нас сҽышәк неин аӡы ржәит.
Ушьҭа сҭыԥахь саароуп. Рышьҭахь сгылоуп, саԥхьаҟа ицоит аҽқәа. Сшааиуаз акәымкәан, сҽанқәа руак хьеит, ҽҵыс заманак ариит. Аҽҵыс ариит, аха арҭ аҽқәа ирхьымӡо ианалага, аҽан снақәтәан, аҽҵыс аакны срышьҭалеит. Аха, иазууеи, аҽан сазымгеит. Саназымга, аҽан саақәҵын, аҽҵыс сҩақәтәан, аҽан сыхәда иқәкны сшааиуаз акәымкәан, ҩыџьа аӡӷабцәа дәык аҟны иаасԥылеит. Санырба, сџьаршьеит. Аӡә ус лҳәеит:
– Аа, анаассыни, рацәа дыҷкәыноуп, шьыри, ахы иманы сара дысхаҵандаз!
«Илҳәо закәи?» сҳәан, снап сыхәда иаақәысшьызар, схы ыҟаӡам. «Ҟеҳ!» сҳәан, сҽангьы сыҽҵысгьы уа илкажьны, сыҩны амшын аҟны сааизар, амшын иҭажьуп схы. Саҩны гәылара снеин, камбашь дуқәак аӡәы иааимысхын, ауӷә ҩарықәысҵан, адаҷ аазган, слымҳақәа аакылҵәаны, адаҷ схы ҩацрасҳәан, сахеит, аха исызҭымгеит. Ашьҭахь, ҩ-кәыбрык сықәшәан, адаҷ аарыцраҳәаны сҩарыхан, схы ааҭызгеит. Схы аҭыԥаҿ иҩыҟаҵан, амҩа сықәлан сшааиуаз акәымкәан, имиц ара ашьапаҟны жьа дуӡӡак штәаз збеит. Лабак скуп, уаҳа иҭҟьо сымам. «Аа, ишәақьны исымандаз, ара џьеи уаангыларын!» сҳәан, слаба аннақәыск, аҵықьҳәа иааҭҟьан, ажьа сшьит. Сгәырӷьаҵәа, сжьа сыхәда инықәысҵан, амҩа санылан сшааиуаз акәымкәан, аӡәы дгәырӷьо даасԥылан, – Агәырӷьаҽҳәаша суҭозар, ак уасҳәот, – иҳәеит.
– Исоуҳәои?
– Уаб диит иаха! – иҳәеит.
– Абри азыҳәан сжьа умазааит! – сҳәан, сжьа наисҭеит. Аҩны саннеи, саб дины дгаран. Чара руит, жәра руит.
Нарҭаа шәҩык ыҟан. Абарҭ ран Саҭанеи-Гәашьа лыхьӡын.
Нарџьхьоу хаҵа лызҿиҭит: «Саҭанеи Гәашьа бара бхы сықәыршәа, аҷкәын дбоуртә бныҟәызгоит!» ҳәа. (Саҭанеи-Гәашьа ԥҳәысеибоуп.) Нырцә лара дгылоуп, аарцә – иара. «Бҽырхианы быҟаз!» ҳәа лызҿиҭит.
Аарцәынтәи «ихаҵара» ауишьҭын, иҳәеит, дшәан данынаскьа, ахаҳә иалалеит.
Саҭанеи-Гәашьа даалаган амастер даалган, ахаҳә ԥылҟан, лымгәа иадылҳәалеит. Абриала лыбаҩлтәымкәа дҟалеит. Абри длыхшеит Нарҭ Сасрыҟәа ҳәа хаҵак.
Абри анылзиу ашьҭахь, Нарџьхьоу-хаҵа Гәында-ԥшӡа дымҵаирсит. Диман ддәықәлеит. Нарҭаа ашәҩык, лашьцәа, лышьҭалеит, аха ари Нарџьхьоу-хаҵа ҵлак аҟара дыҟан, Гәында-ԥшӡа дигәыдыҳәҳәалан дцот ҽыла. Шьха дук аҿы дҩеиуаны (ари Саҭанеи лҳәатәы ҟалозаап), «Иахьа сыҷкәынцәеи сареи ҳамч мырхакәа сыӡӷаб-заҵә дымҵарсны дыугозар, шәҩыџьагьы шәхаҳәхаат!» лҳәеит. Ишнеиуаз ихаҳәхеит арҭ. (Аҽыуаҩ даҵсуан, рҳәеит. Уажәгьы, аҽыуаҩ иакәым, ашьаҟауаҩ дзаҵымсуа анышә иҵалахьеит.)
Нарҭ Сасрыҟәа ддухет. Аха абарҭ шәҩык аишьцәа абри ашьас дрымԥхьаӡо иалагеит: «Уара унашԥоп, ҳара уҳашьам!» рҳәеит.
Мышкы шәарыцара идәықәлеит ашәҩыкгьы ҽыжәлан. Иан ус леиҳәеит Сасрыҟәа:
– Сара абарҭ ашьас срыдыркылом, сҽысшьуеит! – ҳәа.
– Иуасҳәо уаҳауо, нан, ԥыҭрак ицалаат, нас са урышьҭасҵоит урҭ, – лҳәеит. – Уҽы акәадыр ақәҵа! – лҳәан, иҽы акәадыр ақәиҵет.
Убыс дықәылҵеит амҩа, «Нарҭаа ашәҩык сыҷкәынцәа уара урхьымӡакәан рыԥсы аладагь ирзымго, аҩадагь ирзымго, убри аҩыза аҷыхь рықәшәааит – урхьымӡар, инҵәартә!» ҳәа.
Дрыхьӡо далагеит Сасрыҟәа, аҷыхь бааԥс ҟалеит. Ашәарыцара уаҟәыҵ – аԥсра иалагеит Нарҭаа. Аԥсақәа ирыҵатәеит, аҽқәа акәадырқәа рықәырхын, амца иақәырҵет. Ус ари Нарҭ Сасрыҟәа дрыхьӡет. Убратәи абнаҟны иҟаз адауы дкьакьаӡа, абри Патрахәыҵа аҟара дыҟан, абра диоуп, агәҭаны амца еиқәҵаны, аҵлақәа ақәыжьны; абра дакәшан диоуп адауы.
Нарҭ Сасрыҟәа ибеит абри – алҩа хачла иҩеиуеит. «Шәаагыл, амца аазгот!» – ҳәа реиҳәан иашьцәа, апҟаҩҳәа ирашь-ҽы длақәтәан, адауы дихыԥан, длышьҭасны акәасҭха шьҭихит – ҵлак шьҭихит ишеибгаз. Иаашьҭихын, днеихысуаны, ԥарӷ дук – ахы хжәеит иигоз – илымҳа иҭаҳаит. «Аҿы-ҿы-ҿыҿҿы» анарга, «закәызеи?» ҳәа инапы аниҟьа, аҽы аҵыхәа имԥыхьашәеит. Иҽгьы икәадыргьы наҟ илбааидет – дифеит. Адауы даақәтәан, «ари исфаз закәу збап» иҳәан, инапы дәықәиҵан, аҽы аҵыхәа кны иҿы дааҭигет. Дихәаԥшуеит.
– Уара уаб иидыруааиз хырҟәҟәагас? – иҳәеит адауы.
– Алом иршуан ҵлак аҟара аура аманы, убри икуа-икуа ахаҟны дҩеиуан, икуа-икуа дылбаауан, – иҳәеит. (Анахь иашьцәа изыԥшуп, аха ари дыишьыроуп.)
Адауы ҵлак иаҟараз аиха иршын, икуа-икуа дхалеит, дылбааит.
– Аа, рацәа ихырҟәҟәагоуп! – иҳәеит адауы. – Уаҳа иидыруааиз? – ҳәа дизҵааит.
Иихәыцрызеи?
– Ҩнык иаҟароу ахаҳә абахә ихықәиргылон, сара сагәар, исырбылгьартә. Иара ҵаҟа дцаны ихы ахаҳә иақәикуан. Абас акәын ахырҟәҟәага шидыруаз, – иҳәеит Сасрыҟәа.
Адауы днеин абӷьааҳәа, ахаҳә аҩн иаҟараз лхықәиргылан абахә, ари дагәыҵасыр ирԥартә иҟаиҵет. Ирԥан, ихы ианақәҳа, ахаҳә ыԥан наҟ ицеит.
– Оо, рацәа ихырҟәҟәагоуп ари! – иҳәеит адауы.
«Иаууеи, ари симыхәозаап, сифот» игәахәит Сасрыҟәа, аха иикузеи. Амшын ҭатәоп абра, аҵаа хылот жәа метрак ажәпара аманы.
– Уаҳа иидыруааиз уаб, иҟаиҵооиз? – иҳәеит адауы.
– Иҟаиҵооз умбо, абри аҩыза амшын агәҭаны днеиуан, аҵаа
кылжәаны ҵаҟа дҭатәон хаха-хымш. Нас, дҩахан, аҵаа шьҭихуан, ихәда иадшәылон, до, иргьежьуа, иргьежьуа дкәашон, – иҳәеит Сасрыҟәа.
– Ҳа-ҳа, ари сзыҟамҵакәа, ари краҭахума! – иҳәеит адауы.
Амшын агәҭаҵәҟьа дласын, икылжәан икаижьын, дыҩҭатәеит ихы кылыҳәҳәо. Амшын ҵаауа, иҵаауа – иӷәӷәахет. «Еҳе, шьҭа уҭыҵ!» ҳәа иеиҳәет. «Аҿҿа-ҿҿа-ҿҿа» ҳәа аҵаа ԥиҽуа далагет адауы. (Омак иакәзаап.)
– Аа, макьана уахыки-ҽнаки угуп! – иҳәеит Нарҭ Сасрыҟәа. Даагылеит. Уахыки-ҽнаки цеит.
– Еҳе ушьҭа! – аниҳәа, деихет, деихет, аха дзымцет адауы, дакит.
– Уаҳәа ҭыхны уааи, схы хҵәа, адаш аҩада икылҟьо уан илызга
маҟас, – иҳәеит адауы.
Аҵаа дықәлан иҿынеихет Нарҭ Сасрыҟәа, ихы хысҵәот ҳәа. Ихы
хыиҵәаанӡа ус иҳәет адауы, – Аа, аԥсра уқәшәанда, Нарҭ Сасрыҟәа уакәзаарыма! Нарҭ Сасрыҟәа дихьеит ҳәа сыҟамызт, ушихьаз здырында уаргьы саргь ҳакәханда!
Ихы аахиҵәет днеин. Аҵәыжҳәа адаш ҭҟьеит аҩада. Адаш иҭҟьаз еиҭахиҵәан, иман иҿааихан дышааиуа (нарҭаа ашәҩык ахьтәо дмааиц), «абри закәу сеидру» иҳәан, ирҳәҳәа ҵлакы даст, ихӷәыцәаа иагет. Иршәны наҟ абна илаижьит. Даакылсын, адау имца дныҽҳәасын (амца еиқәыз мызкгьы ицәомызт), акәасҭха дук аашьҭихын ирызнеигет. Амца агәақьҳәа еиқәиҵан, ирԥхеит.
– Уара уҳашьаз иахьарнахыс! – рҳәан, драҳәҭаргыланы дрыманы аҩныҟа иааит. Ианааи, Саҭанеи-Гәашьа чара луит, жәра луит.
Иаха уа сыҟан, иахьа арахь сааит.
Нарҭаа зежәҩык ыҟан. Сасрыҟәа драҭәаршьомызт. Иан цәыбзала длыхшеит. (Нарҭаа ран лхаҵа дыԥсхьан. Ихьӡ схашҭит.) Ахьча нырцә дгылан «иԥхашьара» иршәит. Дшәан лара, ас ахьааҟалҵаз, ахаҳә иаахеит. Иахьаахаз иамырҷҷаны, исахьа жәы-мзы лыкәа иҭан. Нас ахәыҷы иԥсы ҭалеит. Нарҭ Сасрыҟәа ихьӡылҵеит. Иашьцәа драҭәаршьомызт, иашьцәа дара ахьцоз дыргомызт.
Ҽнак иҽыжәлан хьыӡрацара ицеит. Иаргьы дрышьҭалеит, аха дырҭахымхеит. Дышнеиуаз, убри еиԥш амш цәгьахеит – ақәа, асы бааԥс ҟалеит. Аха иара ахьҭа дакӡомызт, ахаҳә далхын. Нас, Сасрыҟәа длеин, амца еиқәиҵеит, иашьцәа ирԥхеит, рыԥсы имышьҭит. Ианеиқәирха, – Иахьарнахыс уагьҳаиҳабуп, уагьҳаиӷьуп, уҳаԥхьагылоуп! – рҳәеит.
Ҽнак дышнеиуаз Сасрыҟәа, адауы дааиԥылеит: – Уааи, уаргьы саргьы аӡы ҳалагылап! – ҳәа еиҳәеит.
Аӡы аҵаара иаҿуп. Адау аҵаа дакит. (Сасрыҟәа аҵаа дакӡом, дхаҳәлыхын.) Нас, – Уҭыҵ, уааи, – иҳәан, адауы дҭигеит. – Уаала, уареи сареи еиҳа иӷәӷәоу даабап, – иҳәеит.
Аҵла дук аҿы инеит, адац ианкны иҵихит Сасрыҟәа. Адауы данаха, иара уа даанхеит.
Нарҭ Сасрыҟәа иԥа Хсауд ҳәа дыҟан. Ахсауд хаҵа бааԥсызаарын, арашь абжьара иҽазикын, илымшеит, дканажьуа далагеит. Дканажьуа даналага, – Ҟеҳ, са стәы егьыҟамзаап, сыҷкәын дҵархозар акәын исҭахыз, са исыбжьот! – иҳәеит Сасрыҟәа.
– Аҭҳмада, уара иуҳәо саҳауеит, аха абри уахәарым, уԥхасҭанатәып, иамур, сара иаҳа сеиӷьуп, – ҳәа ус иеиҳәазаап.
– Мамоу, шьҭа сара сҽаназыск, са инасыгӡоит, – иҳәеит.
Сасрыҟәа Хсауд дааныжьны дцеит, ихаҭа дақәтәеит арашь. Хынтә ажәҩан даннаҟьеит, аха дазкамыжьит, ибжьеит.
Нарҭаа шәҩыуаак аишьцәа ыҟан. Зегьы иреиҵбыз Нарҭ Сасрыҟәа уаҩ дихәомызт, аиҭаҳәатә иакәын. Ҽнак, иҽи икәадыри еиқәиҵан, амӡырхаҿы аҽырхәмарра далагеит. Иан Саҭанеи-Гәашьа ашәшьыраҿ дтәаны дхахон.
– Сан, абри адунеи аҟны сара сеиԥш иӷәӷәоу уаҩ дыҟоу? – ҳәа ҿааиҭит Сасрыҟәа.
– Ои, нанхеит, ус ахьԥоуҳәо?! – лҳәан, иааџьалшьеит Саҭанеи-Гәашьа.
Ари заҳаз Нарҭ Сасрыҟәа ҽыла дыууаа дыԥан, рыҩны еихачаԥа ду дахыԥеит наҟ. Устәи дыууаа арахь деиҭахыԥеит.
– Сан, – иҳәан, – Аа? – лҳәеит. – Исиааира уаҩ дҟалару? – ҳәа ҿааиҭит Сасрыҟәа.
– Ои, нан, иагьшԥоуҳәаӡеи ус, иуиааиуа моу – дубап ауаҩы зхахәы хәыцкҵәҟьа узыҵымхуа! – лҳәан, иааиҿалырхьит шәҩыуаак зааӡаз Саҭанеи-Гәашьа.
– Ҟоҳ, ауаҩы ихахәы хәыцк сзыҵымхуа ҳаӷоу сибеит, ус еиԥш иҟоу ахаҵа сиқәшәаанӡа сшымхынҳәра!.. – ҳәа ҭоуба уны дҽыжәлан, ашҭа дынҭыҵит Сасрыҟәа.
Дцо, дцо, дцо – шаҟа ӡиас дрырыз, шаҟа қыҭа дрылсыз, шаҟа шьха дырхыҵыз сеидрума, дышнеиуаз дә-дуӡӡак аҿы аӡә дшыцәаӷәоз ибеит. Ахыуаԥшьҳәа днаидгылеит.
– Бзиа ууит! – иҳәеит Сасрыҟәа, аха дхьаԥшынгьы дихәаԥмԥшит, ацәаӷәара даҿуп дшаҿыц, анышәгәалқәа иааирҳәуа ҩын дук иаҟароуп. Арахь иарӷьа-нап акәзар, иҩоуп, ихәаӡом. Ацәаӷәаҩ дхачны данааиуаз, Сасрыҟәа дырҩегь, – Бзиа ууит! – ҳәа ибжьы ҿацаӡа инаиқәиргеит. – Усыдызцалазеи?! – иҳәан, иҷын ахьындәықәиҵаз ацәаӷәаҩ,
Сасрыҟәа иҽгьы иаргьы лахарԥаны, анышәгәал инаҵаиршәит, имаҭа нагӡо иҿынеихеит иара.
Убри аамҭаз ирдыдуа, ирмацәысуа аӡә даакылҟьеит. Егьи, аӷа бааԥс димазаап ари ацәаӷәаҩ. Атах-сахҳәа еибакын, аибарԥсра иалагеит. Адгьыл дырбгоит, иҵеибаҵоит. Ацәаӷәаҩ – анап ҩа ииулак, иаӷа дылкаижьын днаиқәтәеит, шьапыла анышәгәал днацәхасын, Сасрыҟәа дааҵихит.
– Абааԥс, саҳә ахәыцк ыҵхны исыҭ, даласԥахуеит саӷа! – иҳәан, Сасрыҟәа иахь ҿааиҭит. Нарҭ Сасрыҟәа дынкылсын, ацәаӷәаҩ иаҳә ахәыцк кны дахеит, дахеит, дахеит, аха иагьа иундаз, изыҵымхит. Ианизыҵымх, – Ҳаи, акгьы уаԥсамзаап! – иҳәан, ацәаӷәаҩ инап бзиа иаӷа инаиқәирӷәӷәан, егьи инап ҩа нагӡаны иаҳәаҿ хәыцк ааҵихын, деиқәԥах дҿаҳәаны днышьҭеиҵеит иаӷа.
Нарҭ Сасрыҟәа дырҩегь анышәгәал днаҵеиҵеит. Уа дшаҵаз, ацәаӷәаҩ иԥҳәыс дааит ихәы лыман. Акриҿалҵан дандәықәлоз, – Ҳаи, бара, абна анышәгәал ак аҵоуп, ахәыҷқәа ирзыбгар иалахәмарлап, – иҳәан, ацәаӷәаҩ Сасрыҟәа иҽгьы иаргьы анышәгәал иааҵхны иналиркит.
Лхаҵа ихәы злаалгаз асаара лхы инықәлыргылан, Сасрыҟәа иҽы дшақәтәаз днанлыршәлан, лҿыналхеит. Сыԥсы згароуп иҳәан, аҟәақҳәа ишьхәа нарбаны, анахь-арахь ирҩит Сасрыҟәа иҽы асаара даныԥарц. Аха уаҳа умԥсит, акгьы измырҽеит. Ашьҭахь, ишнеиуаз, ҵлак амахә ибан, иҽы итәӷәыбжьара ибжьакны дыууаӡа дыԥан икит. Дҩылбааԥан, дыҿҟьаса ддәықәлеит. Быжьқыҭак дрылсхьаны Сасрыҟәа, аԥҳәыс игәалҭеит «лыхәмарга» шыҟамыз. Ахьышәҭҳәа иаԥхьаҟа агаҿа шыҟаз дныиасын, лыхцә хәыцк ааҵыхны, ацәҟьа изылҳаит; ишьҭахьҟа ашьхарахь днагьежьны, ахәаҽаҳәа дычхәит. Лычхәра ацәқәырԥа хышхыҵәан даашьҭнахит Сасрыҟәа. Ацәқәырԥа даман ишцоз, ацәҟьа даҿаҳаит, уа дакит. Ацәҟьа даамылхын, еиҭах лсаара днаныршәлан, аҩныҟа лҿаалхеит. Сасрыҟәагь дшылмышьҭуаз аниба, уаҳа иҽимырҵысит. Длыман аҩны дааит. Аҩны ахәыҷқәа рызхара илахәмарит, ампыл еиԥш деигәыдырҵон. Ашьҭахь, дыԥсызшәа иҽеиҵихын, ахәыҷқәа дынкаршәны ихыҵны ицеит. Знык ианихыҵ, иԥсы рцәигеит. Иҩны дааит.
Убри нахыс Нарҭ Сасрыҟәа уаҳа дыҽхәо уаҩы димбеит.
Нарҭаа рҭоурых лакәны ирҳәон. Дара уаа-шәҩык ыҟан, раҳәшьа Гәында-ԥшӡа лыхьӡын. Нарҭаа шәарыцара ицон, ауаа хырҵәаны иааргон. Шәарыцара ишыҟаз, Анарџьхьоу даакылсын (Гәындаԥшӡа баҩлашамзар акгьы лҿарҵаӡомызт, хыхь асофаҿ дықәгылан длеиҩеиуа), арашь дақәтәан, дымҵаирсит Гәында. «Сыҷкәынцәа аар, иԥхасҭахот» лҳәан, Саҭанеи-Гәашьа (илҳәоз ҟалон) дшәиит. Ашьха, абжь-мҩак ахьеихагало днеиуан, лышәи ихьӡеит, дхаҳәыршәырахеит Гәында диҩыҵракны дшыҟаз (анышә иҵалон хәыҷы-хәыҷла).
Лашьцәа ааит, аха иҟарҵозыз.
Нарҭаа реиҵбы уаҩ дихәаӡомызт, Сасрыҟәа захьӡыз, ақыҭа хырҵәаны иааигон, аиҭаҳәатә иакәын. Хьыӡрацара ианцоз иара дрыцӡамызт. Саҭанеи-Гәашьа ус иалҳәеит:
– Уашьцәа ашәҩык цеит шәарыцара, иахьцаз иҭахазар акәхап, рхабар ыҟаӡам, рымызк ҵит, урышьҭалароуп.
Ихыци ихәымпали аашьҭыхны дрышьҭалт. Иашьцәа асы иҭанасызаап, амла инҵәо ишыҟаз дрыхьӡеит. Аҽа ишьит. Ииулак, иоупцәа хылԥала ашьаршәы ааиган, аӡәаӡәала ирҿишьуа, рыԥсы ҭалеит. Нас аҽа жәны ирҿеиҵеит. Аха, иазыууеи, ахьҭа инҵәот. Аеҵәақәа каххаа икыдын. Абри ихыци ихәымпали ала аеҵәа деихсит (дахьықәгылаз хәызма, иҳаракызма, доуҳала инеизар акәхап), икыдиԥаан, рааигәа икаҳаит. Иибаз афасамаса аақәижьын, амца ахы икит. (Убри иахылҵыз ауп амца ҳәа иҟалаз.) Иашьцәа иман аҩныҟа дааит.
Амни Сасрыҟәа – раб дихымшаӡеит. «Ҳаб дихымшаӡеит, цәыбзаԥоуп, иара дхаҵахеит ҳара ҳуаа башахеит, дҭаҳархароуп!» ҳәа рыӡбеит нарҭаа. Ари еиликааит Сасрыҟәа, аха иашьцәа роуп, анла еизыҟоуп, дызрабашьуам. (Сасрыҟәа Саҭанеи-Гәашьа лҩыҵра далиааит; лҩыҵра чын, ахәыҷ убра дҭыҵит, дшанан диит.)
Дышԥаҭадырхари? Уиеихсыр, ахы иаго иакәӡам, иԥсы ишьамхаҿы иала-заап. Иеижьан, хәыкаҿ дхаргалт. Ианнеи, илеигәҭасын ҵаҟа дҭарыжьт. Дԥыхаа дцеит, аха ишьаргәацә иԥсы ахьалаз акгьы амыхьит. Иԥсы ҭахеит, дызгылом акәымзар. Иакәшан иаанӡа иашьцәа, аҟәараан ааин, ишьа ахәырп-хәырпҳәа иажәит. Дақәшәиит: «Хышә шықәса ныуҵааит, уҟыруа угәараз, ашьа аҷыдахаз уаҳа фатә умоуаат!» ҳәа. Аҳәыҳәқәа ааин, ишьа илаԥалеит, ршьапқәа ҟаԥшь-ҟаԥшьӡа иадхалеит. Дрықәныҳәеит: «Аринахысгьы ишәхылҵуа убыс иҟалааит!» ҳәа.
Сасрыҟәа иашьцәа лбаан (арбаӷь зхагылаз џьнышк илацәажәахьан лашьцәа, иԥсы ишьаргәацә ишалаз ралҳәахьан), дрышьгәышьеит. «Сара сыԥсуеит, аха шәаргьы шәсышьҭаргалот! ҳәа дрықәшәиит. Уинахыс Нарҭаа ражәа еиқәымшәеит, адунеи ианыӡааит.
Ҭасрыҟәа Нарҭаа дреиҵбын, рҳәит. Дара амал рыман, рҳәит. Абри Бзыԥ еиԥш аӡы ирны рырахә цон, наҟтәи аҳ иҟаз дааины рырахә
ԥҵәаны икеицон. Иԥҵәаны искеицоз гәарҭт. Длеит Ҭасрыҟәа арахә ахықәыз. Иалыухи, имч имырхеит, дырҩегь арахә игит. Иҽы акәадыр лақәҵан дҩаишьҭалан, дахынхоз иԥшааит. Даниԥшаа, уажәшьҭа деибашьыроуп, иҟаиҵои?
Уаанӡа днеиаанӡа, амни Ҭасрыҟәа ҳа иҟаз адоуцәа раҳәшьа дҳәаны диман. Ани ақәылара ҟазҵоз аҳ дҳәаны дысимаз идыруан. Иалыухи, дигит иԥҳәыс дымҵарсны. Ари дшигаз Ҭасрыҟәа иаҳан, дишьҭалан диԥшааит, аха иара иҿы унеиуа иҟамызт, аҟарулцәа икәшан игылан.
Сықәсык ҵыма, ҩы-сықәса ҵыма, иалыухи, Ҭасрыҟәа днеит ани иԥҳәыс дызгаз иҿы. Арахә рыман, маҵуҩыс дҟарҵит. Дахатәу, дарбану ҳа рыздырӡом, аус идыруот. Иҳәаны изтәаз иԥҳәыси иареи еибабароуп ииҭаху, аха дақәшәом, днарышьҭом.
Исааиуаз, иалыухи, реиԥҟьамҭа дақәшәан днеит, ла лҿы.
– Ҟазшьас иаҳҭари? – ҳа ус иҳәит.
– Ари узиабашьӡом, Анцәа диҩызоуп.
– Абри иԥсы ахькыду џьаракыр кыр баҳахьоума? – ҳа длазҵааит.
– Ааи, абратәи ашьхаҿы ирахә ыҟоуп, цәы-ӷрак убра ирылоуп, иԥсы
ацә иаӷроуп.
Ашырҳа инықәыршәны, иалыухи, днеит иахылҳәаз. Исылҳәаз еиԥш, арахә ацә-ӷра рылоуп, ашәақь аагәыдиҵан ишьит. Ианааирҟьа, ажәҵыс аӷран, иааникылт. Иман иҿааихан, аҳ игәылацәа икәшан дыстәаз, дааҩнашылт. Данааҩнашыла, – Сара Ҭасрыҟәа соуп, – иҳәит. – Абра, Ҟәбина ахықәаҿ, ҳарахә ахыҟаз иӡаны иааугон, саныуԥыла, усиааит. Ушьҭа схылан сааит. Абыржәыҵәҟьа усшьот! – иҳан, ажәҵыс ааҭиган, ахәда анаахиҵәа, дыҩхьышьшьын, уа дылкаҳаит иԥсы ихыҵны.
Ани иҳәаны изтәаз иԥҳәыс диман иҿааихан, дааит. Данааи, уамашәа ирбит, ихагахт. Чара изыруит. Ран Гәашьа лыҷкәын дыӡижьҭе дкәашаӡомызт, ддыркәашеит.
Лакәны ирҳәо ауп издыруа, сара ашәҟәы саԥхьахьеит ҳәа уасҳәар – узжьеит.
Нарҭаа 99-ҩык ыҟан, рҳәеит. Лхаҵа дыԥсхьан ран, уаҳа илхылҵуадаз! Аӡ ду цон, аарцә днықәгылеит Нарҭаа ран. Нырцә дылбеит ацәыбза.
– Сзыруам ишԥаҟасҵари? – иҳәеит.
– Аҿаарха, – лҳәеит.
Нырцә дгылан иааишьҭыз ала Нарҭ Сасрыҟәа диит. Мшызҳа изҳан
иаразнак ддухеит, Нарҭаа раҵкыс дыӷәӷәахеит. Дрыдрымкылеит Нарҭаа, – Ацәыбзахша ҳа даҳҭахым, – рҳәеит.
99-ҩык аишьцәа шәарыцара ицон, – Сшәыццоит, – иҳәан, – Уара ацәыбзахша ушԥаҳго! – рҳәеит.
Рашьа иоуп, аха дырҭахым дахьцәыбзахшоу. Ус леиҳәеит иан:
– Абарҭ иҭахо уаауп, са срышьҭалот, рыԥсы нсырхот, – иҳәеит. Иҿыҩеихеит Сасрыҟәа. Дара мчыбжьык иныҟәахьан, шьыбжьонынӡатәи аус ала дрыхьӡеит. Даннеи, аишьцәа ахьҭа иаганы аԥсра иаҿуп, иҳәыҳәыкны анҵәара иаҿуп. Дларыхәаԥшын, арҭ рҿы еилго иҟамызт. Иҿыҩеихан ҩн-дуӡӡак аҿы днеит, амца агәгәаҳәа еиқәуп: аџь шәпа дуқәа уаа зқьҩык ирзышьҭымхуа еиҿажьуп, бжь-хык зхагылоу адауы иҽыҽҳәажьны дыцәоуп. Афҩы аниаҳа ҿиҭит:
– Аԥсуа ччиа уабаанагеи ара? – иҳәеит (Шеварнаӡе ихьыз ихьит уигь!) – Уԥсра уаанагама ара? – иҳәеит.
– Сыԥсра акәым, аха уара уԥсразы сааит! – иҳәеит Нарҭ Сасрыҟәа.
Абни амца иашьцәа ирзигар иҭахуп. Еиқәԥо рҿаархеит. Ихқәа ҩба хиҵәеит, хԥа хиҵәеит – абыжьхык хиҵәан дииааит, амцагь кьаҭеит.
Иҿыҩеихан, иашьцәа рҿы днеит Сасрыҟәа. Ажәҩан дкыдсылан, аеҵәа кыдԥаан, инышьҭеиҵеит. Иашьцәа арԥхеит. Дцан, ашьтәа шьны иааиган, крырҿеиҵеит. Рыԥсы ҭалт, арҭ иашьцәа уааитәит. Иман дааит аҩныҟа.
Ари хьымӡӷыршьеит иашьцәа, дыршьыр рҭаххеит, аха дырзымшьит.
Нарцә Сасрыҟәа ҳәа дыҟан. Иахьагьы уаҵәгьы уи иӡбахә кашәаӡом. Саҭана-Гәашьа ҳәа дыҟан, иан лакәын. Сасрыҟәа дышлоуз ус ауп: аӡ ду ииасны ицон, Саҭана-Гәашьа нырцә дгылан, иара ахьча – аарцә. Абарҭ еишьҭан, рыӡбахә еиныҩуан, аха изеиқәымшәацызт. Аӡ нырцә даниба, иҟаиҵооз, дызмырт, ларгьы дызмырт, аӡы дуун, иӷьны илеиуан. Нас абри «ахҿа» иршәит. Лара лцәалтәымкәа дҟалеит. Нарцә Сасрыҟәа ихьӡырҵеит илоуз ахшара. Уи идагь 99 аԥацәа лоухьан, ари дышәҩыкхеит.
Аишьцәа ақәылара ҟарҵон, арҳәра ҟарҵон, мызкы-ҩымз иааӡомызт – ныҟәара ицон, уаа ӷәӷәақәан, рлеишәа цәгьан. Нарцә Сасрыҟәа ауаҩцәажәара идыруан, иагаџьара иага хара иҟазаргьы иашьцәа, ирыхьуаз, изыниаз идыруан, еиликаауан. Абарҭ зны џьара ишцоз, дгьыл ҳаракыраҿы аурҭ рысит, акырцх рысит. Амца, амҿы рмоуит. Анҵәара иалагеит. Ишынҵәоз ибеит реиҵбы, аха дара драҭәаршьаӡомызт, дыргаӡомызт, ҳашьа иоуп ҳәа дрыдыркыломызт. Иашьцәа шҭахоз аниба ари, аҟыԥҳәа дрыхьӡеит. Амҿы ирхиеит, амца еиқәиҵеит – еиқәирхеит, инирхеит. Инирхиан аҩны дааит.
Убыс акәын дшыҟаз Нарцә Сасрыҟәа, инап абас ианааиҿишьлак, изымҩак шлон, изымҩак еиқәаны иаанхон. Ианиҭаху егьи инапы ааихьишьыр, дшыҟац дааҟалон. Абас дыҟан. Абри иашьцәа анеиқәирха, инапы иҿишьын, изымҩак иршлеит, идирбеит абарҭ иашьцәа, аха дара хара ианцалак, даҽакала иҽыҟаиҵон – ибжа иршлон, иашьцәа дрыздырӡомызт хара иҩны иаанӡа. Аҩны ианааилак дырдыруан акәымзар, џьара ианцалак дрышьҭалар, дрыздырӡомызт.
Сасрыҟәа иашьцәа џьара ишыҟаз еиҭарыхьит абри аҩыза. Ианрыхь, дрышьҭалан дцеит дырҩегь. Даннеи, – Ишәыхьзеи, шәзыниазеи? – ҳәа дразҵааит.
– Ҳзыниазеи умбо, абасоуп иҳахьыз… – рҳәеит.
– Шәеиқәсырхар шәҭахума? – иҳәеит.
– Ус уара умсаат! – рҳәеит. (Ԥахьа ианеиқәирха, Абжеиқәа-Бжашла
ихьӡырҵеит абри.) – Уара умсаат! Ҳаиқәыумырхакәан – Абжеиқәа-бжашлеиԥш ҳаиқәурхара уҟоуп! – рҳәеит.
Инапы анааиҿишь, изымҩак шланы дырбеит, нас дырдырит, деилыркааит.
Убринахыс дышьҭырхит акәымзар, уаанӡа драҭәаршьаӡомызт.
Нарҭ Сасрыҟәа ахы иқәшәан, ишьапы ҿыхны зымҩа икажьуп. Ауарбажә ааит.
– Уабаҟаз, ауарбажә? – иҳәан, дазҵааит Сасрыҟәа.
Ишьапы ааган идҵазар иӷьот, аха идызҵо димам.
– Сабаҟаз умбо, Нарҭ Сасрыҟәа ишьапы ҿҳәаны икажьуп, шьак
зжәып, кәацк сфап ҳәа сааит, – аҳәеит.
– Реиҳа амра аншуа аӡажәра уақәиҭымхааит, аӡы шьаны иубалааит!
– иҳәан, дааҵаҟьеит.
Ус абга аакылсит.
– Уабаҟаз бгажә? – иҳәеит Сасрыҟәа.
– Сабаҟаз умбо, Нарҭ Сасрыҟәа ишьапы ҿыхны иҟоуп, акы сихәозар
ҳәа сааит, сазлаухәо саҳә! – аҳәеит абга.
– Абни сшьапы уаахан абра иузадҵозар, иадҵа, – иҳәеит.
Иаахан, иднаҵеит.
Ишьапы ӷьан даагылт Сасрыҟәа.
– Абри снацәкьыс аҟара ухахәда ӷәӷәахааит! – иҳәеит. – Ухәамц
кәадазааит! – иҳәеит. – Ухәамцгьы ухахәдагьы еибысҭар, анхацәа ақәухуеит, – иҳәеит.
Сасрыҟәа доуҳала диит. Аихатә гара дгараҵан дрыман. Мшызҳа изҳауан, ҵхызҳа изҳауан. Дани, иан, Аинар-жьи иахь дганы, дылӡрыжәуеит. Рыҭәала дахьыркыз ишьапаҟны ашьҭа анхалот. Лыҷкәынцәа, – Шәцаны аӡы аажәга, – ҳәа ралҳәот. Ицот, аха аӡәгьы изышьҭыхӡом. Нас Сасрыҟәа дгылан иааигот. – Шәыԥхамшьаӡо, зегь ишәеиҵбыз дышԥашәышьҭи! – ҳәа ран иралҳәот.
Сасрыҟәа ирлас ддухот. Дандухалак, иашьцәа зегьы дыриааиуа далагот. «Абри ак изаҳауроуп, мамзар зегь ҳирԥхашьот, анашԥа зегьы даҳиаиуеит» ҳәа еибырҳәоит.
– Уаала, абахә аҟынтәи ахаҳә лаҳашьҭуеит, убри шьамхыла иԥуҽуазар, – рҳәеит.
Ицан, ахаҳә андәықәырҵа, иарма-шьапала дасуеит. Ахаҳә ԥыххаа иқәиҵот. Аишьцәа шнеиуа ҭакәажәык дырԥылот, арбаӷьк дақәтәаны. Убри ус ралҳәот, – Шәижьет, иарӷьа-шьапала дамысӡет, – ҳәа.
Ианааилак, – Уарӷьала уас! – ҳәа иарҳәот, аха Сасрыҟәа еиҭах армала дасуеит. Иашьцәа ԥхашьан рхы-рҿқәа хҭырԥала иҿарҳәеит. Ишааиуаз, деиҭарԥылеит аҭакәажә арбаӷь дақәтәаны: – Иармалоуп дшасыз, шәижьет! – ҳәа ралҳәот.
Аҩны иахьааиз, – Иҟалазеи, зынӡа аламыс умаӡами, ҳашԥоужьеи! – ҳәа дыркит.
Сасрыҟәа дшыԥсуаз идыруан, аха арӷьала дасуеит ахаҳә. Нас дкаҳауеит, иашьцәа уа дныжьны ицот. Дышкажьыз аҟәраан ааины ишьа ажәуеит. Сасрыҟәа ишәиуеит: «Сшьа шԥоужәи?! Ашора аныҟо аӡба уԥсуа, уԥацәа улақәа ҭырхуа иҟалааит!» ҳәа. Ус ашьабысҭа аауеит, ишьапы иҿжәаз наган иднаҵоит. «Ушьапы ласхааит!» ҳәа дақәныҳәот ашьабысҭа. Нас аҳәыҳәқәа ааует; ашьа ианылагыла, ршьапқәа ҟаԥшьхот.
– Сан илашәҳә исыхьыз, – иҳәот. – Шәшьапқәа убыс ишыҟаԥшьу инхаат, адунеи иқәу ажәлар зегьы еидгылан рыгәҭа шәыбжьысааит!» – иҳәеит.
Ахаҵа бзыиак дыҟан, иҽы икәадырын, ныҟәара дцет. Дцо, дцо, дцо, дышнеуаз, дааԥсан, дәҳәыԥш ԥшӡарак аҟны иҽы аауиышьҭын, акәадыр ихы инаҵаиҵан, ашәшьыраҟын дықәиан дыцәет.
Дшыцәаз акәымкәан, Нарҭ Сасрыҟәа иашьцәа аӡә дааины, – Сасрыҟәа, уаала, шьыбжьхьа ҳфот, – ҳәа иааит, аӡә дааит, руаӡәк.
– Уара, сара шәсыԥхьот, сыжәгот, аха асас дысҭоп, – ҳәа, – асас дысҭоп, дныжьны сызцом, – ҳәа уыс иҳәот.
– Нас, асас дуыманы умаалои, уара, нас, асас дныжьны уцома, дуыманы умаалои? – ҳәа уыс иҳәот.
Еманы, арыи, – Уаала, угыл, ухаҵкы сцет, сашьцәа ҳаԥхьот, какалк, шьыбжьхьа ҳфап, – ҳәа арыи асас нас ара дҩаиыргылан, диыман дцот. Даннелак, арыи ԥшьынҩажәыи зежәҩык аишьцәа загьы-загь рыстолқәа ахылҩаҵә ахылызза иыхиоп, Сасрыҟәа иыстол акагь ықәӡам. Дара афатә ааганы, Сасрыҟәа иыстол аҟны иааганы, акрыиҿарҵот, мамзар иыстол акагь ықәым. Арыи Сасрыҟәа ихәы анааргоз, агьыи асасгьы ихәы аарган, крырфет, крыржәыит. Иҩагыланы рҿаархет, уажә еҭа иҽыи икәадырыи ахьыҟо адәҳәыԥш ахь иылбааует. Иышааиуаз, – Уара, Сасрыҟәа, арҭ уашьцәа загь рыстол хиоп, уара уыстол агьықәӡам, иыҟалазыи, изаҟалозыи ас? – ҳәа уыс диызҵааит, рҳәет.
– Арыи зыҟалаз уыбриоп: Арҭ загьы, ианыԥсуаз сара сыԥсы ҭан, уырҭ загьы рмарҭхә, рыԥсхәы зуыит, сара сыԥсхәы аӡәгьы имыуӡет, уыбрыи азыноп сыстол агьзықәым. Сыстол акагь зықәым уыбрыи
азыҳәаноп, сара сыԥсхәы зуаз ҳәа аӡәгьы дыҟамызт.
– Уара, уыс акәзар, иыбзыиоп, – ҳәан, арыи иҽы ааикәадырын, арыи
ауаҩ Сасрыҟәеи иареи анааиԥырҵы, иҽы длақәтәан, аҩныҟа дааует. Аҩныҟа дааует, иыуа, иҭахыра иреҳәет: – Сыԥсы шҭоу, сыԥсхәы
зует, – ҳәа, абрыи ахаҵа.
Ажәлар иџьаршьет, аха, – Убыс иысҭахыуп, шәара ишәымуын, сара
сыԥсы шҭо сыԥсхәы зует, – иҳәеит.
Ажәлар езыиган, аԥсхәы иует. Уыс раиҳәот: – Амала, ашьтәақәа, аԥсаҭатәқәа иаҳшьуа, сара исымшьыкәан, даҽаӡә акгьы ахәда ԥышәымҟан, сара ахәда ԥысҟот, – ҳәа.
Ацәқәа кажьны, ауасақәа кажьны иыршьует, иара иоп ахәда ԥызҟо. «Сасрыҟәа, уыԥсы иамазаат!» ҳәа уыс иҳәот иара, ахәда анԥыиҟо. Ахәда ԥҟаны ирыиҭот, агьырҭ ацәа ахырхует, нас, акәац еҿырхует, аха иара уыс иҳәот: «Сасрыҟәа, уыԥсы иамазааит, уыԥсы ахьӡала иысшьует!» ҳәа, абас ахәда ԥыиҟон.
Арыи иыԥсхәра елгет-аҽакыит. Ианелга, уыс хымшҟа-ԥшьымшҟа рышьҭахь, иҽы дақәтәаны, деиҭацот арыи, аныи иыдәҳәыԥш аҟын, ныҟәара деҭацот абныи дахьыҟаз адәҳәыԥш аҟны еҭа, иҽы аушьҭны, уыбра еҭа дықәиан иыԥсыишьот.
Арыи Сасрыҟәа шьыбжь анааи, – Уааи, сашьа, исашьамкәан исашьахаз, сашьцәа срылазыргылаз, уаала, уыстолгьы шаҟа иыхио усырбап! – ҳәа, еманы иахьнез, абрыи ацәқәа иыишьыз, ауаса иыишьыз, абарҭ, арыи ауаҩ, арҭ ԥшьынҩажәыи зежәҩык загьы… – Сара
сдыԥшыламкәан сҟазҵаз, сашьцәа срылазыргылаз, – ҳәа, – сашьа уара оуп, ԥшьынҩажәыи зежәҩык рахь, са сышәҩыкын, шәыи-аӡәҩык уара уакәхет, уаала уџьабаа иыубаз, иышхиоу усырбот! – ҳәа даннеи, алҩаҵә ахылззуа, иыстол хианы иыҟан, арҭ ацәқәа, ауасақәа иыишьыз загьы иара иывагьыжьуан.
Абрыинахыс ауп аԥсхәыура ианалагаз.
Хәажәарԥыси Уардчхьоуи Гәында деимаркит. Хәажәарԥысгьы дхаҵа бааԥсын, Уардчхьоу хәарҭа змаӡамыз иакәын.
Абанҭ данеимарк, ампыл асра рыбжьарҵит. Реиҳа ампыл зықшаз Гәында дигуо, – убас иҟарҵит. Хәажәарԥыс ампыл зҿааирхаз Уардчхьоу иааиқәшәан, абас даарбӷаӷо-егьиуа дынцәыҵаххит. Иаашьҭԥаан аԥырҳа зҿынаирхаз, Хәажәарԥыс инапы иақәшәан, еиҩнаҟьеит. Уардчхьоу иҿааихан даауоит Нарҭаа рҿы. Лара Гәында асоф дықәтәоуп. Ани дсаауаз анырба, Нарҭаа ҩеин агәашә адыркит. (Ргәашәгьы зеиԥшраз анцәа идырот.) Агәашә аркны рынагьежьымҭаз, Уардчхьоу агәашә даадххылан, «чоу» аниҳа, аҟәақҳа агәашә данлас, илыҿжәаны игит. Хнышь дахгылаз инеигәыдҳалан, агәашә даҵахит.
Нас, Нардчхьоу иҿынеихан дышнеиуаз, асоф днаҵаххын, – Гәында, быԥа! – иҳан, инапы анирхха, дыууаӡа длаԥан, дышлеиуаз дааникылан, иҽыхәа длықәкны дцеит.
Сасрыҟәа дишьҭалт. Дишьҭалт, аха димаҭәамызт. Агьилымшан, дгьежьны дааит. Дахааиз, – Ҳаҳәшьа димхны дааугазар ҟалап уара, – рҳан, ихыччо иалагт иашьцәа.
– Шәарҭ арыцҳақәа Уардчхьоу шәизыхәшәмыз шәзымдырӡеи! Уара уоуми, агәашә анҿижәа, иаҵахан икажьыз, Хнышь! – ҳа иҳәит, иҳәит.
Нас уаҳа рызҿымҭит.
Нарҭаа зегьы дыриаиуеит ҳәа ԥхьаӡан Сасрыҟәа. Ҽнак хьыӡрацара дахьцаз амчымхара дақәшәит. Иҽримҭарада ԥсыхәа имоуа аҟынӡа днеит. Саҭанеи-Гәашьа лдоуҳа иадырт Сасрыҟәа амчымхара дшақәшәаз.
Цәыцә ҳәа иҟаз ахәышҭаара дыҽҳәатәан дҟыцә-ҟыцәуа, Нарҭаа датәарбомызт. Убри убас дыҟан, аха аума шилаз иан Гәашьа илдыруан. Даалԥхьан, – Нан, Цәыцә, – лҳәеит, – Сасрыҟәа амчымхара дақәшәит, уицхраа!
– Ибзиоуп, сан, – иҳәеит, – исылшо ббап! – иҳәан, иҽы ццышә Зоиа днақәтәеит.
– Уаб иаҳәа уҟәнызар бзиа избоит, уара утәы цәгьам, аха, – лҳәеит Саҭанеи-Гәашьа.
– Сан, исзааг, нас ус акәзар, – иҳәан, изаалгеит.
Иааиҟәниҵан, «чоу» ҳәа ддәықәлеит. Сасрыҟәа дыркырц
егьрыгымкәа ишыҟаз, Цәыцә дыҩрылаххын ар, иаҳәа знык ианиҟьалак, хәҩы-фҩы ҭаирхо, ицҟьа иқәҵо иҿааихеит. Рыззегь дрылгеит, Сасрыҟәа деиқәирхеит. Сасрыҟәа ицхрааз диздырӡом, Цәыцә иҽырҩашьан аҩныҟа дааит.
Сасрыҟәа Анарҭаа зегь дыриааиуан, дыӷәӷәан. Нарҭаа реиҵбы Цәыцә ҳа дыҟан, иҽцәыригаӡомызт: ҽынла ахәа дыҽҳәатәан, дцәырҵӡомызт, уахынла дцон – ақыҭақәа еимҵәаны даауан.
Исааиуаз, Сасрыҟәа қәылара дахьцаз амчымхара дақәшәт. Амчымхара данақәшәа, ран Гәашьа нашанала илдырт амчымхара дшақәшәаз. Лыҷкәынцәа реиҵбы Цәыцә дааиԥхьан, – Нан, абааԥсы, акыр шулоу здыруеит, Сасрыҟәа амчымхара дақәшәеит, ацхыраара иуҭароуп, – ҳа иалҳәит.
– Ибзиоуп, сан, уажәыҵәҟьа сҽеиқәсыршәот! – иҳан, – Зоиа, уааи! – ҳа ибжьы ирган, иааиҵагылт. (Зоиа ахьӡын иҽы.)
Даныҩҽыжәла, Гәашьа убас лҳәит:
– Нан, уара уаҳәа иуҟәнугьы бзиоуп, аха уаб иаҳәа уҟәнызар, бзиа избот, – ҳа иалҳәит.
– Ибзиоуп, сан, исзаагы, – иҳәит.
Афырҳа днеин, иаб иаҳәа ахькнаҳаз иаакныхны, лыҷкәын инаилҭан, «чоу» аниҳа, ирашь ажәҩан иналапҟа ицеит.
Сасрыҟәа ар икәшаны уаҳа царҭа имамкәа дшыҟаз, Цәыцә дҩеи дҩарылаххын: иҽы аԥсыԥ иҭҟьоз заахоз иаршәуа, иаҳәа аниҟьалак, шәҩыуаак ҭаирхо, ҽыҳәҵәыла дрысыр, ицҟьа иқәиҵо, ар ықәхны Сасрыҟәа иҟны дааит.
– Умшәан, абааԥсы, уажәшьҭа агьрылҳаршом, еимҵәаны иаагап! – иҳәит Цәыцә.
Сасрыҟәеи Цәыцәи рҿынархан инеин, аҳ имал быжь-гәыжьк реидара лыҟаҵаны, арахә раԥцаны рҿаархеит. Ишааиуаз, амҩан ҵла ԥшӡак гылан, убра рыԥсыршьет. Рыԥсы аныршьа-егьи, – Уара уажәшьҭа уахашьцыло адгьылуп ара, сара амҩак сымоуп, сымцар ҟалом, сцот, – ҳа иеиҳәит.
– Ус уцозар, амал иаагаз ҳшап, – иҳәит Сасрыҟәа. (Цәыцә Сасрыҟәа дидырует, аха Сасрыҟәа Цәыцә диздырӡом, иашьа иоуп, аха анс ак илоуп ҳа дыҟоума.)
– Сара, – иҳәит Цәыцә, – амал сҭахӡам, сара ауаҩроуп исҭаху. Амчымхара усақәшәаз здырын, саан суцхрааит. Ушьҭа сара мҩак сымоуп, сымцар ауам, амал иаагаз уман уца.
– Ус иага иҟазаргьы ԥыҭк га, – ҳа иеиҳәит.
– Мамоу, уазыраззар, ужәҩашәаҟьақәа рҟны сеихамца наҟааҟ инақәыскоит, мышкы ҳанеиқәшәо ҳалеибадырырц исҭахуп. Уазыразымзар, абзера узыҟалааит, са сцот! – иҳәит.
– Ибзиоуп, сазыразуп, – иҳәит Сасрыҟәа.
– Ус акәзар, ухарԥ уҩах, – иҳан, ихарԥ дҩахан, амни иеихамц ижәҩашәаҟьақәа рҟны иҩкылблаа-иҩкылблаа игит.
Убра аҭыԥ анхалт.
Цәыцә иҽы дҩақәтәан «чоу» аниҳәа, ажәҩан иналапҟа ицеит. Сасрыҟәа имал иманы, агәгәаҳа, аҩны ашҭа дыҩҭалт. Иашьцәагь уамашәа ирбит. Цәыцә уаҩы иҽимырбаӡакәа дааин, аҽҳәа дыҽҳәатәеит дҟыцә-ҟыцәуа. Иашьцәа уаҩагас дрыԥхьаӡоит, иҽцәырымгаӡакәа дыҟоуп.
Ус иҟан-игьиин. Исааи-сааиуаз еиҿымҵыр ада ԥсыхәа амоуа иҟалит. Аиҿыҵрахь рхы андырха, рмал ирымаз ршо, иршо исааиуаз, Езамаҟаҭ ҳа ҳаԥшьак рыман, амни рзымшакәа ус инхит. Реиҳабы ихьӡын Хнышь.
– Абри уара иумаз, Хнышь, уааԥсарагьы ҳадуп, – рҳан, – Мамоу, сара ус ишәцәызгом, – иҳәит. – Сиҭ, иумаз, – рҳан, – Мамоу, – иҳәит.
Цәыцә дырзыӡырҩуан.
– Уара ак шәасҳәот, – иҳан, ҿааиҭит.
– Аа?
– Уара шәмал шәшеит, ари аҳаԥшьа гарҭа амаӡам, уаҩы ишәыдышәкылаӡом. Абри са исыхәҭазаат, хәҭас сара исышәҭ, – ҳа реиҳәит. Сасрыҟәа дахтәаз «ҳа-ҳа-ҳа-а» ҳа дыччеит. Хнышьгьы дыччеит.
– Ишәыхьи? – иҳан Цәыцә, – Акыр ҳалауҵахьазар – акыргьы угап.
Уара, рыцҳа, иҳалауҵахьази, ахәышҭаара уҽҳәатәоуп! – ҳа иарҳәит. – Ус аума?
– Аа!
– Шәкы-шәкы ведра зкуа ақәабқәа ҳамоуп, абра илашәыргыл рызна-рызна аӡы ҟаҵаны. Сасрыҟәа дааины ақәаб днахагылаат, ахаҵарақәа иҟаиҵаз иҳәаат. Убри аамышьҭахь са сқәаб слахагылот, ахаҵарақәа иҟасҵахьоу сҳәап. Реиҳа ақәаб зыршыз итәызааит аҳаԥшьа, – ҳа реиҳәт.
– Ибзиоуп, – рҳан, шәкы-шәкы зкоз ақәабқәа ааганы инадыргылеит рызна-рызна аӡы ҟаҵаны.
– Сасрыҟәа унеины уахагыл! – иҳан, днахагылт.
Ахаҵарақәа иҟаиҵахьо иҳәо-иҳәо дсааиуаз, аҵыхәтәан далгон акәымкәа, иқәаб аччаҳа ашра иналагеит.
Иажәагьы далгеит – аӡгьы неиқәтәеит.
– Уажәшьҭа, Цәыцә, унеи! – рҳан, Цәыцә днеин иқәаб днахагылан, иҟаиҵахьаз ахаҵарақәа ҳәо, аҵыхәтәан дсааиуаз, – Сасрыҟәа ар данҭарк убра, са снеины иԥсы сынсырхаз… Уи агәра злахашәҵаша убриоуп – ихарԥ дҩахаат, наҟ-ааҟ сеихымца ҭыԥқәа шәымбар, исҳәаз зегьы мцуп, – аниҳа, иқәаб агәара-гәараҳа ишшуаз – илҭаба ицеит, уаҳа ӡкәармак ҭаӡамкәа.
Уи ала еилгеит. Цәыцәгьы далархәны Нарҭаа рмал ршеит.
Нарҭаа шәҩык ыҟан. Нарҭ Сиҭ дреиҳабын, иԥа дыҟан, Уахсиҭ ихьӡын. Ҟәбина аӡ нырцә адауы дыҟан, аарцә – дара. Ауахьад рыман, адау иахь ирыр, ишьуан.
Нарҭаа ахьчеикәшара ҟарҵон, еикәшаны руахьад рыхьчон. Нарҭ Сиҭ-иԥа Уахсиҭ иҿы иааит ахьчеикәшара. Иара аҽыхәа хәыҷ иман, ауаҩытәыҩса иеиԥш адырра аман, ицәажәон, амала ҽаӡә дақәтәар, аҽада иаҩызан.
Иҽы акәадыр ақәиҵан дцеит, Уахсиҭ ауахьад иман. «Нырцә арха ду аҳаскьын ықәжьуп, ара сзыдтәалозеи» иҳәан, аҽқәа дларыгәан ирыицеит. Иара иҽ хәыҷала дырын, акәадыр ақәихын, иҽхьынҵаны ашәшьыра дныҵаиеит. Адауы данааԥш, иадгьылаҿ дунеихаан иимбацыз, ауаҩы дшықәиаз ибеит. Афырҳәа иҿааихан дааит. Дысшьуеит ҳәа даналага, Уахсиҭ дҿыхеит. Еиқәԥеит. Еиқәԥо, еиқәԥо, еиқәԥо, шаҟаамҭа еиқәԥоз Аллаҳ идырп, адауы дкаҳаит. Данкаҳа, инапы Уахсиҭ иааикәиршан дикит:
– Сара усԥазароуп шьҭа, ари еиԥш сақәымшәацызт, – иҳәеит адауы.
Диман дцеит аҩныҟа. (Уахсиҭ иашьцәа ишьҭалаӡом, ашықәс нҵәаанӡа аҽқәа дрыцуп ҳәа иҟоуп.)
Уахсиҭ ашьжьымҭан данааԥшлак, абас асаркьеиԥш, ак каԥхо ибо далагеит дахьышьҭаз. «Абри избо закәызеи?» ҳәа дхәыцуан. Ашьҭахь адауы дизҵааит, аха иеимҳәеит.
– Мамоу, исоуҳәароуп! – иҳәеит Уахсиҭ.
Ԥыҭраамҭакгьы иааидхалеит, аха ианимуӡа, иеиҳәеит: абыжь доуцәак раҳәшьа ашьжьымҭан аԥенџьыр анаалыртлак, асаркьа дыунарбоит – хьыла деибаркны дыҟоуп.
– Ҟоҳ, уа ицатәуп! – иҳәан, ддәықәлеит Уахсиҭ.
– Умцан, умцан! – ҳәа дикит, аха дымцар имуит.
Даннеи, лашьцәа быжьҩык адауцәа ыҟаӡам, лара дтәоуп. Днаихәаԥшын – ҷкәына хәыҷык дааиуеит. Дагьихамҵгылеит. Ауаа рыхқәа аандақәа ирхагылоуп, лара илышьҭалан инеиз, иршьыз. Лара ириааиуа иоуп дзыццо. Абыжь доуцәа раҟара амч лымоуп.
Иазыууазеи, дылҽыжәҵын, – Уа, мшыбзиа! – иҳәеит, аха «бзиа убааит» ҳәагь иалымҳәеит.
Дналхагылан, ҟамчыла длысит ҩынтә-хынтә, лцәа иалсыртә. Дҩаҵҟьан, иақәԥара далагеит. Еиқәԥеит, еиқәԥеит, еиқәԥеит, аха длаишьҭит, дкаҳаит. Данкаҳа, – Ҟооҳ, – лҳәеит, – сашьцәа шәарыцара иҟоуп иаауеит, амҩан урԥылот. Аиҳаб аԥхьа дааиуеит, уи даныушьлак, егьырҭ амаҳә дышроуз рдыруеит, чароуп нас ҳа ҳзы. Абас иҟоуп ҳаԥҟара.
«Аҳа» аниҳәа, иҽыхәа хәыҷы атрымҳәа дҩақәтәеит (ицәгьарахар – ирашьхоит, аҽаӡә дақәтәар – исагә-сагәуа аҽада иаҩызахоит). Амҩан дырԥылан, адоуқәа реиҳабы ахҿа иаархан длаишьҭит. Ишьҭахь иааиуаз, «амаҳә дҳауит!» рҳәан, рнапқәа еинҟьо, дрыман аҩныҟа иааит. Чара руит, жәра руит, амаҳә дышроуз рбеит. Иԥҳәыс аҽыуардын дақәдыртәеит, деибырҭеит, лымаҵ зушаз ауаа лыцҵаны. Амҩа иқәырҵеит. Иара иҽыхәа хәыҷ дақәтәан даауеит. Ишааиуаз, аӡә ашә дук дадҳәалоуп бжь-мҩак ахьеихагало, ихы инаркны ишьапаҟынӡа адаҷ икәыршоуп. (Адоуцәа дкыдырҳәалан, уа дҿаҳәоуп. Абри аӡӷаб лзы дахьааиз дкыдҿарҳәалеит.)
Ианивала, – Ҳаи, дад, адоуцәа раҳәшьа дааугеит, – иҳәеит зназы, аха уаҳа ԥсыхәа анизыҟамҵа, аӡба даиркит аӡӷаб, аӡы аалмоукәа, ашә аҟынӡа дзымнеиуа.
Уахсиҭ иҽы дласын, дцан аӡы иман дааит. Дахьааиз, иҿаҳәазгьы дыҟам, иԥҳәысгьы дыҟам, аҽыуардынгьы ыҟам. Дигеит ани иҿаҳәаз.
Рышьҭа дхылан дцон. Дышцоз, шаҟа дныҟәаз сеидру, хаҳә дуӡӡак, цак иаҟараз, днавагылоны, ахаҳә ҩхаҵҵалан, ауаса ҭыӷьа аҭыԥан иаагылеит. «Ҟоҳ, ара џьара акыҟоуп» иҳәан, ахаҳә дынҭалеит, ашәгьы акит. Дахьҭалаз, абӷьыц иҿо инаркны зегь ашәа рҳәот. Иҟоузеи?! Шардын-иԥа Ҟалыр быжь-шықәса ҵуан дыӡны, дкыдҿаҳәалан дыҟазиижьҭеи, иԥҳәыс диман дааит, чароуп, рҳәеит дзазҵааз. Агәылара иахьазааигәаӡаз ҭакәажәык лҿы днеины, – Абри аҭаца иаагаз дыббароуп! – ҳәа леиҳәеит.
– Са сназышьҭгәышьода уахь, – лҳәеит аҭакәажә.
– Ибура бдыруо, бысҭ амацәаз, бҿы иҭаршәны аӡы алаҭәан ибымаз. «Сымнеир шысымуа, Нарҭ Сиҭ-иԥа Уахсиҭ дымсит!» ҳәа бықәуа, бажәыл ашә, нас иҟало ббап, – ҳәа леиҳәеит.
Ари ишлеиҳәаз еиԥш, лмацәаз аашьҭыхны ааигәа даннеи, – Аӡба сакуеит, – лҳәан, аӡы змаз иаарымхны, лҿы инҭаҭәаны, амацәаз лҿы инҭалыршәит, – Нарҭ Сиҭ-иԥа Уахсиҭ дымсит! – ҳәа дықәуа ддәықәлеит.
– Даашәышьҭроуп! – лҳәеит иҭаца.
Лымԥан даннеи, алагьан лааигәа игылан, аӡы ананылҭәалоз, амацәаз уа ианшәалеит. Амацәаз аашьҭыхны данахәаԥш, дшааз лдырит. Убыс изылыцҳаит: «дгьылк аҿы агәылшьаԥ ахи ашьапи еилаԥсаны ишьҭоуп. Аҩныҵҟа аҽацә ҭатәоуп, аҽацә аҩныҵҟа – ажьа ҭатәоуп, ажьа аҩныҵҟа – хы-жәҵарак ҭатәоуп, ак – иԥсоуп, егьи – илақәа роуп».
– Аҳы, срашь! – иҳәан, иҿыҩеихеит иахьылҳәаз.
Агәылшьаԥ ахьышьҭаз даннеи, аҽацә ҩыҵҟьан идәықәлеит, аха адәықәлаха амраӡакәа, амгәа дылҭасын – ажьа ҭыԥеит. Ажьа анҭыԥа, дласын иааҩиҟьан, ажәҵарақәа иааҭыԥрааз ахԥагь икит. Уа дшыҟаз ак ишьит. Ари атыхҳәа ила цеит, излак. «Шардын-иԥа Ҟалыр излак цеит!» – рҳәеит. Уахсиҭ деиханы уа даннеи, егьи ажәҵысгьы ишьит, егьи илагь ҭихит. Иԥсы шыикыз иара иҿы днеит, иԥсгьы ааихихит.
Иԥҳәысгьы ихьы уардынгьы шьҭыихит, иҽеибыҭаны адауы, ԥас дҟазҵаз, иҟны дкылсит.
Абри еиԥш ҟаиҵеит Нарҭ Сиҭ-иԥа Уахсиҭ.
Абри Анарҭаа Алдызаа ирыцәшәон. Анарҭаа реиҳа Алдызаа уаа цәгьан.
Исыҟаз акәымкәан, Анарҭаа рҽеибаркны Алдызаа ирықәлан, уаҩ ԥсы-бзак дыҟамкәаны, рызынтәык ықәырхт. Ԥҳәыск дынхит лцәалтәымкәа. Аԥҳәыс аԥа длоут. Аԥа илоуз уаҩԥсҵас акәымкәаны, дааџьоушьартә дҟалит. Иан аԥхныг кны аџьыка схот ҳа даҿын. Иара ныҟәарантә дааин, длазҵаауот:
– Бара, сан, абри сара сыда уаҩ дыҟамкәан Алдызаа, иҟалази? – ҳа.
– Уан дукәахшааит, сызҿу салгап, аҳаҟьа сықәҵып, нас суацәажәот, – ҳа иалҳәит.
Дызҿыз даналга, лнапы лыӡәӡәеит, лԥыраҳә ала лнапы рбаны, дааины лыҷкәын дидтәалот.
– Сыҷкәын, абасоуп, Анарҭаа ҳа ажәла аҟоуп, – лҳәит, – абанҭ шәықәлан, шәыҵкар ыҟаӡамкәаны иаақәырхит. Сараӡәк саанхит уара узын сцәастәымкәа сшыҟаз. Уара уаниы Албуз ухьӡыстәит.
Албуз изҳаит, дкаамеҭхаӡит. Исыҟаз акәымкәаны, Анарҭаа рқыҭа далалот абри аҷкәын. Анарҭаа иреиҳабу ҭаҳмадак ашьашәыр дыҵатәаны дсыҟаз, иҷкәынцәа дрыԥхьеит: – Арахь шәааи, – ҳа.
Иара иман ааҩык аԥацәа.
– Иҟалеи, закәи, ҳаб? – рҳан, – Алдызаа рҟамчышьҭыбжь саҳаит, ҳа ҳзы егьыҟам! – ҳа реиҳәот.
– Ҟоҳ! Алдызаа рыхәҵәы ыҟамкәа иқәаҳхьеите! – рҳәит. – Мамо, аӡә дгылт ҳақәызхрыз!
Убриаамҭазыҳәаны Албуз ргәарбжьара дыбжьалот иҟамчы аҟәақҳа икыдҟьо. Адырра ҟаиҵот аҭаҳмада: «Нарҭаа шәахыҟазаалак шәҽеизыжәга!» ҳа. Аҽеизгарагь иазԥшом, дҳазҭархозар ҳа иаԥшьыргеит. Аха акгьы рзыҟамҵт, Алдызаа ршьа иуит Албуз.
Абаҭаа Беслан дхаҵа ӷьеҩын иаамҭала. Чаԥашьала, ԥшра-сахьала дкаԥха-каҷҷон мра ҳасабла.
Уахык дахьынаиаз ԥхыӡла Ҳаниф-ԥшӡа дибеит. Ашьыжь дҩагылан иҽааилеиҳәеит, икаба, ихҭарԥа-рқьақьа, иаҳәа, иҟама, итапанча – иҽеибиҭеит. Иҽы еҵәа ааҭиган, «ачу» ҳәа агәар дынҭыҵит. Иҿыҩеихан, дышнеи-шнеиуаз, ҭакәажәык лҿы дымҩахыҵит.
– Нан, усзаазгазеи, уара уеиԥш акаамеҭ сара рыцҳа сҟны?! – лҳәеит.
– Бымшәан, сан, – иҳәеит, – Ҳани фԥшӡа ԥхыӡла дызбан, дысгәаԥхеит, бнеи бсызлацәажәар сҭахуп, – иҳәеит.
– Аи, нан, нан, – лҳәеит, – уи Ахан-иԥацәа дҳәаны дрыман, иааин, аҭаацагацәа ачара иахатәоуп, – лҳәеит, – снарышьҭӡом, – лҳәеит.
– Бымшәан, бнеи! – иҳәеит.
Нас, лҽааилалҳәан, лҿыналхт.
– Бнармышьҭуазар, «Абаҭаа Беслан дымсааит, сымнеир шысымуа!» ҳәа раҳә, – иҳәеит. – Абас бҳәар, сыхьӡ лаҳауеит, хымԥада, бнарышьҭуеит, – иҳәеит.
Аҭакәажә рыцҳа лҿыҩалхан, днеит. Амардуан аҟны даннеи, «стоп» ҳәа дааныркылт. (Ана – чароуп, ашьаԥаҿ ауаа «ура» ҳәа еилоуп, Аханиԥацәа Ҳаниф-ԥшӡа дыргоит.)
– Стоп! – анырҳәа, – Мамо, нан, сымнеир шыҟамло Абаҭаа Беслан дымсааит! – лҳәеит.
Анс анылҳәа, дааурыжьит. Ашә аалыртын, Ҳаниф дныҩналҵеит.
– Бабаҟаз? – лҳәан, – Абас-абас, – лҳәеит, – «ԥхыӡла дызбан, дысгәаԥхеит. Иҟалозар, сылҭахызар, «ачу» ҳәа агәар сынҭалот, дымшәакәа дыԥааит. Хынтә саанеиҩеиуеит – сҽы сырхәмаруеит. Дымшәакәа дыԥааит, саалымҵасны дыкны, са дызгоит, нас иҟало са избап» ҳәа иҳәеит, – ҳәа лалҳәеит. – Ибзиоуп, – лҳәеит, ларгьы ԥхыӡ дылбахьазаарын.
Аҭакәажә даагьежьын, аҩны дааит.
– Дазыразхеит, уажәшьҭа уараутә уара идыр, – лҳәеит.
Ашырҳәа дҩагылан, иҟамчы ааиҩырҿан, иҽы длақәтәан, «ачу» ҳәа
агәар дынҭалт. Хынтә дыхәмарт днеиҩеины иҽы еҵәала.
Арҵәааҳәа дыҳәҳәан, ахан дааҵагылт.
– Ҳаниф-ԥшӡа, абыржә еиԥшоуп, бымшәан, быԥ, сара сахь! –
иҳәеит.
Аԥенџьыр даакылҟьан, даалымҵасны дикит, алаҳәа еиԥш агәашә дынҭҟьеит. Ачараҿ итәаз зегь шанханы инхеит, иҟалаз рзымдырт. Лаб иҽы ааҭиган, акәадыр нақәҵан дрышьҭалт, иԥҳа длышьҭалт. Агьи алаҳәа еиԥш дцоит адәышкәаӷьаз дықәлан. Лаб дрыхьӡо далагеит. Ҳаниф ус лҳәеит: – Иҟалозар суҳәоит, раԥхьа ахысра саб имазааит! Уара умхысын! – ҳәа.
Лаб итапанча ааҭихын, аҵықьҳәа диеихсын, ихы мыжда кәараҵеит. Лаб даагьежьын, аҩныҟа дааит. Беслан иԥҳәыс аҩныҟа дааигеит. Иани иаҳәшьеи аҩны иҟан, иашьа ашьха дыҟан.
Дшааиз иаразнак ачара иуит, ауаа «ура» ҳәа ирфеит, иржәит. Иааилгеит.
Уи ашьҭахь, ԥыҭк анҵы, анҭ аангылозма, аӷа дҟауҵар, еснагь дӷами! Аҳәынҭқар иԥа ир иман уахык даит, аҩны дакәшеит – Абаҭаа Беслан иҩны. Иашьа ашьха дыҟан. Иаҳәшьа лҿы днеит.
– Саҳәшьа, бгыл, бгыл! Ар ҳакәшеит, сыршьуазар акәхап. Шәа шәалызгот, са сыршьыргьы егьаурым! – иҳәеит.
– Унан, уаҳәшьа дыԥсааит! Са сҿы узбааиуа, уан лҟны унеи! – лҳәеит. Иан лҟны днеит.
– Аа, сан! Бгыл, бгыл! Ар сыкәшеит, сыршьуазар акәхап, шәа
шәалызгот! – иҳәеит.
– Унан, уан дыԥсаат! Сара сызбауго, уԥҳәыс думан уара уалҵ! –
лҳәеит.
Даагьежьын иԥҳәыс лҿы дааит.
– Уани уаҳәшьеи кажьны сабацо?! – лҳәан, уигь илмуӡет. (Умбо, аламыс аныҟаз ауми, нан!)
Ишеибарххоз, агәараҳәа иааҩналан Абаҭаа Беслан дыршьит, иԥҳәысгьы, иангьы, иаҳәшьагьы ааҭҟәаны иргеит.
Ари Абаҭаа Баҭаҟәа ҳәа дыҟан ашьха, ԥхыӡла ибет иашьа ихьыз.
Хаха-хымшныҟәа ахьыбжьаз, адырҩаҽны шьыбжьонынӡа аҩны дааит шьапыла. Данаааи, уаҩ дыҟам. Аҟыԥҳәа дларышьҭалан, дааҩрылалан иишьуаз – ишьит, ишәаз – шәеит. Иангьы, иаҳәшьагьы, иҭацагьы аарымихын, Баҭаҟәа аҩны иааигеит.
Абаҭаа Баҭаҟәа драхәыхьчан. Иашьа уаҩ наган, нхыҵи-аахыҵи ззеиԥшыз уаҩын, аԥҳәыс димамызт. Ахан-иԥацәа рҭыԥҳа лыӡбахә иаҳахьан, еиқәгәыӷуагь иҟалеит. Амала лара ҿа иалҳәахьан аурыс ҳәынҭқар иԥа. Арантәи инеиз Беслан данылба, деилагеит: – Сузгозар суццот! – ҳәа иалҳәеит.
Беслан аӡӷаб дымҵарсны дааигеит. Аурыс ҳәынҭқар ихьымӡӷишьан, дишьҭалан даан, Беслангьы дышьны, иуаажәларгьы раԥцаны ишкарцоз, адырра ирҭеит Баҭаҟәа. Длеин акаҵәараҟны амҩа рзикит, инирҵәеит аӷацәа, иҭаацәа рышьҭахьҟа иргьежьит. Инижьит хҩык ауаа шәаџьҳәаҩыс, ихы иаҭәеимшьеит зегь рнырҵәара.
Иуаажәлар иман данааи, ари иҭаца, зегь еилазгаз, агәаҟрақәа данрықәшәа, ачамгәыр ианылҵеит дзықәшәақәаз:
Аибаркыра ҳалагылан ҳаныкәашоз, Снап акырҭа уаҩы изымҭоз, Абырзықьаа рыҷкәынцәа ҳаҭҟәаны ҳаныргоз, Зхабар сымбаӡаз.
Ауаса ԥшқа анылзыршьлак, лыхәда дашьуеит ҳәаны, Хшла имжәыкәа изҿарымҵоз, Дыҭҟәахны данырга, Уасдархәыԥшқагас аурыс пасмеиқәаҵәа зҿарҵаз – Ахан-иԥацәа рҭыԥҳа!
Абырфын харԥ анырзаархәалакь, Абамба брышь аҵамҵакәа, Лцәа иаабуам ҳәа изшәырымҵоз, Дыҭҟәахны даныргауаз, Аурыс дема џьаџьа зшәырҵаз – Ҳаниф!
Агалош хәбаба анылзаархәалакь, Абамба брышь аҵамҵакәа, Лшьапы дашьуеит ҳәа изшьарымҵоз, Дыҭҟәахны даныргауаз, Аурыс шьақма дуқәа зшьарҵаз – Ҳаниф!
Абаӷь фҩы ихышәшәуеит ҳәа Акәасқьаҟны ихаҳмышьҭылоз, Ҳатҟәахны ҳаныргауаз, Зда ԥсыхәа ҳмоуз – Абаҭаа Баҭаҟәа!
Ҭауади-аамсҭеи рнаҩсгьы аҳ дыҟан. Аҳ ихаан аҵара аҟамызт, аҳ иакәын еиҳабыс ирымаз. Аԥсны аҳ ҳәа дыҟан, Беслахә дынхон. Иахьагьы ирҳәот аҳ идгьыл ҳәа. Аҳ аҷкәын димаӡамызт, Гьаргәал Чачба дшыхәыҷыз диааӡеит. Аҳ быжь-қыҭак иара итәын, уахынла дрыхьчон.
Закәаныс иман убыс: аӡӷаб дымцоз хаҵа ҳәа, уи иара иҟны днаргар акәын, уа дыҟазар акәын жәамш, нас азин лиҭон хаҵацара, мамзар хаҵацара азин ыҟаӡамызт.
Ас ишыҟаз, аҳ ииааӡоз Гьаргәал ддухеит, иаб имаз азакәан игәамԥхеит: – Саб, абри уаҟәыҵ, – ҳәа иеиҳәеит.
Аби-ԥеи ргәы еизынхо иалагеит. Аб изакәан – закәануп, иҟаиҵац ҟаиҵот. Данимыхәа – иҟаиҵооз, абжь-қыҭак дрылаланы иреиҳәеит Гьаргәал, аха аҳ ицәшәон.
Ус ишыҟаз, ажәлар еиларԥсеит аԥара аҳ дахыргарц. (Усҟан ԥарак, ҩ-ԥарак, х-ԥарак, ҳәа иҟан.) Аха дахызгода, аурыс изакәан ара иҟаӡам, ара ахатә закәаноуп иҟоу – Аԥсны аҳ изакәан. Гыртәыла, Дадешьқьелиан ҳәа дыҟан аҳ, уи итәын.
Гьаргәал даалаган, аԥара аизиган, уахынла, ҽынла дныҟәо аурыс ҳәынҭқар иҟны дцеит – Никәалаи иахь: «Иҟоуп Аԥсны ҳәа дгьылк, аҳ дыҟоуп, уи абра еиԥш азакәан имоуп, ажәлар уи рҭахым, аха ҳәашьа амоут, ицәшәот» ҳәа Никәалаи иеиҳәет.
Уаа-ҩынҩажәаҩык абџьар рыҭаны, аӷба иҭаҵаны, Гьаргәал ицҵаны иааишьҭит аҳ дахыргарц. Аӷба иҭалан ианааи, Уачамчыра ажәлар аӷба абжьы анраҳа, аӷба абжьы рмаҳаӡацызт, изакәугь рыздырӡомызт, – Анцәа иҳәо иалагеит, иҟалаз рзымдырт. Гьаргәал уаа-ҩынҩажәаҩык ир драԥгылан ицан, аҳ икәшеит. Аҳ дыцәоуп, дызҷаԥшьо ашьанҵа шәақьқәа ракәын иркыз. Ирыкәшаз рабџьар азатворқәа рыбжьы анраҳа, ианҭдырҟьа, ари еиԥш рбахьазма, ишәеит.
Иазууазеи, дызҷаԥшьоз ықәганы аҳ иҟны инеит.
– Аҳ, угыл, угыл! – ҳәа ҿиҭит Гьаргәал.
– Узусҭада? – иҳәан, – Са соуп, Гьаргәал! – иҳәеит. – Гьаргәалымкәан
«меҳ» умоуп! – иҳәеит.
– Аҳ мкәан – «маҳ!» – иҳәеит Гьаргәал.
Ар шикәшаз аниба, дхагахеит аҳ, деилагеит. Ддырбаандаҩит.
– Ааи, аҳ са сакәын, аха сыхшыҩ башазаап, Гьаргәал уакәзаап ахшыҩ
змаз! – иҳәеит.
Аҳ аӷба дынҭарҵан, аурыс ҳәынҭқар иҟны дыргеит. Аҳ иԥа Гьаргь
абра дынхеит Мықә, данԥсгьы убра дыржит. Абри саҳахьеит жәабжьны.
Инаԥҳа Кагәа ҳа дыҟан, рҳәит. Кьагәа дхаҵа бааԥсын, рҳәит. Иабхәындагь дхаҵа бааԥсын. Анкьа асаӡ ҳа аҟан, абра иааны ауаа ӷьычны иргон. Аҽага аныркугьы дара ашәақь рыхәда иахшьын.
Асаӡқәа реиҳабы ар иман даан, Ҭәаҭәхрук ҳа иашьҭоп, Бзыԥ ала амҩа гауп, убра ауаа рҳәны ирыман ицет.
Инаԥҳа Кьагәа дахиаз аҳәҳәабжь иаҳазшәа игәы иабит. Иаргьы ашәарҭа имамыз, апҟаҩҳа дҩагылан, дрышьҭалт. Иабхәындагь дицуп. Бзыԥ инеит. Бзыԥ уажәеиԥш ацҳақәа хӡымызт. Дууаӡа дыԥан, Бзыԥ дахыԥет Кьагәа. Иабхәындагь дыԥан, изшьапык аӡы иаласт. Асакар ҳа иашьҭоп ашьха, убра ихәнаны, еилашьқьыруа, ар иман шҩеиуаз, дрыхьӡет Наԥҳа Кьагәа. – Шәзымцеит! – ҳа иҳәазаап.
– Уара угәырҩы зкыда! – иҳәазаап наҟтәи иааз.
– Улабашьа ац уазԥшлеи! – иҳан Кьагәа, деихсын, инҿируааит.
– Ааи, уабиԥс уихаццаат, Кьагәа ззырҳәо уакәзаап! – иҳәит аиҳабы.
(Кьагәа ақыҭа дшахымыз рдыруан азоуп ауаа зигоз.)
Реиҳабы дбааԥсын, даанымҿаст. Хылԥк қәацәӡа ихан.
– Ухылԥ ақәцә уаԥши! – иҳәазаап Кьагәа.
Дҩеихсын, ихылаԥа наихууааит, аха дысцац дцот ауп иара. Аҟәеҩҳа
ашәақь аарылеиҵо – рызынтәыгь ишьит Кьагәа. Арстәи иргоз иуаажәлар ауишьҭит.
– Уара ушәаџьҳәаҩуп! – иҳан, аӡә дынижьт. (Иҟалаша ауми.)
Иара иҿынеихт. Ани инижьыз даахьаҳәын, шәақьла Кьагәа диеихст. Иҷапан ахы иҭаиршәт. Апҟаҩҳа икьаҿ ааишәихын, ихәра инҭаџьгәаны иҿеиҳәет. Дышлеиуаз, ҿарпынк аахижәан, инапала иарҳәо аҩны дааит. Иабхәындагь дицуп. Дахьааиз иԥсы ааихыҵт.
Кьагәа Инаԥҳа Калдахәаратәын, Сымсымаа ахьынхо абахә ашьапаҿы дынхон. Кьагәа ихаан изыҟаз убасоуп: ашьхаҭыԥ ихыҵны, ақәылацәа ааны Аԥсны ауаа ӡаны иргон – рырахә-дара еидкылан иргон.
Кьагәа ибзыцәашь Хакәыцә ҳа даан. Хакәыцә Ашәынхыҵ Амаршьанқәа дреиуан, Кьагәеи иареи еихааӡалан. Исааиуаз акәымкәа, ауаҩра рылҵт-егьит.
Абра Чыкәбараа нхот, уааҳә руан. Чыкәбар Шаҷ ҳа даан, шәи ҩажәижәаба шықәса ихыҵны дыԥсит. Амни иабду иоуп ауааҳә зуаз. Изарымҳәазгьы агәараҳа илкылсын, имхы шабакәу маҭакны иҩаргт. Кьагәагь уа дрылоп, Хакәыцәгьы уа дрылоп, – ихәмарот, иччот, ажәытә ус акәын изааз. Ачыкәбар ацә ҩкажьны ирзишьт. Ашьыбжьон ашәшьырҵа иахылатәаз, аиқәԥара иалагт. Аӡәаӡәала еиқәԥо, аӡәаӡәала еиқәԥо – Кьагәеи Хакәыцәи рҿы иааит. Урҭ меиқәԥеит.
– Шәеиқәԥароуп, – рҳәит.
Кьагәа, – Мамоу, – иҳәит, – ушьҭан ирахәымаҿ ҳкылнагар ҳа сшәот, – иҳәит.
Амала мычла Кьагәа дсаиааиуаз уаҩы идырратәы иҟан. Еиқәдырԥеит.
– Цқьа шәмеиқәԥеит, – рҳан, хынтә еиқәдырԥеит.
Ахынтәгьы Кьагәа иҽкаижьт. Аԥшьынтәырзы еиқәԥан, Хакәыцә дкаҳаит.
– Кьагәа, уареи сареи ахызаҵә ауп иҳабжьо, – иҳан, Хакәыцә дцеит.
– Анышә сашәҭт, – иҳан Кьагәа иҽишьт, иҽыкнеиҳаит, аха иҟауҵои шьҭа.
Кьагәа уаанӡа, раԥхьаӡа ацәгьарахь дахниас убасоп: Ԥҳәысеибак лыҷкәыни лыԥҳаи игәылацәа ракәын. Кьагәа аҩны дыҟаӡымкәа иӡаны иргит. Кьагәа данааи, иарҳәт.
– Быцәа ҭынчны быҟаз, урҭ аҩны иҟоуп ҳа ԥхьаӡа, урҭ зга са дыздырот, – иҳәит.
Иҿынеихан дцеит. Дахнеиз уаҩ дук иакәын, агәарԥ дыҩҭалт, иԥҳәыс лакәын иааз.
– Дмааицт, – лҳәит.
Длыдылкылт, аха илымхацәгьахт ари Кьагәа исахьа анылба. (Кьагәа ибӷаӡара амацәаз иаҟаран, илакыҵ ҭахәаланы, ила ҭоу-иҭаму узымдыруа убас дыҟан.) Ианлымхацәгьаха ауаҩы длышьҭит: «Абасоуп, сас бааԥсык даҳҭоуп, ирласны уааи, амала џьоукгьы уцзароуп» ҳа.
Ԥшьҩы-хәҩы ауаа хатәрақәа ицны данааи, Кьагәа зиакәыз изымдырт. Амала Кьагәа иӡбахә раҳахьан, аха дрыздырӡомзт.
– Бзела уаабит! – иҳан, – Бзиа суба, цәгьа суба – ссасуп, суҭоп, – иҳәит Кьагәа.
– «Бзиа суба, цәгьа суба» зацуҵе? – ҳа ус иҳәит аԥшәма.
– Иахьада ҳаиқәымшәацт, сыззааиз ала сеиқәуршәар, бзиа узбот, – иҳәит. – Санеиқәумыршәа, цәгьала узбот, – иҳәит.
– Иуҭахи?
– Абри аҷкәыни аӡӷаби иааугаз ауужьыр сҭахуп! – иҳәит.
– Уи нҵәароуп иақәу, иоусыжьӡом! – иҳәит.
– Иоумыжьыр, уҭыԥ сырқьанҭажәот, сара сҭыԥ урқьанҭажәыр алшот! – иҳәит.
Дзызнеиз иԥҳәыс дахиаз, – Уара, иҭ уара, иҭ! – лҳәит.
– Мамоу, исызиҭом, – иҳәит.
Иауишьҭуам – цәгьамзар бзиа ахылҵуам ари.
– Нан, уззааз ҳбот, – ҳа лҳәит, – ухы азин ҳаҭ, – ҳа лҳәит.
– Уадаҩк шәаламлакәаны акы снацҳаратәы сҟашәҵы, – иҳәит.
Ацә лкажьны изыршьит. Ихәы ҟарҵит. Иаԥсуа шәақь итәӷәыбжьара
ибжьакуп. Аԥшәмаԥҳәыси иареи «Шьараҭын» еицыкәашеит. (Усҟан «Шьараҭын» акәын кәашарас иҟаз.) Арыжәт ржәит-анит. Аҷкәыни аӡӷаби ирҭан, иманы дааит Кьагәа.
Убри инаркны, ақәылацәа рымҩа кны, ауаа иргьежьуан Кьагәа. Насоуп амни аиқәԥараҿ икаижьыз, ихааӡалаз Хакәыцә данқәылаз.
Кьагәа дыҟаӡамкәа ақәылацәа ааны, дзааӡазгьы Кьагәа иԥҳәысгьы – ақыҭа зегь леилакны, иахцаны ирыман идәықәлеит. Кьагәа ахьшьцәа иман: Аӡә Мышә ихьӡуп, аӡә Уча ихьӡуп. Уча захьӡыз д-Сымсымуп, Мышә захьӡу д-Хагәышьуп.
Аҵх агәҭа дааԥсаха даан, аҽҳәа аԥыхьа длыҽҳәаиан, – Уара, акыр шәымазар, акы снашәырцҳа, – ҳа ахьшьцәа иреиҳәт Кьагәа.
– Иҳамоп, ааи, – рҳәит.
– Уара бысҭак жәуаанӡа ачхәар шәымаӡыми?
– Ааи, – рҳәит.
Ачхәар наирҭан, дышнацҳауаз илацәа нҭааит – дыцәт. Дахьыцәаз
ԥхыӡырла ус ибит: иуаа-қыҭа шьоукы иахцаны ишҩарцоз. – Џьаракыр цәгьара ҟалама? – дразҵаауот.
– Мамоу, ҭынчроп, – ҳа ус рҳәот.
– Уара, иҭынчроп ҳа шәҳәит, аха ала шите, – иҳәит.
Ала аншы, уи ақыҭа иалҵыз, ақәылацәа ирцәынхаз ҷкәынак дааин, – Кьагәа даахьома? – ҳа дҵааит.
Ари Кьагәа илымҳа иааҭаст.
– Ааи, – ҳа рҳәит.
– Абасоп, иԥҳәысгьы иҭаацәагьы – ақыҭа шеибакәу зегь раԥцаны
икарцт, – ҳа ҿааиҭт.
Илымҳа иааҭаст Кьагәа.
– Нас, уи акәызма ишәымҳәоз! – иҳан, – шәбысҭа анышәҵа, – иҳан, рбысҭа аанырҵан, дтәан акрифит, аџьыкҵәаҵәа уаԥсҵәык азна исумка иҩҭеиҵт.
Шәи ак хы заны, – аԥсуа шәақь апатрона игаӡом, ахәшә лҭаԥсаны, ахы нашьҭеиҵт, хаз-хазы иҭаҵаны, имаҟа ааҿаҳәаны, афырҳа днарышьҭалт.
– Шәара, аҭыԥ шәахымҵын! – ҳа реиҳәт. Анҭ, – Ҳуццот! – рҳан, имуит.
Кьагәа дықәсны дыԥан, Бзыԥ днахыԥан данылкаԥа, Уча захьӡыз атыхҳа дынишьҭаԥалан днеит. Егьи, Мышә захьӡызгьы, даацәырҵит рашьҭахь.
– Абна шәацәымӷуп, шәзааи уара, шәырахә кажьны? – иҳәит Кьагәа. Иалухи, абџьар рымаӡам, ари Кьагәа иоп ашәақь зку.
Ауха ԥсшьараҳа итәеит арҭ ақәылацәа, арахә, ауаа казцоз. «Ахызаҵә ҳабжьоуп» зҳәаз ихааӡала Хакәыцә иакәын иказцоз, ихьыӡ ҳәаны
ҿиҭт:
– Арахәгьы ауаагьы ыргьежь, ашьеи ахши сеилоумырҭәан! – иҳәит.
(Агәыҳәԥыхш рыбжьамзи.)
– Шәҩыхәнаны дылбаажәги абрахь! – ҳа ицыз ар ирыдиҵт.
– Илыбаажәго уаҩ дыҟам, аха исҳәаз урҳа! – ҳа ус иҳәит Кьагәа.
– Мамоу, – иҳәит.
Арахә икарцоз шьтәак рылан – аб дук.
– Атәыҩа ақәцә аӡыӡ ахәҵәы алухратә иахаау уахәаԥш! – иҳан, Кьагәа дхысын, аӡыӡ ахы нхуҟьартә инхицҟьааит.
– Уи машәыруп, – ҳа ҿиҭт Хакәыцә.
– Имашәырзар бзиоуп, уа уоуп шьҭа ахысра зтәу, ухыс, – ҳа иеиҳәт. Кьагәа диеихст.
– Уара, ушәақь иҭаз ҭәыцызма? – ҳа ибжьы иргеит Кьагәа. – Арахь
ахабар сымбит. Уашьҭа ахысра азин сымома?
– Иумоп, – ҳа иеиҳәт.
– Ашьеи ахши сзеилаҭәом, улабашьа кны абас унагыл! – ҳа иеиҳәт. Дхысын, агәҭа ааиҩиҵет.
– Шьҭа иубама? – ҳа иҳәан, – Уигь машәыруп, – иҳәит. – Имашәырзар, аа, улахь аҿаша, – иҳан, уа длаишьҭт.
Егьырҭ ашәақь аарылаиҵо, иаарылаиҵо – ашәҩык иҟаз рызынтәык
ишьит, аӡә-заҵәык дынхит.
Ани инхаз аӡә-заҵәык дҩагылан, – Ацара азин сымома? – иҳан, дҵааит.
– Азин умоп, уца, – иҳәит. – Иҟалаз раҳәа, ушәаџьҳәаҩуп, – иҳан, доуишьҭт.
– Иҟалозар, аҳәаҭҳа ашьҭыхра азин сыҭ, – иҳәит.
– Азин умоп, – иҳәит.
Абџьар шаашьҭихызҵәҟьа, Кьагәа диеихст, иҷапан ахы иҭашәит.
Арҭ ицыз, – Даҳшьот! – рҳан, аха Кьагәа имуит.
– Уи гәнаҳароп, дшәаџьҳәаҩуп, дцаат, – иҳан, иџькҵәаҵәа ахы ахаахаз инақәҵаны, ихҭырԥа аакәыршан иааҿеиҳәит. Дрыманы илбааит ицыз иҩызцәа, икарцозгьы ыргьежьны. Кьагәа дышхәыз дызгогьы ирыздырам, дахнеиуазгьы ирыздырам. Аҩны ианҩеи, – Аԥхьарца аажәг, – иҳан, аԥхьарца ааргт.
Аԥхьарцарҳәаҩын Кьагәа. Џьоук рыӡбахә иҳәит, – Абарҭ шәрыԥхь, – иҳан, ирыԥхьт.
Длатәан аԥхьарца аирҳәит. Кьагәа дыԥсит. Абас иҟоп Кьагәа иҭоурых.
– Сыҷкәынцәа фахьамшәараа роуп, – лҳәеит самахьхәаа ран, – рымҳарақәа зегь бала идырҭәхьеит, аҳәса ааганы ачара анырулак, ак нханы иҟалар, иурҭар убап, – лҳәеит.
Қәыџь Капита аҭак налиҭеит:
– Быҷкәынцәа сԥара рықәуп, бара мыжда, суал сырҭаат, сзыхдырҟьозеи?!
– Мзаҭахамҭаз рыбжьҩыкгьы аҳәса ааргот, усҟан ахаршә ҳзааргап, ак ухашәалар убап, иурымҭаргьы – унхагәышьеит, фахьамшәараа ирзууеи! – лҳәеит.
– Бара баным, быбгалаԥсуп, быҷкәынцәагь бгалаџқәоуп, – иҳәеит Қәыџь, – абгалаџқәа ишрызныҟәо срызныҟәаргьы ббап! – абас ҳәаны дцеит.
Амзаҭәымҭаз ачара руит лыҷкәынцәа абыжьҩык. «Уааи ачарахь» ҳәа изырыцҳан, днеит, иҽырҩашьан дахатәеит ачара аишәа. Ашәа рҳәон: – Қәыџь Капита, уҽыргәаан уаанымҿасында, уааины тәанк улахәар, угәы аршшарын, узхарафан уцарын!.. – ҳәа.
– Макьана имаџьанаӡам, ашьхарахь ицәыламшац, Ецәаџьаа мгылаӡац! – иҳәеит.
Аҩызцәа иман, агәақьҳәа иҩарықәлан, зегь нырҵәаны ицеит. Ран длаӷырӡышо, рыҳәсақәа рхы ркәыкәуа иаанхеит.
Абас ҟаиҵеит Қәыџь Капита.
Адлеи Кәын ҳәа дыҟан. Дхаҵа ӷәӷәан, иӡбахә рҳәахьан. Абри Нхыҵ ашәанцәа рахь дцон, дқәыланы арахә-ашәахә ааигон.
Ҽнак иҭыԥ иақәлеит ашәанцәа рҽеизганы. Иҭыԥ ианақәла, иара аӡә-заҵәык иакәын иҟаз, дырҳәынҷан, дыркит.
– Уара, ари аҭыԥ зтәу Адлеи Кәын иами? – рҳәеит.
– Аиеи, – иҳәеит.
– Дабаҟоу? – ҳәа ианҵаа, – Ақыҭарахь дцеит, дмаац, – иҳәеит. Арахә ааизырцан иргеит, иара ихаҭагьы арахә икадырцеит. Ишцоз, иааԥсан, џьара итәеит.
– Уара, абри Кәын захьӡу иӡбахә ӷәӷәаны игоит, дзеиԥш хаҵоузеи?
– ҳәа иҵааит.
– Кәын абарҭ шәшыҟоу дыҟоуп, иақәшәашьа ихаҵоуп, – иҳәеит. Ари арахә ахькаицо, илаба ахьиҵаирсуаз иԥиҵәеит, аду иҭахын.
«Уара, алаба сышәымҭо?!» – иҳәеит. Аас лаба ирҭеит.
– Уара, Кәын даар уҟамкәа, арахә имбар дҳахьӡару? – ҳәа иазҵааит. – Кәын ирахәи сареи ҳшыҟам ибар, ҩымш ҳныҟәахьазаргьы
дҳахьӡоит, – иҳәеит.
Ари ас аниҳәа, уажәы-уажә рышьҭахьҟа ихьаԥшуа иалагеит. Арахә
ари икеицоит. Ас ишнеиуаз, акаҵәара ҳәа аҟоуп, абни ихыҵны иҭалеит.
Ари Кәын акаҵәара дахьынхыҵыз дызлаҿаҳәаз ааԥиҵәан, илаба ааникылеит. Арҭ дрыхьӡан, аӡәаӡәала иахьхыҵуаз лабала дрысуа, арҵәаа ҳәа дрылалеит. «Кәын захьӡу сара соуп!» – иҳәан, еилеицалеит, ирбаандаҩит. Иргьежьны, иҭыԥаҿ дааит.
Абри ашьха иахьиҟәаҟәаз ашәанқәа Кәын иашҭа ҳәа ахьӡырҵеит, иахьагьы иҟоуп.
Азиа ҳа иҟан. Азиа иҭыҵны иааит ауаа, «абанҭ иҟарҵо аабот» ҳа. Иахааиз, аҵлаҳәысҭа ду даарылҵын, убас иҳәот:
– Ҳаи, дад, абра ҷкәына қәыԥшк дрылоуп, дызвысуагьы цәыҵаххуоит, дызкьысуагьы каҳуоит, дызтәыда? – ҳа дҵааит.
– Арсҭаа Шабаҭыҟәа-иԥа Гьадлач иоп, – рҳәит.
– Ҟоҳ! Шабаҭыҟәа-иԥа иҵегь деӷьхар ҟалон, – иҳәит.
Нас исааиуаз Гьадлач ауаҩдура, ахаҵара дашьҭалит – иқыҭа
иааимырҵәар ҟамлуа, аӡә дрылакьысыр ҟамлуа иҟаиҵит. Иқыҭа ҭынчны ицәо убыс иҟалит.
Убыс исыҟаз, Гьадлач иҩызцәеи иареи ҽыжәлан исааиуаз акәымкәа, аҳ нхаҩык дықәырҵәиуа дикит акыр сыҭ ҳа.
Анҭ еицны исааиуаз ари анырба, Гьадлач арҵәааҳа дыҳәҳәан, – Ари арыцҳа имухуа закәызеи?! – иҳәит.
Аҳ ауаа иман, аисра иалагт, ашәақь еиларҵт. Иҭадырхаз рацәахит. Быжь-хык иқәшәт Арсҭаа Шабаҭыҟәа-иԥа Гьадлач. Ҳаскьынқәак ихәра инадиҵан, аҩны дааит, илацәақәагь ааиқәиԥст. Ажәлар ашәа ихырҳәааит Гьадлач.
Маршьан Дарыҟәа иҭаца деибаны дыҟан, Маршьан Хьрыԥс дигеит. «Ҳҭаца ҳашьа дышԥеигеи» ҳәа ихьымӡӷыршьеит Маршьанаа. Хьрыԥсгьы д-Маршьанын, аха иҵегь днаскьан. Данига, Алмахсиҭ иуаа иманы иҿылеихеит Хьрыԥс дишьырц. Иашьеиҵбы Ардашьыл дицын, Кәыҿ Қәаблыхә дицын, Амҷы Баӷәаза дицын, аԥхьарцарҳәаҩы Ҳасан дицын.
Абарҭ иман иҿылеихан дышлеиуаз, Хьрыԥс дрыхьчозаарын, иуаа идтәалан аԥацха-ҩны ашә аркны. Амҷы Баӷәазеи Кәыҿ Қәаблыхәи надгылеит аԥацха. Ҳасан адәахьы дтәан. Алмахсиҭ итапанча кны длыҩнашылан, ажәа еиҳәозшәа днеихагылеит Хьрыԥс дахьышьҭаз: – Уареи ҳареи иҳабжьамызт, иумундаз! – ҳәаны, итапанча Хьрыԥс инеигәыдиҵеит.
Хьрыԥс иԥсырҭа иақәшәеит. Даахынҳәын иҿааихеит. Иашьеиҵыб Ардашьыл ишьҭахь дгылан дшааиуаз, Хьрыԥс атапанча ааҵихын иларгәыдиҵан, Ардашьыл иҷапан иҭашәеит.
Рҿынархан, Мтҟьал инеиаанӡа егьымҳәаӡакәа ихҭарԥа иӷра иакәыршаны драҳәҭагылан дцон. Еибганы ицоз џьыршьон. Илеин илатәеит. Иҽааиҵихын, дыԥсит уа. Уа дыԥсгәышьеит Ардашьыл. Алмахсиҭгьы уа даанхеит, Баӷәазагьы Қәаблыхәгьы иштәаз, Ҳасан аԥхьарца ианиҵеит Хьрыԥс дышиааиз, ишаԥигаз, ахы иқәшәан дшыҟаз, ишьа шиуз. Дара ршьагьы рзымукәа рашьа дышьны ишааз.
Ҽнак џьарантәи аҩныҟа саауан. Ҭиарбеи Ачба дсықәшәеит амҩан, дҳауан иара. Хабыгә Ачба дахьынхоз ҳааиуа ҳаналага, – Ҳамҩахыҵп, – иҳәеит Ҭиарбеи.
Ҳамҩахыҵит. Сымнеиӡацызт Хабыгә Ачба иахь, аха иӡбахә бааԥсны ирҳәон, анхацәа иҭахымызт. Ԥхнуп. Ашҭа ҳанынҭала, агәгәаҳәа иаадәылибаҳәеит ахацәа. Азал аҿы ҳаннеи, ашә аартын, иԥҳа-заҵә Кама аԥсшәа ҳалҳәеит.
– Хабыгә дыҟоума?
– Дыҟоуп.
– Асасцәа уҭоуп, уааи ҳәа иаҳә.
Дааит Ҳабыгә.
– Бзиала уаабеит! – иҳәан, Ҭиарбеи инапы ааимихит. (Сара сгылоуп.
Ҭиарбеи сиеиԥшызма – ахш цәа схьыкәкәа сгылоуп.)
– Ари иуцу дазусҭа? – иҳәеит Ҳабыгә.
– Ари Тамшьтәуп, Бжьаниа Қәаҭ диԥоуп.
– Ҟаҳ, уҩызцәа рахь уца, уҩызцәа рахь уца! – иҳәеит. Аҳҭнырԥарцәа рахь уца ҳәоуп ииҳәо. Игәхьаагь сымкит, уа сгылоуп.
Уи аамҭаз, акәацжәра иаҿызаап, ахәы рыман иааит.
– Унапы ӡәӡәа, – иҳәан, Ҭиарбеи инапы иӡәӡәеит. – Уара уҩызцәа
алақәа рахь уца ҳәа уасымҳәеи! – иҳәеит са сахь.
Ас аниҳәа, иԥҳа дахьыҩназ аԥхьатәи ауаҭах ахь сыҩналт. – Баб ииҳәо закәызеи?!
– Саб деилагеит, – лҳәеит иԥҳа.
– Дысшьуеит, – ҳәа сыхәмарны иласҳәеит.
– Душьуа Анцәа иҟаиҵааит! – лҳәеит.
Хабыгә ибжьы иргеит: – Кама, ддәылца наҟ! – ҳәа. Ашырҳәа дҩагылт Ҭиарбеи.
– Уара, Хабыгә, абри ҵабыргны иуҳәома? – иҳәеит.
– Ҵабыргны ишԥасымҳәо, ала алақәа рахь дцароуп.
– Уаӷоу уҩны дааиааит, уара абаажә! – иҳәан, дҩагылеит Ҭиарбеи. Иаргьы дааҳацдәылҵит, каба заҵәы дыҟоуп, иҳәынҵәрагьы
еибаркӡам. Абыркьыл иҽахшьны даагылт. Аҽы ҳәа сақәтәоуп – ахырзаман.
– Ҭиарбеи, унаскьа, – сҳәеит.
Хабыгә иашҭаҿы уаҩ дыхәмарны захьӡузеи, уи ҟамлаӡац! «Чоу» сҳәан, ицәҳәӡаны сыхәмарт. Сҽы сҩахан, амардуан аӷьеҩҳәа ашьапқәа лаҿаргылан саагылт.
– Шьапыла снеин иуҭахымхеит, ҽыла схалап уҭахызар? – сҳәеит.
Уажә дцәажәар игәыдысҵарц сгәы иҭоуп. Аха изаҟаразааалак иҿы еихимхит. – Анцәа унимырхаат! Шәара алақәа ҳәа ишәеиҳәаз шәықәнагот, аԥсцәа, шәықәҵны шәца! – сҳәеит.
Игәашә сласны иԥыхха икаԥсаны сааит. Абри иԥҳа дылхатәеит Ӡаԥшь-иԥа Џьансыхә.
Абри ажәабжь Шьаабан Аҩӡба иҟынтәи исаҳаит. Сабдуи иареи анеидтәалаз ирҳәон. Сабду Мшәагә ихьӡын, уи иаб – Алым, уи иаб – Маҷыҷ…
Ажәытәан анхацәа шәахтәыс иршәоз акәац акәын. Усҟантәи аамҭаз ажьыӡ ҳәа иашьҭан, анхацәа ажьыӡ ршәар акәын. Ажьыӡ ылзхуаз ауаа иман аҳ. Урҭ иагьуааԥсадақәамызт, уаа ӷәӷәақәан. Маҷыҷ зыхьӡыз нхаҩык иҿы иааит ажьыӡылхыҩцәа.
– Хык аҭыԥан жәаба шәысҭоит, амала иара аҳ ихаҭа дысшәырба, иара сиашәырцәажәа, – иҳәеит Маҷыҷ, – мап анакәха, акгьы шәысҭаӡом!
– Аа, Маҷыҷ, ужәланҵәеит, узҿу закәызеи, аҳ даан дышԥауацәажәо, – ҳәа иаақәгылт ажьыӡылхыҩцәа.
Иага рҳәандаз, Маҷыҷ иҽирыцәгьеит, ажәа рниҵеит: – Аҳ иашәҳә, хык аҭыԥан жәаба уиҭоит ҳәа…
Уаҳа анаму ихынҳәын ицеит ажьыӡылхыҩцәа. Ирдыруеит, иамуит ҳәа аҳ иҟны инеир, ишьуеит. Иҟарҵагәышьоз, аҳ иҿы инеин иҟәыҟәӡа ииеит.
– Иҟашәҵои уара, шәхагахама, шәызҿу закәи? – иҳәеит аҳ.
– Иҟаҳамҵакәа, аҳ ухаҵкы, ҩахьхьи ҳнеир, Маҷыҷ ҳаишьуеит, ара ҳааир, уара ҳаушьуеит…
– Маҷыҷ шәышԥеишьуеи уара шәарҭ?!
– Ҳашԥеишьуеи умбо, абри еиԥш ажәа ҳниҵеит: «хык аҭыԥан жәаба исҭоит, иара аҳ дсашәырцәажәа» ҳәа.
– Абыржәыҵәҟьа шәҩагыланы шәхьамԥшӡакәа ҩынҩажәижәаба хынҩажәа хы имхны иаажәга, мамзар шәҭацәны шәанаа, шәа шәзы акгьы ыҟам! – иҳәеит аҳ дгәааӡаны.
Арҭ иҟарҵоз, аҳ иҟны ирылшагәышьоз, рҿыҩархан, Маҷыҷ иҿы инеит.
– Уара, ужәланҵәеит, уаргьы уишьуеит, ҳаргьы ҳаишьуеит абыржә иҳамҭакәа ҳанушьҭ, ҳаргьы ҳахәҵәы ықәихуеит, уаргьы ар укәиршуеит, – рҳәеит ажьыӡылхыҩцәа. Маҷыҷ иакәзар, аԥхьаӡа ишиҳәаз акәымкәан, зынӡа ирӷәӷәаны ирҿаирхьит: – Иара ихаҭа ара дысзаажәга, сымацара сжьы сҿашәымҵан, хир шәсырбом дысзаашәымгар, – ҳәа даақәгылт.
Иҟарҵозеи шьҭа, ахысраҟны дааит Маҷыҷ. Рҿылархан ицеит, усгьы ишьуп ҳәауп изцо. Абарҭ руаӡәы агәаӷь ӷәӷәа иӷран.
– Уара уаҳазар, уажәа ажәазар, абри думшьын, сара сшьы, – ҳәа ихы аирбоит аҳ иҿы днеины.
Аҳ иҿы раҳаны аԥшра далагеит:
– Иҟалаз цқьа исашәҳә, – иҳәеит.
Иҟаз шыҟаз, дырҩегьых Маҷыҷ иҿы ишнеиз, иара уеизгьы-уеизгьы
«аҳ ила сҭамԥшыкәа акгьы шәысҭом» шиҳәаз, иарҳәеит.
Аҳ дхәыц-хәыцуа кыраамҭа дгылан, нас ақьаҳиа дааиԥхьан, адҵа ииҭеит уаа ҩажәаҩык рабџьар дара, рҽы-ркәадыр еиқәных уаҵәашьҭахь ирхиарц. Ажьыӡылхыҩцәа Маҷыҷ ишҟа идәықәиҵеит: «уаҵәы ашьжьымҭан абригь-абригь аҭыԥаҟны сизыԥшуп џьаргьы
дымцааит» ҳәа раҳәаны.
Маҷыҷ быжьҩык аԥацәа иман, ҩажәижәаҩык ауаа бџьарла
еиқәыршәаны иман. Аҳи иареи ахьеиқәшәоз аҭыԥ убас иҟан: астәи Аӡыгьежь кәара леиуан, арирахь – Табақь-иԥа иӡыхь иацрыҵуа акәара. Рыҩкәарак убра еималоит. Аҳ уаҵә ашьжьымҭан убра даан дықәгылоит. (Ешыроуп ари ахьыҟоу.)
Уаҵәы ашьжьымҭан зыхьӡыз ҩажәаҩык ауаа бџьарла еиқәных аҳ иқьаҳиа дицны иахьеибырҳәаз аҭыԥаҿ иаацәырҵт. Акәарақәа ахьеилало аҳ дықәгылоуп. Днаԥш-ааԥшын, Маҷыҷ димбеит:
– Дабаҟоу Маҷыҷ? – ҳәа дразҵаауеит аҳ.
– Ара сыҟоуп, ухаҵкы сцеит, – ҳәа дҩагылеит Маҷыҷ.
– Уара ууаҩ дууп, ара смаакәа умуит, уааи, иуҭаху саҳә, – иҳәеит аҳ. – Мамоу, ухаҵкы, уаарылҵны са сҟынӡа уааи, – ҳәа наиаҭеикит
Маҷыҷ.
Аҳ ир жәаҩык Аӡыгьежь кәарахь рҿыҩархеит, иаанхаз – Табақь-иԥа
иӡыхь иацрыҵуаз акәарахь. Аҳ иакәзар, уа дгылоуп, џьаргьы дцаӡом. Ари зегьы Маҷыҷ ибарҭоуп, икәшара иаҿуп. «Аҵықь» ааҭирган,
аԥхьагыла иҽы ишьит. Ахьаҵра ианалага, – Шәымцан, шәкәадыр мгакәа иааныжьны шәанца, шәызантәык шәысшьуеит! – иҳәеит.
Убри аамҭаз Табақь-иԥа иӡыхь аганахь иавазгьы ҩхалт. – Шәымцан! – ҳәа ибжьы рықәиргеит, аха ирымукәа иандәықәла, урҭ раԥхьагылагьы иҽы ишьит.
Рызынтәык аҳ иҟны иааит.
– Шәӡырҩы, сара сыр, шәызынтәык знык-знык шәхыс! – ҳәа ибжьы ҩаиргеит Маҷыҷ. Ихысит. – Сара сеиԥш анхаҩы маҷ аҳ иабашьра ҟалаӡом, уацәажәара сҭахуп, азин сыҭ, уҽсыумыршьын иҟалозар!
Ир шицыз Маҷыҷ иҟны анеира иақәикит аҳ.
– Ус ҟалаӡом, уқьаҳиа думан уааи, уан!.. – иҳәеит Маҷыҷ, «аҵықь» аахирган, аҳ иҽы дахҳәаны дкаижьит.
Дахькаҳаз иҽырҽеира даҿнаҵы, деиҭаиҳәахуеит, – Уқьаҳиа думан уааи! – ҳәа.
Аҳ иқьаҳиа диман иҿааихеит. Ҵла хпыҿк гылан ихҵәаны, амни давагылан Маҷыҷ. Афырҳәа ишәақь лышьҭеиҵан, аҳ инапы ааникылт, – Бзеила уаабеит! – ҳәа.
Иҷкәын еиҳабы, Алым захьӡыз, ишәақь иқәкны дтәоуп.
– Уҽыжәҵ, ухаҵкы сцеит аҳ, – иҳәеит Маҷыҷ. Иқьаҳиагьы иаргьы лҽыжәҵит.
Еидгылан еицәажәоит.
– Уара иуҭаху цқьа исаҳә, – иҳәеит аҳ, – уара уаҩ думшьит, аха ауаҩшьра аҵкыс еицәаз ҳзыууит, макьана нхаҩык аҳ дбаандаҩимтәыцызт, уара иҟоуҵеит, уажәшьҭа иууз змааноу, иуҭаху саҳә.
– Сара адунеи иқәу ак аасҭахӡам, сырахә исымоу убоит – исызхаша адгьыл сыҭ, – ҿааиҭит Маҷыҷ.
– Ҳаи, уанаџьалбеит, нас ариаҟара смыргәаҟкәа унеир ҟамлаӡози са сҟны!
– Уара уахь сара ахәаша сназышьҭуада! – ҳәа ҿааиҭит Маҷыҷ. – Нас, иуҭаху, иахьуҭаху сырба, – иҳәеит аҳ.
– Исыуҭаҵәҟьома?
– Иусҭоит.
Хынтә диазҵааит исыуҭома ҳәа, аҳ иԥаҵа длаласын, хәыцк аалхны ииҭеит ршаҳаҭгас.
– Алым, сҽы ааг, – ибжьы ааиргеит Маҷыҷ.
Аҳ иџьашьаны диазҵаауеит: – Ҽылагьы иуҭахума? – ҳәа.
– Ҽыла исҭахымкәа, сырахә рызхара суҭозар ҳәа ами, – наиаҭикуеит
Маҷыҷ.
«Бзиоуп» ҳәа еибырҳәан идәықәлеит Маҷыҷи аҳи ақьаҳиеи. Маҷыҷ
ир ибжьы рықәиргеит: – Аԥсы зхоу аҳ ир дҩарылҵын иҿыҩеихар, игәыдышәҵа! – ҳәа.
Алым рышьҭахь дгылоуп дхысратәы. Ашәҭыгәра ҳәа иашьҭоуп Ешыра ҭыԥк, убра ихалт, Ҩадырҭа захьӡу аӡы алсуеит.
– Ҩадырҭагьы Гәымысҭагьы рыбжьара геи-шьхеи сыуҭар исызхоит, – иҳәеит Маҷыҷ.
– Абааԥс, ага сызуҭом, – ҳәа аҳ дниҿагылт.
– Агара сумҭар ҟалома, аџьыка ыҟаӡам сырахә ирыԥсыхәоузеи! – ҳәа даақәгылт Маҷыҷ.
Иҟаиҵоз аҳ, – Иумаз, – иҳәан, ир рҟны дааит дхынҳәны, ианеилаӡа ашьҭахь.
Х-кәадырк рымоуп – х-ҩык шьапыла иҟоуп. Маҷыҷ днарыхьӡан ус иҳәеит:
– Аҳ ухаҵкы, ара уахьынӡасыдгылаз иуасҳәар исыламысмызт, уареи уқьаҳиеи шәыда егьырҭ рабџьар нрыжьроуп.
Даара ицәыхьанҭахеит аҳ, аха рабџьар, рхы-рыхәшә ныжьны ицеит. Маҷыҷ иҩныҟа дааит. Алым рыҽқәа ркәадырқәа рықәиххьан еиԥш, Маҷыҷ арҵәааҳәа дыҳәҳәеит: – Иҟалазеи? – ҳәа лыбжьы лыргеит иԥҳәыс.
– Иҟалаз бымбо, снапаҿы дыскын аҳ, сашьа изыҳәа (иашьа Чындыжә ихьӡын, Иашҭыхәа дынхон) Иашҭыхәа имсымхуази, исхашҭит, уаҵәы ҳцап аҳ иахь, – иҳәеит Маҷыҷ Алым ихы наиқәкны.
Ианаацәылаша, идәықәлеит иҷкәыни иареи. Аҳҭынраҿы аҟарул дахьгылаз инеит. Ишәақь рыӷреикит.
– Абааԥс, ужәланҵәеит, ҳзушьуазеи?
– Аҳ сара дысҭан иацы, ак схашҭит иасҳәарц сҭахуп, – ҳәа ҿааиҭит Маҷыҷ.
Аҟарул аҳ иахь ишьҭит иажәа. Асааҭ ԥшьба рзы Кониар диԥхьан, уахь дцеит ҳәа аарыцҳаит аҳ. (Амц рҳәеит.) Уиакәхеит, иҟарҵоз ихынҳәит. Аҳ диаҩсны Кониар иахь дцаны иеиҳәар, аҳ изы цәгьарахон, дамырхуан. Убри аҟынтә дхынҳәит Маҷыҷ аҩныҟа.
Аҩны дахьааиз, аухагьы аҽынгьы ахәыцра даҿуп. Ҩажәаҩык еиқәыр-шәаны имоуп, ҩажәаҩык иркшаз абџьар аҳ имихит. Даалаган даҽа ҩажәаҩык ауаа иԥшааит – ар еизигеит уаанӡа имазгьы налаҵаны. Драцәажәоит уажәы: – Адунеи аҵаҟа иҟамлаӡацт аҳ иабашьра, шәара сшәықәгәыӷны сиабашьит, шәгәы иаанагои, иҟаҳҵараны ижәдыруеи?
– Умшәан, Маҷыҷ, аӡәк иҟны ҳнеиаанӡа ашьа каҳҭәоит, – рҳәеит ар.
Маҷыҷ шықәсык дыԥшит, ҩышықәса дыԥшит, хышықәса дыԥшит, аха аҳ иҟынтәи акгьы иаҳаӡом. Аҳ дибар иҭахуп, аха Маҷыҷ дизырбода. Даалаган, ани агәаӷь ӷәӷәа зыӷроу ахаҵа (аҳ иҟны аусура даҟәыҵхьан) аҳ иҟынӡа ддәықәиҵеит. Дахьнеиз, аҳ ус иҳәеит:
– Сара исҭаз исҭеит, уаҳа акгьы исҭаран сыҟам, ишиҭаху дынхааит.
Маҷыҷ дҩатәан дхәыцт: «Ҩажәижәаҩык ар сыман, даҽа ҩажәижәаҩык сзацлеит, уажәшьҭа Кониар дсабашьыргьы, акгьы сыхьуам» иҳәан, иашьеиҵыб дааигарц иӡбит.
Ҩадырҭеи Гәымсҭеи рыбжьара Маҷыҷ адгьыл имоуп (иахьа убри иахьаҵанакуа хышә ҭӡы ыҟазар ҟалап) ихы дақәиҭхеит. Афырҳәа иҿынеихан, иашьа иҟны дааит.
– Уара ужәланҵәеит, Чындыжә, Ҩадырҭеи Гәымсҭеи рыбжьара геи-шьхеи адгьыл скит, сара инсырхода уа, уаала унха, – иҳәеит Маҷыҷ.
Дмааит иашьа. Данымаа, Маҷыҷ иҟаиҵози, – Изҭаху нхара ҳәа шәааи адгьыл са истәуп, – иҳәан ириҭеит.
Абриала сара издыруа Маҷыҷ иҭоурых нҵәеит. Иара ихыҵыз аҟара сара исхыҵратә – адунеи сырбгон…
Ҳаџьатла ҳа дыҟан. Аҭауад Ҟалышьба ихәы игон. Иҷкәын Ҳанашә ихьӡын. «Саб, ахәгара уаҟәыҵ, ҭауади-аамсҭеи ҳгәы ԥызҵәахьоу роуп!» ҳа иҳәалон Ҳанашә, аха Ҳаџьатла иуомзт.
Аҷкәын данеизҳа, дануаҩха, иаб ус иеиҳәит:
– Иахьанахыс Ҟалышьбеи ихәы угит ҳа ансаҳа, абреи ҷкәынреи ҳзеилам!
– Еи, дад, убаашәт, џьара акы дҳахәозар ҳауп, уҽаанкыл! – ҳа иеиҳәит.
Ақәыларақәа аҟан, ауаа еимҵәа иргон. Ҳаџьатла иҷкәын дицәшәо далагит.
Ҽнак, Ҳанашә дыҟаӡамкәаны, Ҳаџьатла Аҟалышьба ихәы ааиқәиршәан, иман иҿынеихан, агәар дынҭыҵаанӡа Ҳанашә диԥылт. Данааиԥыла, – Саб, уабацуа? – иҳан, – Дад, Ҟалышьба ихәы згот, – ҳа ус иҳәит. – Ҳаи, уанаџьалбет, убри уаҟәыҵ ҳа уасымҳәахьази! – ҳа дааиргәыбзыӷын, иалухи, дааиргьежьын, аҩны диман дааит.
Ашәыра иикыз ахы лаирхан, астол инықәиҵан, крырфет, крыржәит.
Иҟаиҵози нас, уаҳа дзымцет. Аҟалышьба дгәааит. Аҽны шьжьымҭан иаҳҭырԥарцәа ҩыџьа ааишьҭит Ҳаџьатла иҿы.
– Ҳаџьатла, Ҟалышьба дуԥхьеит, иуеиҳәо ҳаздырам, – рҳәит. Ҳанашә дахьтәаз, – Ҳаџьатла дызҭаху ара дааиааит, – иҳәит.
Иҳаҳаз абасоп рҳан, иааит аҳҭырԥарцәа. Деиҟәнажәеит. Ҟалышьба
иҿынеихан, – Нхыҵ иашьцәа аҟан, иреиҳәт: – Абасоуп исыхь, шәнеи, – ҳа.
Ҟалышьба арахь дааит. Ҳанашә ныҟәара данца иақәыршәан ари ицҳаит иашьцәа рахь: – Абасоуп, Ҳанашә дыҟаӡам, шәзааиуазар шәааи, – ҳа.
Ианааи, Ҳанашә иҭаацәа ықәган ирыман ицет. Ҳанашә дааит. Анҭ сықәыргаз аниаҳа, апҟаҩҳа даарышьҭалан, Ԥанаҩ акаҵәара ҳа иашьҭоп, абна дрыхьӡет. Ар аанырҵәаны, иҭаацәа иман, аҩныҟа дааит.
Акьахьба иаб Ҭакьышә ихьӡын, иаҟара хаҵа ӷәӷәа дыҟамызт. Аӡаԥшьба адгьыл имихит, ихикааит. Десҭынк ыҟан. Иҷкәын заҵәык иакәын Ҳаџьараҭ, аԥҳацәа хҩык иман. Ҵыԥх дыԥсит аӡәы.
Ҳаџьараҭ иан ҽык аалхәеит лыҷкәын изы. Уи еиԥш ҽы уаҩ дақәымтәацызт. Абри Аӡаԥшь-иԥа аҽы деилаҳаит: – Уҽы сыҭ, – ҳа еиҳәит.
Еиҳәт, аха ахә-егьи ҳа агьиеиҳәаӡом. Илықәикит иаақәикит, аха иимҭар ҟамлеит.
– Иусҭот, аха ахә абриаҟара ақәуп, ианаамҭоу исыҭ, – иҳәит. Иалухи, иимҭеит ахә.
Ҽнак Аҟәа дыҟан Аӡаԥшь Омар. Данааиуаз, имҩа Ҳаџьараҭ икит
нырцәала. Даауашәа аниба, даацәырҵит:
– Омар, абааԥсы аӡы сырга, – иҳәит, дҩаԥан дҩаиҽхьнылт, аӡаҟны
инеиаанӡа, – стәы анбасуҭо? – иҳәеит.
Ишеимаркуаз аӡы инҭалт.
– Уа утәы закәи иусҭо?! – иҳәан, дааҳәит.
Ихәцә ааникылан Омар, аҩыџьагь аӡы иналаҳаит. Ҳаџьараҭ итапанча ааҭиган, имгәацәа илаҵеикын, дааилгеит. Аӡы дныриган, дааиҵыхны аҟәараҿы днықәиҵеит. Ҩахтәырахь акәын Ӡаԥшьаа ахынхоз, иан лҟны дҩеит. (Ус леиҳәахьан: «Быҷкәын дысшьуеит стәы симҭар» ҳәа. «Уара иушьуа са дызжӡом» ҳа лҳәахьан.) Иҽы уа инеихьан, иҟалаз лзымдыруа ашҭа дшықәыз, Ҳаџьараҭ дылкылсит.
– Бца ушьҭа, даага быҷкәын, – иҳәит.
Адунеи идырҵысыз зегь Ҳаџьараҭ ишьҭарҵеит. Хьыбаа раб сшьа зуеит ҳа дахцаз, дишьит. Даҽаӡә дицын, уигьы дихәит.
Аӡә иҿы иҽиҵәахуан Ҳаџьараҭ, Лыхнытәын иара. Убри иԥҳа дидкылан диман. Аиҳабыра иацәажәан, дшьы ҳа идырҵеит. Иҭахымызт, аха димшьыр ҟамло дҭадыргылт. Ауха дынкылсын, асааҭ ԥшьба рзеиԥш… Ашәақь икыз џьушьо, аихакәын. Ианиҟьа, амаҭәа кнаҳага хшьын, иаҿасит, ишьап адац ԥиҟеит. Иара уаҵәҟа уи дишьит. Ар акәшан иҟан аҩны. Нас дандәылҵ, иеихст, аха акы даҿыҵамшәт. Хәаԥ дхалт, Гарԥҟа иҿыҩеихеит, дзымцеит – илымшеит, илымшаҵәҟьеит. Егьырҭ ишьҭоуп. Ишьҭоуп, аха иааигәараҵәҟа изнеиуам. Нас, ихы илагәидиҵан, уа иҽишьит.
Уаҭҳара ақыҭан дынхон Аи Хәиҭ ҳа аӡәы. Ажьи Мамсыр ҳа Мгәыӡырхәа дынхон, иԥҳа длышьҭалит. Хәиҭ дыцәгьан, дбааԥсын, ауаагь даара ишьхьан.
– Аи Хәиҭ анымха-хымҵәа сыԥҳа дисҭом, исзиуеи – саргьы схаҵоп! – иҳәит Мамсыр, имуит, иԥҳа диимҭет.
Хәиҭ анс-арс иҳәит, аха имуашәа аниба, саҟәыҵт иҳан, иҽааирԥсӡан дсыҟаз, Мамсыр иԥҳа лҭынхак иҟны аангылара дцет. Аангылара днеины дахыҟаз, Хәиҭ уа дсыҟаз иаҳаит. Аҩныҟа лаб данигоз аниаҳа, иԥхьарца аашьҭихит, итапанча аашьҭихит, афақьаҳа иҿынеихан Хәиҭ, имҩа кны абнара длылатәеит. Аџьқәаны ицон. Абнараҿ дыстәаз, Мамсыр иԥҳа диманы уа днеит. Даннеи, – Уа мшыбзиақәа! – иҳан, Хәиҭ дааҵҟьеит.
– Бзера убаат, дад! – иҳәит.
– Бысԥаҟо, Машьа? – иҳан, ҿылымҭӡет. – Шәысбаҟақәо, Мамсыр? – иҳан, – Хар ҳамам, дад, – иҳәит.
Итапанча ааҭихын, аҵықьҳәа иааигәыдҵаны дишьит. Нас Машьа аҳәҳәара далагеит: – Уыыу-уыыу, саб, саб! – анылҳәа, иара аԥхьарца ааникылан, – Уыыу-уыыу, Машьа, шьыри-шьыри Машьа! Мамсыр дабаҟоу, Машьа, уаау-уаау-уаа! Шьыри-шьыри Машьа, уаау-уаау-уаа! Аи Хәиҭ дбааԥсызма, уаау-уаау-уаа! Исбаббои, Машьа, уаау-уаау-уаа!
– Уаау-уаау, саб рыцҳа, уаау-уаау, саб рыцҳа!
– Шьыри-шьыри Машьа, уаау-уаау-уаа! Сыԥхьарца базыӡырҩ, уаау-уаау-уаа! Аи Хәиҭ дбааԥсызма, уаау-уаау-уаа!
Дбар Қәанта ҳа дыҟан. Иара дныҟәаҩын. Иқәылан ауаа рӷьычуан, еимырҵәон. Уахь Бзыԥ нырцә аӡә дӷьычны дааргар, ара амал змо дааихәон.
Абри Қәанта захьӡыз Блабырхәа жәаф ҭӡы дреиҳабын. Далҭыҟә-иԥа арирахь дынхон, анадел иман. Ани Адбар уи игәырҩа икӡымызт, ирахә лаган иртәон. Ажәытә аҳәрыш ҳа иашьҭан: аҳаскьын ирфоз ахә ишәар акәын – ма ҩ-шьтәак, ма х-шьтәак. Аха ани агьиимҭаӡит. Анс иҳәит, арс иҳәит, аха имуит. Нас иҿынеихан, Далҭыҟә ҳа зысҳәо, ианшьа д-Цанбоуп, убри иҿы дцет.
– Уара, абасоуп сзықәшәа, еншьеи еҳәшьаԥеи ҳзеилазар ԥсыхәак сызу, дааҳәны дсыхәаԥшуом, – ҳа иеиҳәет.
– Уара, ныҟәара дцоит ҳа саҳахьеит. Ныҟәара данцо адырра сыҭ, арстә ауаа насышьҭуот, ирахә-ишәахә ахьтәо дырбы, иахыган арахь иаагап, – ҳа иеиҳәит.
– Бзиоуп.
Ныҟәара данца, адырра ииҭт. Ааԥынран, арахә хьаны-егьины еилгахьан. Илеи иларықәлан, иааидкылан илахырцан, ирыман идәықәылт.
Иара данааи, иҟалаз ибан, дрышьҭалт. Дрыхьӡеит, аха илшооз. Ацанба ишигаз еиликаан, арахь аҩныҟа дааит.
Уажәы аҩны дыҟоуп. Избаҟаиҵо? Ирахә ргеит, ихьшьцәа ргеит. Иҽааиқәиршәан, имацара иҿынеихан Ацанба иҿы дцеит. Ирахә ахьтәаз иԥшааит. Ихьшьцәа данырба, уамашәа ирыԥхьаӡет.
– Уабаҟаз? – рҳан, – Сабаҟаз – иҳахьыз ижәбазоуп, сымч мхазт азоуми шәзаарга, – иҳәит. – Имада, дызбаҟо? – ҳа дҵааит. – Иԥҳа-заҵә дыҟоуп, иԥҳәыси иареи.
– Аӡы абахырхо?
– Абри аӡаҿоуп, – рҳан идырбет.
– Ара сшааиз шәмырзан, – иҳит. – Уахынла ара сааины сцот, ҽынла
аӡы сахаҩот.
Заҟа мшы ахыҵ Аллаҳ идырот ари. Хәымҽханк Ацанба иԥҳа
лгәыгәым кны лҿаалхан аӡаҿы дааит. Уа дахаҩан дтәамзи иара, ашырҳәа днеин, аупцәа аалҿарҳәны, диман дааит. Дахааигаз иӡӷабцәа дрылеиҵет.
Ани Ацанба иӡӷаб лхабар анимбаӡа, длышьҭалт. Аӡаҿы иахнеиз лгәыгәым каршәуп. «Ҳанҵәеит, Аӡызлан дылгазаап» рҳәит. Ашьха ӡыхьс иҟаз ак нырмыжьт – зегь еимырдет, аха дабаҟоу, дабоубо!
Ацанба иаҳәшьаԥа иҿы дцеит, ихьыз иеиҳәет. Далҭыҟә иҿылеихан Адбар иҿы даан, – Кыр ҟауҵама? – ҳа дизҵааит.
– Ааи, даазгит, абра сыԥҳацәа дрылоуп, ара дыҟоуп.
– Абыржәыҵәҟьа сыԥҳа дсуҭароуп! – ҳа ааицҳаит Ацанба.
– Мамо, сырахә заҟа карцаз рдырот, сыхьшьцәа, слақәа – рыззегь
ааган иахахырцаз иладыртәар, рыӡӷаб дрысҭот, – иҳәит.
Ишиҳәаз иҟарҵит.
– Урахә ԥхьаӡа, гхак ҳахьзар – иҳахьт, акыр ԥхасҭахазаргьы ацкы
ҳамоуп. Ҳаҭоумҵан, ҳаӡӷаб дҳаҭ, – рҳәит.
– Адалҭыҟә длеин Блабырхәа аусҳәарҭаҿы жәыхә десаҭын адгьыл
инадел аҿы «Абри Адбар Қәанҭа итәоп, са сақәиҭӡам иара итәуп» ҳа ашәҟәы ҩны иааган иаасиҭар, шәыӡӷаб дшәысҭот, – иҳәит.
Иҟаиҵои? Ацанба иԥҳа ана дынижьозмы, жәыхә десаҭын ииҭет, иӡӷабгьы дҿихит.
Бзыԥ иаԥну ақыҭан нхаҩык дыҟан. Даара нхаҩ бзиан, унеишь-уааишь ҳа иарҳәон. Дунеи ҭынхагьы хылҵшьҭрагьы аӡәгьы имамызт, ԥҳазаҵәык диман. Абри иԥҳа анлызҳа убыс дҟалит – мрада дыԥхо, мзада дкаҷҷо, арахь – лнапы бзианы, аҵыс мҩас асахьа ҭылхуа, дықәҵо, даҳуа, дысуа, – убыс зегьы дрылаҟан дҟалит.
Бзыԥ ахылаӡо ахи аҵыхәеи иаҵанакуаз аҷкәынцәа зегьы рхы ныхҵуа илышьҭан, аха анхаҩгьы далаԥшуан. «Сыԥҳа илықәнагара анасыԥ лысҭар, аӡә иахь схы сырхап, схы кыдысҵап-егьиип» ҳа дшыҟаз, Бзыԥан еизара дуӡӡак ҟалеит. Аизараҿы анхаҩ иԥҳагьы днеит. Уи акәашара лылан, ашәаҳәара лылан – дшәаҳәеит, дкәашеит. Абра иҟан Гәыматәи аԥызацәа, аԥхьагылацәа, абра иҟан Далаа рԥызацәа, абра иҟан Аҩадауаа рԥызацәа. Абарҭ аԥызацәа анхаҩы иԥҳа дыргәаԥхеит. Ушьҭа анхацәа уи лахь неишьа рымамызт. Гәыматәи аԥыза даамсҭан, д-Магьбан, лҳәит. Далтәи – дҭауадын, д-Маршьанын, Аҩадауаа рҿытәи д-Ачбан, лҳәит. Абарҭ рхы хҵәуа илышьҭалит. Анхаҩ рыцҳа даара агәырҩа иауит. Аамысҭагьы ддуны дыҟоуп, аҭауадцәа дриҭар, ушьҭан иара дыхирҵәот, иԥҳагьы дишьыр ҟалот Маршьанаа дриҭаргьы. Абас каамеҭ дақәшәит анхаҩы.
Арҭ ахҩыкгьы анааи, аб иакәын усгьы ҿы рызҭоз, рыхҩыкгьы аҿа риҭеит, мчыбжьык мчыбжьык рыбжьаҵаны аҿа риҭет: «Сақәшаҳаҭуп шәаа, сыԥҳа дшәысҭот» ҳа. Аха иф ыҟамызт, ижә ыҟамызт, абри аус пылҳаҭ дызлаҳаз дшалҵра издыром. Убыс рҳәот: ауаҩы дангәаҟуа знызаҵәык ииҳәо иақәшәот ҳа. Абра иԥҳа лыдагь иман лаԥск, ҽадаԥск. Ауха дахиоз кыраамҭа Анцәа диашьапкуан, нас, Анцәа диҳәеит: «Абри слаԥсгьы сҽадаԥсгьы сыԥҳа илеиԥшны Анцәа иҟаҵа» ҳа. Аха ус иҟалот ҳәагьы дақәгәыӷуамызт иара. Ашьыжь даныҩагыла, иара иаԥхьа есымша иԥҳа дгылалон, иԥҳа лхаҭаԥсаҭа агәарԥ еилырго, иԥссо дықәуп. Аӡәгьы асасааирҭа дгьагьуа дыҩнан. Иагьааиқәшәацәгьеит ииҳәаз ахьыҟалаз. Ушьҭа руа аҽадаԥс издыруамзт, руа илаԥс издыруамзт, руа иԥҳа издыруамзт.
Арҭ аҿҳәарақәа ириҭаз ааит. Аԥхьа дааит Гәыматәи аамсҭа – Амагьба. Аманҭ иԥҳацәа, иаитә лакәу, даҽаӡә лакәу издыруамызт, аӡә даалхны дииҭан, диманы дцеит. Ачарагь иуит-егьит, аха анеиааирақәа цәгьын – Далтәигьы имаҳаит, Аҩадатәгьы имаҳаит.
Ус дааит Далтәи Амаршьан. Угьы аӡәы дынииҭан диманы дцеит. Аҵыхәтәан дааит Ачба. Ачба данааи, иаанхаз дынииҭан, диманы дцеит. Аха анхаҩы цәамҩахә имам, инапы ак амкуа, дхәыцуан «илыԥсҭазаашьахази сыԥҳа?» ҳа. Ԥыҭк анҵы, иҿыҩеихан Гәыма дцеит. Гәыма днеин, аамсҭа ачара изиуит, ауаа адигалт. Данцуоз, дахцозгьы ауиҳәахуаз, аха днасҭхеигон, Гәыма дҭыганы днаскьеигарацы, иҿааихеит Амагьба. Амҩан ишааиуаз, имаҳә ихы наидикылан, – Дад, дышԥоубо сыԥҳа, уныҟәылгаратәы дыҟоума? – ҳа диазҵааит.
– Ааи, даара дыбзиоуп, уи леиԥш аԥҳәыс дыҟаӡым: илкуа хаауп, илшьҭуа хаауп. Аха грак лыдызбалот, шәгәы иалымсын, – ҳа ус иеиҳәот.
– Иҟалазеи?
– Даара лԥан цәгьоуп, ианаалгәамԥхалак дҵыгьуа, дуаҳәҭырԥо, дҳалалот, – иҳәит.
«Абри сҽадакәзар ҟалап» ҳа иӡбит. Иҿынеихет. Дал днеит. Уаагь дахнеиз имаҳә диԥылеит, ауаа адигалт, ачара иуит-егьит. Данааоз, уигь Дал дҭыган доуишьҭуан, амҩанызаҩцәагь рыцын-егьиин, аха абхәа ԥыхьа ишыҟаиҵалац еиԥш, имаҳә дынихьӡан, гәҭыхла дыниацәажәот: – Дад, сыԥҳа дышԥоубо, аҩнра лызныҟәгома? – ҳа.
– Ааи, ак лыгны дыҟам, аха даара ҟазшьа бааԥсык лымоуп, – ҳа иеиҳәот. – Алаапк даҩызоуп, лыбыз сахәом ианаахлырты, ианылзааилак. Егьырахь дызлаҟоу зегьы лыгра хнаҩот.
«Ари слаԥс акәзар ҟалап» ҳа ихәыцт. Нас иҿынеихан, Аҩадауаарҿ днеит. Уа дахнеизгьы имаҳә ачара ҟаиҵит, ауаа идигалт, диртәеит, диргылт. Данаауоз амаҳә днаҭхеигон. Амҩан имаҳә иҽынаидихалан, – Дад, – иҳәит, – абри сыԥҳа уныҟәылгаратәы дыҟоо? – ҳа дизҵааит.
– Ааи, уԥҳа даара дыбзиоуп, даара луаҩышьа бзиоуп, даара лнаалашьа бзиоуп; лыбыз хаауп, агәыла динаалот, азла динаалот, лкымҭа цқьоуп, – ҳа иеиҳәот.
– Ух гәышьа! – иҳәан, анхаҩы иԥсы леиқәаҳаит. – Абри лакәхап сара сыԥҳа, – ҳа иҳәит, лҳәит.
Днагьежьын аҩныҟа дааит.
Санду абри ажәабжь зхылҳәааз уасҳәоит. Аԥан змам зегьы, аԥсуаа ҳҿы, злеишәа цәгьоу, амни аҽада иахылҵыз роуп. «Аҽада – ԥанда» рымҳәои! Лара ишылҳәаз ала, Гәымаажәқәа зегьы аҽадахылҵқәа роуп, избанзар урҭ «хьи» закәу рыздырӡомзт, аҽада аҭыԥ ишахымҵуа еиԥш.
Анҭ Амаршьанаа – алаапкқәа, лҳәит, алахеибарфацәа, дара-дара еибафот, рыбыз каамеҭуп, цәгьамзар бзиа дырҿиаӡом, алақәа реиԥш еибафот, лҳәит. Урҭ зегьы амни анхаҩ илаԥс иахылҵыз роуп, лҳәит.
Аҩадауаа, лҳәит, рҟазшьа бзиоуп, рнаалашьа бзиоуп, аԥан рымоуп, ауаҩы изнеишьа рдыруеит. Урҭ зегьы анхаҩы иԥҳа илхылҵыз роуп, лҳәит.
Абри зхылҳәааз санду – сԥан цәгьын сара, уажәыгь исымоуп: ианаасҭахымха, ашәиҭышәи сузнагаӡомзт, убри иахҳәааноуп ишсалҳәа, «бара Гәымаажәқәа бырхылҵызшәа! лҳәон.
Усҟан азин иреиҳау иҟны илухыр акәын.
Адлеи Маҳмуд ҳәа дыҟан хәаџьак. Ахәаџьара аҵара далгеит Ҟарачы. Уатаԥ иҟаиҵет аџьаама. Аурычра амзаз Уатаԥ ицаны аламаз ркуан. Аламазкра ианалгоз амзаз (баирам мзаз) аҽқәа дырыҩуан.
1866 шықәса рзы иҟалеит амҳаџьырра. Аԥсны аиҳабыра Қәҭешь акәын иахьтәаз. 1877 рзы иҟалеит аҩбатәи амҳаџьырра. Убасҟан дагеит Амҷы Баӷәаза иашьеиҳаб. Иашьа иагаз Баӷәа ихьӡын. Убри нахыс ҭауади-аамсҭеи Баӷәазеи лахә-лахәы еишьклаԥшуан. Избан уҳәозар, аҭырқә ҳәынҭқар ҭауади-аамсҭеи агитациа дырҟаҵаны амҳаџьырра иргон. Аха урҭ рҟны илшагәышьооз Баӷәаза!
Аҩбатәи амҳаџьырра аан Баӷәаза добровольла аибашьра дцет, аурыс дидгылан аҭырқә диабашьуан. Баӷәаза дахьнеиз, Кәачара аибашьра цон: «Уара аратәи уаҩуп, аҭыԥқәа удырует», рҳәан, ԥыԥшҩыс дҟарҵеит. Дахьыҟаз аиааирақәа ҩыџьара, хыџьара идиргет. Дшыҟаз акәымкәа, адырра иоуит: «Ахәҵа иҵанхоз зегьы, уҭаацәа нарыланы, аибашьра ицоит, аҽырхиара иаҿуп» ҳәа. Баӷәаза аиҳабыра рҟны азин ылхны данааи аҩны, Ахәҵаа ықәҵны ицахьеит, алақәа еибарҟууа иахуп. (Аҭырқәа иахь мҳаџьырра ицот уажәы.)
Чагьам дахьнеиз Баӷәаза дҵааит: – Абарҭ Ӡҩыбжьала Кәыдры иҩеиз, азлацазеи? – ҳәа.
– Хәдаҟа ицеит Багада иқәсны Ҵабал ала, – ҳәа иарҳәеит.
Баӷәаза днарышьҭалеит. Багада днықәсны, Кәаначхьыр даҿысны – Мытҟьал инеиуан дрыхьӡет, Ҵабал инаӡаанӡа. Убра са сҩызак иакәны дрыхьӡар, изыхнырмырҳәыр ҟаларын аха, Баӷәаза излаитәитәыз ала, игәра рган ихынҳәит. Кәаначхьыр иаҿысны, Багада иқәсны Бадыӷә иааигеит. Убра раԥхьатәи амҳаџьырра иагаз рыҩнқәа ҭацәны иҟамзи, убра иҩнеиҵет ҩынҩажәи хәба, ҩынҩажәи жәаба ҭӡы. (Уҳәан-иҳәан ҳәа исҳәозар, уҵаа, ашәҟәгьы ианхап.)
– Сара сцоит, жәабаҟа-жәохәҟа мшы сзымаар ҟалоит, – иҳәеит. – Саар, нас ак ҳаӡбып, – иҳәеит.
Дахьнеиз, Баӷәаза аибашьраҿ дырхәит. Икамандир адырра ҟаиҵет аҳәынҭқар иҟны: – Аԥсуа хаҵа ԥыԥшҩыс дҳаман ахы иқәшәеит, – ҳәа.
– Ус акәзар, ачын ишәҭ ҳәа реиҳәет, – шә-десаҭынк адгьылгьы ишәҭ, – ҳәа.
Баӷәаза ҭауадаа ацәажәарҭа ширымҭоз, уажәшьҭа ишьапы ркит. Маршьан Алымбеи иԥҳәыс лкыка далырцҳаит – дҟалҵет хәыԥҳасы. («Баӷәаза ихәы сымгакәа ацԥыҳә ҟалҵомызт сан» иҳәеит Ҳаиҭбеи Маршьан.)
Баӷәаза уаҳәха иааигаз ҩынҩажәи хәба, ҩынҩажәи жәаба ҭӡы рҭыԥқәа рҟны инхеит. Уи ашьҭахь… Баӷәаза иԥҳәыс ԥасатәи амҳаџьырра дагеит. Лҭаацәа рҿы аанҿасра дшыҟаз, инеит мҳаџьырра изгоз. (Лара д-Шьынқәыр-ԥҳан.)
Дцеит Ҭырқәтәылан Баӷәаза. Дахьцаз, иԥҳәыс илымуит: «Уахь уцар, аҳәажьы уҿарҵот» рҳәеит лашьцәа.
Иара иажәа иахьԥхылнадоз днарылагылан, быжьҩы-ааҩы ааигет; ҳажәлантә Ҭаҳир, нас Абыхәаа ааигет.
Баӷәаза имчала ҩынҩажәи жәаба, хынҩажәа ҭӡы Аԥсны иалахәны инхеит.
Иҟан ахацәа ӷәӷәақәа Ҵәыџь Нагәагәеи Адлеи Кыпеи ҳәа. Убырҭ Ҷлоу чаракаҿ иҟан. Амҷы Мудар ҳәа дыҟан, убригь ачараҿ дыҟан убра. Адлеи Кыпа каамеҭк иоп рҳәон, аха Ҵәыџь Нагәагәа деиӷьхеит, амшә кны иааигеит, рҳәеит. Абри ажәабжь еимырххатәны ирымоп. Ишрымаз, Кыпа днарылшьшьны дцет. Абна днылалан, аҳәапашхыц ахьылаз иԥшаан, ашымҳатә ӡахәарҵәи ҟаиҵет, даахар еихәыдхашәо. Аҷҟарапат ҟаиҵет, даахар, иара иахь иааиуа иалагар аҳәа, инанамышьҭуа. Аҳәапашхыц убыс икын иман дааит, абри ачара ахьыҟоу абжьы раҳаратәы. Абжьы анраҳа, ажәлар неины ирбет.
– Уара, шәанаџьалбет, мышәк шыцәаз ибан икызар ҟалот, аха уажә дцаны аҳәа кны иаазгаз – дхаҵоп, – рҳәеит.
Ари агәараҿ дыҟоп Мудар Амҷба. Ауха аҩны дааит. Уи еицырдыруаз хаҵан. Иашьа еиҳәет: «сахьыҟьаз ахацәа шызбаз: амшә кны иаазгаз, аҳәа кны иаазгаз» ҳәа.
– Уаҵә џьаракыр уцома? – иҳәеит иашьа.
– Мамоу.
– Џьара сцот сара.
Ашьжьымҭан иҿыҩеихан, Аҳәаҭраӷдара ҳәа иашьҭоп, убра аҳәа ибан, деихсын, ишьит. Ирҳәазаны даахан, шә-ҟатак лаирхәан, аҳәа
ашьапы нахаҵаны иоуишьҭит. Уажәшьҭа уаҳа уаҩгьы дзыҩаӡом. Иара дырҩегь шәарыцара дцет. Дахьцаз, Ахкылаҵара ҳәа иахьашьҭо дышнеиуаз, мышәҳәыск хәмаруа ақыдуахәа иқәуп: ахаҟны иԥот, аҵыхәахь иааиуеит, ихәмаруеит. Аҵыхәахь дтәет, ианааиуа икырц. Ианааи, дамҵасны икын, длаҵҟьаны дыҩит.
Ахҿа иџьыба иааҭихын ашә иалеиҵет. (Ахкылаҵара ҳәа изашьҭоу убри азоп.) Убри инаркны Бақьҟанынӡа ибжьоп быжьба-ааба киламетра. Бақьҟьан данаакылс, амшә ишьҭаз абжьы заҳаз ауаа адәы иқәлет. Амышәҳәыс итәӷәыбжьара иааабжьакны, ишәақь аанкылан, амшә иагәыдиҵет, уа илаишьҭит.
Маҭамеи иоп ари ахаҵара ҟазҵаз. Мудар иеиҳәет: – Ҷкәынцәақәак сыцуҵар исшьыз аҳәа аазгон, – ҳәа.
Аҷкәынцәа ииҭан, ицет. Аҳәа ахьыҟаз ааигәара ианнеи, – Абра ҩадахьоуп, шәнеи, сара сааԥсоп, – иҳәан, дара цет.
Иахьнеиз ирзылбаамгеит. Аӡә дишьҭалан длеит, – Иаҳзылбаамгеит, – ҳәа.
Иара дцан илбааигет. Аҳәа рыман иааит. Убри аҵыхәалоп Аҳәаҭраӷдара захьӡу.
Апапцәа реиҳабы ажәытә аԥскәабаз ҳәа иарҳәон. Уи Қәҭешь дтәан. Апырказ ҟаиҵеит: «Уачамчыра араион полност ишәнаҭ» ҳәа, ԥсылманымзи усҟан. Анаҭра иалагеит ҩ-партиакны. Аҵыхәтәан иааит Џьгьардеи Ҷлоуи, егьырҭ рнаҭит.
Убри аамҭазыҳәан, 1865 шықәса рзы, Амҷбак дыҟан Маҭамеи ҳәа, цәгьарак аҵыхәала дабрагьҩын, абна дылан. Абанҭ Џьгьарда иааит ҳәа аниаҳа, Маҭамеи длеит.
– Асасцәа, бзела шәаабеит, абзиа ҳзаажәгазар! – иҳәеит. – Анаҭра захьӡузеи, адин ԥсахроума? – ҳәа нациҵет.
– Ааи, – рҳәеит.
– Ҳара ҳаԥсуаақәоуп, аԥсуа идин аниԥсах, иԥсҭазаара далҵроп. Ҳаԥсҭазаара ҳалшәхырцома шәзаа? – иҳәеит Маҭамеи. – Ус акәзар, изыҟалом! – иҳәеит.
Маҭамеи абна дылазижьҭеи иҵуан жәохә-ҩажәа шықәса, аԥсуаа мчыла ирнаҭуеит ҳәа иаҳаноп дышнеиз, иқәцан идәықәиҵет. Ицеит урҭ.
Џьгьардаа ирымуит ҳәа анраҳа, Ҷлоуаагь ирымуит.
Ицеит арҭ иԥхеиҵаз аԥскәабаз иахь ашшра. «Абасоуп иаҳзиуз» ҳәа иарҳәеит.
Иҵегь амчқәа риҭет: – Иур, иуит, имур, аԥскәабаз дуԥхьот, уааи» ҳәа иашәҳәа, – ҳәа реиҳәет.
Имуит, ажәакала, Маҭамеи. Дуԥхьот анырҳәа, дрыццет. Иабџьар иара – деиқәных дыҟоп, шықәса ҩажәа ҵуеит абна дылоижьҭе.
– Уа мшыбзиақәа! – ҳәа длеит.
– Бзиа убет, бзела уаабет! – иҳәеит аԥскәабаз. – Уара уоума ҩажәа шықәса абна илоу, абрагь ҳәа изышьҭоу? – ҳәа диазҵааит.
– Ааи.
– Уара уакәзар, ҩажәа шықәса абна уахьылаз иҟауҵазеи хаҵарас?
– Абна ссумка кнаҳауп, аҷкәынцәа наушьҭыр иааргап, иубап
иҟасҵаз, – иҳәеит Маҭамеи.
Инеишьҭын иаарган, дҭаԥшит. Данҭаԥшы, лымҳа ҩажәа хҵәаны
иҭоп – ауаа рлымҳақәа.
– Ари змаанози: акы ашьапы иҵырҟааны ихҵәоп, акы ахықәқәа
хҵәоп? – ҳәа дизҵааит.
– Уи шыҟоу убыс ауп – доусы дзыԥсоу ала ихҵәоп, – иҳәеит. – Зшьапы
ҿырҟааны ихҵәоу – зынӡа ажьрацәара еилазгаз, заҳәшьа дзыхнаҳәааз роуп. Зхықәцәа хҵәоу – иаҳа имаҷны агәнаҳарақәа ҟазҵаз роуп.
– Ари ҟауҵет, аха иабамаҭәахәу?
– Измаҭәахәу уиоуп: злымҳа ашьапы хҵәоу – ашьра зықәнагаз иауп, аха душьыр – дыԥсит, ажәларгьы дырхашҭит, уаргьы духашҭит. Ус акәымкәан, арҭ зыхҟьақәаз раҳаларц, ажәлар рықәыӡбаларц иҟасҵет, – иҳәеит.
– Уаҩ ихәо усс иҟоуҵахьозеи? – иҳәеит аԥскәабаз.
– Ҟаҵа сымаӡам, абна сылоуп, – иҳәеит.
– Ҳәынҭқараа рахь ала иахьарнахыс ухы уақәиҭуп, ӷак думаны аӡә
ак узиур аамҷыдахаз.
Аԥскәабази иареи анеицәажәоз игылаз: – Уаа мышрақә алымҳақәа
хызҵәоз Маҭамеи ишьаус далымгеи! – – ҳәа иааиларҵеит.
Амҷы Баӷәаза-иԥа Адгәыр ҳәа дыҟан. Уи иҩыза ахаҵа иԥшаара уадаҩын. Ҭауади-аамсҭеи рхәы згоз амҩа рзикуан, драҳәҭахысны иргьежьуан. Абриаҟынтәи дҭадырхарц рыӡбет. Ак идырҳәалан, днаган дҭаркит, ашьра иқәырҵеит. (Усҟан ус иҟан: данкнарҳауаз, дыԥан, хаԥыцла ашаха изыԥҵәар, ашьра иқәырхракәын.) Астол днаган днықәдыргылеит, ихәда ашаха нахаршәны, астол аниҵырхуаз аамҭаз дыԥан, ашаха дламҵасын, хаԥыцла ашаха ԥыххааса иԥҵәаны игеит. Нас дааит ашьра иқәызҵаз Таташь Маршьан иҟны.
– Таташь, уххь згеит, Адгәыр ашьра иқәаҳхит, – иҳәеит. – Иҟалазеи?
– Иҟалазеи – ашаха ԥиҵәеит, – иҳәеит.
– Дырҩегь дыкнашәҳ, – иҳәеит Таташь.
Ҩынтә дыкнарҳаит, аҩынтәгь ашаха ԥиҵәеит. Ахынтәраан, – Дкыдҵан дышәшьы, – иҳәеит.
Аҟәа абаақәа ахьыҟаз, амшын аҿықәаҿ, амна дыршьит. Абас дкыдырҟацаланы, инапқәа аҵәымӷ раарханы дыршьит.
Ашьра иқәуп, уаҵәы дшыршьуа идыруеит, иан днеит. Иан ԥҳәыс аҳкәажәын.
– Аа, нан, нан, Адгәыр, уԥсы ҭома? – лҳәан, абахҭа дааҵагылеит.
Ас даалыхәаԥшит иан:
– Сан, – иҳәеит, – бымшәан, схаҵоуп, сыршьыргьы хьаас иҟабымҵан, – иҳәан, ашәа иҳәеит: – Уаан, уаан, уаан, уан ажәра цәгьа, уан рыцҳа!.. Абри ачамгәыр ианырҵеит, ашәаны иаанхеит.
Адгәыр дахьҭакыз ауаҩы дишьит. Мыҷу Ашәба ҳәа дыҟан. Иаҳәшьа
Хьибак диман Ешыра. Абри аҽқәа ааигон уахьынтәи арахь, арахьынтәи уахь идәықәиҵон. Данааилак, ианхәа пату иқәылҵаӡомызт, датәалбомызт. Дааир, кәахьчак наиҵаҵан длырион, амзар аиарҭаҟны длыриаӡомызт. Уахык днаган данлыриа, ихьымӡӷишьеит «акәахьчаҿ сышԥалыриеи» ҳәа. Дыҩҽыжәлан, Ешыра дцеит. Иԥҳәыс лцәалтәымкәа дыҟоуп иахьа-уаҵәы ҳәа. Бзиа еибабон иԥҳәыси иареи. Длатәан, ишәақь ирыцқьеит, уаҵәы ирыцқьеит, уаҵәашьҭахь ирыцқьеит.
– Ушәақь иҭои уара, абриаҟара иурыцқьои? – лҳәан, – Быбжьы бмырган, уа бтәаз! – иҳәеит.
Нас илдырит лышьра игәы ишҭаз. Изыгәаӷьуамызт, иҟаиҵара изымдыруа аамҭа алаигон.
Бҽыкәаба уаха, – ҳәа леиҳәан, лҽылкәабеит.
Даалхагылан, аҵықьҳәа дҩалеихсит, «быгәнаҳа бан илымазаат!» ҳәа.
Ақыҭа дрылсны дахьцоз, – Аҩны шәнеи ауаҩы дышьны дыҟоп, – ҳәа раҳәаны абна дылалеит.
Еибарыҩны иааизар, цәгьала дыҟоп. Дрыман идәықәлеит дилижанла. Аӡҩыбжьа дааргоны, лыԥсы лхыҵит. Данԥсуаз, – Схаҵа агьихараӡам, сан сыгәнаҳа лықәшәаат! – лҳәеит.
Дҭаркит Адгәыр. Дахьҭакыз, усҟан агәыԥҳәыцҳара аҟан, Адгәыр лгәыԥҳәы дадырцҳахьан, ҷкәынс дҟарҵахьан. Иаҳәшьа лакәын, иаҳаит ари. Амгьал аҭанақьы агәылаҵаны ихәы ирҭеит. Амгьал анааԥиҽ, аҭанақьы ибан, иҵәахит.
Адгәыр ишьапқәа еихышьҭны аԥдан ишьан, инапқәагьы шьаҳан. Аҽыӡәӡәараҟны еиқәдыршәеит, амилициа драцәажәан:
– Уҿы ӡәӡәа, – иҳәан Адгәыр, – Ҟаи, уара уеиҳабуп, иӡәӡәа, – иҳәеит Хьиба.
– Мамо, уара усасуп, уҿы ӡәӡәа, – иҳәеит.
Нас иҿы иӡәӡәеит. Даналга, – Иҟоу удыруама? – иҳәан, – Аа?
– Иушьыз уԥҳәыс сара саҳәшьа лоуп, – иҳәеит. – Сара Адгәыр Амҷба
соуп, – иҳәеит. – Уқша, ақшара азин усҭот, – иҳәеит.
– Узхсырҟьозеи, усызшьуам, – иҳәеит.
Ианимуӡа, дааикын, деиларҟәыҿны, ихәда ҭанақьыла иааԥиҟан, илымҳақәа амхны акаридор ибжьаижьит. Нас ауриадникцәа ааин, иаргьы ишьап ашәақь аԥса алаҵан дкыддырҟацалеит. Аха наҟ илалихын, аҟәадабаа ицрашы дааит. Инапы шьала иааиршьышьын, дыԥаны аҭӡаҟны инапы аниҵет. Нас, дахьынӡаҩаӡоз Адгәыр Амҷба ҳәа ишьала ианиҵет.
Убри аҩны андырбгозгьы, ианыршәуазгьы, ианыҵӡомызт рҳәеит, убыс ишанан иаанханы иҟан. Нас дрымшьыр ԥсыхәа амоун, дыршьит.
Таташь Маршьан ибӷа ӷәӷәан, акласс дҭан Қәҭешь. Арҵаҩы Таташь диҿасит. Таташь иџьыба атапанча ҭан, иааҭыхны ирҵаҩы дишьит. (Таташь иаб Алмахсиҭ ихьӡын. Алмахсиҭ данԥсы ипатреҭ Петербург аҳәынҭқар иҟны икыдын.) Ашьра аныҟаиҵа, иан дцет аҳәынҭқар иҟны. «Сыҷкәын ауаҩы дишьит, ухаҟны икыду иԥсы сыман суҳәот думырӡын!» лҳәеит. Лыҷкәын длиҭет.
Ус ишыҟаз, ԥҳәыс дааигет Таташь – Адашьқьелиан-ԥҳа. Иабхәараа иԥхьет. Шәан-ду аиҳабы иабхәа иакәын. Дахьнеиз, ачараҿ иҟаз уаҩ дук, – Ари акьаҿ хәыҷ умаҳә хазынарас илои? – ҳәа датәамбакәа дихцәажәеит.
Уи аамҭазыҳәан, Таташь даалҟьан, ари ауаҩ дишьит.
Аамҭа кыр цет, ҳзакәан ааит. Таташь иԥҳәыс Аду лыхьӡын. Мамацов Аду илеиҳәет асамарҟәылқәа. Аду Таташь иалҳәеит Мамацов исеиҳәаз ҳәа, лгәы ԥнажәан дагьԥсит лара.
Мамацов изицҳан дааигеит Таташь. Иҩны дааин, ҵаҟа иҩнаҵаҟа дылбааиган, иҟама лаиӷриҳәет. Ҽыла дганы џьара дкаижьт, аха зегь акоуп Таташь дшишьыз ааԥшит.
Таташь Маршьан Ашәаа хәыԥҳас дрыман. Иабхәараа рахь маҳәра дцеит, Ашәба Бадагәа дицын, Чхьынџьери Мацгьы дицын. Дахьнеиз
ачара дуӡӡа руит Шәан-ду. (Иԥшәма Дадешьқьелиан-ԥҳан.) Уаа-шәҩык ицын – зегь еиқәных.
Иахьнеиз амаҳә дрыдыркылт. Таташь иабхәа иашьак дыҟан, абри амаҳә дахьтәаз дааит. Данынаихәаԥш, ари илаҿ дмааит, дигәамԥхеит. (Таташь дкьаҿын.)
– Абри иоума Амаршьан Таташь ҳәа шәзыцәнымхо? – иҳәан, дыцәҳаит.
Таташь дҩагылан, иҟама ааҭиӷәыцәаан, иӷриҳәеит. Ачараҿ атәыла бгеит, ажәлар еилаҩҩит.
– Шәаала! – иҳәан, иҩызцәа аашьҭыхны, иԥҳәыс дааныжьны дааит.
– Бцома? – иҳәан, – Сцоит, – анылҳәа Аду, – Аԥсыжра ашьҭахь бнеи, – иҳәеит.
Ашәы Бадгәы дылзынижьит хлаԥшҩыс. Фымз рышьҭахь иԥҳәысгьы дааит арахь.
Абри ажәабжь санду лҿынтәи исаҳаит.
Бзыԥан дынхон нхаҩ шьахәк, анхара, анҵыра, ауаҩра – зегь илан, дызлазгьы ҳаҭыр иқәырҵон. Убри анхаҩы дахьыҟамыз уск рыӡбӡомызт Бзыԥан. Иагьа каамеҭ ыҟазаргьы, «убри анхаҩы даажәгы, ибз хәшәуп, ауаа еинираалот» рҳәон.
Ишааиуаз акәымкәа, абри анхаҩы кашәарахк дибан, даашьҭыхны диааӡеит. Даниааӡа, ихьӡ иаҳагьы ишьҭнахит. Абас иҟан.
Аԥсуаа аиҵашьыцра ауҳамахым, – икәша-мыкәша иҟаз дшьыцыргеит анхаҩы. Дшьыцырган, «акы даҳаркып» ҳа иақәыркит. Усҟан аӡбра ҟазҵоз дара анхацәа ракәын, дызланхоз иқыҭакәын. Ҟьалаԥалак дгәаран, дааныркылан дышьны, игәарԥ днаган дҭарыжьит. Ашьыжь даныҩагыла, иара дгылаанӡагьы игәылацәа дгәарҭахьан, дҭазыжьызгьы дгәарҭахьан, деимлагәа дааныркылеит анхаҩы. – Ари абааԥсы узыҟаиҵазаргьы иус ҳа ҳахәаԥшрын, дзушьи, ишьра азин узҭада? – ҳа иааиҿагылт.
Ажәлар еизеит, аусӡбра иалагеит аӡбцәа. Убас иқәырҵит: аҟамчԥҵаҵа дыҵхны, ижәла ааихыхны ақыҭа далырцарацы. Анс иҳәит, арс иҳәит, аха даҿахит – дызладыриашо ыҟамзт. Ари аус анагӡарахь ианнеи, абри аҟамчԥҵаҵа иҵхра знапы ианыз убриаҟара ибзиара рдыруан – мап ацәыркит ақыҭа иалцара иҭаацәагьы иаргьы.
Убри аамҭаз иара ажәлар рыгәҭаны дгылан, аусӡбацәагь уа игылан. Абас ажәлар рыжәпара еимгәыҳәуа аӡәы даарылҵын дааит, ажәлар рыгәҭаны даагылеит: – Ари аус са инасыгӡот, – ҳа ибжьы аарылаҩит.
Ианынаихәаԥш, ииааӡаз аҷкәын иакәын. – Имал, ишьара, инхарҭа зегьы сара исышәҭозар, – ҳа.
Аха убри убриаҟара иҟалеит – абни ацәгьа ҟазҵазгьы абри еиԥш ахҭыс иақәгәыӷуамызт. Иахгылаз рҩыџьагь аалҵын, иҳәҳәеит:
– Ажәлар, шәыххь ҳгеит, ишәҭахызар, ҳашәшьы, ишәҭахызар, ақыҭа ҳалшәца, ишәҭаху ҳзыҟашәҵа, ари анхаҩы акымзарак ихараӡым, ҳа ҳауп иҟазҵаз, изыҟаҳҵазгьы абри азоуп. Абриаҿынӡагь икылсот ҳа ҳаҟаӡымзт, ишәҭаху ҳзыжәу, – рҳәан, иааины ажәлар иаарылагылеит.
Ус анырҳәа, анхаҩы инапқәа ԥдыртын, доурышьҭит. Убри иахылҿиааит лҳәон санду ажәаԥҟа: «Ажә уааӡар, уҭаҳцәагьы уаргьы шәныҟәнагот, шәхәапжапуа шәҟанаҵоит, ауаҩ ҟьала дуааӡар, зхылҵ узымдыруа, зԥылҵ узымдыруа, ухирҵәот» ҳа.
Санду саӡҭыԥҳан. Уи излалҳәоз ала, асаӡқәа уаа цәгьақәан, ауаҩра рылаӡымзт. Асаӡуажә ҳәа акәын ишрышьҭаз арахь иҟаз аԥсуаа. Ҳара, асаӡқәа, аҳгьы дҳамамызт, аҳәынҭқаргьы дҳамамызт, аӡәгьы имаҵура ҳҭамызт, аԥыза далҳхон акәымзар, лҳәит. Ус ишнеиуаз, убырҭ аԥызацәа иааины иааҳхагылеит, лҳәит. Икәша-мыкәша иҟаз ахы риҭон аԥыза – инапаҵаҟа иҟалит. Асаӡ жәлақәа ҳа илҳәоз: Чрыгаа, Ацанаа, Гьечаа, Амаршьанқәа, Арандраа (аԥызацәа иреиуан, лҳәит), Ахаа, Цәымҵаа, Баӷаа, Хышаа, Ецәкьысаа (рыбжаҩык Нхыҵҟа иҟоуп, рыбжаҩык Оҭраа роуп, рыбжаҩык Еныкьаа роуп).
…Ҳамыҭаа – убыхқәан. Санду аубла лҳәаӡомзт, аупых лҳәон. Аубла – жәлан, лҳәит. «Аубла ҭыԥҳа дааугазшәа узырччои?» – ҳа лҳәалон. Аублаа рҭыԥҳацәа аҩныҳәса бзиақәа рылҵуан, лҳәит.
Маан Кац аԥызацәа дреиуан. Уи арахь, Бзыԥ аарцә, дынхон, лҳәит.
Санду лаб Кьаӷәса ихьӡын, уи иаб Лыбад ихьӡын. Саб дара амал иман, лҳәит – зқьы ааӡаны, шәкы абна илаиҵон. Кац Маан даниы, лҳәит, ауаа агәаран иқәгылан ааӡара игаразы. Аха зегь анҭырҵаа (ахәҷы диаанӡа ааӡара иаҳәозаарын ҭауади аамсҭеи рҿы), зегь анеиликаа, сабду далихит. Дааргеит, драаӡеит Кац. Ахысшьа, ашәарацашьа, аҽыбӷаҟазара – зегьы идырҵеит.
Аамсҭеи-ҭауади гаӡаӡымзт, лҳәит, рыҷкәын дырқьынцыцны драаӡар, аԥсҭазаараҿы лаӡара имамкәа, акы даԥсамкәа дҟалон. Уи азоуп рыхшара анхацәа изрырҭоз. Саб, Кац ишьапгьы хитуан, аҟәыдгьы иҿеиҵон… Дџьабаџьафаны драаӡаразакәын анхаҩы дызирҭоз. Кац аԥацәа хҩык иман: Маан Ҟамлаҭ, Маан Титу (егьи ихьӡ схашҭит) – убырҭ ҽышькылкыҩцәас сашьцәа рыман, лҳәит. Ианҽыжәлоз ирыцҽыжәлозар акәхарын.
Асаӡқәа зегь раԥхьа мҳаџьырра ацара ҳақәшәеит, лҳәит. Кац иҷкәынцәа андәықәла мҳаџьырра (Кац Маан хылҵшьҭрала дсаӡын, амала, ашьҭахь дхыҵын, абрахь, Хәаԥҟа, даанагит), сара Аҭар шәыҩны саанагит, лҳәит, абра сшыҟаз амҳаџьырра ҟалит. Сани саби ԥсхьан, сашьцәа ҩыџьа – Басиаҭи Қди – Маанаа ирыцны ицеит мҳаџьырра. Сара сҵәыуон, саб иҭыԥ қьанҭажәҭыԥхома ҳа, лҳәит. Лашьцәа уа иаанхит, лаб иашьа иԥацәа хынҳәны иааит, уа алҩаҵә ҩарышьҭуан.
Абасоуп санду илҳәуа асаӡқәа рзы.
…Усҟан са сҭыԥҳан, лҳәит. Гагра амҩа ҭшәа ыҟан, убра икны ҳгылан… Лара излалҳәоз ала, лашьцәагь аурыс иҿагылан еибашьуан.
«Нану, шәхала ишәҭахны мҳаџьырра шәцама?» ҳа санлазҵаалак, «Мамо, нан, ҳара аурыс ҳиабашьуан» лҳәит.
Уи ахҷыԥсаагьы лдыруан, мҩыдаагьы лдыруан. (Дара асаӡқәагьы биԥарала-биԥарала иҟан.)
Аурысқәа Аԥсны алалашьа рыздыромзт, лҳәит. Асаӡқәа ртәылахь анеира даара ицәгьын, амҩа ыҟаӡымзт. Мшынла рҿаархар, егьырҭ кылатәан иршьуан, лҳәит. Ашьҭахь, асаӡқәа ргәырҽанӡымкәа, аҭшәарала рҿаархт аӷацәа. Уигь ҟазҵа асаӡқәа роуп – ирҭиит иҟалоз рзымдырӡыкәа. Рытәқәа рылоума, абазинқәа рылоума – чарҳәарыла иҟалит, амҩа ддырбит. Ашьа убриаҟара каҭәит, лҳәит, уарӡысон. Асаӡ ишәаџьҳәаҩ ыҟамкәа, икьоу зҳәо ыҟамкәа амшын инхылан ицеит. Уаҳа ԥсыхәа рымамзт, иахынӡахәоз еибашьит, аха Аԥсын ду рыдымгылт. Аԥснытәи аҳ инапаҵаҟа иҟаӡымзт асаӡқәа. Аԥснытә аҳ аурыс ир ааиаҳәҭаҳауа дгәаран, лҳәит. Асаӡқәеи аупыхцәеи еидгылан аурыс иабашьуан, лҳәит.
Мҳаџьырра ҳанцоз, лҳәит, аҳәҳәацәа ҳалан (лашьцәа Маан Кац иҷкәынцәа ирыццахьан) аурысқәа аауот, шәыршьот ҳа. Са сҭацаны саарган – хымзҟа ҵуан. Ҳауа-ҳшәаџь зегьы ҳақәҵны ҳцеит, лҳәит. Агаҿахь ҳкылсит…
Ҳа ҳахнанагаз Ҭырқәтәыла цәҳәырран, аӡқәа ҭабаан, адаӷьқәа ҭан. Аӡыша ҳанакы, иҟаҳҵози – иаҳжәит, лҳәит.
Санду цәгьала ашәыр бзиа илбон. Аҭырқәа ԥҳәыс лымжәа хьыхәан иҟоуп, амни сеилаҳаит. «Сбызхахот, сбызсот, напык амжәа сыбҭозар» ҳа сҳәит, лҳәит. Махәык акәын сызқәиҭылтәыз (санду цәгьала деибаган) афырҳа егьи амахәгьы ласыршәшәеит. Дыцәҳан-егьин, аха агьлымҳәит, санхәагьы напык азна лзаазгит, лҳәит.
…Агәаҟра цәгьа ҳақәшәан ҳаҟан санхәеи сареи. Саннеи Ҭырқәтәыла, сцәастәымкәа сҟалит. Бабду дпапын, ҵарак иман, дырқьынцыцны дааӡан. Акрура закәыз издырӡомзт. Сабхәа иашьа аԥҳәыс диман, ахшара дрымаӡымзт. Сабду иакәын хшарас изықәгәыӷуаз. Сабхәа иашьа
иԥҳәыс лԥаԥса дыҟан. Сабхәа иашьа дцон иахьа аԥсыкцәа дрыцхрааон. Уаха данаауаз чабаба хык, чабаба хык иман дааон.
Казарма дук ҳаҵан, лҳәит. Ашьаршьафқәа рыла еиҩкаа-еиҩкааны иҟаҳҵит. Дәрыԥшьынтә инеиз Аҭари Лакааи ҳаиланхон…
Уахык, сыԥшын, сабхәа иашьа чабаба дук ааигит, аха ҳара егьҳаимҭаӡит. Бабдугьы уа диоуп, шәҟәык даԥхьот, лҳәит. Ҳауеишьара иреиуаз аӡә дааит.
«Крышәымфаӡои? – ҳа лҳәан, – Иаҳфагәышьои – ача ҳамаӡым?! – сҳәит. – Аат, анышә жны басҭаат Гәын-ԥҳа (уи санду ланхәа лакәын), Бырмышаа рыҷкәын ҳара дҳааӡараны ҳзыҟеи, бнеины бабхәа иашьа иабымҳәо ача шшәырымҭаз!» ҳа лҳәит, лҳәит.
Санду ланхәа, дыԥхашьаԥхаҵо, иԥҳәыс лҿы днеин, – Уаха ак ҳашәымҭо, – лҳәит.
– Схаҵа ԥсыӡкра дзымцар, ача изаамгар, сыҷкәын иҿасҵои? – ҳа лҳәит.
Лара уаҵәтәи ахәы лҵәахот, ҳара крымфаӡакәа ҳтәоуп. Нас ани аԥҳәыс инеиз иалҳәит. Ача рымхны иҳаиҭит. Уинахыс ача аҩны иманы данааиуаз, иаҳарак ҳара иааҳаиҭон, лҳәит, егьи – анахь игон.
Амала сабду гәнаҳарак ҟаиҵит. (Уи саргьы сахаануп.) Ҳабиԥара Аҭар, атәцәа рымазаарын, ишрыднагала сыздырам. Уахык, лҳәит, иҩагылан, рыҽӡаны аамсҭак иҭааит. Нас, лабхәа иашьа иоума-егьиума (уи ла дахаанӡым, аха илҳәот), дрышьҭалан дцеит. Дахнеиз, аамсҭа рыхә ишәеит, ҽадак аидараҵәҟа амал ииҭет хыхь ҷкәынак дақәыртәаны. Аҷкәын джыцәӡа дыҟан, диманы дааит. Егьырҭ, атәцәа, сасра иахнеиз уа иаанхит, анкьа ус иҟан. Абри аҷкәын, лҳәит, атәы, 30 шықәса анихыҵлакы аԥҳәыс дизааугар акәын. Ажәхьак лыхҭынҵаны аԥҳәыс дизаалгит. (Уи санхәа илҳәон ҳауп илҳәо.) Данизаалга, дҭацоуп, дрыцҳауп лҳан (ашьыжь, лхәы уны иқәыргыланы иаалгалар акәзаарын), дрыцынхон дара ахынхоз, – ҩымшҟа-хымшҟа саалԥеиԥшп ҳа сҳәан, лҳәит анхәа – санду ланхәа, саб ианду; хымшҟа ааҵуаны, аҳратәра еиҟәыргеит, лҳәит. Аригьы доуҳашьҭыр акәхеит, лҳәит. Ушьҭа ҳамаҵ лымуа далагт. Сыжәгьы лалаӡ ицеит ҳа лҳәит, лҳәит. Нас, адгьыл иаҳҭан, дынҳархит. (Рааигәара дынхон.)
Ари, ҳҿынахан Ҭырқәтәыла ҳанца, лҳәит (бабду есымша аҵәымӷ еиԥш игәы ишалаз дыԥсит), уа аҳратәра еиҟәыгамзт – ауаа уҭиир ҟалон. Санду ланхәа атәцәа лыман, Ӷәатаса ҳа ирыжәлан, Қәацаа ҳагь илыман. Сабду рыцҳа аус изымуа-егьиуа данықәха (изларҳәоз ала, мариикк иакәын), дмариизар акәхарын аԥсҭазаараҿы.
Амни, жәхьак зыхҭынҵаны иааргаз, аԥеи аԥҳаи лхылҵит. Сабду убри илхылҵыз аӡӷаб хәҷы диҭиизаап убра Ҭырқәтәылан, ихы изныҟәымго
даналага. Лашьа дыхәҷны дыҟан, арахь, Аԥсныҟа, дааит. Уажә ихоуҵо – убри ҳаҩны дааион.
Абас бабду иҟаиҵит, игәы иалан, лҳәит.
Ҽнак аҩна дааит Гыџь – убри ииҭииз лашьа. Иаацәыриган саҳәшьа
Ҭырқәтәыла дшысцәыӡыз ҳа… Убыс саргьы сгәы иалсит…
Аԥсуаа анықәгыла 1866 шықәсазы, саргьы Лыхнашҭа сыҟан, хаҵа смааӡыцызт, лҳәит санду. (Лара излалҳәоз ала, Маан Кацгьы дыҟан. Уи аурысқәа дышрыдгылаз, агенералра ширҭаз, дааҳәны нас дырҿыгыло далагт, лҳәит.) Саргьы саб дызхааӡалаз аӡӷабцәа сырхьыԥшны снеит, лҳәит. Аԥсны ахы аҵыхә зегь еизет, лҳәит. Уа асаӡқәа алӡымзт, лара излалҳәоз ала, мҳаџьырра ицахьан, шықәсык аҟра ҵуан.
Ани Маан Кац иҷкәынцәа цеит Ҭырқәтәылаҟа, аха иара даанханы дыҟан, иԥҳацәа аҟан. Иԥҳа Лакыр Мырзаҟан диман. Уи нанду дылхааӡалан, аибабара рыбжьан.
Хаха-хымш аԥсуаа еизаны итәан, лҳәит, иқәгылан ицәажәон, ицәажәон. Нас, ани аурыс даақәгылан, ацәажәара далагт, лҳәит. Аиҭагаҩ дыҟан, еиҭеиго далагт. Аиҭагаҩ провокациан иҳәоу-егьиу сыздыром, – аиҭагаҩ Ҭырџьман-иԥа иакәын, уи аҳ иганаҿ дынхон, абас иҳәит ҳа еиҭеигот: «Аԥсуа ҳәсақәа аиқәа рышьарымҵароуп» ҳа. (Аҭырқәцәа ашараварқәа рышьарымҵози, убри азы иҳәазар ҟалап.) Абри аниҳәа, Какәчал-иԥак дыҟан, «Аа, зыԥсгьы зыбзагьы еиҭазгаз аурыс ҳәынҭқар, сапын ҟыраказ иҳәынҭқархаз!.. Аԥҳәыс илыхшаз уҟазар, ухыс!..» – ҳа иҳәан, аԥхьа ахысра аахиртит. Нас аҟәҟәаҳа илеиларҵт.
Гьаргь Чачба 18 шықәса ихыҵуан, убасҟан аҳас дықәдыргылт. Иаб дыԥсхьан – Аҳмыҭбеи. Аҳра идикылоу идимкылоу – уи атәы акымзарак лыздырӡом. Гьаргь дықәгылеит ажәлар рҿаԥхьа. Иҳәон, аха ииҳәоз заҳауадаз! «Иҟашәымҵан, ҳдаракәац шәырӡот!..» ҳа аҳәҳәара даҿын.
«Уаргьы аурысқәа урыдгылот!» ҳа рҳәан, ижәлеит, лҳәит. Арахь – аурысқәа иара дыршьуа иалагт. Лакыр Ҭада ҳа Дәырԥшь дыҟан (санду мҳаџьыррантә ҳаазгаз иара иоуп ҳа лҳәон), апҟаҩҳа ашьҭахьала Гьаргь диманы мҩахәасҭа мацарала Дәырԥшь диган, хаха-хымш уа дҵәахны дрыман. Аурысқәа ишьҭан.
Абри зегь зхароу аҭырџьман иоуп, лҳәит.
Мҳаџьырра ҳаннеи, ҽеи шыҟамыз ҳбит, лҳәит. Аказарма ҳаҵатәан. Ҳара аӡыхьқәа ҳрышьцылан, афатә бзиа анҳмоу, амгәахь ҟалит, ауаа анҵәара иалагт. Саргьы аԥҳа хәҷы дсоут, лҳәит. Санду ланхәа лытәцәагьы хәҷык дроун, сара стәгьы даашьҭхны драаӡит.
Нас Лакыр Ҭада аԥсыӡкцәа драцәажәан, лҳәит, аусурҭа рырҭет. Ицан аус руа, аԥарақәа еизырго, иахьа ҭаацәак ааишьҭон, уаҵәы – ҭаацәак. Ара, Аԥсны, ианыӡхыргалагьы (ҽынла ҳаарышьҭӡомзт, уахынла мацара ҳаӡхыҵт) рыҩныжәқәа ирыҩналон. Абас Дәырԥшь зхы лахаз, зҵыхә лахаз аӡәызаҵәык амҳаџьырра днымхаӡыкәа ианааишьҭ, иаргьы дааит.
Абриаҟара абзиа ҟазҵаз иҵыхәтәа ԥшӡамхт: иԥа иԥа 37 шықәсазы ддырӡит, егьи арра дырган, уа дҭахеит.
Аҟьаҟьарахь иҟаз асаӡқәа ҳреиуан, лҳәит санду. Са санлыхьӡа санду, 120 шықәса лхыҵуан. «Ақәеи» лҳәон «ақәа» азы, «лабы» лҳәон «алаба» азы, «слыб ду аашьҭхны» лҳәон, «Ашхәҵә» ҳамҳәои ҳарҭ, лара – «аԥшхәҵә» ҳа акәын ишылҳәоз.
«Нанду, бкәаша анкьа шәшыкәашоз», анаҳҳәалак, акәашара далагон. Абыржә Ҭырқәтәыла иҟоу аԥсуаа шыкәашо умбахьеи – лышьҭахь лнапқәа ҟалҵон, «са сыхьшьуп, сыхьшьуп», лҳәон.
Асаӡқәа анцәажәоз, иузеилымкаарц ак бжьадыргылон «кака-фака» ҳа акәу, «нака-фака» ҳа акәу. Абааԥсра аныҟарҵо, «дына» бжьадыргылон: «Бдынеи сдынеи дынарала иахцаз, иааргаз излардыно…» ҳа абас акы лҳәақәон.
Санду «Радеда» ашәа лҳәон. Уи зыхҟьазгьы салҳәт, асаӡқәа рҿоуп иахыҟала, лҳәит…
«Уаа хәренӡе-е фе-енӡероу, Уа, ари аҭаца – ҭаца мшы, Дыззаргуа дизымшны…» –
ари акәын иаҳҳәоз, лҳәит. Са схааноп «Радеда» аныҟала, лҳәит. Радеи
Дедеи, аҷкәыни аӡӷаби, бзиа еибабон. Аҷкәын аибашьра дахцаз дҭахит. Аӡӷаб дизҳәаны дыҟан, ачарагь аҿҳәара ԥҵәаны иҟан, ианларҳәа – лхаҵа дрыманы ишааоз, дырԥылеит лара, Рада. Днеины даагәалҭан, данынихәаԥш, иаԥхьала ахы иқәшәан дыҟан. Ларгьы, ахәшә лымазаарын, убраҵәҟа лҽылшьит. Нас, Бзыԥ аарцәҟа акәын дахеибашьоз, Бзыԥ хыҽҽаны ицон, ирзыргомзт. Ари лан ианлаҳа – «Диида, Рада диида!..» – ҳа дыҳәҳәо дцон. Изаҳаз зегьы «Рада – диида» ҳа ишьҭырхт.
«Радеда» ашәа зны мыткәманоуп изцәырҵ, Рада лоуп изыхҟьа, лҳәит.
«Кац дызмыхәаз Уазбақь ахаҵа» ҳа лҳәон. Уазбақь асаӡуаа дреиуан, лҳәит. Кац убриаҟра илеишәа цәгьын – зегь ҳицәшәон. Сан сицәлыршәон «Кац даауеит» ҳа. Исарақь рқьақьа ду ихаҵаны дныҟәон
Кац Маан. Раԥхьа аурысқәа роуп аинралра изҭаз, аха нас аҭырқәцәа дрыдгылт. Уазбақь анхацәа дреиуан, Кац рыззегь имагәшьхәа иҭаргылан иман. Аха Уазбақь дихаҵгыломзт, ииҳәо ҟаиҵомзт. Уазбақь иԥсы шҭаз ашәа изаԥырҵеит.
Ашьхауаа ракәын зегь реиҳа икәашоз, лҳәит санду. Ахҷыԥсаа цәгьала ибзиан икәашон. Ҳара, аҟьаҟьарахь иҟаз, адгьыл ҳақәаарыхуан, ахәҵахь иҟаз арыц ахаадрыхоз рымаӡамзт, рахәын-шәахәын рнапы злакыз; иахьа хәлаанӡа ргәы ҿыӷьуан аџьмақәа иахьрыцыз, арепетициа днарҟаҵон – акәашара иналагон. Ҳара акәашаха ҳамамызт, абамба лаҳҵон, ҳсон, лҳәит. Ԥсҳәаа зегь реиҳа икәашон, лҳәит.
Саб Қәаҭ ихьӡын, сабду – Кыпа, уи иаб – Хәыта, уи иаб – Кәыри. Сан лаб Ныгә ихьӡын, уи иаб – Баҭаныҟәа, уи иаб – Кәариа ихьӡын, ҩышә шықәса ихыҵны дыԥсит, Нарҭаа рчамгәыр, ражәабжь идыруан. (Саргьы Нарҭаа рчамгәыр здыруан, аха иабаау «сҿаҳахеит».) Цәык иага идузаргьы, ашьапы ифон Баҭаныҟәа ҳәа иҟаз. Ԥсҳәы аурыс ианиабашьуаз убра дрышьҭит ар иҭан. Аԥилҭақәа рыман. Лыхны дыҟан аҳ Ачба. Уи иҟны ианнеи, амла иакит. Баҭаҟәа ир ирҿеиҵооз? Аҳ ирахә шааиуаз ибеит. Днарылаԥш-ҩарылаԥшын, цә-дук рылан, ишәақь лагәидиҵан, ишьны икаижьт.
– Аа ҳаушьит, аҳ итәын! – рҳәеит ахьшьцәа.
– Аҳ иаргьы шәаргь шәеибамбеит, уцан иаҳә «уцә зшьыз Гадлиа Кәарид-иԥа Баҭаҟәа иоуп» ҳәа! – иҳәеит.
Аибашьра аҟынтәи дгьежьит агьимыхькәа. Убасҟан ашәақь иааигаз иахьагьы исымоуп.
Ари ахҭыс аакьыскьа иҟамлеит, ажәытәӡа иҟалаз усуп. Басариа Маҳаид Аҟәа дыҟан, ихы данақәиҭхоз Кәтол иашьцәа рҟны даауан, иашьцәа дрылсны ибон. Уахык аҩны дахьааиз, ҳашьа дааит аҵара ду змоу, рҳәан, иуа-иҭахыра иеигәырӷьаны шьтәакгьы изыршьит, агәылацәагь идыргалеит…
Ажәабжь ҿыцк Аԥсны иҟалаз Кәтол ақыҭан инеины иҟан, аха изакәыз, изхыз-изҵыхәаз рзеилкаауамызт. Ашьтәа ажәра иаҿын. Маҳаид ҳгәылацәа иааизаз икәшан иштәаз, саб рыцҳа дизҵааит:
– Маҳаид дад, уара аҵара змо уаҩуп, Тҟәарчал арацәа ааԥшит ҳәа ҳаҳауеит. Абри ажәабжь аҵыхәала иудыруеи? – ҳәан дизҵааит.
– Издыруа убриоуп, – иҳәет Маҳаид, – шәара аӷба рацәа ҳәа шәашьҭоуп, иара ахаҳәтә рацәа ҳәа иԥхьаӡоуп, ибылтәны иҟоуп – афабрикақәа, азауадқәа аус днаруа, алашара ахылҵуа.
– Нас, ари уа иабаҟаз, ишԥааԥши, иаазырԥшыда? – ҳәан иҵааит.
– Аԥсацәа иаадырԥшит, – иҳәеит.
– Аԥсацәа ари абардыруаз, ишԥаадырԥши? – ҳәа даныхҭарк, – Нас, ианышәмуӡах, ишыҟалаз, изыхҟьақәаз зегь шәасҳәап, – иҳәан, иажәа дналагеит Маҳаид:
Арышааи, Аргәынааи, Гәарамиааи еицны арахә рыманы еихьшьцылацәаны ицеит Аҟармара. Ари ахы умҳәакәа, аҵыхәа узҳәом, – иҳәан, иажәа неироуит. – Иахьлеиз, ахьшьцәа бзиақәа уажә ижәбама, абӷьы иацныҟәоит, ажәбӷьы иаҳа-иаҳа аҩада иҩаскьацыԥхьаӡа иаццоит. Аҟармара ҳнеины ҳамҭакы ҳаагылап, арагь ушьҭа лаҵароуп, аарыхра ахьыҟаҳҵо арахә ҳзынкылом рҳәан, заанаҵ аԥсҭачара ицеит аҩада. Аԥсҭа иахьҩеиз, уахык амшә аарықәлан, рырахә ԥхасҭанатәит. «Абри ааҳамшьыр ҟалом» рҳәан, Аргәыни Аршбеи арахә рыман ицеит агәаҩарақәа ахьрымаз. Ари Агәарамиа дшәарыцаҩ ӷәӷәан, – Уи џьаракыр иажызар сара игәасҭоит, – иҳәан, амшә ашьаркәасҭа иҟанаҵаз дыҩхылан, аԥсҭа дыҩҭалан дцеит.
Ахәыҷқәа ргалон ашьха ианцоз ажәытә. Ахәыҷқәа ахьыргаз, – Аӡарақәа шәара ижәба, абри аганахь иҭашәҵ, иахьцо-иахьаауа гәашәҭала, – ҳәа раҳәан ицеит арҭ ахьшьцәа.
Аӡарақәа зымҩакы иахьдәықәырҵаз, ахәыҷы дахьнеилакгьы амца далахәмаруеит, арҭ аихымцеи, ашьанҵеи, ацәымсеи ахәыҷқәа аӡә иџьыба иҭазаарын, ауахәа ду ахькажьыз, ацәымса амца наркны, амца ацрарҵеит. Ауахәа амца ахьацрарҵаз иӷыӷкны иҟан, ибылуа ишнеиуаз, ари арацәа ааигәаны хыхь иқәзаарын ԥыҭк, арацәагьы амца акит. Адгьыл амца анықәч, иҟозеи рҳәан, ахьшьцәа ҩеит. Иахьҩеиз ауахәа ҳәа агьрымбеит, иццышәхахьан, адгьыл амца кны алҩа ыҵыҩруа ирбеит: – Ҳаи Анцәа ҳазшаз, уаҳзылԥха, ҳаиасны ҳанаауаз Лашькьындар иагәамԥхаз ак ҟаҳҵазар акәхап! – рҳәан, ахәылбыҽха иангәарла зегьы, ашьтәа ԥшӡақәа шьны агәи агәаҵәеи ала Анцәа иашьапкит, аха ари ахәо иҟазма, мчыбжьык, жәамш адгьыл амца акуп, имкьаҭеит.
Ари анымкьаҭаӡа, ақыҭарахь иаарыцҳаит, абыргцәа рахь: «Ҳадгьыл амца акит» ҳәа. Ақыҭа рҟны ԥыҭк илеиҩеиуа иҟаз «ҳауаажәлар ирыхьыз аабап» рҳәан, иҩеит. Иҟалаз арҭ иабеилыркаауаз…
Абра иҟаз ахәыҷқәа ҩыџьа, Арышаа, еишьцәан. Аиҵбы Едрыс ихьӡын. (Аҟәа апапцәа рышкол ыҟан Накәалаи ихаан, Гьедлач Аршба ҳәа дыҟан акыр зылшоз, убри идырҵеит Едрыс дганы апапцәа рышкол дҭарҵарц. Едрыс игара Гьедлач мбатәыкгьы игәамԥхеит, иаҭәеимшьарцгьы иақәикит, аха Арышаа ианидырҵа, дааиҽхьынҵаны диган апапцәа рышкол дҭеиҵеит. Аԥхын ианоурышьҭ Едрыс аҩныҟа дааит. Дахьааиз, «уашьа ахьшьцәа дыргеит ашьхаҟа» рҳәан, Едрысгьы иашьа иахь ашьхаҟа дҩаргеит. Уа дшыҟазоуп абри арацәа амца шакыз. Ари доурышьҭны данаауаз ус иарҳәеит: «еиуеиԥшым ахаҳәқәа, амҿлыхқәа ижәбо рыуахкы ҳзаажәгала» ҳәа.)
– Абри сышәҭ амца зкыз, – иҳәан, Едрыс икит, – ашкол ахь изгоит, – ҳәа.
– Ахәыҷ ииҳәо анхоуҵашагь аамҭа аҟоуп, ҿынхьыларас икит, ишәықәшәазеи! – иҳәан, Агәарамиа дҩагылан, акәмызцәа инылеиҳәеит ԥхныгак аҟара арацәа.
Ахәыҷы ашьха дахьыҟаз имырӡӡакәа иман, ашкол анааи, уахь иман дцеит. Аҟәа иахьнеигаз, илахәаԥш-ҩахәаԥшын, ари рацәазар ҟалап, рҳәеит. «Абри закәу аабап» рҳәан, Қәҭешь агуберниа аҟны иҟан агеологцәа, убра идәықәырҵеит. Агеологцәа кылҟьан иааит Аҟәа апапцәа рышкол аҟны, – Иабаажәгеи абри аҩыза, иабашәоуи? – ҳәа.
– Иабаҳауи, умбои, абри ахәыҷы иаҳзааигеит, – рҳәеит. – Дабатәиу ахәыҷы, дазусҭада?
– Даԥсыуоуп, Тҟәарчал ақыҭан дынхоит.
– Иузҭада, дад, ари? – рҳәан ианҵаа, ҟыжә-быжәла иидыруаз арҵаҩцәа ианреиҳәа, еиҭаганы агеологцәа ирарҳәеит.
Ара Тҟәарчал амҩа аҟамызт излааигоз, иакәшан Бедиала мҩакы ыҟан, аленка ааиуан, ленкала иааит.
Ара акыр зылшоз ҳәан ирдыруаз ҭауади-аамсҭеи ракәын. Кәаџь ҳәа Ачачба дынхон Бедиа, абри иҟны иааит.
– Кәаџь, абасоуп аусқәа зеиԥшроу, Тҟәарчалынӡа ҳамҩақәгароуп, – ҳәан иарҳәеит агеологцәа.
Агеологцәа иманы Кәаџь даан аԥсацәа рнапы ианҵаны дцеит иҩныҟа.
Арҭ агеологцәа аԥсацәа ирыман Аҟармара иахьҩеиз, ибылуаз арацәа кьаҭахьан усҟан. Иблыз ианахәаԥш, ахаҳә рацәа шыҵаз Тҟәарчал агәра ргартә ирбеит. Иалаган, ыҟами, аҳәынҭқар иҟны адырра ҟарҵеит. Аурыс ҳәынҭқар анџьныр ду дааишьҭит – агеолог Буҭман. Буҭман дахьааиз, ахсаала ҟаҵо, дыԥшаауа, амҩахәасҭақәа алихуа дшыҟаз-егьииз, аҳәынҭқаррахь арацәа аҟоуп ҳәа адырра риҭеит. Никәалаи усҟан техникала дкәадан, Англиантәи арендала анџьнырцәа ааиган, арацәа зламҩаԥырго аканат-мҩа ҟарҵарц аихақәа реизгара иалагеит. Убри ишаҿыз аибашьра ҟалеит. Аибашьра аныҟала, Англиатәи анџьнырцәа иҟаз иқәҵны ицеит. Ари аусқәа зегь хыдахеит.
1921 шықәса рзыҳәаны Асовет мчра анышьақәгыла, Аԥсны иҟаз абеиарақәа зегьы рымдыруази, иаразнак аус азура нап адыркит. Ленин ирзааицҳаит Аԥсынтәыла иҟоу абеиара ацхыраара арҭарц. Лакоба иоуз ашәҟәы даахаҵгылан, ажәлар ирыххәыцуаз ԥшьҩык-хәҩык раҟара аашьҭыхны, Тҟәарчал дааит. (Асовет мчра анышьақәгыла, агеолог Мокрински дааишьҭит Ленин. Данааи, Лакоба адырра ҟаиҵеит «ажәлар сзеизыжәга» ҳәа. Фаитонла Гәыԥ ианааи асасцәа, Мокрински дназлаз, Лакобагь иҩызцәагьы аҽқәа рыла, ГРЕС ахьгылоу аусҳәарҭа аҟан, абра аӡы иаарит.)
Ажәлар қызықызуа иԥшын. Иҟоузеи анаџьалбеит, иҳаҳарызеи ҳәа аӡәи-аӡәи рхы неидкыланы аицәажәара иаҿын. Ажәлар рахь днаԥшыааԥшит Лакоба, аха Едрыс димбеит: – Едрыс дабаҟоу? – ҳәа дҵааит.
– Уи Мықә дыҟоуп, абна дахылаԥшуеит, – ҳәа иарҳәеит.
– Абыржәыҵәҟьа ауаҩы ддәықәышәҵа, ҽырххыла даажәга, уи ида аизара хтышьа аҟаӡам! – иҳәеит.
Избанда, Едрыс ида ҭырџьманра зуаз ара, Тҟәарчал, дыҟамызт. Анџьныр Мокрински аҭырџьман диҭахын. Едрыс иаагарагьы ԥыҭк аамҭа аҭаххеит. Анхацәа рхы еидкыланы «Едрыс уаҩыс даҳшьаӡомызт,
уи иҵкыс ҳаицәома ҳара, Едрыс изымҵаакәа аус рзымыӡбуазар, арҭ аиҳабыра ҳәа баша ҳрықәгәыӷуазаап» – ҳәа аӡәи-аӡәи еидыхәыҭхәыҭлоит.
Ус ишыҟаз, ашьыбжьышьҭахь ҽырххыла Едрыс дрыманы иааит.
– Уааи, Едрыс, арахь, – рҳәан, днаган рыгәҭа днадыртәеит.
Аизара аахдыртлеит. Лакоба дҩагылан дцәажәеит. Ленин аԥсацәа
ирзааишьҭыз ашәҟы дырзаԥхьеит, амал ду шкажьу, уи ишацхраатәу, ақалақь шыргылатәу, шәыкәты шәҭии, шәыкәтаӷь шәҭии ҳәаны, иазырхәыцны, иазырҟәышны Нестор иажәа анаахиркәша, «аууы» ааилдыргеит ажәлар.
– Нестор ииҳәаз иахцәажәарц зҭахыда? – ҳәа дҵааит Маҳаид рыцҳа (Симон Петрович ҳәа иарҳәон сара саб иашьа).
– Абааԥсы, Кьасоу, Кьасоу! – рҳәеит.
Тҟәрчал цәажәаҩыс ирымаз иара иакәын. Кьасоугьы игәамԥхеит ирҳәақәаз, дҩагылан, аҽыԥҳәа илабашьа наирсын, ацәажәара далагеит:
– Ҳара акәты ҳҭиуа, акәтаӷь ҳҭиуа – ари аҩыза ачымазарақәа ҳауазар, ҳабакылсуеи?! Ҳқыҭа шқыҭоу иҟазааит, атәым милаҭгьы ҳҭахым, абеиара ҳәа иҟогь ҳҭахым, иҳамо ҳа иҳазхоит! – ҳәа иажәа хиркәшеит.
Ашьҭахь, ус акәым Нестор Лакоба ишиҳәаз, ишәымоу шәхы иашәырхәа, абеиара ду ыҟоуп, шәацхраа ҳәаны Ленин дуӡӡа иааиҭиз ашәҟы аҵыхәала дцәажәеит, уара амла ушакуа акәтаӷь ҭиы, ашә ҭиы ҳәа уеимҳәеит; ақалақь шәзыҟалар, амҩа дуқәа шәзыҟарҵар, абзерахь шәкылнагоит ҳәоп ииҳәаз ҳәаны, аԥсуа жәлар иреилыркааны Симон Петрович драцәажәеит.
Нас Арыш Шәлиман дгылан, – Ԥсраҽнынӡа аӡә шьҭахьҟа ҳцо ҳаҟам, шәара ишәҳәаз аҟны ҳаҟоуп, – ҳәа дцәажәеит.
Мокрински– Едрыс инапы данҵаны, иҟарҵақәаша шыншапакәу инараҳәаны, аҽқәа иларықәдыртәан, Гәыԥ иҩарган, рфаитонқәа иҩарықәтәаны, илықәлан Аҟәаҟа ицеит.
Абринахысы ашахтқәа ҵысит, аԥсуаагь ацхыраара ҟарҵеит.
Дәрыԥшь Ҭамшьыгә ҳа аамсҭак дыҟан. Убри итәы ацә давеикит. Ҭамшьыгә дахынхоз Алхадә ҳа иашьҭан, убра раҳҭынра аҟан. Аҳмаҭ Ҭамшьыгә иԥа-заҵә иакәын. Абыц ылхны иааргон. Ацәқәа руакы, ахәҵырхоума, аҿаҳәагоума – иааԥнартын, ицеит. Атәы деихьышьарххо, абас дмадыӷь-мадышәо данықәха, Ҭамшьыгә ибозаарын. Атәы, илымҳа кны дааган, ацә иаанхаз давеикын, кәармаӷьцала дисуа каамеҭ
изааицет. Бжьҩык роума аԥацәа иман атәы. Ус ишааиуаз, аҳратәра еиҟәыргеит. Арҭ аишьцәа иӷәӷәаны-егьины иҟалит. Ҭамшьыгә иҷкәын дицәшәо далагеит, дхырҵәаны Баӷбаран дааишьҭит, иара итәала дысҵәахит, иҳәет. Иаргьы дылкаҳан дыԥсит, аха арҭ, ахьмыӡӷ здыз, Аҳмаҭ ишьҭашәарацо ишьҭан дҳазшьозар ҳа. Ашьхаҟа дышцаз еилыркааит. Данаауоз, амҩа ааизыркын, дыршьит Аҳмаҭ.
Ҳколхоз ахантәаҩыс даман Ражьден ҳәа Кьышьмариак. Усҟан иаҳфоз ҳамамызт, иаажәуаз ҳамамызт. Аибашьра анцоз, уи ашьҭахьгьы ус иҟан.
Ачаиҿыхра ҳаҿуп. Ражьден Кьышьмариа днеит имгәацәа ду иаԥхьа иргыланы:
Шәаҟәыҵ ачаиҿыхра, шәаҟәыҵ, шәаҟәыҵ! – иҳәеит.
– Избан?
– Абыржәыҵәҟьа шәҽааибыҭаны Мықә шәцот ачаиҿыхра, – иҳәеит. Аҳәса ахьеилагылаз еибарҟәыуҵәыуо, – Ҳахьцо иаҳфо ҳамам, иаҳжәуа ҳамам, – ҳәа иарҳәо иалагеит.
– Ишәфо шәымбо – убри ачаи ашьапаҿы аҳаскьынқәа аҵиаан иҟоп, аҳаскьын ԥшқақәа, убырҭ ааҵхны, ижәны ишәыман шәаала! – иҳәеит.
Миха Ӷәынџьиа ҳәа дыҟан, комиссарс аус иуан. Уахык, даадәылырган дыргеит. Дааиуеит ҳҳәеит уажәы, уашьҭан, аха дмааит. Ҳдәылҵит – ҿаҳҭит, анахь, арахь… Дыргеит уаҳа хынҳәра иқәымкәа. Дахьыԥсыз, дахьжу ҳаздырӡом.
Абас иҟан 1937-тәи ашықәс.
Платон Киласониа агрономс Акәара ҭбаа аамҭала дыҟан, Қәаранӡиаа рҳаблоуп ари. Еикәшаны итәаз, абригада иалахәыз ауаа аԥш рзишон, жәа-кьылак, жәохә-кьыла ҳәа.
– Жәа-кьылак – Мераб Қәаранӡиа, – аниҳәа, – Абриоуп уара ужәакьыла, – иҳәан, диқәааит.
Платон ихы иақәиҵеит:
– Са сакәӡам узықәааз, азакәан уақәааит, уашьа акомиссар имедал кыдуцҟьааит», – иҳәеит.
Платон ддәықәлеит дашшырц. Дшааиуаз аколнхара ахантәаҩы Ӷәапа Кәаӷәаниеи акомиссар Мадол Қәаранӡиеи иԥылеит:
– Уабацо?
– Абас-абас исыхьыз.
– Аа, уанаџьалбеит, машәырк игазар, митә ҟалама! – рҳәеит.
– Мамоу, са сакәӡам, азакәан дақәааит, – иҳәеит.
– Иҟадаз уара? – рҳәан, дырмышьҭит.
– Ишԥаҟамыз, ауаҩ бзиа Сликәа дыҟан, Кәахьча Ражьден дыҟан, Хәарҭа Бида, Цаапр Шьаабан, Правление Есеб – абарҭ зегь ыҟан. «Гәырр-гәақь» – Қәаранӡиаа ркәакь, маладец Мадол – икыдцҟьаауп умедал! – иҳәеит.
Ӷәапа Кәаӷәаниа, иԥсаҭа бзиахаат, Кәтол аколхоз деиҳабын. Усҟан акомиссиа ааны игәарҭон досу иҟаиҵаз, ииуз. Уажә зегь ыҟоуп акәымзар, усҟан ҭаҭын бӷьыцк азыҳәан ҳәа уандырӡуаз аамҭа акәын.
Ныжәа Бжьаниа-ԥҳа лҿы дымҩахыҵит Ӷәапа, агәаҭаҩцәа ицны. Аҭаҭынқәа гәарҭеит-егьит.
– Ӷәапа, нан, аҭаҭын ҿыхны исрыԥхит, иабазго, иабахысшьри? – лҳәеит Ныжәа.
– Баанҿас бара, акомиссиа аҟоуп, ицар ибасҳәап, – иҳәеит Ӷәапа ибжьы ныҵакны.
Аха дааиҟәамҵзаап ари Ныжәа: – Иабазго, иабахысшьри? – ҳәа дылкит.
– Иааган абра ихшьы! – иҳәеит, иԥхашьарахь инапы рханы.
Кьынтышә Чагәаа арашәара дшаҿыз араион аиҳабыра аины иааидгылт.
– Бзиа ууит! – рҳәеит.
– Бзера жәбааит, бзела шәаабеит! – ҳәа аԥсшәа нареиҳәеит. Арашәара далагеит ахәырхәырҳәа: аԥш бзиақәа рыԥҟара даҿуп, аччиақәа аанижьуеит.
– Уара иҟауҵои? – анырҳәа, – Сымрашәо, – иҳәеит. – Аԥш бзиақәа
зегь ԥҟаны аччиақәа аанужьуеит, измаанои?
– Аа, шәара ус ами ишышәҳәо: абеиақәа ықәыжәга, аӷарқәа ршьапы иқәшәыргыл ҳәа! – ҿааиҭит Кьынтышә.
Ажәытәан, акомхозқәа анеиҿыркаауаз, анхацәа рыбжьы рымырхуан: рырахә-рышәахә рхырҵон, раарыхра рымырхуан. «Акәылакцәа, шәыбжьы шәымхуп!» ҳәа рарҳәон. Рыбжьы рымхгәышьан, иҟарҵоз.
Ашәы Шьаҳан иҽада аидара ақәҵан дцон. Ус, аиҳабыра зҭатәаз амашьына иԥылеит. Амашьына зцом – аҽада аԥырахеит. Шьаҳан иҽада аԥыримцеит. Амашьына иҭатәаз ааҭыҵын, – Уаҵаҟьа наҟ! – ҳәа иарҳәеит, аха иара ҿимҭит дҿаҳазшәа.
– Узымцәажәои, аԥсшәа умаҳаӡо? – рҳәеит.
Краамҭа рықәҿиимҭит, ашьҭахь ус иҳәеит:
– Аԥсшәа саҳауеит, аха сыбжьы сымхуп – ацәажәара сақәиҭым.
– Уара ацәажәара ушԥақәиҭым абааԥсы, аҽада – ара игылоуп, ҳара – ара ҳгылоуп, ҳаргьы ҳҽадоутәит: аҽада наскьоуцар акәын, ҳа ҳавсыр акәын, ҳмашьына иаҿагылоп…
– Ҟаи, сцәажәар ҟалома, убжьы умхуп ҳәа сарҳәеит! – иҳәеит Шьаҳан. Ашьҭахь аизара ҟарҵан, «абри ауаҩ иахьарнахыс ибжьы имоуп, ацәажәара дақәиҭуп – ииҭаху иҳәааит» ҳәа азырӡбеит.
Ари аныҟалаз Асовет мчра анышьақәгылаз ашьҭахь ауп. Амалуааи анхацәеи еилдыргон, акәылакцәа рыбжьы рымырхуан. Усҟан амал зкыз уаан Кәаӷәаниаа. Сабду Кәасҭа рыцҳагьы ибжьы имхны дҭаркхьан дмалуаҩуп ҳәа.
Ишыҟаз акәымкәа, Џьота Кәаӷәаниа ишьҭалт, дыркит. Дызкызгьы Кәтолаа рыҷкәынцәа роуп. Аӡәы ақыҭсовет аҟны маӡаныҟәгаҩс дыҟан, егьи акомсомол далан, егьигь ҭыԥк иман. Абарҭ ирыдырҵеит: «Џьота Кәаӷәаниа даҳзаашәымгар ҟалом» ҳәа. (Усҟан «троика» аус анырыӡбуаз акәын.) Џьота ҩымш-хымш ихы рымҭакәа дшыҟаз, иашьа, Кәыҷыҷ рыцҳа, иарҳәеит «уашьеиҳаб ишьҭоуп, дыркраны иҟоуп» ҳәа. Кәыҷыҷ усҟан аферма аиҳабыс дыҟан, ашьха дыҟан. Ианиаҳа аухаҵәҟьа ддәықәлеит. Ахәбыҽха, иааилышәшәоны, адырҩаҽны дааит аҩны.
– Абыржәы, – рҳәеит, – сааҭкгьы ҵуам Џьота дрыманы ицеит хҩыуаак, – ҳәа иарҳәеит дахьааиз.
Иани иаби ас аниарҳәа, Кәыҷыҷ дааҽыжәымҵӡакәа дышиашаз дрышьҭалеит. Амҩа еихыҵәҵәо, еихыҵәҵәо дышнеиуаз, рыбжьы
иаҳаит. Дацәымҩашьо дара шракәыз еилиргеит. Кәыҷыҷ рыцҳа ибжьы иргеит, – Ижәго доушәыжь, мамзар шәыхҩык шәеибганы шәызцом! – ҳәа.
Ибжьы иргеит аха, арҭ ибжьы анраҳа, аԥхьа ирзымдрит.
– Уарбану? – рҳәан, рабџьаргьы хадыршалеит.
Ахысха рымҭакәа, Кәыҷыҷ рыцҳа алашьцара иалакны дхысуеит
ирыххыкаан. Данхыс амҭазыҳәан, руаӡәк ус иҳәот: – Иааго дшьы уара, иааго дшьы! – ҳәа.
– Уи ижәго аӡә дышәшьуеит аха, шәыхҩыкгьы еибгала шәызцаӡом! – ҳәа Кәыҷыҷ даҽазнык дрыххысаауеит, иҽгьы дыҩҽыжәԥот, рабџьарқәагь рымихуеит.
Ахҩыкгьы иҳәынҷот, иашьагь инапқәа ааиртлот. Рыхҩыкгьы ҳәынҷан аҩныҟа иааигот ауха, асааҭ акынӡа крыгьрҿеимҵеит, аӡгьы димыржәит – аман дирҳәеит.
Ашьҭахь аешьара абыргцәа еизан, Кәыҷыҷ иацәажәан, ауха иауижьуеит.
Џьота Уачамчыра аус иуан, иҭыԥ иара иқәнагаӡом, амалуаҩ диԥоуп, аҭыԥ злаиаузеи ҳәа изашшит…
1921 шықәса инаркны 1930 шықәсанӡа Аԥсны подчинениа Москва иҟанаҵон, аха нас Қарҭҟа ииаргеит. Аԥсуаа рбызшәа рҿырхразоуми.
Совминс иҟаз Лабахәуа иакәын. Арра сыҟан санааи, аизара ҟалит: Гәдоҭа араион рхатәы бызшәа роуит, ҳара Бзыԥ ақыҭа иаҳмоуит. Ацтәы алырхит арҵаҩцәа, Аҟәантә ауаа аарышьҭит. Усҟан анапышьҭыхракәын иҟаз. Дара, ақырҭцәа, еиҳан, ишьҭырхт, дара ртәы иадыргит – аԥсшәа аҟәырхт. Ҳаҩдәылҵит акгьы аналымҵ. Хагәышь Ҭана ҳа дыҟан: – Еи, ҳаиҭазго уаҩ дҳамам, абыржә ҳара ҳзықәшәаны иҟо Лабахәуа идыруанда! – ҳа ус иҳәит.
– Уи дарбану? – сҳан, – Аԥсны Совмин еиҳабу иара иоуп, – иҳәит. – Нас, уа ицо дыкны дифома, иҟалеи?! – сҳан, – Акраадыруо, – ҳа ус иҳәит Ҭана. (Усҟан аҭакрақәа аҟамзи, ишәон.) – Са сцот, – сҳан, сҿыҩасхт.
Иҭыԥ ахыҟаз аасыԥшаан, снеит.
– Абиуро цот, уахь дыҟоп, – лҳәит уа итәаз аӡӷаб.
Асааҭ ду ахкыду акәын иахыҟаз абиуро, сҿыласхет уахь. Аҩбатәи
аетажаҿ саныҩхәна, апропуск зшоз ӡӷабк дтәоп. Исҳәои? «Мшыбзиа» сҳәару, «гамарџьоба» сҳәару, «здрасти» сҳәару? Сшәоит уахьгьы. Усҟан ишәарҭан, сацәдыршәахьан. Аха обшьи иазык аурысшәоп, аурысшәала исҳәап сҳан, – Здрасти! – ҳа сналыдгылт.
Аӡӷаб дсыхәаԥшит:
– Уаԥсуома?
– Ааи.
– Нас убызшәа умҳәо. – Сшәоит, – сҳәит.
– Иуҭахи?
– Ари ауаҩ ара дыҟоума? – сҳан, – Ааи, абиуро цот, уа дтәоп, – лҳәит. – Ак иасҳәар сҭахын, иҟалозар соужь.
– Абиуро цот, уара унеит ҳа уаха имаӡам. Иҭыԥ ахыҟо удыруама? – лҳан, – Уантә смаауеи, – сҳәит. – Убра уцаны утәаз, дымнеикәа ҟалаӡом, – ҳа салҳәт. (Абыржә дыҟазаргь слыкәыхшоп убри аӡӷаб!)
Саагьежьын, сҿыҩасхан сышнеиуаз, – Блабырхәатәуп, аорганаҿ аус иуот, дкапитануп, шәара шәеиԥш издыруа иоп ахаҵа, – амҩан ҳаиҿаҳт. Аԥсшәа ааибаҳҳәт.
– Уабаҟаз ара, узышьҭазе? – ҳа ус иҳәит.
Ицәымӡаӡыкәа сыззааз иасҳәт.
– Ҭфу, Анцәа дуқәшәиааит, ара уаан уҽызҭоукуазеи! – иҳәит.
– Сҭаркыр – сҭаркааит, – сҳан, сҿыҩасхет, раԥхьа сахнеиз сааит. Сыԥшны сыштәаз, уажәаанеиԥш амра леихьаны, дыҩналт аӡәы.
– Ари иааиз дарбан? – сҳан, – Лабахәуа, – иҳәит апропуск ылзҩаауаз.
– Соужь, – сҳан, ателефон аашьҭихын дасын, агәызҳа инықәиҵет. Апропуск сиҭт. Сҿыҩасхан сыхәнет. Уажә са снеиуот, аха иасҳәои? «Мшыбзиа» сҳәоу, «гамарџьоба» сҳәоу, «здрасти» сҳәоу? Сшәот, ани амилиционер исеиҳәазгьы схашҭӡом. Аха нас, обшьи иазык аурысшәоп, «здрасти» ҳа иасҳап ҳа сыӡбит.
Сныҩнашылт. Истол дадтәалан.
– Здрасти! – сҳан, – Уара уаԥсуаӡами? – иҳәит. – Саԥсуоуп, аха ахатәы бызшәа аҳәара сацәшәаны исзымҳәит.
– Ыы, иҟалеи, ахатәы бызшәа ауаа ирҵотеи! – иҳәит. – Ҳара ҳҿы уи еиԥш агьыҟам, – сҳәит.
– Уабатәиу?
– Бзыԥ асельсовет.
– Нас, иҟалеи, шәхатәы бызшәа шәымаӡами?
– Иҟам.
Ателефон аақәихын даст. Хәҩык еицны адыр-дырҳа ихәнеит. Уа
абжьышьҭыхра иагит ҳа ҳазҳәазгьы дыхәнеит. Дагьынасҿаԥшит, ашәымаҭәа ааишәиҵет. Инапы ниқәикын аминистр, – Ҩымз ҵует аԥсуа ихатәы бызшәа иоуижьҭе, бзыԥҭаа рхатәы бызшәа зырмоузе? – ҳа ус диазҵааит.
– Аа, абри иоуп абжьышьҭыхра иагит ҳа ҳазҳәаз, – сҳан, снапы наиқәыскит.
Рцәа ккаӡа иаархихт.
– Уаҵәы асааҭ 9 рзы уцаны зегь урмазеироп, 11 рҟынӡа сыузыԥшуп. Иҟоумҵар, уахааз амҩа удырот, – ҳа иеиҳәит.
– Бзиоп, – иҳан, иҩдәылҵны ицет.
Сандәықәлоз, – Исҳәаз умаҳаи, уаҳа аранӡа уҽумырааԥсан, садрес удыруазар, Лабахәуа иуҳәаз арахь агьыҟам ҳа саҳәа, дареи сареи ҳаибабап, – иҳәит.
Ишиҳәаз еиԥш, дааит иара ихаҭаҵәҟьа, Бзыԥҭаа ҳхәыҷқәа рхатәы бызшәа роут.
Абольшевики аменшевики реибашьра аныҟаз Лакәаба рыцҳа иҽыҵәахны дыҟан абра, ҳара ҳҿы. Еныкь Мақсым, Бганы Капаҷа, Хагәышь Хәаҭхәаҭ, Агыр Кәыпа рыгәра игон. «Сыбжьыган соушәыжь, сцот Урыстәылаҟа, иҟасҵалак жәбап» ҳа реиҳәт.
Дрыман рҿаархт. Ара, Бзыԥ, даарырган, ашьхала рҿынархан, Гәыбаа адәы ианнеи, аменшевикцәа уа итәан. Иҟарҵои? Убас реиҳәит: «Алабызаҵә санҵаны суап сылаҳәаны шәсыҵал, ҳаршьуазаргь ҳаршьит, сыбжьыжәга» ҳа.
Иахнеиз, аменшевикцәа иааныркылт.
– Закәызеи ижәго?
– Ҳарахә Наиб игылоп, хьча еиҳабыс дҳаман абри, дычмазаҩхит.
Аԥсны даҳгаанӡа даҳцәыԥсыр ҳа ҳшәан, Адлерҟа абалницахь ҳдәықәлеит, – рҳәит.
Ас анырҳа, иоурышьҭт. Ирҭахыз уи акәын. Алда ирымбаратәы ианлеи, Лакәаба рыцҳа, иуапа даалырхын, Адлер днаган адәыӷба дарҭит.
1921 шықәса азоуп бальшевикаа абра ианаа. Убасҟан Қарҭ подчинениа ҳамаӡамзт, Москва акәын иахьҳамаз. Исааиуаз, саиузни республика ҟарҵо ианалага, миллионк еиҵны иҟо амилаҭ рҿы иҟаломзт, ҳадырҵт Қырҭтәыла.
1935 шықәса рзы аизара ҟарҵан Қарҭ Лакәаба иԥхьет. Ирҳәақәаз игәамԥхт. Уаҳа ажәакгьы рықәымҵаӡыкәа, даақәгьежьын, дышиашаз Сталин иҿы дцет. (Дышцаз даргьы ираҳазаап.) Ихьыз, дызцаз зегь реиҳәан, – Уара ԥаса усыҟаз еиԥш иуҭахызар, – рҳан, ашәҟы ҩны иаарымхны Сталин инапы лақәҵаны иҿааихан дааит.
Ара данааи, Қарҭ аизара ҟаҵаны ирыман. Иԥхьан, днеит. – Уабаҟаз, уаҳмазҵааӡыкәа уабаца? – ҳа изҵааит.
– Сабаца, еимаҳкыз азоуп, – иҳәит.
– Нас, иҟоуҵе, иааугазеи?
– Шәаԥхь, – иҳан, ашәҟы диркит.
Иаԥхьазар, Сталин инапы ақәуп, иҟаҵоуп. Иҟарҵои? Игәшәымшә ааҳәаны, длаганы, Бериа иԥҳәыс ахәшә лырҟаҵаны, ахәшә иҭаны дыршьит.
Сара излаздыруала Лакәаба ашкол дҭан Лыхны. Иан лакәын иҟаз. Ашкол аҿгьы мааҭк аҭахуп, ҩ-мааҭк аҭахуп: «Лакәаба мааҭк аԥара иахьа иааумгар, ашкол аҿ уаҳа умаан» ҳа иаҳәан даурыжьт (Амааҭ аагара цәгьан.) Амал змаз аӡәы, Лыхнытәк, ажь иҭаауан, даниҵагыл, амҵәышә алашьҭымҭа иақәшәт. Имҵәышә ааимихын илҭеиԥст.
– Иуҭахи? – иҳан, дҵааит. (Аҵла дықәтәоп егьи. )
– Исҭахи диадиа – иахьа ашкол аҿ мааҭк смоур, снарышьҭӡом, мааҭк сыуҭар сҭахын аԥсахра, – ҳа ус иҳәит.
– Дад, исҳәо уаҳуо? – иҳан, – Аа? – Мааҭк уара иусҭар аҵкьыс аӡы иасҭар еиӷьуп, – ҳа иеиҳәт.
– Иҭабуп, – иҳан, Лакәаба дцеит.
Ашкол далгт. Ареволиуциа ҟалит. Урыстәылан Ленини, Сталини, Лакәабеи, Ешбеи – абарҭ рызынтәыкгьы рысвиаз еиманы иҟан. Исааиуаз акәымкәа, аиааира Урыстәыла иаганы, Лакәаба раԥхьа начальник милициа ҳа дҟарҵит – раԥхьаӡа. Уа дшыҟаз, мчыбжьыкгьы дынхит ҳа сыҟам, Сталин иприказ ала ЦК Абхазии Лакәаба иакәзаат ҳа дҟаиҵит, Сталини иареи аӡәк иеиԥш еибадыруан.
Исааиуаз акәымкәан, ани амааҭ изымҭаз абааԥсыра дақәшәт. Абааԥсыра данақәшәа, днаган дҭаркит. Усҟан асуд ыҟан, аха уголовныи кодеқс рымаӡымзт: асуд иӡбны абри ашьра иқәзаат ҳа иҟарҵо, мамзар хәышықәса иқәзаат ҳа иҟарҵо аамҭа ыҟамызт. Ани днаган данҭарк, Лакәаба иаҳаит.
– Абасоуп абри ауаҩ дҭаҳкит, изаҳуазеи? – ҳа иазҵааит.
– Дҭашәкма?
– Ааи.
– Уа дҭакызаат сара адырра ҟасҵаанӡа, – ҳа аҭак риҭит.
Жәабаҟа мшы анҵы-егьи, диԥхьет. Дҭакымзи, нас, аорган ицуп-егьуп, Лакәаба иҿы дрыман иааит.
– Шәарҭ шәахааз шәца, ари иареи сареи ҳаицәажәап, – ҳа реиҳәт. Уажә Лакәаба абас диҿатәоп, шьҭа дымԥси, имааҭ абаҟо, иара
дабаҟо! Иҟоузе анахь-арахь, – Узыхҟьазеи? – ҳа диазҵааит. Ауаҩшьра импыҵҟьан дҭаркт, иалыухи – дзамҵуа дыҟамызт. – Иҳахьыз абасоуп-егьуп, – иҳәит.
Аҵәҵәа днасын, изааиуаз ауаа аҟамзи, иааит.
– Абри ауаҩ днаганы иханытә ишьапаны деилаҳәаны абра даажәга, – ҳа реиҳәт. Уаҳауо? – деилаҳәаны.
Дрыман ицан, деилаҳәа-деилаца дрыман иааин, – Шьҭа шәа шәҭацәуп шәца, – иҳан, урҭ цеит.
Еицәажәет-егьит, анс-арс. Ҽа ԥыҭк анҵы, аҵәҵәа днасын, аӡә дааит: – Шәхәы хиоп шәааины крышәфа, – ҳа.
Лакәаба диман днеин, длартәаны криҿаҵа-крииржә, имашьына, уажәыгь иҟоп «М-1» ҳа, дҩақәыртәаны, Лыхны дааган дауижьт.
Абри «амааҭ ансыумҭаз удыруо» ҳа иеимҳәаӡит. Егьи дымԥси дшыбзаз!
Сталини Лакәабеи аишьцәа аиҳаби аиҵби раҳагь бзиа еибабон. Диԥхьан дигуан, диацәажәон, ари диԥхьан дааигуан Сталин: Лакәаба зынӡа игәра игон аиашьа иеиԥш.
Диԥхьан дааигит. Сталин раԥхьаӡа НКВД аҿы иҟаз Иагада дамхны, Лакәаба дҟаиҵарацы игәы иҭан. Уи аамҭа бжьыст ԥыҭк, еицәажәан-егьиин иҟан, аха ашьҭахьы Сталин ара дааит, Лакәаба иҿы. Лакәаба Аԥсны аҟаҵара цәгьуп – шьхароп, бахәроп, амеханизациа ҟауҵо иҟам ҳа енагь аҳәара даҿын. Аколхоз анхацәа ирҭахымзт, Лакәаба излаиҭаххои! «Ула иасырбот анхара ирымо зеиԥшро» ҳа изицҳан, Сталин дааит. Лакәаба иҿы данааи, Лакәаба иԥҳәыс Сариа лыхьӡын, даҭырқәан, иҩноп дахааи, ашәшьырҵаҿ илатәеит ҵәак аҵҟа. Ҵәак гылоп ргәараҿы. Лакәаба иҷкәын жәабаҟа-жәаҩаҟа шықәса ихыҵуан усҟан. Ани Сталин Лакәаба ихыхшьа-игәыхшьа имдыруази, Лакәаба ихәҷы Сталин абас дҩаиваиртәан, ихәда инапы аахыишьт, – Сталин иоп иҟазҵо.
– Уара уаб ахысра ибзиангьы идырот, ила дажьом, уара узбаҟо, ухысуоо? – ҳа диазҵааит. (Сталин иоп иҵаао, ани ахәҷы диазҵааует.)
– Ааи, – иҳәит.
– Иузырҵада? – иҳан, – Саб иоп, – иҳәит.
Иџьаба дылҭалан атапанча ааҭихын (аҵәаҵҟа итәан, аҵәа ҿан), –
Амни аҵәа уеихсны илаушьҭуазар, – ҳа ус иҳәит Сталин.
Лакәаба дахтәаз ус иҳәит: – Аҵәа деихсны аҵәа лаишьҭыр, диашаӡам, ахәҵәы деихсны илаишьҭроп, – ҳа.
Атапанча ииҭан, деихсын, ахәҵәы иақәшәан, аҵәа лҿшәаны
икашәет. Иҟәаҟәа длас-насын, – Аполлонович, иахьа уара узыԥсахран иҟо абри иоп, ухаҭыԥан уаҩ дзыҟалаӡом абри ида, – ҳа иеиҳәит.
Уиакәхт – Сариа рхәы ҟалҵит. Акрыфо иҿанааиха, убас иҳәот Сталин:
– Сариа, ара бааи, – иҳан, длыԥхьан дааигт. – Бара абри кулинариа ҳа изышьҭоу – афатәҟаҵашьа ахырҵо аҵара балгахьома? – ҳа длазҵааит. (Убас ихааны иҟалҵозар акәхарын.)
– Мамо, сара санхәыҷыз сани саби исдырҵазоп афатә аҟаҵашьа, ажәтә аҟаҵашьа, иуфаратәы исзыҟамҵазар ҟалап, – лҳәит.
– Абри еиԥш афатә хааны са исымфаӡыцт, – ҳа леиҳәит. – Иҭабуп, – ҳа леиҳәит.
Уиалакәхт – дцеит Сталин.
Уиашьҭахьоп иааны аԥсыӡшьра абра ианҭала – Мгәыӡырхәа. Мҷышьҭа ахәшә ҭажьуа рҿыҩархт Сталини, Лакәабеи, Чалмази. Сталин аӡәы дихьчар иуӡомызт: «Сара сыуаажәлар рҿы ахьча дысҭахӡам», – иҳәон. Аха маӡала ауаа ртәаны ирыман. Ишҩеиуаз, – Чалмаз, апривычка иҳамо умдыруои, – иҳәит Лакәаба, – иҟаҳҵар ҟамло? – иҳан, – Избаҟамло, – иҳәит Чалмаз.
Ҩынҩажәи жәаба шьапҿашәла днаскьан, ихылаԥа ааихыхны, асԥычка лықәиҵан днеихсын, акәапаҳа инықәиршәт.
Сталин ус иҳәит:
– Аполлонович!
– Аа?
–   ҳа иашьҭан нахьхьи акалмаҳ ахырааӡо, убра ихәы
ҟарҵит Сталин. Кьахьыр-иԥа Кадыр ҳа даан, аԥсаса рацәаны иман. Кадыр идырҟаҵт: ацә узланхашаз ӡны Сталин дахтәашаз инаган илықәыргыланы иҟарҵит. (Сыла иамбаз уасҳәом.) Аиҳабцәа рыхҭарԥақәа лоужьны, ирхаҵаны акәымкәа, амҩа иангылан. Амашьына абаҟаз, Сталин даазгаз амашьына Бармышь игылан. Аҽқәа рыла иҟан, Мҷышьҭ ахы ахьыҵҵо дҩаган идырбит. Игьежьны ианаауаз, абыргцәа имҩа аанкыланы, – Ҳчеиџьыка агьама убар ҳҭахуп, – ҳа иԥылт. Имҩа кны ишгылаз акәымкәа, еицны илеит. Анҭ еихьшьшьы игылоп, ак шырҭахыз имдырози, даҩысҭаамзи, – Абарҭ ирҭахи? – ҳа Нестор диазҵааит.
– Абарҭ аԥсыуаауп, «ҳ-Аԥсны иааиз ҳчеиџьыка агьама ибар ҳҭахуп» ҳа рҳәот, абри азоп изгыло, – иҳәит Нестор.
– Ҟоҳ, пожалста!
Дымҩахыргт. Днаган дҩадыртәеит. (Жәаҩаҟа шықәса схыҵуан, исшәызгьы исхазгьы сгәалашәом. Иҿала иеиҳәаз, исаҳазоуп ишәасҳәо.) Сталин иаԥхьа игылоп ацә ӡны.
– Аполлонович, – иҳан, ус иҳәит.
– , – иҳәит.
– Абри ацә ӡны иҟазҵаз дсоуҳәар сҭахуп, ҳамҭак исҭот, – иҳәит.
Кадыр иакәын, иԥхьан дааргт. (Кадыр ихыхга иқәгашьа иҳәозаап, аха уи иара иабеидыро.)
– Абри ҟазҵа уара уома?
– Ааи.
– Аҳамҭа усҭар сҭахуп, – ҳа ус иҳәит.
Лакәаба еиҭеигот, иажәа даҽакала иркьантаны иҳәар ҟалома –
аҳәынҭқар ара дидтәалоп.
– Аҳамҭа сиҭар иҭахызар, – ашьхақәа рыӡбахә иҳәит, – абарҭ
ашьхақәа са сыда уаҩ дмыхәнааит, – иҳәит Кадыр.
Сталин дахтәаз, – Нестор, – иҳан, – Аа? – иҳәит.
– Сара акәылак дсымаӡым ҳа умҳәази, ари ашьхақәа ирылихи –
арахә имоп азоми?
Кадыр иман: ауаса – хышә, аџьма – зқьы, ажәқәа…
Сталин иблакнот аацәыриган ихьӡи ижәлеи наниҵеит. Дцет.
Дцетамо, Хәахәал-иԥа Басиаҭ ҳа д-Барцыцуп, дуаҩ ҟәыш бааԥсын, аҵара имамзт аха, дҩагылан, – Иахьа аҳәынҭқар иаҳзааиз, ападарка ҳауҭар уҭахызар, Бармышьгьы, Блабырхәагьы, Калдахәарагьы ҳаҷкәынцәа аҵара ахырҵо рымам, ашкол ҳаҭәоушьар ҳҭахуп, – иҳәит.
– Шәа шәмааҭ аламкәа, шәабаз аламкәа шәышкол хиоп, – ҳа реиҳәт, – жәа класск аҭан.
Мааҭк аларымҵт, уажәыгь игылоп Блабырхәа ашкол – Сталин иҟаиҵазоп.
Кадыр изы Лакәаба иҿы априказ ааишьҭит «ирахә имхзаат» ҳа. (Аҳамҭа ииҭот, умбо!) Лакәаба дырҩегь уступка дцет: аӡә дааишьҭт: «Ҩажәеихәба џьма аҳәынҭқарра иаиҭаат» ҳа.
Шәаазышьҭыз Ҷнагә иома? – иҳан, – Ааи, – «Ақыжә аҵыхә усырком» ҳа абас иашәҳә, – иҳан, агәар иқәицет.
Ашьҭахь уаа-шәҩык ар ицҵаны Инал-иԥак дааишьҭт: Кадыр ирахәгьы, иҽадақәагьы, илақәагьы ықәцан иргит. Кадыргьы дҭаркт, иҷкәынцәа ҩыџьагьы ҭаркт. Иахьагьы уаҵәгьы илкылаӡ ицет.
Абас ҟаиҵет Кадыр.
Иудыруазар акәхап урҭқәа зегьы… Ари Лакәаба, насыԥ еиқәаҵәа, ҳагьиааӡеит, ҳагьифеит. Иа иҟны леиҩеирҭас исыман… Дсымбаӡацызт сара, дсыздырӡомызт. Ҳаицныҟәон, суаҩ бзиан ҳәа уасҳәар, ари жәа мцми, са иабасҭаху, иабасықәнаго! Уа аиҳабыра рҿы аҭах бзиа дсыман – Бӷажәба Ҭемыр, Мышьа иаб. Амни дызбап сҳәан ҽнак иҩны сахьнеиз, «аизарахь дыҟоуп» ҳәа иԥҳәыс иансалҳәа, «данылбаауа дызбап» сҳәан, ЦИК ахьыҟаз ахыбраҿ снеины, саагылт сыԥшуа.
Лаба хәахәак икуп, ҭаҭыныжәга еицаҟьак иҿакуп, «адауқәа» шеишеиуа ишьҭахь игылоуп. (Ҩеижәижәаҩык ЦИКаа ишыншапаку зегь здыруеит. Уа неирҭас исоут, уи азуҭахузеи!)
– Уара узусҭа, уаԥсыуоума? – иҳәан, дсазҵааит Лакәаба. – Аиеи, – сҳәеит.
– Уара, Бӷажәба, ари дабатәиу? – иҳәан, диазҵааит.
– Ари сашьа иами, – иҳәеит.
– Ҟеҳ, убаашәит! Иабахәа, ууаҩӡамзаап! Уара ууаҩындаз, абри иҩыза дабауҵәахыз, арахь даҳурбарауааз! – иҳәеит.
– Ари зсасҭианиа ӷәӷәоу уаҩуп, – ҳәа наиаҭеикит Ҭемыр.
– Изакәи?
– Дсамалақьуп абџьараҿ.
Рыкрыфарҭаҿ инеины инатәеит. Абри Ешба насыԥ еиқәаҵәа, ирфаз, дыҟоуп, Ҷанба Самсон дыҟоуп, Зарандиа Иасон дыҟоуп, Ӷарцкиа дыҟоуп, ари џьгьардатәи Абагаԥшьқәа Мџьыҭи Нури… Ҟыҳ, анаассыни сахҭан! Убриаҟарақәа саналаԥш, сыԥсыр бзиан, са сзы еиӷьын…
Абриаҟара ажәа уабаршьтәу, абас дыҟоуп ашәақь аԥынҵаҿ ҳәа Лакәаба ианиеиҳәа, – Абыржәыҵәҟьа дшәыман шәца, – иҳәеит.
Абыржә снаушьҭыр иахьыҟо сыздырам Аҟәа, казарма дук гылоуп, шә-заҵәык абра иаҿоуп, урыск абра дыҩнагылоуп. Икәеи-кәеи-кәеиуа уахьԥшлак абџьар кыдгылоуп. Амалициа дсыцуп.
– Абра иуҭаху алх, – иҳәеит.
Афранциа шәақь х-патронак згоз, – Абри сымазаат, – сҳәан иалсхит. Иашьшьыкьк апатрона сырҭеит.
Амашьынақәа уажә атәыла дырбгот, иабаҟаз усҟан, иҟаӡамызт.
Агрузауои иман иара Лакәаба. Амҩагь уаартә иҟоума, амҩа абаҟахыз, уазлаауеи?!
– Уца машьынала, – иҳәеит Лакәаба.
– Исҳәо уаҳауама? Уа уҟны аара сықәшәоит, уанысҭаху, Гәыԥ агрузауои сзынашьҭ, – сҳәеит.
– Убаашәит, акыр узыҟаҵома? – иҳәеит.
– Кыр сзыҟаҵозар иубап, – ҳәагьы ҿаасҭит.
Ауха машьынала Гәыԥ аусҳәарҭаҿ сааит сшәақьи иашьшьыкьк апатронеи сыманы. Аҩны сҩеит, аҩада ҳахьынхоз. Сашьа мыжда арра дыӡгәышьеит. Убри, – Уанаџьалбеит, иааугаз закәызеи? Акаамеҭ ааугеит! – иҳәеит.
– Уаала абааԥс, иахьаҵәҟьа ҳныҵыҵып, – сҳәеит.
Ҳахьхалаз, стәарҭа шысымԥсах уара умст, жәаба раҟара ашәарах еицны избеит. Хәба иара уа иласышьҭит. Иаашьҭаҳхын, иааимыхны аиашьшьыкьқәа иларҭаҵаны, ауха уардынла Гәыԥ илаагеит. Ателефон ааҟаҳҵан, ҩ-сааҭк рыла ани агрузауои ааит. Ашафер даԥсыуан.
– Уанаџьалбеит, амца ҳацреиҵан, Лакәаба ҳааишьҭит, – иҳәеит.
Амашьына илақәҵан иҳаман ҳцеит. ЦИКаа ишыншеипакәу уа еизеит. Ажәа мыцхә уасыршьыр акгьы иаԥсаӡам, абра мчыбжьыки мчыбжьыки рыбжьара снеиуан ашәарах сыман. «Иуҭаху га» иҳәон Лакәаба, акьарахә сиҭеит…
Иаргьы дырфеит, илгеит – сабџьар исымазгьы Ҭемыр Сангәлиа иҿы здауат ҟасҵеит. Даҽаџьара иҟасҵар, «ари Лакәаба дихазыноуп» ҳәаны иҭыԥ сҭыԥыртәгәышьон.
Убарҭ, ЦИКаа захьӡу… убасҟан сыԥсындаз!.. Ефрем Ешбеи, Самсон Ҷанбеи, Иасон Зарандиеи… Ҟеҳ!.. Ҳара ҳанынҵәаз убасҟаноуп. Уинахыстәи са исызуаҳәом. Убарҭ рҩызцәа ахацәа ҳа ҳҟны иҟалаӡом, ҳсистемаҿы рыҟалара цәгьоуп.
Лакәаба рыцҳа дабрагьны дыҟан. Саб иашьа иҟны дымҩахыҵит, убра дныҟәыргеит қәнагала. Уи ашьҭахь, дыбзиан даныҟала-егьи, иаауан-ицон иԥҳәыс, иҷкәын. Ҳа ҳхәыҷқәан, икәа ҳҭаԥсаны ҳиман Лакәаба. Аиҳабыра ицны даауан. Усҟан амашьынақәа абаҟаз, ҳа ҳахьынхоз амҩа бжьагалан, ҩба-хԥа километра алашара ҳҿаҷҷа, уамашәа иаабит амашьына, ҳхәыҷқәамзи! Агәар ҭбаан, ашьаԥа ҟаҵаны иҟан, Барцыц Платон игәараҿ акәын иахыҟаз. Иахьеиԥш исгәалашәоит: абас дхалаҵан дыркуан Лакәаба. Жәа-машьынак ыҟан. (Ҳхәыҷқәамзи – исыԥхьаӡон.)
Уаҵә ауха иааран еиԥш, иахьа аизара ҟаҵаны асельсовет аҿы акәашара ҳа иаԥшьыргеит. Сеиҵба дхәыҷын, убри далырхит. Еизаны иахдыркәашоз «абни аӡӷаб хәыҷ аиааира лтәуп» иҳәит. Аиҳабыра анааи, рхәы хианы иҟан. Саҳәшьа илыцкәашозгьы ҳа дҳашьан. Иладыркәашеит. Ахьӡ уа иҟалит – акаамеҭ – ахысра, амни, абри. Нас аԥара ԥызҟо аиҳаба ҳа аӡә дрыцын, ихылԥа ҩаихихын, иркәырт. Лара крахьырфоз астол дықәдыргылт. Ихылԥа, абас изҳхагьежь-хагьежьуаз, акәапаҳа амни ахәҷы илхашәеит. Уи уамашәа ирбит. Даагот ҳа иалагт ауха, Лакәаба имуит. Хәахәал иԥацәа ҳа иҳашьҭан ҳара.
(Хәахәал иԥацәа ахазымдыруа ыҟам, убра иахнеиз рхәыҷы дрырҭеит ҳа рҳәо изуам, – иҳан, ауха дрымгаӡит.
Мчыбжьык ашьҭахь, амашьына аарышьҭын, иара дигит Аҟәаҟа, уа абхазски школ дҭарҵит.
Акәашара ахыҟоу ҳаақәырҵон, цәгьала ҳкәашахуан ҳарҭ амыждақәа. Уахык Сталингьы дыҟан. Иахысҳо сыԥхашьот, диида! Саақәырҵеит. Суԥка еиқәаҵәа, скофҭа шкәакәа сшәуп, сыхцәы дуун – абра илеиуан иԥшьбаны. Уи уамашәа ирбыхт. Иаан, схы шәаны иргеит. Сталин мыжда цәгьа сицкәашит. Санаақәырҵа, иара аҽыҩҳәа дааин дылсыдгылан, ҳаицыкәашот. Егьырҭ ахысра иалагт аҟәақҳа.
Лакәаба дкьаҿын, ибжьгьы акала иҟан, ихәанчашәа. Сталин мыжда цәгьа даун, ани ахәаша, ҳа ҳтәы – ача, ача – дтатаӡа, егьы – дҟыбаҩӡа.
Убас ҳаҟан: иаауан-ицон, иаауан-ицон. Аҵыхәтәанӡа дааит иара ахәаша, дааит ани «ҳду» иҿы – саб иашьа иҿы. Хәҷык исызҳахьет, ашәиқәаҵәа сшәуп. (Ашәы анаҳшәым убахьо!) Акәашара ҟарҵит, ашәаҳәара ҟарҵит. Исышьҭалт – сҽызӡет сара. Ари дсыхәаԥшуан – Лакәаба рыцҳа. Иҟасҵаз аԥсуара иатәуп ҳа игәы иаахәет. Аиқәаҵәа зысшәыз скәашар иԥхашьарамзи, дсыԥхьан снеиган, ишьамхы слықәиртәет.
Иҟоу бдыруоо, Ҷыҷ! – иҳәит, схы днагәӡит, – иҟабҵо бџьысшьот, – иҳәит. – Абра ажәлар быхәаԥшуа бкәашар, ибхыччон, иҭабуп!» – иҳәит. Сеиҵба дырган Аҟәа аԥсуа школ дҭарҵит, уи ашьҭахь са сыргит: сыхәныргит Лакәаба иахь. Уа саб иашьа дыҟан, аус иуан аорган аҿы. Сгәыдикылт-схыдикылт, ишьамхы сықәиртәеит: – Иабабҭаху? – ҳа
дсазҵааит.
Сыԥхашьоит, илымҳагь иаҳаӡахуам.
Амадискара бзиа избоит, – сҳәит.
Амадискара срышьҭит, исыбаргызи – сзаманаха сыҟан. Иалыухи, аамҭала аҩны санааи, саб рыцҳа дыԥсит. Ахатәы ашьа дсымамызт сара. Ани ҳаб иашьа ипринцип цәгьын: ҷкәынак илақҭа уанынҭаԥш, уԥсы ааухихт акәын. Иҭаку ҳаиҩызан. Ачараҿ ҳцаргьы иара дҳашьклаԥшлар акәын.
Са санааи аҩныҟа, – Аҵарахьы дсышьҭом! – иҳәит. Сан ахәаша дыԥҳәыс шәаҩын, дыԥҳәыс ԥхашьаҩын, дазааит.
Даауан Лакәаба рыцҳа. Данааилагьы, – Басиаҭ ихароуп, Басиаҭ бишьит, – иҳәахуан.
Амала иаша цқьаны, «аду» ҩынтә ҭацаагара сигит, уаҳа џьара снеимышьҭт, аҩны ҳҷыгәӡа ҳартәаны ҳиман.
Иудыруа аамҭа ааҟалан, адунеи ааҳәит. Лакәаба данԥсы хахахымш краамуӡит. «Адугьы» дыргит. Дзыхҟьеи? Лакәаба иԥсыжраан
ҳалал аныҟаиҵоз убас иҳәит: «Уара иныҟәугаз абри ухәҷы иныҟәиго дҟалааит!» ҳа.
Амни ааиҿԥааны дналадырӡит. Адунеи ҳа иаҳтәха ҳзыҟаз ҳақәырхт, ҳуаажәлар дырӡт.
Аҵыхәтәаны зда дмааишаз дааит аҩны саб иашьа. Ихәы ҟарҵит, иԥхь ҟарҵит. Шәҟәқәак аацәыриган, дрыхәаԥшуан. Ҳқыҭа деиҳабын иара. Убриаамҭаз агәгәаҳа агәара иҩҭалт. (1937 шықәсқәазоуп ари.) Иара дунеихаан ԥсыуа маҭәа ишәимхӡацызт.
– Аҩны шәааи, – иҳәит.
– Ааи, Басиаҭ, уҽеилаҳәа, сааукәыхшоуп, – иҳәит, – абрахь алада иуԥхьет, – иҳәит.
– Ааи, дад, сҽеиласҳәот, – иҳәит.
Дҩыхәнан иҽааилеиҳәт. Амашьына дҩақәдыртәан рҿылархт. Иахҩеиз аусҳәарҭаҿ ус иҳәазаап: – Абаақәа, са сзаауам, аха абри шәусҳәарҭа аӡы иашәымҭан, – ҳа.
Ҳалҭабга ҳцеит, абри аамҭа абас ҳақәнахт.
Аҽқәа андырхәмаруаз анхацәеи ҭауади-аамсҭеи еилагылан ихәмаруан. – Абарҭ шәрылагылан шәмыхәмарлан ҳәа шәасымҳәеи! – ҳәа ҭауади-аамсҭеи рылицон Таташь Маршьан.
Ари – знык, ҩынтә, хынтә иҳәеит.
Исо ҳәа Бигәаак дыҟан хаҵа бзиак, уаҩ жьакцашәа дыҟан, аха амца ицырҟьон рыцҳа, иԥсаҭа бзиахааит!
– Ҭауади-аамсҭеи ҳареи иахьа ҳаилгап, – иҳәеит, – зан илеиԥшым шәааи! – иҳәеит.
Агәырқьҳәа инеин анхацәа ҭауади-аамсҭеи иаарыкәшеит иахьыхәмаруаз. Манча ҳәа Ачбак даабжьагылт, са снеиуеит ԥыхьа. Илеиԥылеит. Тахҳәа длеисын, Ачба иҽы длахҟьеит иаҳә хаххала, икәадыр амахагь ԥҽит.
– Оо, Таташь, убри акәын иуасҳәоз! – ҳәа Алықьсандр дахьтәаз иҳәеит.
Абас рлеишәа цәгьан ҭауадаа, рыԥсышьагь цәгьахеит.
Шоҭа Кациа иҷкәын са сҿы аус иуан аидарашьҭыхҩыс, ачаи ақәиҵон. Мызкы аус иуит, уажәшьҭа аԥара иоуроп. Ақсент Амҷба аколхоз аиҳабыс дыҟоуп. Аԥара мцацәа иахьа-уаҵәы рҳәо – иахыргот, иҳарҭом. Ахәыҷы иҭаацәа аԥара ҳаҭ ҳәа сарҳәот, ашкол ахь дцот ахәыҷы, аԥара рҭахуп.
Уаха ачаи ақәиҵаран дыҟоуп, иаб дааимышьҭӡеит. Ҳчаи нхеит, иақәызҵо дыҟаӡам, арахь ачаи абылра иаҿуп. Ақсент дааҿмаҿуа дынкылст.
– Иҟои, ачаи зақәшәымҵои? – иҳәан, – Иақәызҵода, аидарашьҭыхҩы аԥара анимоу, дмааӡеит, – сҳәеит. – Дзусҭада?
– Шоҭа Кациа иҷкәын иоуп, – сҳәеит.
– Арахь уаалеи, уажәыҵәҟьа дааҳгот, – иҳәан, амашьына ҳалҭалан иҩны ҳанкылсит.
– Уа, Шоҭа! – иҳәан, – Ау! – иҳәеит. – Уааи ара, – иҳәан, дааит. – Иҟои уара, аҷкәын аусурахь дзынаумышьҭи, ачаи былуеит? – иҳәеит.
– Ақсент, аԥара иуҭаз шьыжьаахыс аԥхьаӡара даҿуп, дзалымгеит, – иҳәеит. – Далгар, днеиуеит, – иҳәеит.
Канта рыцҳа иӡӷаб аконтораҿ аус луан. Аконтораҿ снеит, ак сҭахын. Ашә аркуп.
– Аа, умааин, умааин! – лҳәеит.
– Иҟалеи!
– Годовои отчиот ҳаҿуп, – лҳәеит.
– Бҽырҟьантазны баҿума? – сҳәеит.
Аколхоз мцацәаҿ краауан, аха агьҳауӡомызт, дара ирымфози. Оргнадор сцеит Кәазан акомиссар Мџьыҭ Қьецба иасҳәан. Аҽадақәа рыла ахаҳә хаагалон. Аҽада зымцеит, ихамлеит. Ауы сагәҭаст, ауы сагәҭаст – цәгьала ихасцалт.
– Дусиа, – сҳәан, – Аа? – лҳәеит.
– Саҳәшьаԥа сахьхаигалаз ббома: сҳареикуа, сҳареикуа, сҳареикуа – аҽадауы саадиргылеит, – сҳәеит.
Аҭаҭын еиҭасҳан, ахәа иафеит, еиҭасҳан, ахәа иафеит. Мџьыҭ Қьецба дааит.
– Махаз, уҭаҭын аӷоуп, иахьи? – иҳәан, – Уара, еиҭасҳан, ахәа иафеит – иамуит, – сҳәеит.
–  – ҳәа ибжьы иргеит аҭаҭын азыҳәан.  – сҳәеит сахьгылаз.
Аколхоз аныҟаз амла ҳамкуаз, ачакакал ааргеит рҳәан, сцеит.
– Ачакакал ҳашәымҭаӡо? – сҳәан, – Аведомость ҟаҳамҵаӡац, – иҳәеит аколнхара ахантәаҩы.
Адырҩаҽны сеиҭанеит.
– Аведомость ҟашәҵахьома? – сҳәан, – Иҟаҳамҵаӡац, – иҳәеит. – Иабахәа, арагәаԥшь иалшәымхуазар, ақьаад шәҩырауеи! – сҳәеит.
Аԥсыуак аколхоз идимкылт. Иус рыӡбын, жәасықәса ирҭет.
– Аҵыхәтәаны, – рҳит, – ажәак уақәиҭуп, иҳәа, – рҳит.
– Исҳәагәышьои сара, жәасықәса сықәуп, издырот, сыҿҳәара салгар
сааот, аха сашьа иоп ирыцҳасшьо, – иҳит.
– Уашьа ихьи? – рҳан, – Аколхоз далалт, ҿҳәара амаӡым, – иҳит.
1972 шықәсазы аԥсыуак Москваҟа, Кремль ахь, Ленин ихьӡала ашәҟәы игеит: «Сыҩны зласхыбуа ашифер саргәаҟуеит, усыцхраа» ҳәа.
Дук хара имгакәа Аҟәантәи аиҳабыра изнеит ари ауаҩ.
– Москваҟа Ленин ихьӡала ашәҟәы зҩыз уара уоума?
– Сара соуп.
– Уеилагашәа уҟоума, Ленин дыԥсиижьҭеи иҵуа удыруоо! – рҳәеит. – Ленин дышԥаԥси уара, уахьнеилакгьы, еизарацыԥхьаӡа «Ленин
жив» ҳәа уаҳауеит, уахьыԥшлакгьы, «Ленин жив» ҳәа аҩырақәа кыдуп! Сара ашифер анысҭахха аума Ленин даныԥсыз! – иҳәеит аԥсуа рыцҳа.
Ҵәыӡы Махаз аибашьрантәи ицәа ихыҵны дааит. Иан дыҟамызт, иаб дыҟамызт, иашьа аибашьраҿ дҭахеит. Дахьааиз қьаԥҭан, аӡәгьы дахьахым шԥаҟоу! Иҩны ааҵиргәеи-егьиит, аҩны даахылт. Агәылацәа кәтык-кәакәышьк изҭаз ҟалеит.
Мчыбжьык-ҩымчыбжьҟа ҵхьан. Аналог рықәырҵон усҟан – ажә, акәтаӷь уҳәа. Ақыҭа акомиссар Мџьыҭ Қьецба дааит гыруак дицны, Очамчырантәи усгьы агырқәа ракәын иаауаз. Махаз даарԥхьан, ус рҳәеит:
– Абас-абас, 30 цыра акәтаӷь шушәара, ашәгьы абриаҟара, – ҳәа, – уаҵә ашьжьымҭан инаг, – ҳәа.
– Сырахә ыҟам, сышәахә ыҟам, аибашьра салҵны сааит, исызҭода?! – ҳәа ихы дахашшаауа далагеит Махаз.
– Мшәашьа амаӡам, ианумшәа уӡт, – иҳәеит Мџьыҭ.
– Дәышь, дәышь, – иҳәан, Махаз акәытқәа дрыԥхьеит. Кәты заҵәык ааит. – Мџьыҭ ииҳәаз уаҳама? – иҳәеит икәтахьы. – Уаргьы саргь ҳзы хҵәароуп, уаҵә шьыжьымҭанынӡа 30 кәтаӷь анузымҵа, саргьы сагеит аетап, уаргьы уагеит, – иҳәеит.
Мџьыҭ Қьецба иҩыза иахь даахьаҳәын, – Ари даҳхыччот убама, – иҳәеит.
– 30 кәтаӷь уахыкала иазҵома акәты? – иҳәеит Махаз.
– Иануқәырҵа иаҵароуп, – иҳәеит Мџьыҭ.
– Жәохәымш аҭакра иқәзаат, – иҳәан агыруа, жәохәымш Очамчыра
авокзал идырԥссон аибашьра иалҵны иааз ауаҩы.
