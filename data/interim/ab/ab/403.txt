М. Т. Лашәриа

Владимир Занҭариа идоктортә диссертациа ахьчараҿаԥхьатәи аилыргараҿ иззааҭгылоу агәаанагара. (Аԥсуаҭҵааратә институт Алитература аҟәшаҿы инарҭбаан иҟаз аилатәара аан)

Адиссертациа ахы:

Аԥсуа лирика – амилаҭтә сахьаркыра-филасофиатә дунеихәаԥшра аконтекст ала.

Адиссертациа анапылаҩыратә вариант шьҭоуп Аԥсуаҭҵааратә институт абиблиотекаҿ. Ҳазну ашықәс азы (2011) иҭыҵит хаз шәҟәынгьы: араҟа  уи ахьӡ еиҳа иарԥсышәоуп «Аԥсуа лирикеи амилаҭтә сахьаркыра-философиатә дунеихәаԥшреи» – ажәа «аконтекст» амхны. Ииашангьы иҟаҵоуп ҳәа сгәы иаанагоит.
Аусумҭҿ автор ҭҵаарадырратә бжьгаҩыс димоуп академик Ш. Салаҟаиа. Салаҟаиа иоуп анапҩыра арецензиа азызузгьы. Иҭыҵыз ашәҟәы даредакторуп аҵарауҩ Уасил Аҩӡба. Абри аамҭазы иеилкаам аусумҭа анҵәамҭаҿ «Ашәҟәы ҭыжьуп автор иредакциала» ҳәа иарбоу аинформациа заҭаххаз? Араҟа изҭыԥым еиҿагыларак ыҟоушәа убоит.
Сара стәала иахьатәи ҳилатәара хықәкыс иамоуп аҵарауаҩ В. Занҭариа идоктортә диссертациа иааидкылан ахәшьара, ахьчарахь амҩа аҭара, ҳәарада, абраҟа иҟаҳҵо азгәаҭақәеи азеиӷьшьарақәеи ҳасаб рзуны.
Аусумҭа хшыҩзышьҭрала, лаԥшыҵарыла иаԥхьаз ибоит аџьабаа ду шадбалоу, апроблема шьаҭанкыла ишаҭҵаау.
 Абраҟа ишьҭыхуп, еиҭарыԥхьоуп, иеиҭарыхәаԥшуп ҳаԥсуа литература, уи ажанрқәа, ҳашәҟәыҩҩцәа ирызку ҵҩа змам аусумҭақәа, дара ашәҟәыҩҩцәа рхаҭақәа рырҿиамҭақәа, атеориатә литература, иеицырдыруа аклассикцәа (Белински инарикны) раԥҵамҭақәа рымацара ракәымкәа, еиҳа имаӡаны зыӡбахә ҳԥыло авторцәа рыҭҵаамҭақәа, нхыҵтәи аҵарауаа рахьгьы ҳхьарԥшны. Абарҭқәа зегьы ирзааҭгылоуп аҵарауаҩ иблала, аналитикатәла, инарҭбаау иусумҭа ду аҿы ицәыргоу аконцепциақәа ирықәшәо агәаангарақәа рыла, аҿырԥштәқәа рыла. Амонографиаҿ ана-ара шьахәла ҳархьыԥшуеит зҵаарак иазку еиуеиԥшым агәаанагарақәа, иаҳҳәап, аԥсуа лирика иаиауз аиҩыӡара ҳаракы зыбзоуроу аҭагылазаашьақәа ирызкны (В. Аҵнариа, А. Аншба).
Аусумҭа актәи ахаҿы акыр инарҭбаау аҭыԥ рымоуп Д. Гәлиеи И. Коӷониеи рпоезиа, рлирика, убас алирика зхысуаз аҿиарамҩақәа – а-60-тәи ашықәсқәа рҟынӡа.
Иааидкыланы, аҭҵаамҭа ах-хык рҿы ирыхәаԥшуп ҳаԥсуа лирика аханатә инаркны иахьа ужәраанӡатәи аҿиарамҩақәа,  аинтерес зҵоау атеориатә лаԥшҳәаа иахыжьны, ҿырԥштәы рацәала, шамахамзар анс ма арс ҳпоезиа аҿиара иалахәыз, убас иахьагьы ари аус зџьабаа адырҵо рыӡбахә инарҭбааны хархәара азуны.
Зны-зынла, сара стәала, абарҭ аӡбахә ҳәарақәа, аиқәыԥхьаӡарақәа, аишьҭаргыларақәа автор дҿарҳәацәоит, иҟаиҵо анализ, алкаақәа ҩнуҵҟала еиҿагылоит, иҳаҩсыз аамҭақәа раантәи аӡә дыбжьамыжьӡакәа зегь ахьеиқәырԥхьаӡозтәи ашәҟәыҩҩцәа реизара дуқәа раантәи ажәахәқәа угәаладыршәоит (ад. 168, 194), аҭҵааҩы иусумҭа зегь иагәылсуа аҩаӡара ҳарак, ицәажәара ҵаула акыр иладырҟәуашәагьы убоит. Арҟа, шамахамзар аханатә аахыстәи аԥсуа поетцәа зегь еиқәыԥхьаӡоуп (иара автор ихаҭа ида!).  Сара стәала аҵарауаҩ аханатә еиқәиԥхьаӡо ҳпоетцәа рыбжа аиҭабжа азхоны избоит иҭиҵаауа афилософиатә контекст еиҳагьы инарҭбааны, иеилацаланы ахәаԥшразы. В. Занҭариа дыззааҭгыло ажәеинраалақәа, урҭ рахьтә иаагоу ацитатақәа рыҩаӡара акыр иҳаракуп, аха абри аамҭазгьы хархәара рызуп ибжьаратәқәоу аԥҵамҭақәагьы. Иарбан бжьаратә ажәеинраалазаалакь аҟнытә хар змам цәаҳәақәак рыԥшаара усҵәҟьагь иуадаҩым џьысшьоит. Аус злоу уконцепциагьы иашаны, зыӡбахә умоу апоетгьы дпоетны, уҿрыԥштәгьы ҟаимаҭны ианаагоу ауп. Иарбан ҽыԥныҳәоу усҟан аԥхьаҩ иҟаиҵара, гәеихьшьра изҭара?
Аҿырԥштәқәа анысҳәа, инамҩатәны иазгәасҭоит, урҭ сҩымҭақәа рахьтә инамыцхәынгьы ишаагоу, слирика иеиҭо ахәҳаракшьаразы аҵарауаҩ иҭабуп ҳәа шиасҳәогьы.
Иеиҭасҳәоит, иааркьаҿны, еихшьаланы: адоктортә диссертациа ыҟоуп, иҳамоуп, ишырҳәало аиԥш, агәы-агәаҵәа, ахаҳәҵәаҳә зегь, убас иҟоуп, иаадикылан, автор иџьабаа, иусумҭа рыҩаӡара.
Иагьа убас акәзаргьы иамҩан избоит згәаҭақәак рыҟаҵара. Урҭ рахьтә иҟоуп имариоу, рацәак аамҭа зҭахқәам.
Убарҭ иреиуан исыԥхьаӡоит зегь раԥхьаӡагьы аусумҭа ахԥатәи ахы аҩбатәи ахәҭаҷ: «Ҳаамҭазтәи аԥсуа лирика адунеитә лирикатә  поезиа аконтекст аҿы». Ҳԥсуа поезиа, ҳаԥсуа лирика адунеитә поезиа, адунеитә лирика иара иатәны, иахәҭаны, иаҩаӡараны  иалангалаз ҳанлацәажәо аамҭазы, зегь еиҳа даҽа ҭакԥхықәрак ала ишәатәу-изатәу џьысшьоит, уажә араҟа ишыҟоу аасҭа (ад. 182 – 190).
Зегь раԥхьаӡагьы, аԥсуа поезиа а-20-тәи ашәышықәсатәи Кавказ апоетцәа дуқәа рсахьажәа аҩаӡара иахаршалатәуп (ақырҭуа, аерман, азаирбаиџьан, убас ҷыдала даӷьсҭанаа, ашьхаруа жәлар рпоетцәа – Р. Гамзатов, Ҟ. Кәлиев), ишатәу, ишамҩоу ала.
Аурыс поет В. Бриусов А. Исаакиан ипоема «Абдул Ала Маари» дазааҭгылауа иҩуан: «Здесь исаакян выступает как один из европейских поэтов, ставя себе те же или сходные задачи, разрешить которые стремятся и лирики  других народов, – французские, немецкие, русские». Убарҭ ашықәсқәа раан Ал. Блок иазгәеиҭоит: «Поэт Исаакян – первоклассный. Может быть, такого свежего и непосредственного таланта теперь во всей Европе нет». Ҳаԥсуа лирикатә поезиагьы (сара стәала ҳапроза аасҭа хараӡагьы) зегь раԥхьаӡагьы Д. Гәлиа, Коӷониа, Шьынқәба рыла (убас иреиӷьыз егьырҭ ахаҭарнакцәагьы нарыдкыланы) абри амҩаҿ иалшаз акыр ирацәоуп. Араҟа ирзааҭгылатәуп убас аурыс поетцәа, аҵарауаа ҳпоезиа иазкны ирҳәахьоу, налкаа-налкааны, иара аԥсуа поезиа иамоу ауаатәыҩса зегь еицырзеиԥшу ацәаҩа, Аԥсны анҭыҵтәи ҳпоетцәа рҩымҭақәа рҭыҵрақәа (1958 ш. азы урысшәала Москва аԥсуа поезиа аитнологиа адунеи абара уҳәа), Москва, СССР аҩнуҵҟа имҩаԥысуаз алитературатә хҭысқәа ҳпоетцәа рылахәзаара, урҭ аҳәаанырцәтәи рныҟәарақәа, рықәгыларақәа, Китаигьы налаҵаны (И. Ҭарба), 1970 шықәсазы Вентриа имҩаԥысыз Европатәи апоетцәа рфорум Б. шьынқәба иалахәзаара уҳәа абри азҵаарахь иурыԥшыша ахҭысқәа. Иалкаатәуп иара убра, Европа Венгриатәыла, Б. Шьынқәба ибаҟа аргылара иаҳәо, иҵанакуа. Аҵарауаҩ абри ахаҿы иеиқәиԥхьаӡо авторцәа, рҩымҭақәа рҿырԥштәқәа ракәзар,  акырӡа иркьаҿтәуп, араҟа аус злоу аӡә игәы нымхарц азы (?) инарҭбаау аиқәыԥхьаӡрақәа ракәым,  ҳпоезиа аӡбахә ҳанҭыҵ иӡыргаз ҳпоетцәа дуқәа рлагала ауп. Урҭ рхыԥхьаӡара жәаҩылаҵәҟьагь иҟамызт. Сара стәала араҟа ишәатәу-изатәу ыҟоуп, абри ахы абас аиԥш ахьӡны аусумҭаҿы иаанхозар. 


Изызхәыцтәу даҽакгьы. Адиссертациа зегь аҿы ҩаԥхьа ҳахьыԥшуеит аханатә, Д. Гәлиеи И. Коӷониеи инадыркны, апоезиа иазку адиссертациақәа зегьы рҿы иаҳбо, иаҳԥыло аекскурс, анс ма арс ала. Рыцҳарас иҟалаз, ари уажәшьҭа исиужетхо, икомпазициахо иалагеит. Уи аҭыԥ амоуп ааигәа иаԥҵаз Вл. Занҭариа икандидаттә диссертациа «Аԥсуа лирика аҿиарамҩақәа: атрадициеи ҳаамҭазтәи аҭагылазаашьеи» аҿгьы. Убраҟагьы инарҭбааны ирзааҭгылоуп Д. Гәлиеи И. Коӷониеи инадыркны ари аусумҭаҿгьы иаликаауа ацәҳәа, аналитикатә материал иаабжьамыжькәа дыззааҭгыло авторцәа.
Сара стәала абри аҩыза аграпарасҭа уажәшьҭа еиҳа-еиҳа иаԥырҵлатәуп, ианыҵлатәуп, ҳлитератураҭҵаара иаҭахуп еиҳа иҵаулоу алаԥшҳәаа, уаанӡа иҳәамыз, иҭҵаамыз рышҟа ҳхьарԥшра.
Здырра, збыҩхатәра ҳараку Вл. Занҭариагьы арҭ ашьҭрақәларақәа имбо дауҟаху. Убри азы ауп, сара стәала, идоктортә усумҭа ахаҿы афиласофиатә еилкаартә залеигалаз, ахәҭакахьала иҩ-усумҭак наҟ-ааҟ еиҳа реиҟәыҭхаразы, иахьынӡауала еихьыԥшымкәа рыҟаҵаразы. Ари – иеилкаау усуп, ҽыԥныҳәам, насгьы идыру ак ауп акандидаттә диссертациа аҵакы, атема, алҵшәақәа адоктортә диссертациа ашҟа аиҭаҿиара аиургьы шалшо (уи ихымԥадтәиу ԥҟараны иҟамзаргьы) иҳагьы иҵауланы, еиҳагьы амҽхак ырҭбааны. Иуҳәар ауеит В. Занҭариа абри амҩа ылихт ҳәа. Еиҳа ихьнҭаз, иуадаҩыз амҩа – иҭҵааратә усумҭа афилософитә аспект иадбаланы.
Ҳара ҳҿы мацара, ма нхыҵ-аахыҵ ракәым, ҳанҭыҵтәи алитература дуқәа рҿгьы имаҷуп, аиашаз, абри аконтекст ала иаԥҵоу аусумҭақәа рыӡбахә аҳәара.
Автор имонографиа анҵәамҭаҿ ихы иаирхәаз ҳәа иарбоу 200 рҟынӡа зхыԥхьаӡара ыҟоу ашәҟәы-абыӷьшәы рыбжьарагьы ишиашоу абри азҵаара иатәыҵәҟьоу шәҟәык, монографиак уԥылом. Иашоуп, алитературҭҵаараҿ еиԥш акырџьара ажәеицааира «афиласофиатә» «аестетикатә» ҳәагьы ирыԥсахлақәоит. 
Иагьа убас акәзаргьы, аханатә ашәҟәыҩҩцәа раԥҵамҭақәа реиԥш алитератураҭҵаарагьы афиласофиатә дац-ԥашә ирыҟәгам. Ари ак амоукуа иҟам. 
Убас, алитератураҭҵаараҿ, абри азҵаара иазку ашәҟәқәа иреиуоуп а-20-тәи ашәышықәса алагамҭазы (С.-Петербург,1909ш.) иҭыҵыз аҵарауаҩ Андреевич ишәҟәы «Опыт философии русской литературы» (иҭыжьын ҩынтәгьы).
Ашәәҟы аԥхьажәаҿ автор иҩуеит:
«Я назвал свою книгу «Опытом философии русской литературы», и если это заглавие не требует оправдания, то все же некоторые разъяснения к нему будут не лишними. Оправдания не требуется, потому что термин «философия литературы» распространен на Западе – что всякий, кто признает законность философии истории, не может не признать законности философии литературы, – что, наконец, если не философии собственно, то философствования над литературной и у нас дома очень достаточно…
Философия литературы означает рассмотрение ее господствующей идеи и воли… Господствующую идею нашей литературы я определяю как освободительную. Для меня литература – борьба за освобождение личности и личного начала…»
Анаҩсан Андреевич иаирбоит алитература афилософиатә уасхыр иазкны анемец, англыз, афранцыз бызшәақәа рахьтә аурыс бызшәашҟа иеиҭагоу ашәҟәқәа рыӡбахә.
Аусумҭаҿ автор  дырзааҭгылоит абас аиԥш иҟоу азҵаарақәа: 

Роль идей в русской литературе.
Требование русской литературы к себе самой.
Литература как проповедь.
Литература и государство.
Литература и христианская мораль.
Классовое самосознание в русской литературе.
Идея личности.
Мужик в литературе.
Современная мысль, как проблема свободы и необходимости.
Журналистика и ее роль уҳәа аурыс литература аҿиарамҩаҿ даара акыр зҵазкуаз апроблемақәа.
Ҳаԥсуа литератураҿгьы анс ма арс арҭ азҵаарақәа ықәгылан. Д. Гәлиа баша иааигом раԥхьатәи ишәәҟы злааиртуа ажәаԥҟа:
«Аҽы ԥсыр, адәы аҭынхоит, ауаҩы дыԥсыр ажәа иҭынхоит».
Аҽы ҳаиуануп, иԥсыр иԥсит, имҩасит, аха ауаҩытәыҩса иҭынхо ажәа абиԥарақәа иртәуп, ирымадоуп, уи аханатә аахыс иҟан.
Баша иҩуазма Д. Гә. 1910 шықәсазы:
«Бзазара имоуп згәы иҭоу зегьы зҿы иззарҳәауа…»
Игәы иҭаз зегьы иҿы изарҳәама Д. Гәлиа асовет аамҭазы? Имацарагь иоума?
Иагьа убас акәзаргьы зыхшыҩ, здыруа, збаҩхатәра ҭбааз ҳашәҟәыҩҩцәа шьардаҩы (асовет аамҭазы, асоциалистә релизм ҳәа изышьҭаз аҳәаақәа ирҭагӡаны, убас уи ашьҭахь, иахьа уажәраанӡа) ирылшаз рацәоуп аԥсра, аԥсҭазаара, ацәгьа, абзиа рыла аԥсуа сахьажәа арҵаулараҿ, атекст еиуеиԥшым аҵакы аҭараҿы.
Аханатә идыру ак ауп иаԥсоу, ихатәроу асахьаркыратә ҩымҭа иамоу ҵакык амацара шакәым, уи еиуеиԥшым аидеиақәа рыла, алаԥшҳәаақәа рыла, ашәыгақәа рыла ишьақәгылоуп. Иҳәоу иаҵаҵәахуп иҳәам. Убри ауп абжеиҳан аҩымҭа ԥсыс иахоугьы.
Абри аганахьала саӡәыкны еиҳа иамҩан избон ҳзыхцәажәо аусумҭа аобиект аҭҵаатәы еиҳа иҭбаазар – аԥсуа лирика мацара акәымкәа, ҳаԥсуа литература афиласофиатә ԥышәа, афиласофиатә дунеи, афиласофиатә  уасхыр, уи заатәи апериод ианыԥшыз Жәа-уасиаҭк ридеиа, Аҩыраԥшьа анырра инаркны, жәлар рыԥсҭазаара афиласофиа иадбаланы, иаарбны, «Атәым жәҩан аҵаҟа», М. Лакрба ипоезиа, ипроза уҳәа, убас хадара змоу апрозатә аԥҵамҭақәа иргәыласаны, ԥсахәа ахьынӡамоу ала иааркьаҿ-ркьаҿны акәзаргьы.
Сара стәала автор алшара имоуп иахьынӡауа ала макьнагьы абри аган азхәыцра, аиҭахәаԥшра, уи ала иусумҭа ҽаԥара ԥхьаҟа ирԥоит, ҳауаажәлар еиҳгьы иазхьаԥшыртә иҟаиҵоит.
Ари –  зеиӷьшьароуп, иагьзеихьшьара мацарам!.
Егьыс, аҩада ишысҳәахьоу аиԥш, хадарала ҳахәаԥшуазар, аусумҭа хиоуп, ихатәроуп, автор илшоит иахьа абраҟа ҳазлацәажәо агха-ԥхақәа ишауа, ишамҩоу ала  ҳасаб рзуны, ирҽеины ахьчарахь анагара.



Аҵыхәтәан: аҵарауаҩ ихы иаирхәо ацитатақәа, ахыҵхырҭақәа раагашьа ракәзар, иҟоуп араҟа, сара стәала, иеиҭазхәаԥштәу: Антологиа аӡбахә аҿгьы иззааҭгылатәу, ҳәарада, аҵыхәтәантәи аҭыжьымҭа ауп. Ажәеинраалак ацитата даҟьак аҿы ԥшьынтә-хәынтә иаагазар, ахыҵхырҭагь ԥшьынтә-хәынтә арбара маншәаламшәа иҟоуп, иазхоит знык иарбазар.
Амонографиа анҵәамҭаҿ иарбоу «Алитература», сгәаанагарала акыр иркьаҿзар алшоит, еиҳа хадара амазароуп аусумҭа атекст аҿы хархәара змоу.
Ҩынтә иарбоу Белински иӡбахә знык иарбазаргьы азхоит, астатиа «Сочинения Александра Пушкина» 1948  шықәсазтәи аҭыжьымҭа ахԥатәи атом аҿгьы иҟоуп.
Ииашамкәа иарбоуп иеицырдыруа аҵарауаҩ  (ИМЛИ адиректор) Сучков иинициалқәа («А. С.») – «Б. Л.» – Борис Леонтьевич аҭыԥан, убас ԥшьынтә  иҭыҵхьоу иусумҭа ахгьы: «Исторические судьбы реализма», «Историческая судьба реализма» ҳәа акәымкәа. Ҳбиблиотекаҿ ишьҭоу аусумҭа атекст агха рацәа  амоуп,  цқьа иаԥхьам (уа ирымоу автор икандидаттә диссертациа акәзар, аҵыхәтәантәи 15 даҟьа – 138 инадыркны – иаарҳәны еидӡахылоуп).
Иҟоу амонографиа анапылаҩыратә даҟьақәа рҿы карандашьла иасырбаз азгәаҭақәагьы. Автор илшоит, иамҩан ибозар, убарҭгьы хшыҩзышьҭра рзура.

М. Лашәриа 


