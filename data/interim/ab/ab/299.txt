
Боча аџьынџьал

Ҭамара 

Банаацәырҵуаз аизарақәарҿ, 
Ҳа ҳазцәымӷыз рыԥсқәа рӡон.
Ба бымцаԥшьра ҳус дуаҿ,
Ҳадгылаҩцәа агәра ргон.

Ба бгәымшәара ахшыҩ ацын,
Бажәа цҳафыр усгьы ихиан.
Баагылеижьҭеи аиаша бацын.
Уи азы ақәԥара базхиан.

Имариамызт быԥсҭазаара,
Бгәы ԥызшәақәаз рацәан.
Ба башьҭамызт амазара,
Зыԥсы цқьамыз баӷацәан.

Атәым хымҭа ба базымгеит,
Ахра иалиааз ахаҵамԥҳәыс!
Бызгәаӷьызгьы ахьӡ изымгеит,
Ахьмыӡӷ иоуит шәаџьҳәаҩыс.

Избо џьысшьоит мшаҽнеиԥш,
Ббаҟа лаша андыргыло.
Ианбыхцәажәо Саҭанеи леиԥш,
Ҳбираҟ хаҳына уа ибхаргыло!


Хьыбла 

Хьыбла илызҭоуп ахьыблақәа,
Алаԥшцәгьа ла илҟәыблаауп.
Дызну рацәоуп уи амҩақәа,
Урҭ мҩахәасҭам, акыр иҭбаауп.

Игәырӷьоит иахьа ауаа илзыԥшуа,
Дыҟоуп уаха ашәа лҳәарц.
Аҟармаҵыс бжьоуп лыбжьы зеиԥшу,
Лыччаԥшь акәзар, ааигәа ирмаҳац.

Асцена даақәлоит длашалашо,
Ахьеимхәыцшәа лыбжьы еихыршәшәо.
Ҭыԥк уа иаанмыжь, зегь ырлашо,
Аҵыхәтәан дхырхәоит дқашәқашәо.

Амхладыз еиԥш илыдԥхьало,
Ихатәроу зегьы арахь иаалгоит.
Лыԥсадгьыл Шьам лыԥсы ахьало,
Иҩалыдгылан ахьӡ дыргоит.

Ҳдоуҳа адаҟьаҿ лыхьӡ анылеит,
Аҳақ лыцныҟәеит уи ара.
Лара илҿыԥшны ҳҿар ҩагылеит,
Разҟык амоуп Аԥсынра!



Сандро Ботичелли

Диит лара адунеи ашамҭаз,
«Ашәҭ» дагәлиааит дыԥшӡаӡа.
Дрымазарц уаа ҳамҭас,
Дышьҭых нцәахәыс дыԥхьаӡа.

Ихшхыҵәо аӡқәа хыҵыр,
Адгьылҵысра уа иҟалар,
Амшын акәзар аҭра иҭыҵыр,
Еихымсыӷь аддыдбжь уаҟа игар.

Зегь ааҭгылоит лшәахәа зхьысыз,
Лшәахәалаша амца зхысыз,
Рыԥсы ҭалоит ашьац рыҵак.

Имеицакуа хаҿсахьак зшаз,
Насыԥ рымоуп уи дзыхшаз.




*** 

Ж. Д. 

Ааигәаӡоуп бнаскьаганы санааҩналаз,
Аха суада схы сзыҩнакӡом.
Уаанӡагьы есымша сыԥхыӡ иалаз,
Бцәаара сԥырҵӡом, ицаӡом.

Ибасҳәарц исҭахыз цқьа сахьымӡеит,
Ҳамҩа кьаҿхеит омашәа.
Аха уеизгьы ԥыҭк уа исырзеит,
Быҽшахыбгозгьы быччашәа,

Бааигәа сыҟоушәа, быԥхарра
Иаасыцрымшәо сеимнадоит.
Исцәыуадаҩым шьҭа амшын арра,
Зегь сылшоушәа сгәы иабоит.

Абзиабара ссир аԥашә анаҳауа, – 
Уалагозаап амаалықь иччаԥшь уаҳауа.



*** 

Бырџьара акәын есымша уи дызҿыз,
Бышҟа цәаныррак соур ҳәа дшәаны.
Аха джьан иахьџьишьоз игәҭакы маӡас,
Агәҽанызаара иоуит даара ихьшәаны.
Акрааҵуан ус  шәахәацк лашалашо,
Сарыԥхоижьҭеи бхәнга ссир иамҭаны…
Аԥсҭазаара уадаҩуп, оума иалашоуп,
Имарианы иунаҭом акгьы ҳамҭаны.

Амбатә бхыбгеит уи апылҳаҭ ихҟьаны,
Аха бгәы мҭрыст, џьаргьы бымҩахымҵит.
Иара саргьы исгәыдиҵаз аҳәынҵәа ҭҟьаны,
Анарха аимоуит, ашәхымс изахымҵит.

Аџьныш шьҭа ҳашҟа дзықәлашам бзанҵы,
Абзиабара амцабз ҳагәқәа ирҭанаҵы.


	
*** 

Дҟамлацызт адунеиаҿ гха змаӡам,
Аха идыруп, агхақәа зегь еиԥшӡам.

Схы ҳаҭыр  зақәысҵо гха сымам ҳәа акәӡам,
Сыгхақәа  зегьы хәыцрала иқәӡам.

Иӡбаны са исыхәоит ҳәа амҳәатә сымҳәац,
Амҳәатә ҳәаны феидак смырҳац.

Ҭоуба зуеит есышьыжь сашҭа санҭыҵуа,
Сшиҩызахо аԥсназы акры злыҵуа.

Сымҩа иашахәҵәа назгоит ишнагоу,
Аха џьоук сыԥгылоит омала иагоу.

Игәнызгоит ахатә усқәа аԥыжәара ахьрымоу,
Ҳтәыла иахьаланхо ауаа иарымоу:

Ҳдоуҳа аихаҳара еидарас изшьо,
Иҟаҵам зымбо, иҟоу рацәашьо.



Ауҳәансҳәан

Иуҳәан, исҳәан, ибҳәан илҳәан,
Ҳанбаҟәыҵуеи ауҳәансҳәан?..
Ишуеит аҭелқәа уаркалеиуа,
Аақсаақҳәа игәаҭеи,
Алыцәҳа реиԥш еимдырххоит.

Хаҵак дшашшуаз иӡамҩа ҭӡааит,
Дшуҳәансҳәануаз длахыԥсааит.
Егьи ауаа зегь ӷас ишьо,
Ибла шҳамқәа цәҟәыршьо,
Дыврзеиқәыкуам ҵәҩанҵәыҟа деихоит.

Аԥсуара иашьҭоушәа џьоукы,
Рнапы ҟьашьқәа еибаркны,
Иҳазгарызеишь ҳәа иԥшуеит.
Аиҵашьыцра араҟа ишуеит,
Аус акәзар уа ишьҭахоит.

Иуааушәа еицәажәоит ҽаџьоукы,
Лафк иҳәоушәа даҿуп ҩызкы,
Зџьыба знапқәа ҭаҵаны,
Игылоу зымгәа еиҵаҵаны.
Аус зуада? Аус нхоит.

Акрыфара аӡбахә уа ираҳар,
Иргыл уҭахызар уаҟа ар,
Иқәыҵҟьаа иргоит, ҳаӷеиҭа,
ИФ-ижә икыдҵа рыԥсаҭа,
Рыҩныжәқәа трышҟа дара еихоит.

Уа иахьнеиуа цәгьаҳәароуп,
Ацәгьа зҳәогьы рыҳәса роуп.
Рыгәра амашьына шааихәаз,
Ианшьа шиакәу уи изаазхәаз.
Убри шаанӡа еимдрыххоит.

Ирыдгыло рхы иқәырҵоит.
Ашарԥазшәа рхы нықәырҵоимт,
Аԥхыӡ ҿаасҭақәа уаҟа ирбоит:
Амашьынақәа рхыччо еибадырбоит…
Мышкы аҟара убри рзхоит…



*** 

Сан исызҿылҭуан: уабаҟоу, Кача?!
Лыбжьҿаца саҳауан.
Усҟан сара сашьҭан ача,
Ача сгәыдкылан саауан.

Ашәарыцаҩ иихәыз ача,
Алабжышқәа канаԥсон.
Ача рыцҳа, ихәыз ача,
Алацәақәа еиқәыԥсон.

Иқыџьқыџьуан иҭрысҭрысуан,
Сыкәа иахьҭаршәыз ибӷаҷуан.
Снапқәа рыла зны сахьысуан,
Зных ԥшьшьаала исшьышьуан.

Аиашазы, аԥсы  еиқәхап ҳәа,
Даара сгәыӷуан сахьаауаз.
Сџьабаазы исџьнашьап ҳәа,
Уи сазәхәыцуан, нас иауаз.

Иныҽҳәасыртәан ахәышҭаарамца,
Аиӷ азаазгарц саагьажьит.
Исысызшәа уаҟа афымца,
Сыблахаҵ зегь аагьажьит.

Амца ашыра згәаԥхаз ача
Амца инахәлашәан иблит.











