Дырмит Гәлиа
  

     АБРИ СОУП САРА

Харантә иааз сасра,
Икарандашь кны дсазҵааит сара:
– Суҳәоит исоуҳәаразы, узусҭада уара?..
– Сара адунеи ду аҧа соуп,
Иара убри алагьы сара сыҽхәаҩуп.
Еилырганы иуасҳәап: сара саҧсуоуп!
Аҧсуа жәлар рҧа соуп сара,
Ажәытәӡа зны аџьамцәеи арабцәеи
Кавказ иқәцаны иказцаз иреиуоуп дара.

Сара саҧсуоуп, стәыла хәыҷ ала сыҽхәоит.
Сара бызшәала сырзааигәоуп, срашьоуп
Аедыгьқәа, ачерқьезқәа уҳәа.
Сара срашьоуп ажәларқәа зегь  –  адунеи аҿ инхауа.

Сара сырҧоуп абылра, аццышә иалҵыз.
Сара сырҧоуп ҧхьаҟа ицо ажәларқәа.
Сара саҧсуоуп.
Сҭоурых –
Ажәытәӡа иалоуп...
Сара –  исашьоу иашьа соуп!
Сара – саҧсуоуп! –
Сышьха шлақәа сырҧоуп,
Стәыла саҧоуп.
Сабдуцәеи урҭ рабдуцәеи
Анышә иахьамоу саҧоуп!..
Исашьоу  –  срашьоуп,
Ақьиацәа зегьы  –
Сара сыуацәа роуп!

1957.
      
АХШЫҨИ, АҴАРЕИ, АМЧИ

Ахшыҩ аҧшәымоуп, аҵара сасуп,
Ахшыҩи аҵареи еибыҭазар, нас имаҭәахәуп.
Ахшыҩ уасхыруп, аҵара убра ишьақәырҕәҕәоуп,
Ауасхыр кәадазар  –  аҩны шәарҭа дууп.

Хшыҩда амч ду уаҩ дҭанархоит,
Ахшыҩи амчи еицызар, нас уаҩ дыннархоит.
Ҵарада ахшыҩ дырҩегьых ҵыргәа дууп,
Хшыҩда аҵара  –  мыцхәы ишәарҭа дууп.

1910, маи 15, Аҟәа.

       ЕШСОУ ИТАПАНЧА

Хараӡа иҳаҩсхьоу рахьтә иҟан аамҭакы,
Изыҩуеит убарҭ рахьтә зқьы рҟынтә акы.
Иахаану иргәалашәап убри еиҧшқәа шәкы.
Убри азоуп саргьы изанысҵо ашәҟәы.

Ауаа рацәаны Дали Ҵабали ирҭанхауан,
Ҳабла-ҳабланы хара иҟамкәа еиланхауан.
Аџьықәреи ларҵауан, еиҳарак ача рыбҵалон,
Аха рыҩнуҵҟа дара-дарала мыцхәы еихалон.

Зегьы шьамхыла иҵарын, гәылагьы иџьбаран,
Хыла зынӡак ибзиан, абџьарлагьы ихиан.
Шәарахкгьы зраҩсуамызт харантә икалаӡа,
Ҵоуп, хыхь-хыхь ирхалон ауарбажәқәа ббаӡа.

Урҭ аҳас ирыман жәласы измаз Маршьан,
Урҭ ирыман ажәасы “Умшәан!”
Лакәс ирыҧхьаӡоит, ишыҟаз зегь уҳәар,
Мамзар уаҟәыҵроуп, егьумҩын, егьумҳәан.

Уаҟәыҵыр, иумҳәар ажәытәра иагаӡоит.
Иҵәахны, иҳәамкәа, хара инаскьаӡоит.
Ишнеиуа, наҟ-наҟ ирхашҭны ицаӡоит,
Убри азы ашәҟәы анҵара иамҩан исыҧхьаӡоит.

Зегьы ҟазҵода, изыҧхьаӡо дааҧсаӡап,
Изыҩуа ихы ҭҟьап, мыцхәы дкаҧсаӡап.
Ашьҭахьгьы даҟәыҵып, зынӡак инхаӡап,
Насгьы аҧшаара мыцхәы  ицәгьахаӡап...

Баҭалбеии Ешсоуи Дарыҟәа иҧацәан,
Аҩыџьагьы, ииашаны, гәакьарала еишьцәан.
Дали Ҵабали, зехьынџьара еицҭан,
Аха, ииашоуп, есқьынагьы  ҕарыла еишьҭан.

Аишьцәа еимацәгьахар –  еицәоу ҟаларым.
Лыӡбахә еицраҳаит Ачачԥҳа, зеиҧш ашәҟәы даным,
Илыҧхьауан усҟантәи аамҭала Есма-Ҳаным,
Дрымазкуа дықәҵыр акәын, имаҭәа ҿаҳәаны.

Аҩыџьагьы ирыман мыцхәы ахьӡ-аҧша,
Илышьҭалт аҳ Адиан иаҳәшьаҧҳа,
Ҳалыбеи ду иҧҳа Гьаргәал Чачба иаҳәшьа,
Измаз ахьӡ ду, еицамкуаз аҧшра.

Лоуреи лыҭбаареи мыцхәы инаӡан,
Лыхцәы лхы аҟнытә лшьапаҟынӡа инаӡауан,
Лылагәы ҭбаан, шьарда дыҧшӡаӡан,
Ацәашәҵатәы лнаалон, мыцхәы дыхиаӡан.

Лажәабжь ныҟәнагауан хара-хара аҧша,
Аҧашьагьы иаҳахьан Ҭырқәтәыла лыҧша.
Длымамызт илыцназгауаз уаҳа еҳәшьа,
Дшыҟаз зегьы сзанҵауам, саҟәыҵуеит уажәшьҭа.

Аҩыџьагьы ирҭахын дыргаразы лара,
Убри аҟнытә зынӡак еимацәгьахеит дара.
Зны рҩыџьагьы ар рыманы ицон џьара,
Агәылара акәмызт, инаскьон хара.

Аиҳабы Баҭалбеи аҧхьа днеиуан,
Аиҵбы Ешсоу ашьҭахьшәа дишьҭан,
Игәаҧхеит убраҟа диехсны дишьрацы,
Насгьы еимаркуаз иара дигарцы.

Ешсоу итапанча ҭихын, иеиқәикшеит,
Аха иабџьар амц аҳәеит, иашьа иҿы иеибамгеит.
Баҭалбеи даахьаҧшын, иҟалаз ибеит,
Дшишьуаз идырт, аха акгьы имҳәеит.

Абри еиҧшгьы амшәара агәы бзиа аҭахуп,
Абасгьы анажьра наҟ-наҟ азы имаҭәахәуп.
Аҕәҕәареи аџьбарареи абри еиҧшқәа аҭахуп,
Инаҧшуазгьы изырҳәеит “иашьа диҭахуп”.

Ауха, ианыхәла, ар ааҧсан итәеит,
Баҭалбеи диҧхьеит иашьа иара иахь.
Ешсоу дааин, иҧхьаз иҿы даагылт,
“Утапанча сырба”, –  иҳәан, афырҳәа уахь ииҭт.

Иҳәеит: «Абас акәын даҽаџьара ушыҧхашьоз,
Ҳара зегь, уашьцәа, ахьымӡҕ шаҳургоз».
Иршәын аӡахьы, иҭаижьт наҟ, ишибоз,
Ацымхәра ииҭеит убасҟан итапанча мыц зымҳәоз.

Убри ашьҭахь Ешсоу далагеит лыцрыҵра,
Уинахыс, ииашоуп, дагьмырт аҟәҵәа.
Дигеит илышьҭаз Баҭалбеи лара,
Зегьы ирҳәон: ”Анцәа еизишеит дара!”

1910.


АИМҨАЛАЦӘА

"Арҧыс еиқәа,
Ӡара еихатыр,
Уабаццакуеи,
Умҩа абахоу?»

“Ушҧаҵаауеи,
Иузымдыруеи,
Сабацои умбои,
Ҳазхылҵыз ахь...
Анышә хьшәашәахь,
Анышә хьанҭахь!”

“Аҧҳәызба ҧшӡа,
Ӡара еихатыр,
Ба бабацои,
Бымҩа абахоу?”

“Узҵаауазеи,
Иузымдыруеи,
Сабацои умбои,
Ҳазхылҵыз ахь,
Анышә хьшәашәахь,
Анышә хьанҭахь!”

“Аҭаҳмада хахәы шкәакәа,
Неихыркәа змам,
Аарла инеиуа,
Дад, уабацои,
Умҩа абахоу?”

“Ушҧаҵаауеи,
Ишҧоузымдыруеи,
Сабацои умбои,
Ҳазхылҵыз ахь,
Анышә хьшәашәахь,
Анышә хьанҭахь!”

“Нан, аҭакәажә,
Џьа ду збахьоу,
Алаба зҵыргәа
Изазо инеиуа! –
Ба бабацои,
Бымҩа абахоу?”

“Узҵаауазеи,
Иузымдыруеи?
Сабацои умбои,
Ҳазхылҵыз ахь,
Анышә хьшәашәахь,
Анышә хьанҭахь!”

Нас, дадраа,
Аҧсабараҿы
Ҷан-ҷаны
Шәеибафон,
Лабеи бџьари
Еиҩыжәгомызт,
Шәеибашьуан...
Шьҭа шәымҩа акоуп,
Шәахьнеиуа џьаракоуп,
Шәгәалақәа шәызҳәом,
Ишәгәамҧха –
Ишәгәаҧха  –
Шәеинышәароуп.

1914.


             АМШЫН  АХАХЬЫ

Ауарба амҵәыжәҩа еиҧш, аҽеиҵых аҧҭа еиқәара
Зны инахалоит амшын ахахьы,
Аха ашьха ҧша насыр, харабҕьара
Икаҧсоит аҧҭа, амҵәыжәҩақәа цҟьаны.

Амшыни аҧҭа еиқәаҵәеи рыбжьара
Са сылаҧш нақәшәоит имҩашьаӡо акы,
Аҧхьаӡа игәасҭоит икәымпыл хәыҷны, нас есааира
Иацло иаасхалоит аҽҳаракны.

Уи цоит есқьынгьы ҧхьаҟа, ҧхьаҟа, –
Уи сылаҧш ацуп, избоит аҳаирплан,
Уигьы ауарба амҵәыжәҩа еиҧшузеи шаҟа, –
Ус иазысҳәоит иахьнеиуа икауу.

Аха уи аҩнуҵҟа ауаҩы дҭатәоуми, 
                              аҧҭа иҧырхагам,
Ауаҩы дҧыруеит, ауаҩы дызбауеит,
Аҧша зынӡаскгьы уи дазынкылом,
Ихшыҩи идырреи рыла даҧысуеит адунеи.

   АӠЛАГАРАЗЫ  ИСГӘАЛАШӘАУА

Абжь ду зхоу, амшын еиҧш аӡлагара,
Уи збарбал еиқәшәоу,
Зызхара аӡы змоу,
Иаҟәымҵӡакәа ахуҳәа иаҿуп агьежьра,
Иззымдырӡо аҧсҭазараҿ ааҧсара.

Са исгәалашәоит арҭ аӡалагарақәа,
Саныхәҷых зны,
Сарцәалон рыбжьы,
Еиқәымтәаӡо урҭ ишьҭхысаа илагон,
Аху-хуҳәа рыбжьы хара инаӡон.

Ауаҩы?
            Уи деиҧшми?
Сааргьы исҭахуп сыӡлагаразар убас,
Иарбан ариаҵкыс еиҕьу?!
Аус ула, илагала ацырақәа,
Ажәлар рзы иузымдырӡо ааҧсарак.
Ари еиҧш аус зуа аӡларагар
– Ааи уаҩы ихашҭшам зынӡак!


     АГӘАХӘАРА

Зегь ргәы иахәо аҟаҵара –
Аӡәгьы илшом аҧсабара,
Зегь ирнаалогь аныҟәгара –
Аӡәгьы илшом уаҩхшара.

Аӡә ииуа имхабзиоуп,
Егьырҭ зегьы ирцәымҕуп,
Аӡә ииуа зегьы цәгьоуп,
Џьоукгьы ирҭаху иара убриоуп.

Аӡә ииҳәо џьбараӡоуп,
Изцәымҕугьы рацәаӡоуп,
Згәы иахәоугьы ҟалақәоит,
Рыҧсеиҧшгьы дрыҧхьаӡоит.

Аӡә ииҳәо  –  рыччагоуп,
Џьоук рызгьы ирҵәыуагоуп.
Џьоукы абри иалаччоит,
Егьырҭ џьоукы алаҧсуеит.

Аӡәы изы иашоу  –
Егьи изы ихаазаап,
Аӡәы изы ихаау -
Егьи изы иашазаап.

Ахәҷы азы игәырҕьо  –
Егьызлам аз дҵәыуоит.
Мыцхәы бзиа узбо  –
Абашазы дузгәаауеит.

Зегь ргәы иахәо аҟаҵара  –
Аӡәгьы илшом аҧсабара.
Зегь ирнаалогь аныҟәгара –
Аӡәгьы илшом уаҩхшара.

1910, апрель 2, Аҟәа.


АЖӘЫТӘУАА РАҲАҬЫР ЕИҚӘҴАШЬА

Зегьы  ирҳәоит ажәытәуаа хьӡыс ирыман ҳәа:
Адлагьыҟәа, Дашьныхәа, Шьханыҟәа, Наҩеи ҳәа,
Баҭаҟәа, Мзауҷ, Џьангьаҭ, Џьанҳәаҭ ҳәа,
Агәбылреи аҳаҭырқәеи уажә еиҧш усҟангьы иҟан ҳәа.

Исаҳақәахьеит абри еиҧшқәа рацәаны иҟалақәахьоу ҳәа,
Убарҭ рахь ҩбаҟа сгәы иаанагоит ианысҵап ашәҟәы ҳәа...

Уажәеиҧш усҟангьы иҟан аиӡбреи аимакырақәеи,
Аха усҟан иҟамызт ақьаадқәеи ашәҟәҩырақәеи.
Зегь неиуан ҵла дук амҵан еиманы,
Уаҟа итәон зегь еизаны.

Аус змаз еицәажәон, егьырҭ зегь ӡырҩуан.
Ҧаса дцәажәон урҭ рахьтә креивызбоз руаӡәы,
Егьырҭ еилатәаны ҿырҭуамызт аӡәгьы.
Ҩыџьа аҭаҳамадцәа ироуит уск еимактәыс
/Ари аиҧшқәа ироуеит ауаа еилыргатәыс/,
Ҧаса даақәгылан дцәажәеит ахьаа змаз ауаҩы,
Иҵыргәан лабашьак аихаҩа аханы,
Ихьит агәамҭара мыцхәы ихьанҭаны:
Иалирҟьеит идгылаз ишьапы  агәҭаны.

Далгеит игәҭыха дмыццакӡакәа иҳәаны,
Аҷкәын егьимҳәеит уаанӡа, деилагап ҳәа дшәаны.
Иҿарҳәеит ишьапы аҭаҭын аҿаҧсаны,
Ддәықәлеит иҩныҟа ихәра ҿаҳәаны...

Ҵоуп, игәы иалсит зла иҟалаз ауаҩы,
Уа ицәажәоз, агәала змаз Ҳаџьадлы.

1910, ианвар 3, Тамшь.

            
ИШӘҬИТ  АШЬХАҚӘА

Ишәҭит ашьхақәа,
Ишәҭит архақәа,
Ишәҭит абнақәа,
Сыҧсадгьыл, сызкәыхшаша,
Уара ианбыкәу уанышәҭуа?

Иҿыхеит адәқәа,
Иҿыхеит аҧсҭа,
Иҿыхеит ауаа,
Сыҧсадгьыл, сызкәыхшаша,
Уара ианбыкәу уанҿыхауа?

Ажәларқәа ҧхьаҟа ицоит,
Рыбызшәала аҵара рҵоит,
Шьаҭамырӡгас уи ҟарҵоит,
Сыҧсадгьыл, сызкәыхшаша,
Ианбыкәу уара ас уаныҟалауа?

1919.
           
            

