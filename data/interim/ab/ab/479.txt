
Џьапуа Шьаликәа иҳәамҭақәа рахьтә

1956 шықәсазы Калдахәаратәи бжьышықәсатәи ашкол саналга, ҳқыҭаҿы абжьаратә школ злаҟамыз ала, сҵара иацысҵаразы Бзыԥтәи абжьаратә школ сҭарҵеит. Уа салгеит аабатәи акласс. Уи ашықәсан аԥхынразы саншьа иԥҳа Аниута ҳбаразы мышқәак ҳаҩны дааит. Ҽнак сҵара аусқәа цәырырган, сан сызҭаз ашкол ҳшацәыхараз, ацара-ааразы амҩа шыманшәаламыз, убри аҟнытә, Бзыԥҭа ақыҭан инхоз ҳаҳәшьаԥа Қәҭар Мураҭ иҭаацәараҿы сшынлыжьыз уҳәа, сышколтә проблемақәа днарылацәажәеит.
– Имашәкузеи ахәыҷы! Ҷлоу абжьаратә школ ҿыц замана аадыртижьҭеи шықәсык ҵуеит. Арҵаҩцәа рыла еиқәыршәоуп. Шәаҳәшьаԥа иҿы дахьыҟоу бзиоуп аха, џьоукы аџьабаа зыдбырбари ҳара ҳшыҟоу. Сара аҩныҟа саныгьежьуа иахьыгӡаны, ишәҟәқәа рымхны, деиқәыршәаны дсыбҭар, Ҷлоу дҭаҳҵап. Ибҭахызар, сара сҟны даангылап. Ихароуп бгәахәуазар, саб ашкол дазааигәоуп, уахь дцап,  – лҳәеит Аниута.
Аниута илҳәаз аҭаацәа азхәыцын, иазааит. Ажәакала, 1957 шықәсазы сентиабр аказы Ҷлоутәи абжьаратә школ, ажәбатәи акласс аҟны стәан…
Саншьа иааигәаны идынхалоз игәылацәа Кәарҷиаа, Сангәлиаа, Шьынқәыраа, Қриаа, Инаԥшьаа, усҟан ишаԥыз еиԥш, хәылбыҽхала цәажәараҳәа еиҭанеиааиуан, ажәабжь ҿыцқәа еибырҳәон, алакәқәа, алафқәа рҳәон, уажә ишырҳәо ала «аинформациа ҿыцқәа еимырдон».
Аха зегь реиҳа хәылбыҽхала ҿаҟьа-ҿас цәажәараҳәа саншьа иҭаауаз Шьаликәа Џьапуа иакәын. Саншьеи иареи рҭыӡҭыԥқәа амҩаду рбыжьган, ргәашә дуқәа еизхан, амцажәла еимырдон, абжеиҳан ҳҵеиџь аҿынтә аӡы ргон, дара рыҟны аӡы аныхәашьлакь. Руаӡәы сасык диҭааны кәтык ишьыргьы, «уашьҭаншәа уааинда, уххь згеит, аказы усҭахын» ҳәа рыбжьқәа неиқәдыргон…
Шьаликәа саншьа иаасҭа қәрала акыр дызлеиҵбыз ала, лассы-лассы дааиуан цәажәараҳәа хәылбыҽхала – ус иаԥын. Ишцәажәо аамҭа акыр инаргон. Саншьа дҭаацәара дуун, абысҭа заа ируӡомызт – зегьы еизар акәын. Абысҭа анырулакгьы, ԥыҭк амца асыр акәын – ауаџьаҟ иҭакнаҳан. Абысҭа ананырҵалак, саншьа ус иҳәон: «Абысҭа ҳзанырҵеит, Шьаликәа уххьзгеит, ҳнапы ӡык нақәҳҭәап. Анцәа иҳаиҭаз ала акы ҳнацҳап». 
– Мамоу, Џьгәыз, уххьзгеит, акрыфан сыҟоуп. Санааиуаз ауп абысҭа аныкнырхыз Џьапуаа, – иҳәон Шьаликәа.
– Ус иагьа иҟазаргьы, уааҳадтәал, амҩаду умҩахыҵны уааит, ҿаҵақәак ирыдамхаргьы, џьара ҭыԥк шԥаҟамлари? – иҳәон саншьа, иаарлафны. 
– Мамоу, Џьгәыз, ух шьарда ннаҵааит, сара стәымуаҩума, аҩноуп сахьы-ҟоу, сыԥхашьома, акрыфан сыҟоуп, – иҳәахуан Шьаликәа.
– Қо аха, уара уажә абра утәаны, ҳара абра аишәа ҳахатәаны акрыфара ҳшаҿу, ҳаззымдыруа џьара аӡәы «уа хәлыбзиақәа!» ҳәа ҳашә даахыҵыр, ишԥаҳзиҳәо?! – иҳәахуан саншьа.
– Нас, ишәмуӡозар, ишәзысфап! – иҳәон Шьаликәа, ашыхәшыхә дыччо, усҟан иҿаԥшыларагьы акалашәа игәыкын. Нас индәылҵуан, абарҵан икнаҳаз анапырӡәӡәагала инеибарԥшны рнапқәа аӡы нарықәҭәаны, рнапқәа нарбаны, иааины илатәон дасу иахьрыхәҭаз – саншьа имацара астол ахҭаҟны, зегьы дрылаԥшуа, Шьаликәа арыӷьарахь ала уи дааиҿатәон, ҳаргьы дасу иахьҳахәҭаз еиҳаб-еиҵбыла ҳаибарԥшны ҳлатәон. Саншьа иԥҳәыс Франиа аҳаша-ҵәаша, абҳәа, алаҳа уҳәа ирылхны аԥхын илыршыз ауатка «атарцецка» ала иаақәлыргылон. Мыцхәы ржәуамызт, ҩба-хԥа раҟара акәын иныркылоз, акрыфара ргәанарԥхап ҳәа.
«Ажәытә ромка» ҳәа изышьҭаз, ашьапы зҵаз афырџьанқәа рыла акәын изларжәуазгьы.
Даҽакгьы сгәалашәараҿы исхамышҭуа инханы иҟоуп дунеихааназы. Шьаликәа иԥшәмаԥҳәыс, ԥсаҭа бзиа Нелли Дарсалиаԥҳа, шьыжьымҭанла лыбжьы аалыргалон:
– Тутка, нан, аранӡа уааишь, иаха хырҵәык ҵәырнысҵан, уаргьы ухәҭаа алоуп, агьама убап, – лҳәон, агәашәахь дааскьаны. Саргьы  сгәырӷьаҵәа сҿынасхон уахь. Уи баша хырҵәымызт – камбашь хырҵәын, агәаҵәаса еиԥш ибаҟаӡа – мҳаҵәла иузҭыгомызт. Саншьа «Тутка» ҳәа ахьсеиҳәоз аҟнытә, агәылацәагьы ус акәын ишсарҳәоз…
 Шьаликәеи Неллии акыр иҿақәан. Шьаликәа Аџьынџьтәылатә еибашьра Дуӡӡа далахәын, аиааира амш уа даԥылеит…
Сара Ҷлоу ашкол санҭаз, урҭ ирхылҵхьан хҩык ахшара: Тули, Алик, нас «Ҭыԥха» ҳәа заҳҳәоз, усҟан ҩышықәса ирҭымсыцыз, ҳацубжьара зегьы бзиа ирбоз Ҭали ԥшӡакәа. Ари аҩнаҭаҿы дыҟан зықәра акыр иҭысхьаз, Дуда захьӡыз, Шьаликәа иаб иаҳәшьа, иаҳәшьа Қсениа, Арасаӡыхьынтә иааны, Ҷлоу ашкол иҭаз Нелли лашьаиԥҳа Сҭычкәа…
Сара ашкол салганы, Аҟәа аҵараиурҭа санҭала ашьҭахь ауп Шьаликәеи Неллии даҽа хҩык аҵеицәа – Тариел, Шьазина, Ҭемыр – анцәа ианраҭәеишьа…
Усҟантәи аамҭа иахьа саназхәыцуа, ҭаацәара дук рныҟәгара шымариамызгьы, рџьабаа шырацәазгьы, Шьаликәеи Неллии акы рҽаҵамырхакәа, ахшара бзиа рааӡеит. Аԥсны аԥышәара ду ианааҭагыла, урҭ рыхшара рыхыҩԥацәеи, рыхҩыԥҳацәеи аибашьра раԥхьатәи амш инаркны, аӡәк иеиԥш афронт инаҿагылт…
Аибашьра ҳиааирала аилгара мышқәак шагыз рыԥҳаиҳаб Тули лԥа қәыԥшӡа Хонелиа Едуард иԥсадгьыл ахақәиҭтәразы ихы имшаҭеит, хабарда дыбжьаӡит. Уи имҩа уахгьы-ҽынгьы дшазыԥшыз, лгәырҩацәгьа дзалымҵыкәа лынарцәымҩа дықәлагәышьеит иан Тули қәрахьымӡа…
Аԥхьаҩ иаԥхьа иқәу абарҭ анҵамҭақәа убасҟан, Ҷлоу ашкол санҭаз, ирҳәақәоз рахьынтә Шьаликәа игәалашәараҟны инхаз, 1976 шықәсазы експедициа ҳасабала Ҷлоу саныҟаз ианысҵақәаз рыхәҭа хәыҷӡак ауп.
Анатоли Хьециа. 

















Аныҟәаҩи алуҟаҴаҩи


Хҩеишьцәа аҟан. Хаз-хазы ицеит. Аха абарҭ лассы-лассгьы еиныҩуамызт, хара-хара, еицәыхараны инхеит. Абарҭ иреиҵбыз имазара, ималқәа агьи, ицәыԥхасҭахан, ихы агарҭа имамкәан убри аҟны днеит. «Уашьҭа абри сара сызмырӷьацо еилысымкаар ԥсыхәа сымам», иҳәан (иҳәо аҟны днеин), имаҭәа ҿаҳәаны ддәықәлеит. Кыраамҭа дныҟәеит, шықәсыбжак аҟара дныҟәахьан, инио зегь дразҵаауан. Амҩан дышцоз акәымкәан, агәыжь дақәтәан аӡә дааиԥылт.
– Уара абас-абас, сзыниаз абриоуп, – ҳәан еиҳәеит.
– Дад, уара узыниаз агьи, исоуҳәо саҳауеит аха, абра ушнеиуа, алуҟаҵара даҿуп аӡәы, убри алу ҟазҵо иуеиҳәот уара узыниаз, – ҳәа еиҳәот.
Абри рацәак дымцакәа, абри алуҟаҵаҩ диқәшәан, «бзиа ууит» иҳәан, аҭак еимҳәеит, – ҟыгә-ҟәыгә, ҟыгә-ҟыгә, ҟыгә-ҟәыгә, – алу асра даҿуп. Дзыргәаҟуазгьы иҳәан, аҭакгьы имаҳаит, «бзиа убеит,» – ҳәагьы имҳәеит алуҟаҵаҩ. Иаргьы, алукәагак изкажьын алуҟаҵаҩ, иаашьҭихын, абни  алу ҟазҵоз дахьасуаз асра далагеит.
Ихәлеит. Ианыхәла, дҩагылан, алуҟаҵаҩ ддәықәлеит. Ддәықәлан, иаргьы дишьҭалеит. Абри иара дыздәылҵыз аҩны аҵкыс еицәаны, гәаҟк иҟны инеин, ауха убра иԥхьеит. Ахәышҭаара аахәыҵдыршьшьаан, мажәак иара уыс илыҽ-ҳәажьны, ахәышԥырӷы ақәԥсаны, иӡны ирфеит. Ишьҭалт, ицәт. Ауха аҵхыбжьон абри аныҟәаҩ дшыцәаз, аҿҭыбжьы иаҳауеит. Аԥшәма ихьӡ ала ҿырҭын, аԥшәма дындәылҵын, уыс рҳәеит:
– Уаха уаа-шәҩык ииуеит, уаа-шәҩык ԥсуеит, уаха ииуа уара унасыԥ, уԥсҭазаашьа рыԥсҭазаашьоуп, ишԥоубо, – рҳәан, изҵааит.
– Анцәа иџьшьоуп, – иҳәан, абри аҩны дгьыжьны дыҩналт.
Уажә ишан, дырҩагьых какалк еиҭаркыхын, абри аԥшәма дызлаҟаз ала, какалк кны идәықәлеит. (Дара ахьыԥхьоз ӷарк иҿоуп, алу зкәоз иҩны  акәӡамызт иахьыԥхьоз – алакәҳәаҩ иазгәаҭа – А. Хь.). Рҿылархан, алуҟаҵара еиҭаахит. Ари алуҟаҵаҩ уаҳагьы ҿиҭӡом аныҟәаҩ дизҵааргьы, дҿаҳаума, ддагәоума, имцахә шыцәоу сеидроу.
Аҽны хәлаанӡа алуҟаҵара иаҿын. Уажә еиҭахәлеит, алуҟаҵаҩ деиҭадәықәлеит. Аныҟәаҩ дабацагәышьо, ари дицрыҵыр ҟалаӡом. Уажәы, хар имамкәа, бжьаранхаҩык иҟны инеит.
– Уа бзиала шәаабеит…
– Бзиара убеит…
Акрыруит, акрырҿарҵеит, хар рымаӡамкәа ишьҭарҵеит. Ицәт. Адырҩагьых аԥшәма ихьӡ ҳәаны, еиҭаҿырҭхуеит. Аԥшәма дындәылҵуеит.
– Уаха абриаҟараҩык ауаа ииуеит, ауаа ԥсуеит. Уаха ииуа уԥсҭазаашьа ԥсҭазаашьас ироуеит.
– Аа, аллаҳ иџьшьоуп, дад иабаргәузеи, – иҳәан, уигь деиҭаҩналахит. Адырҩаҽны ианааша, ари алуҟаҵаҩ деиҭадәықәлахит. Аригьы, ицугьы, игәы ԥҵәеит аха, дишьҭоуп.
Адырхаҽны хәлаанӡа имеицәажәаӡакәа алуҟаҵара иаҿын. Ианыхәлах, алуҟаҵаҩ деиҭадәықәлахт. Аныҟәаҩгьы дишьҭоуп.
Ицо, ицо, ишнеиуаз, аихатә гәашәқәа ҿаны, иакәыршаны баала ичаԥаны, аҳҭынра дук аҟны илеит. Иԥаҵа ҟәашкакараӡа, уаҩы хазынак даадәылҵит.
– Арахь иаажәг, арахь! – иҳәан, иҩхаргалеит. Рымаҭәақәа рыԥсахт, аҽыкәабарҭаҟны ирган, иркәабеит. Рҽыкәаба-ҽышьшьы, рҽеилаҳәан иааны, икәҟьашаны итәеит. Рхәы ҟарҵеит, иуҭаху иарбану! Ирфеит, иржәит, ибымбылха илеины ишьҭалеит.
Ауха аԥшәма ҳәаны еиҭаҿырҭхт. Аԥшәмагьы дындәылҵит.
– Уаха ииуа ауаа унасыԥ насыԥс ирымоуп, уԥсҭазаашьа ԥсҭазаашьас ирымоуп!
– Аа анцәа иџьшьоуп, ухьышьаргәыҵа сакәхшоуп, ибзиоуп! – иҳәеит. Уажәы, аншах, акрыфаны, алуҟаҵара еиҭааахуеит рҿаархан. Дҵаауеит абри ауаҩ (аныҟәаҩ – А. Хь.).
– Уара, абас жәацуха аԥхьа ҳахьнеиз, абас ҿырҭын, агьумҳәеит. Иацуха ҳахьыҟазгьы ҿырҭит, иахагьы абас ҿырҭит, абри закәызеи?! – иҳәеит аныҟәаҩ.
–Уара узышьҭоу уашьҭа иуасҳәоит, – иҳәеит. – Уара умыжданы адәы уықәын абыржәраанӡа. Аҩнаҭа, анхараҟны, аӡәы дмыждахот, аӡә дмышхот, мыш зхоу ҳәа аӡә дыҟоуп. Абарҭ ҳазҭақәаз ахҩыкгьы еишьцәоуп. Аԥхьа зыҟны ҳнеиз зегьы дреиҵбуп. Амни аӷар бааԥс дреиҵбуп. Амни абжьаранхаҩ агәыбжьанытә иоуп. Абри иаха ҳазҭаз зегьы дреиҳабуп. Абри ицхыраашьа ауазар, абни аӷар иашьа дицхраангьы дынирхон аха, аӷар хәарҭа имаӡам, убас дышӷару дцоит. Уара хәарҭа умамкәа уаауан ушӷарыз аха, уанаауаз уԥҳәыс лцәа лтәымкәан дыҟан. Абри иаха ауаҩ беиа ҳазҭаз, ҳаниҭаз ауха ԥа длоут. Абри уԥа илоуз, абарҭ зегьы рашьеиҳаб, мши-насыԥи зҵаз ауаҩы, иаха ҳазҭаз иеиԥш дҟалоит. Уҩны унеиргьы иудыррангьы уыҟам, абас дҟаланы дыҟоуп, аԥа дуоут, абни иԥсҭазаашьа зырҭаз, зыҩны ҳаҟаз иеиԥш дҟалоит. Уаргьы шьҭа угьыжьны уца шәыҩныҟа, – иҳәеит алуҟаҵаҩ.

Сара Ҷлоу сынхот, с-Џьапуоуп, Шьаликәа сыхьӡуп,
саб Кьарантыхә ихьӡын.
1922 шықәсазы сиит, апрел 14. 2-класск салгахьеит.
Ари Ҵәыџь Еснаҭ иҳәамҭан исаҳаит. Ҷлоу дынхот,
Ҵәыџь Дауҭ диԥоуп, шықәса 90 раҟара ихыҵуеит.
.






















Ашәарыцаҩ ҟьантаз


Шәарыцаҩык дыҟан. Ашәарыцаҩ шәарыцара дцеит. Шәарыцара дахьцаз, аҳаԥшь аҟны дахьнеиз, асоура иқәшәан, длаҳәын, аԥсра далагеит. Аҳаԥшьаҿ. Ихы дамыхәо дшыҟаз акәымкәа, убас даҽа шәарыцаҩык диқәшәеит. Изакәызаалакь, иан дшаалыхшаз дыҟьантазӡа дыҟоуп. Абри дышԥсуаз аниба, даа-шьҭихын, ишәақьгьы иаргьы ааиҩыҵракны, диман ддәықәлеит.
Ари илаҳәрагь ихашҭит, иԥсуаз ауаҩы, ауаҩы ҟьантаз ашьха даниба, аумашәа дибеит. Аха агьи хымԥада дуаҩыҵәҟьазаап ари аха, иара цәаҩас убас имазаап, ахьҭа дацәымшәо, аҵаа дацәымшәо агьиуа, убас иааӡоу уаҩызаап.
Ари ауаҩ даашьҭыхны диман иҿааихан, иҩны дааигеит, дирԥхеит амцаҟны дыҽҳәаҵаны. Ари дындәылҵит, ауаҩы ҟьантаз. Иҽыкәабан, иҽеилеиҳәеит, маҭәа ишәӡамызт уаанӡа. Иҽеилаҳәан, шәарахкгьы ааиган, уигьы еиҿыхны иҭеиҵеит. Ари дтәаны, аԥшәма дихәаԥшуеит. Асас дытәаны аԥшма дихәаԥшуеит, дзакәызеи ҳәа. Аԥшәма ихылԥарч ырнаан дтәеит, икәац ҭаҵаны.
– Бзела уаабеит! Уашьҭа ҳаибадырп…Узуысҭа, сызусҭа агьи… Иахьцалакь, еибадырт арҭ аҩыџьагьы.
Убри аамҭазыҳәаны иԥҳәыс дааиуеит. Иԥҳәыс дааиуеит, ауаҩ ихы лыхәда иахоуп, шашәак аҵырҟьаны, ауаҩ ихыбаҩ лыхәда иахоуп.
Ари иибаз аҵкыс иеицәахеит. Абри ахыбаҩ дазҵаауеит асас:
– Изакәузеи, уара, абри лыхәда иахоу? – ҳәаны.
Ари лыхәда иахоу уиоуп, – иҳәеит, – абри са дсымеижьҭеи акыр ҵуан, – иҳәеит, – сара шәарыцара сшыҟаз ауаҩы длыдызбалеит, – иҳәеит. «Ухы сыгымхааит», ҳәа иалҳәон, иахьеицәажәоз, – иҳәеит. – Ихы быгхар бҭахымзар, сҳәан, ихы хҵәаны лыхәда иахасҵеит. Уажә хар амаӡам, – иҳәеит. – Абри ажьы анақәыз акәын иаҳа ианеицәаз, – иҳәеит. Уажә ажьқәа ақәҵын ицеит, абаҩ цқьахеит, – иҳәеит. Хар лымаӡамкәан дыҟоуп, – иҳәеит.
Анаҩс, ари асас иибақәо зегьы дазеинтересми, асаби дины дгароуп, аҵаа ихчнуп, аҵаа иқәуп, аҵаа дагәылаҳәан дгароуп.
– Избан, ари змааноузеи? – ҳәа дыҵаан асас, – ҳара ҳашьхауаан, – иҳәеит аԥшәма. – Са санигьы, са саԥхьа ахәыҷқәа изихьан саб. Иҵагылоз зегь ԥсуан. Аҵеи ииуаз зегь ԥсуа рҿаархан, ԥшьҩык аҷкәынцәа ицәԥсхьан, – иҳәеит, – хәҩыкны са саниы, издыруаз дахьразҵаауаз, «ахәыҷы дырԥханы дныҟәугот азоуп ухшоу зынҵәо. Аҵаа иӡрыжәны иааӡарц, аҵааҟны есқьынагь аҵааи аси илаҵан иуааӡар, рычҳара духот», ҳәа иарҳәеит. Саргьы абас срааӡеит сани саби. Сыҷкәынгьы абас дсааӡот, – иҳәеит. Убриоуп егьсшәымҵаӡакәаны абна шәарыцара сызцо, – иҳәеит. Абас  ааибырҳәеит. Абри ашьҭахьы урҭ ирфеит, иржәит. Уа дыҟан акыраамҭа. Ԥыҭк  ашьҭахь деибыҭаны, иҩызцәа ахьгылаз аҭыԥахь дааган доуишьҭт.

Ари Џьапуа Ҳаџьу исеиҳәеит. Уи, рыцҳа, шықәса шәихәба
раҟара ихыҵуан, дыԥсхьеит. 






Ашьыцра

Аишьцәа мыждақәа еиҵамшьыцыр ҟалом. Хҩык аишьцәа аҟан. Ахҩыкгьы ҭаацәарахеит. Абарҭ рашьеиҵыб иашьцәа иеиҳабацәа раҵкыс иаҳа бзиа дҟалеит, арахә ирҳаит, иԥҳәыси иареи ҳәоула еиқәшәеит. Анхара бзиа ҟаиҵазшәа анырба, абрҭ аишьцәа ҳашьа дызлаҭаҳархарызеи ҳәаны, аус аӡбара иалгеит. Аха иҭархашьа рзыҟаҵомызт.
– Абри иԥҳәыс диҳаршьыр, дыхҵәар, дхыԥсаап, – рҳәан, ирыӡбеит иашьцәа аиҳабацәа аҩыџьагь.
– Иҟоу удыруама? – рҳәан, – иҟоузеи?
– Иҟоу убриоуп, уаха ҳаҩнқәа рҟны аклакәыт ала аҩны аҭӡы ҳасуеит, убри аамҭазы ҳаҳәсақәа ҳшьуеит, уԥҳәыс дшьы – ҳәа иарҳәеит.
Аригьы бзамыҟәык иакәмызт, аха иашьцәа аиҳабацәа идгылан, «абас ауп» анырҳәа, иԥҳәыс дидыршьит. Иԥҳәыс дышьны дҩагылан данлеи иашьцәа рҟны, рыҳәсагьы даргьы бзиахәха аҩны ишыҩназ ибеит.
– Уара, шәанаџьалбеит, сыԥҳәыс дысшәыршьит, иҟашәҵазеи, – иҳәан, – уара абзамыҟә, уԥҳәыс душьызар, иаҳхареи, – рҳәеит.
Дыгьажьит. Ԥыҭк аабжьысхьан, ари иԥҳәыс дыԥсгәышьеит, дижит, аха ихәыҷқәа, иара, – дырҩегьых иҩнаҩнуҵҟа рҳәоу еиқәшәо иҟоуп.
Иашьцәа ааицәажәахын, «иҩны иҳарблып» ҳәа рыӡбеит.
– Ҳаҩнқәа ҳбылуеит, уаргьы уҩны блы, – рҳәеит. Аӷдара еизганы илкарыжьын, амца ацрарҵеит. Алҩа ақәч ианиба, «арҭ рыҩнқәа рыблит, саргьы изблып», иҳәан, иҩны амца ҩацраҵаны иааиблит. Иашьцәа рҿы длеин, рыҩнқәа еикәаӷӷаа игылоуп. 
– Ҳаи шәаргьы саргь ханда! – иҳәеит, аха иҟаиҵагәышьооз, иҩны ибылхьан. Арацәа ааиҟәшәан, асакь дук илҭаҵаны, арацәа даҵалан ддәықәлеит, иҩны иблыз арацәа. Даҵалан ддәықәлан, такәы дцахьан, доу, ҭуџьарк иҟны илаган абри арацәа иргылеит.
– Сара џьара сцоит, иҳәеит, – абри хьуп, аӡә дакьымсааит, амарџьа, – иҳәеит.
– Абааԥс, уара утәы ҳҭахӡам, ҳа ҳтәгьы агарҭа ҳамам, – рҳәеит. Иргылан дцеит. Дцан, мчыбжьык аҟара дыҟамызт. Дыгьыжьны  дшааиуаз, деиҭанеит аҭуџьар иҟны. Даннеи, ирацәа ирацәа акәын, уаҳа акыр ҟалозма, арацәа акәын изҭаз исакь. Ахы ааиртлан, дылҭаԥшын, акәукәуҳәа дыҳәҳәеит.
– Иҟалазеи?!..
– Хьыла иҭәны иҟаз с   сакь, рацәала иҭәны игылоуп! Изакәызеи исзыжәуз?! – иҳәан, дрылагьыжьны инирҵәо далагеит. Ари дагьуаҩы цәгьахеит шьҭа.
– Абааԥсы, аман ҭабуп, наҟ ахьы ишәҭа! – иҳәан аҭуџьар, исакь ахацәқәанынӡа ирҭәны, иҿаҳәаны, ахьы ирҭан даҵалан дааит.
Аҩнқәа, ԥыхьатәи еиԥшымкәа, зынӡа ахазына иргылеит. Анхара ду ҟаиҵеит, анҵыра ду ҟаиҵеит, ԥҳәысгьы дааигеит, дыбзиахәха дынхо далагеит. Дыбзиахәха дынхо даналага, арҭ аишьцәа «даҽак иҵаагалароуп», рҳәан, ирыӡбеит.
– Иҵаагаларызеи?!.
Ҳаԥшьа дук аарыԥшаан, аҳаԥшьа дылҭакны, ахлымӷә лахаҵаны, иҿаҳәаны, дрыманы идәықәлеит. Тыша дук ыҟазаап, абри атышаҟны ддырԥарц дыргоит.
Ишцоз, иааԥсама, ма даҽак рҭаххама, иазууазеи, рҳаԥшьа џьара идыргылан, дара цеит. Уыс, аҳаԥшьа дахьҭакыз џьмахьчак ибжьы иаҳаит.
– Аҳ иԥҳа дысҭахым, аҳ иԥҳа дысҭахым, – иҳәоит ари аҳаԥшьа дахьҭатәоу.
– Уара иҟоузеи, узҿузеи, ара аҳаԥшьа иҭухуазеи?! – егьи, иҳәан, изҿиҭит ари аџьмахьча.
– Иҟоузеи, аҳ иԥҳа дсырҭон, дысҭахым, лыҵәҩан агәы ҭабгеит! Сара аԥҳәыс дсымоуп, аҳ иԥҳа дысҭахым!
– Уанаџьалбеит, уара уҭызгоит, са сҭартәа! – иҳәеит аџьмахьча.
– Бзиоуп нас, – иҳәеит егьигьы.
Аџьмахьча аҳаԥшьа ахлымӷә аахихын, иара днеин дынҭатәеит. Аҳаԥшьа ахлымӷә ахаҵаны, ишыҟаз еиԥш иҟаҵаны, дцеит ари.
Ԥыҭк анаабжьыс, анҭ аишьцәа ааин, ари даашьҭырхын, длаган дыбӷарҵеит.
 Иаагьежьын аҩныҟа иааит.
Ахәылбыҽха рашьеиҵыб дқьыԥаха, џьма гәарҭак иаԥцаны аҩны даагәар-леит.
– Иҟоузеи?! Уабацеи уара мцацәа, уаҳшьит ҳәа ҳаҟамзи! – рҳәан…
– Иахәа, са схала исзыгәаӷьуамызт акәымзар, аџьмақәа ахьсауаз здыруан, уа сцар, – иҳәеит.
– Ҟаҳ, ҳаргьы ҳабӷаҵа ҳганы! – рҳәеит.
Ари ариаҟара акаамеҭ, изырухьеит, иҭахымызт дырҩегьых аха, «са шәсызгом» иҳәеит, аха ианырмуӡа – шәаала шәҳаԥшьақәа шәыман. Убра ахықәаҟны шәлеины шәырҭал, са ибӷасҵоит, – иҳәеит.
– Ибзиоуп! – рҳәеит.
Рҳаԥшьақәа рыман ахықә аҟны инкылсит ани атыша ду ахьыҟаз.
Илҭаҵаны ишьапала дҩарыгәан, иаӷацәа уа иааԥырхны, аҩныҟа дааит. Иахьагьы дыбзиахәха дыҟоуп, дынхоит, дынҵуеит. Саргьы убрантә саауеит, какалк аасдыркын.

Шьаликәа Џьапуа иҳәамҭоуп. 
Ианиҵеит Хьациа Анатоли Џьота-иԥа. 
Нанҳәамза 12, 1976 ш. Ҷлоу ақыҭан.


