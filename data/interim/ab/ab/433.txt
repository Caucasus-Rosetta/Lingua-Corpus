                                                   ДМИТРИ ГАБЕЛИА
                                                        
                                                            Ажәабжьқәа   

                                                    

                                                     
                                                   Иацы ашьыбжьышьҭахь   

                                                                                                  Аԥсуара ҳхы адаҳбаларц азы
ҳхы иадаҳбалароуп.
     Усҟаноуп ауаҩы иаҳаҭыр хәашарада аиқәырхара анҳалшо, 
ҳшьа аҽрыцқьаны, ииашаны аусура ианалаго.
 

      Сшалагалак ауеит, сшалгак – мап...  
      Шәгыланы шәсыхәаԥшуеит хара, сыхә ыҵышәхуашәа, дызусҭада, дабатәиу, дыцәгьоу дыбзиоу, ииҳәо агәра игома уажәы ҳәа...
      Снеиҭаҵ-ааиҭаҵуеит лада-ҩада, анс-арс, анахь-арахь... Сҭеиҭашоит уажәы. Схы шәықәыскроуп, сҽеизызгароуп, избанзар сгәы еисуеит аҭҳара-ҭҳара, исымбар, саҩсыр, исзымҳәар...
     Иацгьы иахьеиԥш... Иахьагьы иацеиԥш...    
     Иацы «сыԥсуан», ашьыбжьышьҭахь. Исыздыруам сызшьуаз. Аҩоуп шәҳәеит… Аха, мап! Шәара, сшәымбаӡошәа ҟаҵаны шәысзыԥшын, иҟаиҵарызеишь ҳәа… Иҟасҵарыз «аԥсы»… Сылшарақәа зегьы аасырԥшит сыбжьаҿы, амахәар еилыхра, аҵәыргыла ахыԥара рҿы.
     Сгәы хышхыҵәан асырӡ ацәқәырԥеиԥш ишәыжәлеит уа. Игәасҭеит шәара шәыззыԥшыз даҽакы шакәыз, аха ҩ – мацәыск анеиҿас иит агәаӷ, шәара шәхахьы иаашәымгоз.
     Ҳарҭ ҳҟәыдырԥаҩцәам, иҟалараны иҟоу дыршьа ҳамам шәҳәон, аха иацтәи амш шәҽазыҟашәҵоижьҭеи акрааҵуан, сыԥсырҭа ашьыбжьышьҭахь аҿы ишыҟазгьы жәдыруан.
     Харада ахара сыдлеит сышгылаз иаасгәалашәеит аклассик иажәақәа: «адунеи зегьы театруп, ауаатәыҩса уа иактиорцәоуп» ҳәа. Арҭ ажәақәа срықәшаҳаҭын ахаангьы, иацы шьыбжьышьҭахьынӡа. Иацы сараӡәк сакәын «иақтиорыз», шәарҭ зегьы «шәрежисиорцәан». Шықәсы рацәала зыгәра згоз шәлақҭа сҭаԥшырц сҭахын, абарсҟак иҳашҳатәроу агәы збарцаз, аха сҭашәмырԥшит, асабрадақәа шәҿашәҵеит. Ирацәан асабрадақәа…
      «Иқәшәыргылаз аспектакль» анҵәамҭахь инеит, аха ишышәҭахыз еиԥш инымҵәеит, – имлеиӡеит аԥарда, имгаӡеит «браво». Илеиз акырцх ауп, игаз ахысыбжьқәа роуп… 
     Избон «сшыԥсуаз», аха сырҿахысуан исԥырагылаз ахрақәа. Уи зџьашәшьоз сыздыруам, абџьар анысшәыркы садиаалан сыцәозма? Уигьы жәдыруан шәара... 
     Ахқәа ахрақәа ирыдҟьаны, агәгәаҳәа аҩхаа рцәажәаны, игьежьны иааны сара сырхәуан. Уаанӡа «ихаҳәхахьаз» сгәы ахқәа ирызԥымҽзаргьы, сжьи сыбаҩи ццышәыртәит. Усҟан «сыԥсит» даҽазныкгьы. Еиқәхеит ак иамго, «ихаҳәу» сгәы. Уи хьанҭаӡа сыԥсы ахьыҿнакаауа азымхошәа, шәарҭгьы шәахьынҳалон «ҳаишьцәоуп», ҳәа. Еишьарас ирыбжьои «ихаҳәхази» иҟам агәқәеи?
     Маӡеи аргамеи, лашеи еиқәареи рыбжьара агәы хаҳәызароуп ирмыбжьыԥсаарц.  Изҳәада ахаҳә аԥсы ҭам, еизҳауам ҳәа…
     Ауаҩы иимбац, имаҳац шәаниазшәа сџьашәшьон иацы ашьыбжьышьҭахь. «Сара сџазшьаз Аҽа-ԥа Џьамхәыхә дыжәбар егьа дџьашәшьарын», сҳәон иҟаз баны, аха Аҽа-ԥа Џьамхәыхә иаҵкысгьы уџьашьахәхеит ҳәа сыҵазҳәоз сгәы саназхәыцуаз «схы сашьуан».       
     «О, Адунеи! Иҭабуп уашҭаҿы сыԥсҭазаара аҭыԥ ахьазуԥшааз. Акы заҵәык сызуҳәо уажәы, исыҭ алшара ушҟа санаауаз иаазгаз шаҟа имаҷыз, аха санцо изго шаҟа ирацәоу, ихьанҭоу еилыскаартә, усасдкыларазы иҭабуп ҳәа уасҳәартә, нас уааныжьра сылшартә. О, Адунеи – Аԥсҭазаара аҳҭынра, агәыкра, абзиабара, агәбылра! –- Суҳәоит, дудкыл сышьҭахь иааиуа ауаҩгьы. Дудкыл сара сышудукылаз еиԥш. Дудкыл сара саҵкыс еиӷьынгьы!» – арҭ ажәақәа ҵыхәтәажәан иацы ашьыбжьышьҭахь. 
     Диаанӡа ӡәыр игәы иаанагахьоума аира шынасыԥу… Уи иасҳәарц, мамзаргьы иласҳәарц сҭахуп – аԥсрагьы насыԥуп. Ииуаз срыциуан, иԥсуаз срыцыԥсуан… Иацы, иҭысҵаауашәа, икылкааны срыхәаԥшуан адгьыл, ажәҩан, аеҵәақәа. Сара – сыдгьылым, сыжәҩаным, сеҵәам. Сара сҩызоуп, ауаатәыҩса срашьоуп, сеиԥш ииуа, сеиԥш иԥсуа…
     Еилыскааит шәхымҩаԥгашьа аиҳагьы шәара шәшыџьбароу, аха сара суаҩуп, уи алагьы сықәԥаҩуп. Сықәԥалоит ҵыхәаԥҵәарада, аргама агәра жәгаанӡа. 
          Сиқәшаҳаҭуп, «умҟәыба икылсуазар иуԥсахыр ҟамлои, амҟәыбақәа нҵәама» ҳәа сазҳәо, аха исуалуп аргама ашьақәыргылараҿы исымоу алшарақәа раарԥшра, насгьы,  блакы ҳаицҭаԥшуеит – Ҳаиҳа Зымчу, мрак ҳақәыԥхоит, ӡык ҳаицҭахысуан иацы. Даҽакгьы,  «узҩызоу дсаҳә, узусҭоу уасҳәоит»,  иҳәахьеит ҳаԥхьагьы аҟәыӷа.
      Аԥхыӡи лабҿабеи рҳәааҿоуп амра ахьыԥхо…                                                                                           
      Иҳамбар залшаӡом уи амра шаҟа аԥхара алшо,  ашәахәа аԥхарра ацны хәҭак ҳара ҳҟынӡагьы хымԥада ишааиуа. 
     Издыруеит ажәытәӡа зны ҳабдуцәа урҭ рабдуцәа, ихәажжаӡа амца аҵаҵан ақәаб ду шыкнарҳаз. Аамҭа цацыԥхьаӡа ари ақәаб иҭаз иаҳа-иаҳа еилашуан. Уи Аԥсуара акәын. Уаҟа иҟан зегьы ҳхәы, ҳахәҭаа, аха рыцҳарас иҟалаз, ақәаб хылаԥшрада ианынха хыхьынтә иҭабо иалагеит.  
     Абас ала, ҳарҭ зегьы згьама ҳбашаз, иаҳхаҳашаз ҳ-Аԥсуара ақәаб инҭаба ицеит. Машәыршәа уи иақәшәаз џьоукгьы агьама рбеит, аха ирызмырсаӡеит. Уи ауп урҭ иахьа ргәы зҽеимгьы.
     Иаԥсыуарам ҳцәаҩақәа аганахь иныжьны, уаҩԥсык иаҳасаб ала ари адгьыл аҿы иҳамоу ҳнапынҵақәа дырны, ауаҩи ажәҩани рыгәра ганы бзиа иаҳбаанӡа, ауахәамаҭӡы иану, азқьышықәсақәа зхыҵуа амаалықь-ԥсҿыхга исахьеиԥш аамҭа иархәашалоит ҳхаҿсахьақәа.
     Аԥсуара ҳхы адаҳбаларц, ҳхы иадаҳбалароуп. Усҟан акәхоит ауаҩы иаҳаҭыр хәашарада аиқәырхара анҳалшо, ҳшьа аҽрыцқьаны ииашаны аусура ианалаго.
     Иҟалап, иацы шьыбжьышьҭахьгьы  аԥсҭазаара иацу ӡывасразар… Ааи. Хымԥада! Уи ӡывасран, шәара шәӡывасцәан. Ганкахьала, дгьыли жәҩани рыбжьара ахәшафара аамҭа иахааныда, ауаҩи ауаҩи рҳәааҿы агәы аҭынчра анабахьоу аамҭа здыруа иҟада...
     Акәаԥрацәа... Шаҟа имаҭәахәузеи акәаԥқәа уажәы…
Иацы ашьыбжьышьҭахь иԥсуаз шәсеиӷьу џьышәшьоит, аха… 
     Сцәеижь ԥсыргьы, сыхьӡ рҳәап, сажәа нхап, сыԥсы ԥсӡом. Шәарҭгьы шәцәеижь ԥсыргьы «шәыхьӡ рҳәап», «шәажәагь нхап», шәыԥсы усгьы иԥсхьеит...
     Аринахыс сара издыруеит, уажәшьҭа сыԥсраны сыҟазар, саныԥсуа. Шәара шәакәзар, шәшыԥсуаҵәҟьагьы агәра шәгом.
     Иԥсҿыхгоу ахәшә анымыцхәха ахықәкы шазынамыгӡо еиԥш, ажәагьы анымыцхәха ахықәкы ҵакыдахоит. Аринахыс избо ҿымҭроуп... Шаҟа ииашоузеи уи, – аҿымҭра, еиҳараӡак иацы шьыбжьышьҭахь аахыс!










                                                  Адунеи аҳәатәхамҵа                                                                                
                                                                                
                                                                Адгьыли ажәҩани иргәалашәоит зегьы,
                                                                               Дырдыруеит адунеи  аҳәатәхамҵагьы…
         
         Зымҵәыжәҩақәа еизҳаз ажәҵыс ԥшқа аҽырԥагьаны аҭра ишхыԥраауа еиԥш, сгәы ҭгәырӷьаауеит, аҭра иҭагылом иахьа аашазар. Сзыхшаз сан, сызҵаԥшуа ажәҩан, ацха исзаҩызоу аҳауа,  сшьапы ахьсыргыло зегьы ҿыцуп. Ҿыцбароуп сызҿу иахьантәарак. 
         Икараха, аҩнынӡа ҳнеины ҳаԥсы еиҭаҳкында ҳәа иццакы-ццакуа, инеилыс-ааилысуа  ақалақь ауааԥсыра сангәарҭалак, иааҭгыланы исзыԥшуеит. Уимоу, хәылԥыеҵәа заанаҵы аҭыԥ аанкыланы исалацәҟәра иаҿуп. 
         Ҳәаа змаӡам агәырӷьара схы-сҿы иқәнаҵо алахҿыхра сзыҵәахӡом, иагьысҵәахӡом. Избанзар, зегьы ирдыруазарц сҭахуп иахьа ашарԥазы ишсауз сгәы зырласыз, саҟара сыцызҵаз, насыԥла иҭәу – асалам шәҟәы. 
         Ан аџьа лбеит, исныжәбаалома шаҟа хәыцра бзиеи, гәыӷра лашеи сзаанагаз сгәы хыҭхыҭуа сыззыԥшыз, изныкымкәа сзыԥхьаз, сеиҭазыԥхьаз, шәынтә сыззыгьежьыз, сгәазхара исзымбо сысалам шәҟәы. Уи иаҳәоит: «Сызлалагара сыздыруам... Ишԥаеижьагоу ауаҩы илахьынҵа?.. Шьыжьык уанааԥш иубеит аччара уԥсы шарцәыцәыз, угәгьы шарӷарыз, аха ухықәкы уацәхьамҵит, уччаԥшьгьы хьамҵит. Иугәалашәома, ԥасатәи асалам шәҟәаҿы иуҩуан – саазқәылаз ауаҩы иччаԥшь саҳаӡом, уи акыр-кырҳәа аччара даҟәыҵхьеит ҳәа? Узусҭада, нас, уара, уаҩ данымыччо уччартә, узырччо мҳәаӡо? Иуҵазҳәада, иуабжьызгада ус ахәҭоуп ҳәа?.. Ауаҩи ауаҩи анеиҿаччо адунеи шышәҭуа – Ашаҩы Имаӡа заанаҵы уара иҵухыртә алшареи азини узҭада, насгьы иузалоузеи уи феидас?.. Ауаҩы – уара угәнаҳауп! Уаагылазар иҟауҵогьы гәнаҳароуп. Уи уаниуаз ашьанеиԥш иуциз акоуп! Иацы узықәгылаз ашьаци, ихушьааз абнеи мыччоз џьушьома… Иахьа уара уччоит…Иахьа урҭ уҿаччаргьы уҭахуп. Зынаԥшышьа хьшәашәахахьоу ахымхәа уажәшьҭа дыччараны дыҟаӡам, уажәшьҭа дышзымыччо еиԥш агәымхагьы…Уара уччоит…Мраҭашәара ҭынчрам, Мрагылара аибашьра еиқәтәом, аччаха рымаӡам, уара уччоит… Уажәшьҭа аччара адунеи еиқәнархап ҳәа угәыӷуама, ауаатәыҩса уи шырҭахым убаӡеи?... Мап, уара улаҳәит, умлагеит, ухәарҽхеит ушыччоз. Угәы иҭааз Ашаҩгьы дурччарц уҭахызма?.. Ааи, уи ирччара улшеит уара, аха иуасҳәарц сҭахуп ушахьирхәуа. Иажәа унысҵоит уажәшьҭа ахымхәагьы агәымхагьы, Мрагыларагьы Мраҭашәарагьы, урҭ рыбжьарагьы рлахьынҵа уара ишуду, адунеи аршәҭра уара ишууалу – ауаҩы. Уи алагьы уахьырхәызааит – адунеи аҳәатәхамҵа!»
         Иџьоушьаша, иџьоумшьаша, алагамҭа инаркны анҵәамҭанӡа зыхьӡ аҳәо, изызку сара соуп…  Асалам шәҟәы аҭра ацәаҿы излаҳәо ала, уи ҩын иаха, захь иаашьҭу сара соуп, зҟынтә иаашьҭу сара соуп – адунеи аҳәатәхамҵа соуп!..



                                           







                                                        Амреи Асыԥсеи
     
     Ирҳәоит ашьха иқәсуа аԥша хьшәашәоуп, маҭәаԥхала уеилаҳәамзар укәа инҭаланы, ухи ушьапи рҟынӡа уеимнадоит ҳәа… Абзиабара згу иакәзар ус зыхьуа?.. Изныкымкәа ашьха сцахьеит, аха ахьҭа закәугьы сыздыруам. Акәымжәы, акаба, ахылԥарч уҳәа рыла сеиқәшәоуп сҳәаргьы шәызжьеит. Сара сзы урҭ зыԥсахуа лара лоуп…
Сынхон агеи ашьхеи рыбжьара. Сҩадахьы хьшәашәаран, ԥхарран сладахьы. Урҭ зны еицлабуан, еисон, нас, еиҿыхон, еинҟьон. Сара соуп аԥсабара ҵаҵӷәыс иамоу, избанзар сыбзоурала ашьац гылоит, аиаҵәара ҿыхоит, ашәҭқәа шәҭуеит аҳәон аԥхарра. Мап, сара соуп аԥсабара еибаркны измоу. Сара сыҟамзар ушьацгьы ҩоит, ушәҭгьы канӡоит, ауаатәыҩса умцашоура иаургон аҳәаларын ахьшәашәара. Сымч збонаҵы урҭ срыбжьагылан еиҟәыскуан, срабашьуан, избанзар – сшәон. Имшәо иоуп имеибашьуа. Ус снеиуан исылшонаҵы, ахәыцрақәа сыхьӡаанӡа. Аԥсабаратә ҵәырҵрақәа рԥагьара сшазымиааиуаз ангәасҭа, ага ныжьны схы сырхеит ашьхаҟа. Раԥхьаӡа иргыланы сашьҭан агеи ашьхеи рыбжьыҟазара исзыннажьыз амцашоура ахҽыга. Исаҳахьан, аԥсҿыхга дыҟазар – ашьха дшыҟоу. Сгәыӷуан уи ахәырбӷьыц деиԥшуп, мамзаргьы аҩы, мамзаргьы ацха ҳәа. Аха, мап… Лцәаара снахьыԥшит ажәҩан еиԥш илашаз, амаалықь илаӷырӡ еиԥш ицқьаз, шьыбжьаанӡатәи аӡаӡеиԥш икәалыкәаџьоз, аха аԥхӡеиԥш ихьшәашәаз – Асыԥса. Лгәылҽанӡамкәа сылаԥш зықәшәаз дҟәашӡа дшыҟазгьы, иаҳа-иаҳа ашкәакәахара даҿын. Ҿылҭуамызт уи. Лҿымҭра сыбӷа ҳәызбала иарыӷӷошәа снарбон. Изхарада аԥсабареи ауаҩи анеилибамкаауа?!. Сшақәымгәыӷуаз Асыԥса инасықәҿылҭит – уара умроуп. Мап, ҟалашьа амаӡам, сара сымрану? Сара сымрану…схы сазҵаауан, иҟалаз, мамзаргьы иҟалараны иҟаз баны… – Мап, уи иашам, еилагарак ыҟоуп, лықәҿысҭуан Асыԥса. Уи исалҳәоз уажә ҵабыргны агәра згеит, сыла ишабоз дӡыҭуа лҿаныналха. Иҟалап алаԥш дазыргаз дымраҵәҟьазар, лара амра абзиабара дарӡыҭызар, мамзаргьы амра мыцхәы аҽырԥагьан иԥхозҭгьы… Арҭ азҵаарақәа аҭак рмоуӡеит усҟан, ирмоуӡац иахьагьы. Ус сҳәеит ҳәа, издыруада Амреи Асыԥсеи игәыҭшьаагоу реизыҟазаашьа зыхҟьо…


                                                     

                                               Есқьынгьы ҵәгәырқәак
     
        Ааигәанӡа аԥсыӡкра феида сзаламызт, сазҟазамызт, сыҵәгәыр иӷьаҵәыӷьаҵәуа ԥсыӡҟатак аҿалаанӡа. Аркьыц аӡы ианааҭызга сархәыцит, аха иџьасымшьеит, избанзар аԥсыӡ еиԥш, ауаа зегьы «аркьыцк-ркьыцк ҳарҿоуп», мамзаргьы «ҳаҿалараны ҳаҟоуп». Исықәшаҳаҭымхо идыруазароуп аԥсыӡи сареи аконтракт шҳабжьамыз, сыҵәгәыр ишаҿалаша, насгьы ианаҿалаша, аконтракт шҳабжьам еиԥш ауаатәыҩсеи, нас ҳазшази. 
         Изыргәаҟзеи макьана изызҳашаз, дук иӷьацараны иҟаз ари аԥсыӡ сыркьыц иаҿалартә, сгәаҭеиуа сазыԥшуан иԥаҭԥаҭуа аҟәара иахьықәыршәыз, аха убасҵәҟьа аҵәгәыр иаҿашәаз сҩыза шаҭара шизырымуз анаасгәалашәа, аԥсыӡ хәыҷы арыцҳашьара саҟәыҵит. Уимоу, иабанӡаиашоу арыцҳашьара ҳәа сгәы сҭанархәыцит уаанӡа амшын иатәыз, аха уажәшьҭа сара истәхаз, сыҵәгәыр аҿаԥхьа ихымхәахаз аԥсыӡ хәыҷы. 
         Изҳәаз даҳгәаламшәозаргьы, иаҳдыруеит адунеи аҿы зегьы алшарақәак, напынҵақәак шҳамоу, зҟынтә иҳамоу ҳзымдыруазаргьы.  
         Иаҳзымдыруа зегьы нцәаҳтәуеит…
         Ахымхәа данрыцҳаршьа илшареи инапынҵеи еиларгеит, иаргьы ихымхәара дахьирхәит иаҳзымдыруа, аха ҳанааилахалак иаҳдыруашәа иҟаҳҵо… 
         Исҭахымхеит сыҵәгәыр иаҿашәаз аԥсыӡ-хымхәа анапынҵа аилагара, ахымхәара ахьырхәра, аха исызгәамҭаӡакәа иахьсырхәит, сҩыза сышизхәыцуаз. Издыруеит ажәытәӡа зны агыгшәыг аԥшреи аҟазшьеи змаз, аха анаҩс зыҿиараҿы ԥхьаҟа ицаз ауаҩы дахьынӡацаз… Уи сара, шәара, ҳара… Даҳҩызоуп, ҳаиҩызцәоуп зегьы… Ҵәгәырқәак ҳзыԥшуп есқьынгьы… 
         Аԥсыӡкра феида сзаламызт, сазҟазамызт ааигәанӡа, избанзар усҟан исыздыруамызт ауаа зегьы ахьеиԥшу, иахьеиҟароу, иахьҟазоу ишреиуоу аԥсыӡкра. Уижьҭеи аҵәгәырқәа, есқьынгьы аҵәгәырқәак... 


                                                          


                                                        Сара бара быда

     Ибзиоу зегьы бзиоуп ибзианаҵы, бшыҟоу акәымкәа, бшыҟаз анеилыбкаалак. Бара баныҟаз – сыҟамызт сара. Сара саныҟамыз – быҟан бара есымша, аха сара сыҟоуп баныҟала бара.
     Бзиа избоит бнапсыргәыҵақәа. Ҩ-мзаҿак иреиԥшу бнапсыргәыҵақәа алашьцаратә-лашара аԥсы рхоуп. 
    Бара быҟоуп, зегьы бзиоуп, – ақәаԥсата зҿаҳәҳәу адәы харада аԥсыԥ агоит, аԥсыԥ шаго еиԥш иҿажәкны меигӡарахда аӡы зжәуа ацәаҟәа.
Ааԥсарада, гәыхшәарада сԥыруан. Сԥыруан аҵыс еиԥш, аха иахьақәнагамыз, насгьы ишақәнагамыз. Избан? Избанзар, сԥырны сааит иахьахәҭамыз, избанзар, сгьежьит сымҵәыжәҩақәа сахьышьҭырхыз аҭыԥахь.
     Бара быда сыҟаӡам сара. Сара бара боуп…
     Аеҵәақәа иԥырҽып иҭацәу аҵх-лашьцара. Алашара ануцәца иузыргьежьӡом. Уи ҟалар ауеит уаԥхьаҟа.
     Иҭацәу аҿымҭреи ажәа рацәеи еиҟароуп. Ацәаныррақәа маҷымзар иҭацәӡам.
     Бара банааи саргьежьит, сархынҳәит, иҭацәыз аҵх-лашьцара ԥҽны исықәыҷҷаз алашара.
     Избоит бшәаԥырҳаԥуеит. Ибымоу ашәара иацуп абзиабарагьы. Уиоуп еиззырҳауа бымҵәыжәҩақәа. Амҵәыжәҩақәа бара бзы имаҭәахәӡам, избанзар урҭ ажәҩан ашҟа бышьҭырхыр ҳәа бшәаны иԥыбыҟҟалоит. Схаҭа бара сбыцәшәон. Сшәон бааигәа анеира, бацәажәара, сгәаҵаӷара шҿыбкаауа, сшыбхыбаауа баҳәара. Усҟан схы здыруамызт, избанзар издырырц сҭахымызт, избанзар сацәшәон. Уажәшьҭа еилыскааит ашәара уҩныҵҟа иануӷроу ушзацәымцо, аҽыҵәахра шулымшо, аха уи аиааира шымариоу. Ашәара агәрамгара иаанагоит ахы агәрагара. Усҟаноуп ианиуа амҵәыжәҩақәагьы. Бара ибҳәон «ухы бзиа иба, усҟан саргьы бзиа субоит» ҳәа.
     Бара бааит. Мап, бцәырҵит. Бара быҟоуп. Мап, бара аханатәгьы быҟан. Сара исылшеит бара бҟынӡа аԥырра.




                                                        Рыԥсқәа нибахуеит

         Дышизхәыцыц дизхәыцуеит, дышихӡыцаац дихӡыӡаауеит... Лара лыда иара дҟалоит, иара ида лара дшыҟало еиԥш, аха еихьыԥшуп, еибамбаргьы ҟалаӡом.    
         Иузааигәоу ануцәыхараха, азхәыцра хәыцрахом, ахӡыӡаарагьы хӡыӡаарахом. Знык иадамхаргьы зцәазжьы иҭамӡыӡац мыч илам, ԥсы ихаӡам. 
         Еснагь ула ихгылаз, анаҩс иаалырҟьан унижьзаргьы игәалашәара уцзароуп, иԥсы уахӡыӡаауазароуп. Уи азы амч умазароуп, уԥсы ҭазароуп. 
         Иацы атыҩ анихьыс дамылхуазҭгьы, уажәшьҭа уи дахьазынлыжьуа џьашьахәыс иамоуп аҩыџьагьы рыжәҩан. Иҟалап иара иакәзар лара дынзыжьуа, аха лара лоуп аԥхьа изҳәаз – уара узы сыԥсы нысхуеит.     
         Амра ауаҩы дарԥхалароуп, дамбыллароуп... 
         Лара дицәыблызҭгьы, иаргьы дбылхьазаарын… Усҟан еибашьхьазаарын, аха…         
         Иара лара лзы дымразар, дызусҭада лара иара изы?.. Ҩ-мрак дунеик аҿы изыҟалаӡом. Иҟалап урҭ аҩыџьагьы еицәыхароу ҩ-дунеик иртәызар, доусы рдунеиқәа рҿы имразар… аха, иара лара лзы дымроуп. Усҟан, иамоузеи уи ҟалашьас?.. 
         Адгьыл…адгьыл ауп уажәгьы, уажәшьҭангьы амаӡақәа рыҵәахырҭа. Урҭ амаӡақәа зхәыцыз иоуп иаҳзымдыркәуа инцәаҳтәуа, даҳдыруазҭгьы, ирҳәацәара ҳалшарын… Дааҳалаԥшыр мацара изхон, дшәаны, ҳрыцҳашьаны имаӡақәа зегьы ихала иааиртуан. Рыцҳарас иҟалаз, уи ишьҭамҭа уаҩы имбац, ԥхьаҟагьы араҟа уаҩ дизыԥшӡам…
         Имшынҵаҿы иҩуеит, «аҵыхәтәантәи аамҭақәа рзы аибадырра ҳаҟәыҵхьеит…» ҳәа. Лара амшынҵа зынӡагьы иныҟәылгаӡом. Агәра лгаӡом… аибадырра нҵәашьа шақәым лдыруеит, аха уи аганахь ала, иара иеиԥш, ларгьы илымоуп жәҩанк иаҵамӡо, мрак иазымбылуа, ақьаад ианымӡало, ауаҩы иуҭаргьы, иузимымхуа – гәаанагарак. Иара дахьымӡеит агәаанагара лыҭара… лара дышизхәыцуаз, дышихӡыӡаауаз – уара узы сыԥсы нысхуеит!..  
         Амреи асыԥсеи нибахуеит…



                                                         Аҭынчра абжьы


         Шәара ижәдыруама аҭынчра шҿаҳам?.. Улымҳәақәа уџьгәаргьы, уи уцәа-ужьы еимданы, ушьа-уда иналсны абжьқәа цәырнагоит. Уи умаҳар ауӡом, азыӡырҩра уҭахымхаргьы ауӡом. 
         Ауаҩы амузыка дзазыӡырҩуазеи? – Аҭынчра дацәшәоит, ауаҩи ауаҩи зеицәажәозеи? – Азаҵәра иацәшәоит, – иаҳҳәап, урҭ рцәа иалалар хыхь зыӡбахә сҳәаз абжьқәа, ҳазцәыбнало есымша. Ҳара урҭ ҳҽырҽаҳҵәахуеит, аха егьа ҟаҳҵаргьы ҳабжьы ҳацәцарым. 
         Иҭынчу абна абжьы гоит, алашьцарагьы абжьы гоит… Аӡыхь агәы анҭацәу иҿнаҭуеит, ауаҩы игәы анҭацәу иҳәҳәоит. 
         Сара избоит ԥхьаҟа инеиуа анхацәа, зџьабаа ақәҿызымҭуа, аха рыбжьы гоит; дызбоит ахымхәа, дызбоит агәымха, урҭ ирылшо рылдыршоит ҿымҭ, аха рыбжьы гоит; уаҵәы зира ҳаигәырӷьо, иахьа амгәырҭа дҭоуп, аха убригьы иара итәала ибжьы иргоит. Издыруеит иаарласны сҿаҳахоит… Изахьӡузеи аҿаҳара? Уи, убжьы рмаҳаӡакәа уанеилыркаауа ауп. 
         Шәыбжьы ансаҳауа шәысцәымыцхәуп, шәыбжьы анымго сгәы еилаҵәоит, избан? Издыруеит, ураҳаларцаз убжьы ургалароуп, ураҳарцаз убжьы гароуп. 
         Удагәахаргьы, уҿаҳахаргьы, ужәлар ргәеисыбжь ҭынч уартәаӡом, уамырҿыхаргьы ауӡом… 



                                          
                                                     



                                                  Рыгәра игеит
                                                                                
                                                                               Уааигәаз џьаҳшьон, аха ухарахоит –
                                                                               Ҳхәыцрақәа урылоуп, уҳаԥшаалоит.
                                                                              Иҳамамыз хьаак ҳурдырит ҳнартәаны,
                                                                             Унаскьеит зегь ҳаршланы, ҳбылны…

         Иҟалоит аԥсҭазаараҿы убас аамҭак, ахшареи аҭаацәеи, «уажәшьҭа сара сыдагьы рхы иахәартә иҟалахьеит» иҳәошәа, рыгәра ганы, ауаҩы данынаскьо. Ус ахәыцра ахьынӡаиашоу атәы ҳзымдыруазаргьы…ус ихәыцуа, ианырхәыцуа… Иахьынӡаиашам ҳдыруазароуп, ауаҩы дмыцхәымзар…
         Имыцхәу уаҩ дыҟаӡам. 
         Унаскьаз џьаҳшьоит, аха еиҳа-еиҳа уааскьалоит, уааигәахалоит еснагь. Сара сыда рхы иахәартә иҟалахьеит, аԥсҭазаара иазыҟаҵоуп ҳәа угәы иаанагазар ҟалап уаргьы, аха аиҳабы ида дзыҟалаӡом аиҵбы, аҵла ишзаҵымиаауа еиԥш аҵиаақәа, иара ҟамлар, избанзар аԥсҭазаара инагӡаны дазыҟаҵаӡам аӡәгьы. 
         Иацгьы, иахьагьы, уаҵәгьы…  
         Ирҳәоит адунеи аҿы ауаатәыҩса зегьы лахьынҵак-лахьынҵак рымоуп ҳәа. Ус акәзар, дызбарц сҭахуп урҭ алахьынҵақәа зшо, насгьы абас иаармариан рҷышәра ззымариоу дызусҭоу… Исҭахуп сиазҵаарц иҷышәрақәа раан дзызхәыцуа, иахьынӡаимоу аҭакԥхықәра, нас алахьынҵаӡбараҿы анапынҵақәа иаҭәазшьаз.      
         Аамҭа ахәрақәа азырӷьаӡом, еиҳараӡак агәы иану ахәрақәа. Ус акәымзар, дабаҟоу аԥсҭазаара аџьамыӷәа иаршлахьаз, анаҩс зыҷкәын ицәыӡра даҽазныкгьы иаршлаз, зхьаақәа зхашҭны агәырҩа иагаз, зԥа ишьҭахь шықәсыбжакала «сыҷкәын сишьит» ҳәа зҵыхәтәажәа зҳәаз Ан… 
          Изҳәада агәыӷра нхоит ҳәа? Ари адгьыл аҿы знымзар-зны агәыӷрақәагьы нҵәоит, анаҩс адунеи агәрамгара аԥыжәара агоит. Агәра узгаӡом ари аԥсҭазаара изныкымкәа уажьар, узҵатәоу ажәҩан аԥҭақәа ахаԥар, уԥсы зыхҭнуҵо уԥсы ҭадырхар. 
         Иахьа шаҳҳәо, иаҳхамышҭааит иацы, иҟаларцаз уаҵәы. 
         Иахьа ауаҩы днаскьеит… 


                                                                        

                                                                      Жәлар ргәадура В. Ардзынба ихьӡынҩылоуп

         Ацәашьеиԥш дыԥшӡан, дыԥхан, уи ауаҩы… Ацәашьеиԥш дбылуан, иԥхарреи илашареи зегьы ирызшауа. Ацәашьеиԥш дӡыҭуан, аӡәгьы димбаӡакәа.  Иниҵызгьы ацәашьаҟароуп!.. 




