(2010 ш. жәабран 3 № 2540-c-IV, 2010 ш. жәабран 3 № 2542-c-IV, 2011 ш. цәыббра 21 № 2997-с-IV, 2014 ш. ԥхынгәы 24 № 3543-с-V, 2014 ш. нанҳәа 20 № 3554- аҟнытә аԥсахрақәеи ахарҭәаарақәеи алагаланы)
Абри Азакәан Аԥсны Аҳәынҭқарра Аконституциа шьаҭас иҟаҵаны ҿыц иалху Аԥсны Аҳәынҭқарра Ахада имаҵура иахагылашьеи Аԥсны Аҳәынҭқарра хыс иамоуи анагӡаратә мчхара ахадеи изинмчхарақәа раанкылашьеи рзы аԥҟара ҳәаақәнаҵоит, ишьақәнаргылоит Аԥсны Аҳәынҭқарра Ахада исоциалтә хьчареи ихьӡ-иԥшеи, иаҳаҭыри реиқәырхареи рзы ахәдықәҵарақәа.
Аԥсны Аҳәынҭқарра Ахада аҳәынҭқарра хыс иамоуи анагӡаратә мчхара ахадеи иаҳасабала изинмчхарақәа Аԥсны Аҳәынҭқарра Аконституциеи Аԥсны Аҳәынҭқарра азакәанқәеи рыла иҳәаақәҵахоит.
Аԥсны Аҳәынҭқарра Ахада дырхылаԥшуеит Аԥсны Аҳәынҭқарраҿы ауаҩы изинқәеи ихақәиҭрақәеи, Аԥсны Аконституциа, Аԥсны Азакәанқәа, иаднакылаз жәларбжьаратәи ахыдҵақәа рынагӡашьа. Аԥсны Аҳәынҭқарра Ахада изинмчхарақәа наигӡоит Аԥсны Аконституциеи, абри Азакәани, Аԥсны азакәанқәеи инарықәыршәаны.
Аԥсны Ахада иалхшьа ҳәаақәҵахоит Аԥсны Аконституциеи «Аԥсны Ахада иалхразы» Аконституциатә закәани инарықәыршәаны.
Ҿыц иалху Аԥсны Ахада имаҵураҿы иқәгылара ҵаҵӷәқәас иамоуп Аԥсны Ацентртә алхратә комиссиа официалла ирыланаҳәаз «Аԥсны Ахада иалхразы» Аконституциатә закәан инақәыршәаны имҩаԥысуа Аԥсны Ахада иалхрақәа рзы абжьыҭира алҵшәақәеи, иара убас ҿыц иалху Аԥсны Ахада ииуа аҭоубеи. Ҿыц иалху Аԥсны Ахада Аԥсны Аконституциа инаҭаз имчхарақәа рынагӡара далагоит ҭоуба аниу инаркны. Ҿыц иалху Аԥсны Ахада ҭоуба аниуа амш ԥхынҷкәын 6 ауп. Еиҭа абжьыҭираан мамзаргьы еиҭа алхрақәа раан ҿыц иалху Аԥсны Ахада ҭоуба иуеит Аԥсны Аҳәынҭқарра Ацентртә алхратә комиссиа официалла Аԥсны Ахада иалхра алҵшәақәа анрыланаҳәа аҽны инаркны аҩажәижәабатәи амш азы.
Ҿыц иалху Аԥсны Ахада ажәлар рҿы ҭоуба аниу инаркны, уанӡатәи Аԥсны Аҳәынҭқарра Ахада, Аԥсны Аҳәынҭқарра анагӡаратә мчхара ахада изинмчхарақәа рынагӡара аанкылахоит. Аԥсны Ахада иалхрақәа мҩаԥымсӡеит, иҵабыргӡам ҳәа иазхаҵазар мамзаргьы азеиԥш алхрақәа раан ма еиҭа алхрақәа раан акандидатцәа аӡәгьы Аԥсны Ахадас далхымзар, Аԥсны Аҳәынҭқарра Ахада Аԥсны Ахадеи Аԥсны Аҳәынҭқарра анагӡаратә мчхара ахадеи изинмчхарақәа рынагӡара иациҵоит ҿыц алхрақәа рымҩаԥгара ашьҭахь Ҿыц иалху Аԥсны Ахада имаҵураҿы дықәгылаанӡа.
Аԥсны Ахада Аԥсны Жәлар Реизара дадепутатӡам, аҳәынҭқарратә, ауаажәларратә усбарҭақәа, анаплакратә еилазаарақәа ирыҵаркуа иарбанзаалак даҽа маҵурак идикылар ҟалом. Ҿыц иалху Аԥсны Ахада изинмчхарақәа рынагӡараан аполитикатә партиақәеи ауаажәларратә хеидкыларақәеи иҽрылаирхәуам имаҵураҿы данықәгыла инаркны. Ҿыц иалху Аԥсны Ахада аполитикатә партиақәеи ауаажәларратә хеидкыларақәеи иҽшрылаимырхәуазы арзаҳал дәықәҵахоит иақәнагоу ауаажәларратә хеидкылақәа мамзаргьы аполитикатә партиа алхратә усбарҭа ашҟа Аԥсны Аҳәынҭқарра Ацентртә алхратә комиссиа официалла Аԥсны Ахада иалхра алҵшәақәа анрыланаҳәа ашьҭахь.
Ҿыц иалху Аԥсны Ахада имаҵура данахагыло, Жәлар Реизараҿы Иреиҳаӡоу Аӡбара аӡбаҩцәа адԥхьаланы ҭоуба иуеит: «Ҭоуба зуеит, сымч-сылша, схы-сыхшыҩ, сыԥсҭазаара зегьы Сыԥсадгьыл, сыуаажәлар рымаҵ аура ишазыскуа, сыжәлар ирымҭаны снапаҿы иҟало амчра ҳҳәынҭқарра Аконституциа, иахьатәи уи амш, уаҵәтәи уи аԥеиԥш рыхьчаразы схыи шасырхәо. Жәлар рылахь соуааит иԥшьоу абри ахықәкы сацәхьаҵны саныҟала». Ҿыц иалху Аԥсны Ахада азин имоуп имаҵура иахагылара ацеремониа ашҟа егьырҭ амаҵурауаа, Аԥсны ауаажәларратә усзуҩцәа, аҳәаанырцәынтәи асасцәа рааԥхьара. Аԥсны Ахада имаҵурахьы хаҿык деиҭаналхх, уи еиҭа ҭоуба иуеит. Абри инаркны иԥхьаӡахоит Аԥсны Ахада изинмчқәа рынагӡара аҩбатәи аҿҳәара. Ҿыц иалху Аԥсны Ахада имаҵураҿы иқәгылара ацеремониа мҩаԥысуеит агәырӷьаратә ҭагылазаашьаҿы. Ҿыц иалху Аԥсны Ахада ҭоуба иуеит Аԥсны Аҳәынҭқарра Аконституциа атекст инапы ақәҵаны. Ҭоуба аниулак ашьҭахь инагӡахоит Аԥсны Аҳәынҭқарра Агимн. Ҭоуба ауразы агәырӷьаратә церемониа аиҿкаара адҵоуп Аԥсны Аҳәынҭқарра Аминистрцәа Реилазаара.
Ҿыц иалху Аԥсны Ахада имаҵураҿы иқәгылара мҩаԥысуеит Аԥсны Аҳәынҭқарра аҳҭнықалақь Аҟәа, ҿыц иалху Ахада иалихуа аҭыԥ аҟны. Жәлар Реизара, Аԥсны Аҳәынҭқарра Аминистрцәа Реилазаара, Аԥсны Ахадеи ҿыц иалху Аԥсны Ахадеи аҳәынҭқарратә хьчарала иеиқәзыршәо аусбарҭақәа ирыдуп ҿыц иалху Ахада имаҵураҿы иқәгыларазы агәырӷьаратә церемониала аиҿкаара.
Ахада имаҵураҿы иқәгылареи ҭоуба ауреи рзы агәырӷьаратә церемониа ателехәаԥшра аканалқәа рыла ишиашоу ицо аефир аҿы иахьымҩаԥысуа аҭыԥ аҟнытә идырбахоит.
Аԥсны Ахада иҵанакуа амаҵзурақәа ҿыц иалху Ахада имаҵураҿы иқәгылара ашьҭахь мчыбжьык аҩныҵҟа иара иахылаԥшрахьы ииаргоит Аԥсны Ахада ирезиденциа, имаҵзуратә уадақәа, итранспорттә хархәагақәа, аҳәынҭқарра ахадеи Аԥсны Аҳәынҭқарра анагӡаратә мчра ахадеи изинмчхарақәа рынагӡара иадҳәалоу егьи аҳәынҭқарратә мазара.
Аԥсны Ахада имаҵураҿы иқәгылараан имҩаԥысуеит ахада имчра атрибутқәа – Аԥсны Аҳәынҭқарратә герб асахьеи «Аԥсны Ахада» ҳәа аҩыреи зну амҳәыр, иара убас Аԥсны Ахада ибираҟи егьырҭ ахада имчра атрибутқәеи официалла иара иахь риагара.
Аԥсны Аминистрцәа Реилазаара азинмчхарақәа шьҭанаҵоит змаҵураҿы иқәгылаз Аԥсны Ахада иҿаԥхьа. Ҿыц иалху Аԥсны Ахада имаҵураҿы иқәгылара иацааиуа амш иахымгакәа, официалла Аԥсны Аминистрцәа Реилазаара реилатәара мҩаԥигоит. Аԥсны Аминистрцәа Реилазаара аилатәараҿы иеилацәажәаны ирыдкылахоит Аԥсны Аԥыза-министр инапы зҵаиҩуа Аԥсны Аминистрцәа Реилазаара азинмчхарақәа рышьҭаҵара иазку арзаҳал, уи Ҿыц иалху Аԥсны Ахада инапы иагьаркхоит.
Аԥсны Ахада Аԥсны Аминистрцәа Реилазаара арзаҳал шьаҭас иҟаҵаны идикылоит Аԥсны Аминистрцәа Реилазаара азинмчхарақәа рышьҭаҵара.Змаҵураҿы иқәгылаз Аԥсны Ахада Аԥсны Аминистрцәа Реилазаара азинмчхарақәа рышьҭаҵара мап ацәкра азин имаӡам. Змаҵураҿы иқәгылаз Аԥсны Ахада Аԥсны Аминистрцәа Реилазаара рнапы ианиҵоит рхыдҵақәа рынагӡара иҿыцу Аԥсны Аминистрцәа Реилазаара шьақәгылаанӡа. Аԥсны Аминистрцәа Реилазаара хаҭалатәи аилазаара азҵаара ӡбахоит Аԥсны Ахада ила Аԥсны Аҳәынҭқарра аԥыза-министр иаҭара ашьҭахь. Аԥсны Аҳәынҭқарра аԥыза-министр Ахада иҿы Аԥсны Аминистрцәа Реилазаара хаҭалатәи аилазааразы ажәалагала цәыригоит.
Ҿыц иалху Аԥсны Ахада имаҵураҿы иқәгылара иадҳәалоу аусмҩаԥгатәқәа финансла реиқәыршәара алыршахоит Аԥсны Аминистрцәа Реилазаарала аҳәынҭқарратә биуџьет аҟнытә.
Ҿыц иалху Аԥсны Ахада аҳәынҭқарра иахьчо обиект аҳасабала ишәарҭадара алыршахоит Аԥсны Аҳәынҭқарратә мчра иреиҳаӡоу аусбарҭақәеи амаҵзуратә хаҿқәеи рыхьчара амаҵзурала Аԥсны Аҳәынҭқарра Ацентртә алхратә комиссиа официалла Аԥсны Ахада иалхра алҵшәақәа анрыланаҳәа аҽны инаркны.
Аԥсны Ахада ихаҭара лакьысра ақәым. Аԥсны Ахада ихьӡ-иԥшеи иаҳаҭыри азакәан иахьчоит. Аԥсны Ахада лакьысра иқәымзаара иаҵанакуеит иара убас иара инхарҭеи имаҵзуратә ҭыԥи, ихы иаирхәо атранспорти аимадаратә хархәагақәеи, иара икорреспонденциа, иара иитәу амазареи адокументқәеи.
Аԥсны Ахадеи иҭаацәареи ршәарҭадара алыршахоит Аԥсны Аҳәынҭқарратә мчра иреиҳаӡоу аусбарҭақәеи амаҵзуратә хаҿқәеи рыхьчара амаҵзурала.
Аԥсны Ахада ихьӡ-иԥшеи иаҳаҭыри қәнамгарала рызныҟәара аҽазышәаразы закәанла ишышьақәыргылоу ала атәылауаҩра-зинтә, административтәишьауӷатәи ҭакԥхықәра адҵара ахылҵуеит.
Ахада иџьабааԥса ианашьахоит уи иазыԥҵәоу аамҭазы Аԥсны Аҳәынҭқарра аҟнытә Аԥсны Аҳәынҭқарра азакәан инақәыршәаны.
Аԥсны Аҳәынҭқарра Ахада иду ахыдҵақәа, иара убас Аԥсны Ахада иԥшәма ԥҳәыс (лыԥшәма) лы(и)ҟазаара хымԥада иаҭахны иахьыҟоу аофициалтә визитқәа, адкыларақәа, аиԥыларақәа, егьырҭ аԥкаанҵатәи ацеремониатәи усмҩаԥгатәқәа раан Ахада ицныҟәаразы и(лы)ду ахыдҵақәа рынагӡара иадҳәалоу аныхтәқәа зегьы мҩаԥгахоит аҳәынҭқарратә биуџьет ахарџь ала.
Аԥсны Аҳәынҭқарра Ахада ихала ишьақәиргылоит ицхырааҩцәеи имаҵзурауааи рхыԥхьаӡареи, рыштати урҭ рџьабааԥсеи аҳәынҭқарратә биуџьет ахарџь ала Аԥсны Ахада иныҟәгаразы иарбоу аҳәаа иҭагӡаны.
Аԥсны Ахада иусура аамҭа иара ишьақәиргылоит. Аԥсны Ахада иҭахоит зыхәԥса ахшәаау есышықәсатәи иԥсшьара, ҩынҩажәи хәба усуратә мшы аҿҳәара змоу аԥсшьарҭа ҭыԥ ахь анеиреи уантәи ахынҳәреи аламҵакәа. Аԥсны Ахадеи иҭаацәеи игәабзиарачаԥарҭа-курорттә ҽыхәышәтәреи амедициантә маҵзура ахархәареи алыршахоит аҳәынҭқарратә биуџьет ахарџь ала.
Аԥсны Ахада ихыдҵақәа рынагӡара аамҭа иахыԥхьаӡалахоит изеиԥштәу, иеиԥҟьам иџьашықәс (имаҵзура); изанааҭ ала иџьашықәс (имаҵзура); имаҵзуратә уалафахәԥҵә´а апроценттә хыхььцҵақәа рышьақәыргыларазы, апроценттә хыхььцҵақәа рышьақәыргылареи анаплакқәеи, аусбарҭақәеи, аиҿкаарақәеи шықәсык аҩныҵҟала русура аихшьалақәа рыла зныктәи аџьаԥса аиуразы азин изҭо иџьашықәс (имаҵзура); зинҷыдала атәанчареи зинҷыдала уи ашәагааи рзы азин изҭо иџьашықәс, Аԥсны Ахада иалхраан изанааҭ ала аус иуазҭгьы мамзаргьы иақәнагақәоу азинҷыдақәа азгәазҭо аҭыԥқәы рыҟны аус иуазҭгьы (амаҵзура дахысуазҭгьы).
Аԥсны Ахада иамхра, изинмчхарақәа рыҿҳәара анҵәара, игәамбзиаразы акыраамҭа иахьилымшо иахҟьаны Аԥсны Ахада изинмчхарақәа рынагӡара анаанкылаха, уанӡатәи иусура (имаҵура) идгалахоит, уи аныҟамла – ҵакыла уи иаҟароу да усурак (маҵурак) иара убра ма иара дақәшаҳаҭны даҽа наплакык, усбарҭак, еиҿкаарак аҟны. Уаанӡа Ахада ма иԥшәма ԥҳәыс иааныркылоз амаҵзурахьы аамҭала ирыдыркылаз аусзуҩы Аԥсны Ахада имаҵураҟны дыҟанаҵы аџьатә еиқәшаҳаҭра инапы аҵаиҩуеит. Аԥсны Ахада имаҵура анагӡара аамҭазы зусураҟнытә зхы иақәиҭыртәыз Ахада иԥшәма ԥҳәыс (лыԥшәма) л(и)ганахьала аус ауеит иарбоу Азакәан иарбоу ахәҭаҷи ахәҭаҷ 21.
Аԥсны Ахада, нхарҭа ҭыԥла иеиқәыршәам мамзаргьы зынхарҭатә ҭагылазаашьа аиӷьтәра аҭаху, иара иалихуа ала ихатәны идгалахоит ауада ма аҩны Аԥсны Аҳәынҭқарра анхарҭатә закәанԥҵараҟны иазгәаҭоу аԥҟарақәа рыла, мамзаргьы анхарҭа ҩны аргыларазы ма уи аиуразы аԥаратә хархәагақәа изоужьхоит, убри аан ишьақәыргылоу аԥҟарақәа инарықәыршәаны нхарҭа ҭыԥқәас идгалахо рыхәԥса иаҟароу аԥаратә хархәагақәа изоужьхоит аҳәынҭқарратә биуџьет аҟнытә хәыд-ԥсада, уи иеиҳахо аицҵалыҵ иҭахоит ҿҳәарадулеи апроцентдатә рԥасхи ала. Аԥсны Ахада иацҵаны анхарҭа ҭыԥ ҩажәа ԥшьыркца метр иреиҵамкәа мамзаргьы хазы ауада амазааразы азин имоуп.
Аԥсны Ахада иҭахызар идгалахоит 0,25 гектар рҟынӡа адгьылтә ҭыԥ анхарҭа ҩны аргыларазы, иара убас 0,15 гектар рҟынӡа адгьыл ҭыԥ Аԥсны араионқәа рыҟны иахьакәзаалак ихатә харџьала адача аргыларазы.
Аԥсны Ахада иԥсҭазаареи игәабзиареи хамԥада аҳәынҭқарратә ԥгаԥсара иаҵанакуеит аҳәынҭқарратә биуџьет ахарџь ала Аԥсны Ахада имаҵзуратә уалафахәԥҵә´ақәа ҩышә ираҟараны. Аҳәынҭқарратә ԥгаԥсара аусбарҭақәа аԥгаԥса еицҵалыҵқәа ршәоит:
1. Аԥсны Ахада дҭахар (иԥсҭазаара далҵыр) (аус аниуа аамҭазы мамзаргьы имаҵура ааныжьра ашьҭахь) — уи ишьҭрамдаҩцәа рзы аԥгаԥсатә еицҵалыҵ иаҟараны;
2. Аԥсны Ахада изеиԥш занааҭтә усуралшара ацәыӡра зыхҟьаз игәабзиара ааха ма даҽа ԥхасҭак аҭазар, – аԥгаԥсатә еиҵалыҵ аҟнытә ԥшьыҩнҩажәа процент;
3. Аԥсны Ахада изеиԥш занааҭтә усуралшара ацәыӡра зыхҟьаз ицәеижь ԥхасҭак ма игәабзиара даҽа ԥхасҭак аҭазар, – аԥгаԥсатә еицҵалыҵ аҟнытә хынҩажәа процент.
Аԥсны Ахада изеиԥш занааҭтә усуралшара ацәыӡра зыхҟьаз игәабзиара ааха ма даҽа ԥхасҭак аҭазар, уи ацынхәра есымза изшәахоит Аԥсны Ахада ԥарала иныҟәгареи изарбоу атәанчахәи ирыбжьоу азгәаҭаны, аҳәынҭқарратә ԥгаԥсарала иоуз ашәамҭақәа реицҵалыҵ арбамкәа.
Аԥсны Ахада дҭахар (иԥсҭазаара далҵыр), имаҵура ааныжьра убрахь иналаҵаны, – иара иныҟәгатәны имоу аусуралшара змам иҭаацәара иалахәу есымза ирызшәахоит Аԥсны Ахада ԥарала иныҟәгара ахәҭа аҟнытә дара рыхәҭаа иазкызи аныҟәгаҩ ицәыӡра иахҟьаны изарбоу атәанчахәи ирыбжьоу азгәаҭаны, аҳәынҭқарратә ԥгаԥсарала иоуз ашәамҭақәа реицҵалыҵ арбамкәа.
Аԥсны Ахада изинмчхарақәа ирзыԥҵәоу аҿҳәара анынҵәа ашьҭахь ма аҿҳәарааинӡа иамхра инадҳәаланы имаҵура ааныжьраан Аԥсны Ахада иԥсы ҭанаҵы Аԥсны Аҳәынҭқарра Ахада ҳәа шихьӡу инхоит «ԥасатәи» ҳәа ацҵаны. Аԥсны Аҳәынҭқарра ԥасатәи Ахада иԥсы ҭанаҵы Аԥсны жәлар Реизара – Апарламент ҳаҭыр зқәу депутатны, аус зуа Аԥсны Ахада ҳаҭыр зқәу иабжьагаҩны дыҟоуп.
Аԥсны Аҳәынҭқарра ԥасатәи Ахада азин имоуп:
1. ихатә шәарҭадареи иҭаацәара ршәарҭадареи ралыршаразы;
2. амаҵзуратә транспорт ахархәаразы;
3. Аԥсны Аҳәынҭқарра аусбарҭақәа рыҟны игәабзиарачаԥарҭа-курорттә ҽыхәышәтәреи имедициантә маҵзуреи алыршахоит аҳәынҭқарратә биуџьет ахарџь ала;
4. анхамҩа-коммуналтә маҵзурақәа рхархәаразы ишьақәыргылоу атарифқәа рыҟнытә 50% азинҷыдазы.
Аԥсны Аҳәынҭқарра ԥасатәи Ахада изы иарбоу азинқәа дырхылаԥшуеит аус зуа Аԥсны Аҳәынҭқарра Ахада.
Ԥасатәи Аԥсны Ахада ишьҭахь инхаз иԥшәма ԥҳәыс абри ахәҭаҷ ахәҭа 3 апунктқәа 1-4 рыҟны илзазгәаҭоу азинҷыдақәа рхархәашьа, иара убас азинҷыдақәа рхархәаразы аԥкрақәа шьақәыргылахоит Аԥсны Ахада Иусԥҟала.
Аԥсны Аҳәынҭқарра ԥасатәи Ахада ашьауӷатә ус идҵара, иҭакра, иаанкылара мамзаргьы административтә ҭакԥхықәра идҵара алшаӡом Жәлар Реизареи Апрокурор хадеи ақәшаҳаҭымкәа. Аанкыларазы ауснагӡатәқәеи егьырҭ ашьауӷатә-процессуалтә уснагӡатәқәеи ԥасатәи Ахада иганахьала рхархәара алшоит Аԥсны Аҳәынҭқарра Иреиҳаӡоу Аӡбара ақәҵарала мацара. Аԥсны Аҳәынҭқарра ԥасатәи Ахада изинмчхарақәа рынагӡараан имҩаԥигаз аусқәа рзы ашьауӷатә ҭакԥхықәра идҵара мҩаԥгахоит аус зуа Аԥсны Аҳәынҭқарра Ахада изы ишазгәаҭоу еиԥш.
Аԥсны Аҳәынҭқарра Ахада имаҵура ааныжьраан иоууеит Аԥсны Аҳәынҭқарра Ахада шықәсыктәи ԥарала иныҟәгара ашәагаа иаҟароу зныктәи ацхыраагӡа.
Аԥсны Аҳәынҭқарра ԥасатәи Ахада иԥсы ҭанаҵы иныҟәгаразы изазгәаҭахоит:
1. Аԥсны Аҳәынҭқарра Ахада мызктәи иныҟәгара аҟнытә хынҩажәа процент ––уи иҿҳәарааиаанӡа имаҵура ааныжьзар;
2. Аԥсны Аҳәынҭқарра Ахада мызктәи иныҟәгара аҟнытә ԥшьынҩажәа процент –– уи изинмчхарақәа рыҿҳәара нҵәазар;
3. Аԥсны Аҳәынҭқарра Ахада имаҵураҿы ҩҿҳәарак иреиҵамкәа дыҟазар — шә-процентк.
Аԥсны Ахада ԥасатәи ихаҭыԥуаҩы имаҵура ааныжьраан идгалахоит уанӡатәи иусура (имаҵзура), уи аныҟамла – ҵакыла иаҟароу даҽы усурак (маҵзурак) иара убра ма иара дақәшаҳаҭны даҽа наплакык, усбарҭак, еиҿкаарак аҟны. Аԥсны Ахада ихаҭыԥуаҩы имаҵура ааныжьраан Аԥсны Ахада ихаҭыԥуаҩы мызктәи ԥарала иныҟәгара иаҟароу ацхыраагӡа иоууеит аусурҭа ҭыԥ ҿыц аҿы аусура далагаанӡа шықәсык аҩныҵҟа.
Аԥсны Ахада ԥасатәи ихаҭыԥуаҩы азин имоуп:
1. Аԥсны аҳәынҭқарратә усбарҭақәа рыҟны агәабзиарачаԥарҭа-курорттә ҽыхәышәтәреи амедицинатә маҵзуреи рзы;
2. анхамҩа-коммуналтә маҵзурақәа рхархәаразы ишьақәыргылоу атарифқәа рыҟнытә 50% азинҷыдазы
Иарбоу Азакәан ала иазгәаҭоу Аԥсны Ахада исоциалтә хәдықәҵарақәеи ихьӡ-иԥшеи иаҳаҭыри рыхьчаразы егьырҭ ахәдықәҵарақәеи Аԥсны Аҳәынҭқарра Аконституциала иазгәаҭоу аԥҟареи аҵаҵӷәқәеи рыла змаҵура иаҟәыгоу Аԥсны Аҳәынҭқарра Ахадеи уи иҭаацәареи ирыҵанакӡом.
Аԥсны Ахада иусура алнаршоит Аԥсны Ахада Иусбарҭа.
Аԥсны Ахада Иусбарҭа аиҿкаашьеи аусушьеи ҳәаақәҵахоит Аԥсны Ахада иусԥҟақәеи идҵақәеи рыла.
Аԥсны Ахада имоуп «Аԥсны Ахада» ҳәа аҩыра зну ихыгьежьаау агербтә мҳәыри Аԥсны Ахада ибираҟи.
Аԥсны Аҳәынҭқарра Ахада Аԥсны Ахада иофициалтә тәарҭа ахьыҟоу, Аԥсны Аҳәынҭқарра аҳҭнықалақь Аҟәа дыҟоуп.
Ахаан, ҭагылазаашьас иҟалалакгьы Аԥсны Ахада итәарҭеи ахада иҳәынҭқарратә дачеи хықәкыла изызкым ала мамзаргьы априватизациа азура, ма иарбанформазаалак ала аҟәгара ҟалом.
Ирыдкылоуп Аԥсны Жәлар Реизараала
