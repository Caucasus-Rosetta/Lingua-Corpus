Аԥсҭазаара иара атәы иаҿын: акгьы аӡомызт, акгьы хьанаршшомызт – агәырҩагьы, агәырӷьарагьы, ацәгьагьы, абзиагьы. Аус ауан, аҟәара-аҟәараҳәа еисуан, ашьа арныҟәон, атемпература иахылаԥшуан, зшьа ԥхоу ршьа мыхьшәашәарц, ма имшырц, зшьа хьшәашәоу ршьа ԥхамхарц, ма иҵааршәымхарц.
Аԥсрагьы уи иацрымшәо иашьҭан, инахьшәоз иара иааимҵнаԥаауан...
...Аԥсыжра аҽны акәыба иахагылаз аҳәсақәа дрыладыргылт. Аҭаца иахьлыхәҭоу ҳәа акәын, аха дахьгылаз маншәаламызт. Еимгеимцарак азы дынцәыҵыԥшшәа диҿамԥшуазар, Езыгә акәыба дахьҭаз ихы-иҿы лбарҭамызт. Уи аԥсра иатәнатәижьҭеи иахьа хымшын.
...Минуҭқәак ирыдамзаргьы аҵыхәтәанӡа иареи лареи рхала еизынханы, ихәаԥшыха лоуаз џьылшьон, аха иамуӡеит: ҽынла – аҳәсақәа, аҵәуацәа, уахыла – аԥсыҷаԥшьацәа. Убас иҟаҵатәуп ҳәа уеизгьы аӡәы ихахьы имааит. Усқәа раан еиҳа дзықәгәыӷуаз Марицагьы алаҿылымҭит. Аԥсы игәырҩа аҟара иара аԥсра амаҵ рур акәын, урҭқәа уа иарбамызт, ма уи аха рымамызт.
...Иааиднагалазар уаҳа рызхара изеибамбаӡеит...
Иара аԥсра мыждагьы уахьнагзомызт, аԥсҭазаара иацәнагоз иаразнак рыԥсахра иалагон. Анапаҿы инеиз раԥхьа рыхьӡ, рыжәла, аԥсҭазаараҿтәи русқәа уҳәа наҟ инарыхан, «аԥсы» ҳәа иааихнашьалон. Иара аԥсҭазаарагьы ианеихнашьало ыҟоуп, ларгьы иаахҵәаны «аҭаца» ҳәа илышьҭоижьҭеи уажәшьҭа ҩ-шықәсаҵуан. Иара усгьы, ажәытәан, иара уажәыгь џьара-џьара ишыҟарҵо аиԥш, лыхьӡ рыԥсахыр лҭахын. Шьоукы рыхьӡ бзиа ирбоит, уара иухашҭыргьы, дара рхаҭақәа еилаҳан, рҿы иҭарӡыҭуа, иуҭахы-иуҭахым уҿы анааихух уахь инҭарҵоит. Лара лыхьӡ лгәы кыднаххьан. Уаанӡагьы убасҟак рыбз иҵырххьан, ирҟаҟахьан, ацыфаха еиԥш илыԥхьазон. Ара дахьаанагазгьы аӡәы заҵәык иакәын еилаҳан изҳәазоз. Ма убри аҟнытә егьырҭгьы иргәаԥхо хьыз ҿыцк лырҭап ҳәа дгәыӷуан, аха уаҳа умԥсит. Рыԥсы иаахдмырзааит. Ма ажәытә уаа еиҵахақәа ҳәа рзырҳәар ҳәа ишәеит уи даара иацәшәон ара, еиҳарак аҳәса – ма ирҭахыз хьӡык лара лзы инырхыр рҭахымхеит. Убас иахьыҟаз лыхьӡ ахаҭагьы иахароу рацәоуп ҳәа илыԥхьазон, лара илцәаҩамыз ахатәы ԥсҭазаара шьҭнахызшәа, аҽлым-нахызшәа, чарҳәара лызнаузшәа. Аӡәы заҵәык уи згәарԥханы изҳәоз, иазыразыз Езыгә иакәын. Езыгә дыхәмарны, аха дшазԥагьазгьы мӡакәа, «Ҳаным» ҳәагьы ациҵон, «Есма-Ҳаным» иҳәон.
Лыхьӡ анырмыԥсах, ус «аҭаца» ҳәа иахьлышьҭаз еиҳа лгәы абаауан. Иара убри ажәагьы, изҳәозаалак, ирыхәлахар ҳәа ишәозшәа, иаанкылан, иаазыԥшшәа акәын рҿы ишҭырхуаз. Иара ахаҭа рҳәаанӡа иахьӡаны акы аларҵарц рҭахызар акәхарын, ахәажәҵәы еиԥш, ма аҵәыршы еиԥш...
Лҭацарагьы илыднаҵоз рацәан. Уажәы дахьгылазгьы илур, иара атәы ныҟәылгалар акәын: лҿаԥхьа
акәыба иҭаз лхаҵа ахьиакәыз, урҭ макьана ҿыц еиднагалаз ҳәа иахьыԥхьаӡаз, лцәа ахьылтәымыз, лҵәуара атәгьы аҽакала иахьыҟаз – шьаҿак ҟалҵаанӡа убарҭ зегьы дрызхәыцыр акәын.
...Аибашьра атәы анлаҳа, агәра лымгаӡеит. 89 рызгьы еидыслақәеит, аха еиқәдыртәеит, уажәыгь акы азырӡбап ҳәа лгәы иаанагеит. Лара лгәы нзырхоз Езыгә мчыбжьы наҟьак ихабарк ахьыҟаимҵаз ауп. Ланхәеи ланхәԥҳаи дрымпыҵажьны... Лабхәа аҳәса рус зынӡа ихы алеигаломызт. Уи ԥҳәыссгьы, ԥасгьы, ԥҳасгьы, ҩызасгьы имаз усуран. Шьыжьы инаркны инеихашәы ихәлаанӡа уи тәыс даман... Ланхәа лара дшаалбалак Аҟәа шыҟоу аԥшра далагон. Лылақәа хәашьуан, акы рымбо иҟалон. Инамцхәны лхы-лҿы иақәгылаз ашьанақәа, абжьааԥны ицәыш-цәышӡа иҟаз, уаркалеиуа, ирылыҳәҳәоз ахәыцқәагьы џыԥхь-џыԥхьӡа иҟалон. Уажәы-уашьҭан ар зманы уахь адәықәлара иахыццакуа агенерал гәамҵ иеиԥш. Лара Езыгә дахьиццаз лан лхы иахьақәылҵоз, зхы атыша иҭазыжьыз ҳәа ахьылзылҳәоз, дахьылымбоз акәын ари илзылхымгоз. Ҳлаҭәалымшьеит ҳәа. Даргьы аҵамхаӡеит, «аҽы иаҳәаша акәадыр иаҳәоит, ҳаҷкәын заҵә иоуп зхы зфаз, шәара шәҞынӡа ихы аннеига еицәоугьы иқәнагоит» ҳәа рзырцҳаит. «Абри лоума ҳара иҳақә-нагоз» ҳәа ауп раԥхьа данырбазгьы ргәынамзара иаҵаз рылаԥшқәа ирҳәазоз...
...Езыгә данаауа ҳәа лҽырхианы дтәан. Ахәагьы аҿашагьы иасҳәап ҳәа. Арҭ реиԥш иҟоу ажәақәагьы ароуп иахьылҵаз. Ланхәԥҳа лжәар аҿы урҭ еиҳа ирлас-ырласны илҭаххон, иахьлымԥыхьашәаша иҟазар акәын.
Аԥсҭазаара аус ауан. Илыхьӡон, зны агәалашәарақәа дрыхьнарԥшуан, маҷк дахнагарц... Нас арахь деиҭархынҳәуан. Дахьыҟоу, дшыҟоу лханамыршҭырц. Урҭ дрыламхазарц.
Аҵәуацәа аара иаҿын. Уажәы-уажәы урҭ ирылылбаауан аибашьыга маҭәа зшәыз. Урҭ зегьы хыла лара лаԥхьа ишааҭгылоз, ишлеихырхәоз гәалҭон, аха лылаԥш мҵәахыкәа дызрыхәаԥшуамызт, иахәҭамызт. Лыблақәа иара усгьы иҭыблааны ицон. Дышҭахаз анлаҳа аахыс ус дыҟоуп. Убасҟан, амацәыс еиԥш акы лысит, лшьа-лда аҷҷаҳәа ибылуа иҭысит, лдақәа зегьы асаба рҭыҩҩы иннажьызшәа лбеит. Лылаӷырӡ аарҭақәагьы еимаҷыҩны иакит. Убриаахысгьы лыблақәа џьара иаамцәаакыцт. Лымгәарҭа иҭоугьы иҽирԥсит. Лхаҿы лыхшыҩ ааиуа ианалага, уи изгьы дшәеит. Уахыки ҽнаки зынӡа иҳарҭа-сырҭа ыҟамызт. Ашьҭахь, иҽиҟьо даналага, иагьирмыцхәт, аха уи усс илымазма. Уиаахыс уаҳа дагьааҟәымҵыцт. Лымза иааиуоуп. Уажәыҵәҟьа илықәнакрым ҳәа дгәыӷуеит.
...Х-мчыбжьа раҟара акәын игыз Езыгәгьы... дины дибарц. Уи ларгьы лгәы амбаауази... Мчыбжьык ҵхьаны дааит. Ашҭа аҵыхәан лылаԥш шынаиқәшәаз еиԥш агәра лгеит аибашьра ишалагаҵәҟьаз. Убасҟан лгәы инҭыԥсааз уаҳа имааит. Уи ишәыц акәын ишәыз, аха автомат икын. Ашҭа абжа анааиҩиша, ижәҩахыр иаахихын, инаивакшәа иааникылт. Автомат анылба нахыс, лгәы шҭыԥсаазгьы, аччара дакит, уажәы дабаччарыз акәымзар. Ари аҩнаҭаҿы иҭҟьо ҳәа иара ус акы рыдлымбалацызт. Бџьарк аӡбахә рҳәогьы лмаҳацызт. Лара абџьар атәы дазҿлымҳан, избанзар лаб ишәарыцага-лақәа рыжәӡы иагахьан, ашәақьқәеи ашәарыцареи ртәы ада ажәабжь ыҟамызт рыҩны. Харатәи ареисқәа рахь иныҟәоз иавтобус аныҟәцара акәымкәа, изанааҭ хада уи акәызшәа. Ари аҩнаҭаҿы аныҳәагатә еиԥш иззыҟоу еихаԥсыхәуп: лабхәа имоуп ауаҩы иимыркӡо, иҷкәынгьы дналаҵан, аихақәа, аигәышәқәа, аҳәызба,
аӡахәеи ашәыри реилыхгақәа... ахәархьқәа, хәыҷгьы-дугьы рыц еилыхны... Аҩны рхы иадырхәаҵәҟьогьы убас ихуп, дара, издыруа роуп акәымзар, аҽаӡәы иаразнак иҽихәуеит. Зны, ҭаца бысҭак зуп, сацклаԥшны фатәқәак ҟасҵап ҳәа дахьналагаз, еснагь ирку амаҵурҭа ҳәызба аҿахьыналырхаз, лнацәа аахылҵәарц акы аалыгымхеит. «Митә гылан, митәы ауит ҳәа» – илхашҭӡом усҟан ланхәԥҳа илҳәаз... Аиашаз, лабхәа инапы ахьы аԥссоит рҳәон зегьы. Амҿы иалхны рашҭа иааҭагылаз зегьы инапала иҟаиҵаз ракәын. Игәарақәа аҵыс зкылымԥраауа икын, ашәыр, аӡахәа – џьара имыцхәу махәык, ма иҩоу акы рымыҳәҳәо ишԥаҟалоз. Езыгәгьы иахьатәи атехника аамҭа дызлаԥшьыз имашьына ала акәын. Уи қәрала амашьына ныҟәцара дақәиҭны дҟалеижьҭеи иман. Аха лара дахьынӡалдыруаз, уи иԥсҭазаараҿ ҭыԥ дук ннакыло, зегьы ишыҟарҵо еиԥш, уахгьы-еынгьы уи дацрыхо длымбеит. Аибашьра аныҟала аҽны инаркны уахь иман. Уи аҽынгьы шьапыла ауп дышҩеиз, аҽны аибашьцәа аказы уеизгьы-уеизгьы ирҭахын. Амашьына уахь иахьимаз аҭыӡшәа алылхырц далагеит ланхәԥҳа. Уи, егьаџьара дыҟазаргьы, дызлацәажәозаалакуажәы-уажәы «амашьына» ҳәа лажәа иалалҵон, рҭаацәа рҿы ажәагьы, азингьы змоу аказы аиԥш. Уи аҵыхәала ацәажәара рыман Езыгәи лареи. Лара луадаҿ дыҟан, аха Езыгә ибжьы убасҟак иӷәӷәаны иҭҟьеит, дахьгылаз дыҭрысит. Знык ибжьы геит, уинахыс цәажәара ҟамлаӡеит. Ус еиԥш ибжьы ианакәызаалак иагьылмаҳацызт. Ланхәԥҳагьы амашьына аӡбахә уаҳа лыԥсы иахылмырӡааит, аха уинахыс иашьеи еҳәшьеи анеибабалак, лылаԥш еиҳа ишыхьанҭаз ала, илбон шаҟа дыхәжәаны дамаз. Уажәы ашҭа иахьааҭаргалаз инахашәа ашәы нақәыршәны идыргылт. Уи, ҳәарада, ланхәԥҳа лыбз алоуп.
...Аҽны, амаҵурҭа абарҵа иааҵеибаҳәаз, иан, иаб, иаҳәшьа днарывсны наҟ дныҩналан, ԥыҭрак уа дыҟан. Нас лара лахь дхалеит, иавтоматгьы шикыз. Данааҩнала, уи нкыдыргылан, иарӷьа напы налыкәиршан, дааигәыдирӷәӷәалт. Знык-ҩынтә лыҽимылхыр лҭахын, уажәшьҭаҵәҟьа акгьы лызиамҳәаргьы, дышгәаау аҟара усгьы илырбарц, аха димышьҭит. Уеизгьы афҩқәа лыԥсы ҭырххьан, аԥхӡыҵәыҵәӡа арыжәтә џьбара еиԥш лԥынҵа иахьҭасуаз илзыхгомызт. Уи анеиликаа акәхап, иаразнак даауижьит...
Езыгә ихы-иҿы абаха шылмоуаз еиԥш, аҵәуацәа рбаха лоуӡомызт. Дара аҵәуацәагьы ус машәырла рылаԥш наиқәымшәозар, аԥсы иҿаԥшӡомызт, дара акәыба иахагылазгьы ирыхәаԥшӡомызт. Ус рбыжьқәа еиқәдыргон, еидҵәуалон. Агәырҩеи, аҵәуареи, агәаҟреи ара рхатәы ԥсҭазаара рыман, иааиуаз зегьы рымаҵ ддыруан, аҽакы ахагьы рырҭомызт.
Уажәшьҭа агылара лцәуадаҩхо далагеит. Лшьапқәа чит, лшьапашҵа изықәгылаз азымдыруа иалагахьан. Лымгәарҭа иҭоугьы, дааԥсазар акәхап, зны-зынла дааҳәыцы-мыцуан, аха нас акраамҭа иҳарҭа-сырҭа ҟаиҵомызт.
Аԥсҭазаара аус ауан. Зны хара-хара илывсуашәа лбон. Зных ла лахь хыла иныдгыланы дырҩегьых лгәалашәарақәа рахь дархон. Уаҳа лыцхраашьа амамызт.
...Уи ауха (иаашар еибашьра деиҭацахуан иара) еилылкааит иаалырҞьан ауаҩы иқәра акыр нахылар шыҟалоз, ихгьы иҭҟьақәаны иахьыҟоу иҭатәар. Раԥхьаӡа акәны, даара лхаҿы иааган, дазхәыцт ахаҵа-ԥҳәысра, ахшара, аҭаацәара ртәы. Уажәы аҽа ҵакык аузшәа лбеит «схаҵа» ҳәа аҵәы злаҵашәа илҳәоз ажәа. Иаразнак дахӡыӡаауа дҟалеит убри
макьана иӷәӷәамхацыз, лара лҭаацәагьы иара иҭаацәагьы аазхыкәласуаз, макьана иахьааилададаз иҟоу дара рҭаацәара. Уи ауха адагьы дзыцәшәаны, лыбз цәгьазар иахарахоит ҳәа лҿы иҭыхны зыхьӡ лымҳәацыз лыбзиабареи иара Езыгә ибзиабареи, абри лымгәа иҭази ракәын, анцәа даҭоумҵан, убри рҭаацәара хааҵас иамаз... Макьана ибзиан «аҵыхәа» иахьымӡацызт... Аибашьра акәзар, зегьы еизааигәанатәит аԥсҭазаара, аԥсра, агәырҩа, агәырӷьара... Урҭ зегьы рышьхәа еивҵоуп рҳәон, аха ус ажәаны мацара ирҳәоит ҳәа илыԥхьаӡон. Уажәоуп лаԥшҿаба ианылба урҭ ахаҳә-ҵәаҳә реиԥш рхы шеилаԥсоу...
Аԥхьа игылоу аҳәсақәа зны-зынла инеимда-ааимданы амыткәма рҳәон. Абжьааԥнытәи аҵәуарақәа иреиԥшмызт аҵәуарақәагьы. Ас еиԥш иҟоу агәлымҵәах иакәым, зхәы згахьоу, зхәы зфахьоу ҳәа ззырҳәо иакәзаргьы, рыбжьы ҭганы, амыткәмагьы ааимдо, иааимаркуама уҳәартә дырҵәуон. Аибашьра ахыҭҟьара еиԥш иухьӡоит, аҽунардыруеит, иара аԥҟарақәа иара ишьақәнаргылоит, имҳәа-мырза уи зегьы ахаҵгыло иҟанаҵоит. Усҟак иҟоу ашәарҭа зегьы рҭыԥқәа рҿы иаргылоит.
Ланхәа дҳашҳатәарахазшәа дахьгылаз ҿымҭ, дааҟәымҵӡакәа илымбоз, ихараз, ус лгәаанагара иацыз акы ахь дыԥшуан. Уарла-шәарла даалҵны, лыҷкәын акәыба дахьҭыԥшуаз иара ида акы зымбоз лылаԥш неихылгон. «Зымцахә ыцәаз сара, зымцахә ыцәаз...» – лҳәон, ихыҷыҷаан еиҟәышьшьа иҟаз лқьышәқәа ааихыхны. Лылаӷырз лгәырҩа иаблын, ллакыҵақәа ирҭаҩаны иҟан.
Уажәы дааҟәымҵӡакәа дахьыԥшуаз Аҟәаҟа, Есма лҭаацәа рганахь акәмызт. Уи иҵегь ихаран, угәы ааҭыԥсаартә ихаран. Усҟан зхы иақәиҭхаз, зцәа-зжьы
аидара иаҵыҵыз аԥсы акәхап. Урҭ рыжәла злаҟаз ала, Аԥсаа ҳәа, зыԥсқәа ҭоугьы уажәы-уашьҭан иҩышьҭыԥраап ҳәа угәы иаанагарын.
«...Бҵәуа, бҵәуа, уи ԥхашьаразам, – уажәы-уажәы илаҳауан ланхәԥҳа лыбжьы, – бхы-бгәы далх...» Ари лара, аҭаца, лакәын изызкыз. Илызхымгоз – «бхы-бгәы далх» ҳәа аҵәы алаҵаны илҳәозшәа ахьлаҳауаз акәын. Насгьы убри дақәыӷәӷәаны, лыбжьы неиҵыхны илҳәон, аибашьра иҟанаҵоз ашәага-загақәа дырхыԥарц лҭахызшәа. Абри агәырҩацәгьагьы дахылбаауеит. Дышзымцәуо, лыблақәа шҭҩааз, иҭыблааны ишцогьы лдыруеит.
Уи арахь дааԥшӡомызт, аха зегьы лбон. Арахь мацара акәым, лышьҭахь иҟоугьы. Убас шьҭахьгьы ԥхьагьы избо, ԥстәума, ԥсаатәума, ҳәазоума акы ыҟоуп, аха иагьа лундазгьы илгәалашәомызт... Лара лакәзар, лымгәа лԥынҵа адкьысло, лшьапқәа чны дахьгылоу, аҳәаассақәа лывган, аҽырҵысра ахьыҟалоз, иахьынаскьатәыз, иахьааскьатәыз зегьы арбан уа. Аҭаца уи аԥхьашьа лдыруазар акәын. Абжьааԥны акәзар, цасҳәагьы, аԥҟарақәа ишырҳәо акәымкәа, лара еиҳа ишылзыманшәалаз дныҟәашан, аха уажәы аԥсы иаҳаҭыр, зегьы ирыхьӡоз, зҽырнардыруаз аибашьра аҳақ илнарҟаҵомызт.
Хақәиҭра ыҟаӡам ари адунеи аҿы! Аԥсҭазаара еиҳа шаҟа ухы уаланарԥшуа аҟара еилукаауеит шаҟа ушьаҳау.
Зегьы дара роуп, иара ада ԥсыхәа ыҟаӡам. Уи изҿыц иаҿызар акәын, аус аулар акәын. Иара абра дахьгылоу лгәы иқәыҩуеит аҿақ-аҿақҳәа асааҭ еиԥш аус ахьауа. Ларгьы далакны дакуп, зны-зынла агәалашәарақәа днархьырԥшуа, маҷк даахнагоит...
...Уи аҽны данцоз лымгәа ааишьышьит, иаразнакгьы дхәацыхәаԥшьха дааицрашәеит, раԥхьаӡа,
раԥхьаӡа дангәыдикылаз еиԥш. «Дҭакәашоит, захь дца сыздыруам, аха џьара итәо иакәӡам...» – лҳәеит лара, иагьааџьалшьеит, згара-заагара уадаҩхаз лыԥсыԥ иалыҩуаз ахьынӡагәыкхаз. «Бара бахь дымцеи, уаҳа дабацоз...» – дааччеит иаргьы.
...Раԥхьаӡа, раԥхьаӡа данылба, ижәла анлаҳа, Аԥсаа ҳәа, иџьалшьеит. Ижәла ахьыԥсаатә жәлаз мацараз акәым, иара ихаҭагьы абнатә ԥсаатә деиԥшын. Аԥшалаас зыбаҩқәа рҟынӡа излысхьоу, зхәы шәыр-шәыруа иҟанаҵахьоу, зыблақәа ҭнарыцқьаахьоу. Аччагьы дакит, избанзар, зыҟны дааиз, ларгьы дызлахәыз акласс зегьы ҩнатә ԥсаатәқәоушәа илбеит: зызхара ыфа зызхара ыжә иҟоу – кәты, арбаӷь, кәакәшь, кәакәшь-арбаӷь, ҟыз, кәата – ус гәрыцқьагас, ирҭахушәа, ирҭахымшәа ашьац иахыкәласуаз. Ргәырҽанӡамкәа абнатә ԥсаатә анаарылаԥры, иааилаҩҩит, ашәарҭа атәы зҳәоз рбыжьқәа дыргеит. Арбагь «ҟы-ҟы-ҟы» аҳәеит, уи иаанагоз «ажәҩан шәарҭоуп» ҳәа акәын. Акәтарцынақәа ҵаны иаахыҵызшәа, иааилакаркарт. Акәакәшь-арбаӷь, ажәҩан рацәак иацәшәомызт аҟынтә, азныказ иатәамбакәа быжьқәак арган, арцынақәа наҟ инеиланацалт. Аха, ашәарҭа рхысызшәа анырба, иҽабыгза имшәа-имырҳа абнатә ԥсаатә ахьрылагылаз инавс-аавсуа иаақәлеит. Апазана иаганы, усҟак рхы иахьадмырхәоз аҟынтә рымҵәыжәҩақәа аус рымуа, ирымҩруа иахьеилагылаз, ари абнатә ԥсаатә хәылаԥсшәа иҟоу ҳзакәқәаҵәҟьоу аҳарбап, аԥаҵа иаланарҳәааит ҳәа ирыӡбеит. Арбаӷьқәа, рбыжьқәа рыхәда икылахо, акәтарцынақәа ааиларцалт, урҭ зегьы дара шырхылаԥшуа, рнапаҵаҟа ишыҟоу аларҳәарц. Уаҩы дызмыхәоз акәакәшь-арбаӷь акәын. Аҽырбабаӡан, абна ԥсаатә хахаӡа иахьрылагылаз ианнавалалак, «гәы-шш» ҳәа
ашақә иасуан. Акәакәшь арцынақәагьы еицҿакны ақәҿырҭуан уи. Аҟызқәа рҽеиԥштәны, рҽеидкылан, рыхәдақәа ҭҳәа иниасуан, иааиасуан. Ҟызс иҟоу зегьы усоуп. Рим еиқәзырхаз ҳараҵәҟьа ҳауп ҳәа рхы амариашаӡан иҟоуп. Ажәытәӡатәиқәа, галлаа ирхаанқәаз ракәымкәа... Акәатақәа урҭқәа акгьы усс ирымамызт, итәаа-маауа еснагь аӡаҩахь рхы хан...
Убас илбеит лыклассаҿ илыцтәази уии реиқәшәара. Лара лхаҭа дызҵазкуаз аҩнатә ԥсаатәқәа, иара «Акәакәшь-арбаӷь» идкылан имаз ракәын. Иаргьы еснагь убри аҽырчреи «гәышш-гәырр» ҳәа аниас-ааиасра ада акы ааизмырҿыцӡеит. Убри мацара дыхәмаруан. Аҟызқәа урҭ зҷапан шаахшәаз акариера зҽазыҟазҵоз ракәын. Урҭ реиҳараҩык рабацәагьы ранацәагьы инагоу ҳәа ирыԥхьаӡон. Рыхшарагьы уи аҿы иҵегь инаскьар рҭахын. Урҭ, зҽеиԥштәны ианиас-ааиасуаз, уимоу акласс ӷәы ахь ианцозгьы «ҳара Рим еиқәзырхаз ҳрышьҭроуп, ҳара Рим еиқәзырхаз ҳрышьҭроуп» рҳәозшәа уаҳауан.
..Уи ааба дрылган, ара Аҟәа дааны ашкол дышҭалаз еиԥш иҭалақәоз маҷҩымызт. Аха ари урҭгьы дреиԥшымызт. Уаҳагьы урҭ дрылаҳәуагьы уаҩы имбеит, рымԥангьы дықәымлеит, имԥангьы иааимышьҭит. Ашьҭахь иара «аҟызқәаҵәҟьа» рҟынтәи аӡәырҩы идҳәыларгьы цәгьа ирбомызт. Аха ларгьы, иара Акәакәшь-арбаӷьгьы ихьаԥшны уи ихәаԥшыргьы рҭахымызт. Зегьы дара роуп, уажәы-уажәы иаалырҟьан илгәалашәон аԥсаатә иахыршалаз ижәла. Иахыршалаз акәым, иара ус иагьижәлан. Аҵыхәтәан, уи ауаҩы амхылдыз еиԥш днызкылоз, иара иахь иухан узгоз акы дшалаҟоу ҳәа ирҳәоз, зынӡа ихалҵарц илҭахӡамыз, дақәшаҳаҭымхар амуит. Аха гәаныла лхы дагьуан, иацы ақыҭаҟынтә иааз ҷкәынак иҟынӡа схы шԥаназго ҳәа. Лара, Астик
игәыԥ ԥсыс иахаз. Астик игәыԥ, рышкол аҿы акәым, ақалақь аҿгьы ирдыруаз. Уи иҵашьыцны Кәакәшь-арбаӷь ҳәа иарҳәозаргьы, бзиа дбаны, згәы издуны иазҳәозгьы ыҟан...
...Иаргьы агәра ганы дыҟан усҟан, сшьапгьы даара иҳаракны икыдгылоуп ҳәа.
Макьана шьыбжьаараԥнын, аха, ҵәуара иааиран иҟаз рахьтә еиҳараҩык ааихьан. Аибашьра иара абраҟагьы зегьы рҭыԥқәа рҿы иаргылт. Ԥаса изхымццакуаз, уимоу инахыҳәҳәангьы имшԥыргоз – иалеибабарц, рыгәқәа нибакыларц – зегьы аркьаҿит. Уи аамҭа иахыбаауан, зегьы иара иадԥҟалан иашәон. Урҭқәа ирыцымныҟәаз, иахыԥаз изы ишәарҭан. Ԥсыхәаҵәҟьа аныҟамлалак, аԥсы аҽныҵәҟьагьы дыржуан, ашьыжьгьы, ашьыбжьышьҭахьгьы. Џьара ԥсцарҭақәак аныҟазгьы, ашьыбжьы аныҩхыҳәҳәа, аԥсы анышә дарҭон.
Ажәҩангьы шәарҭан. Џьара-ҩыџьара аԥсыжрақәа раан, аҳаирпланқәа, еиҳарак авертолиотқәа амашәырқәа ҟарҵахьан.
Иахьа шьыжьаахыс агаҿа аганахь џьара иҭыҩуаз абзарбзанқәа рыбжьы уажәы-уажәы ажәҩан арцәажәон. Агаҿеи ареи ирыбжьагылаз ари ахәеибаркыра уи ԥыҭрак иахәаҽуан. Аха нас аҽышьҭнахуан, ирхыҩны ажәҩан аҭышшарахь ицон, ажәҩан гәамҵуа арҭ агәыргәырбжьқәа анылбаанадалакгьы, аурҭ бааԥсы абжьы еиԥш иннажьуаз, акраамҭа афахьаа еиԥш аҭышшарра иҭагьежьуан. Нас ԥыҭрак иааҭынчрахон. Аҵәуарақәагьы еиқәтәон... Макьана иҿыҩрны икамҳацыз, аха ишышлара ишлахьаз, ашҭа-гәара иалагылаз араҿарақәа рыбгьы еилышәшәаны иахькаԥсоз уаҳауан. Уи ашьҭахь уаҳа бзарбзан хысбыжь мааҩит.
Ԥыҭрак ааҵхьан, абынҳәа ахахәда иқәиааз абыӡгәырқәа реиԥш, зыбӷьы акыр иҩежьхахьаз аҵлара злыҳәҳәоз ахәеибаркыра иаахыҩит асыԥсацара
еиԥш иаанымгылаӡакәа иаауаз абыжьныҩра. Аҵәуарақәа ааихсыӷьт. Ус, ахәеибаркыра иҩахыкны, ицқьаӡа аҿыхьҭа зыцрыҵуаз ажәҩан аҟны аҟамаҿы еиԥш иаацырцырын, иниаҟьаны ицеит ҩ-ҳаирпланк. Нас ԥыҭраамҭак ажәҩан аҵабара иаҿын уи «асыԥса-царабжьы».
«Уажәшьҭа рацәак рызнымхеит ҳәа сыҟоуп, анцәа иҳәозар...» – иҿы азыӷәӷәамкәа ибжьы нақәиргашәа иуит аџьабацәа ирзааигәаны игылаз, иагьажәцәамыз, иагьҿацәамыз аӡәы.
«Аҽадаҵәҟьа архәарсҭа иқәлом, арҭ хланҵы ишҭарҵогьы иԥхамшьаӡакәа еиҭаахуеит...» – инациҵеит аҽаӡәы.
«Иларышьҭқәоз урҭ вертолиотқәан», – дныбжьалахт, аиаша акы агхар ҳәа дшәошәа, амысҭхәага лбааидазшәа зхәамц иашахәҵәаӡа игылаз.
«Зегьы дара рами, шьашәы иҭарблит...» – иҭахӡамкәа уи иажәа ацынхәра иҳәон ацәажәара ахы зкыз.
«Зегьы шԥаракәу, – амысҭхәага лбааздазшәа иҟаз аиаша иҵегь ириашар иҭахын, аха иаразнакҵәҟьа излаириашаша иҿыҵашәомызт, – зегь шԥаракәу...»
Лара аӡәы дизыӡырҩуа дыҟамызт, илылшомызт. Лшьапқәа лымазу илымамзу лзымдыруа дыҟан. Дҿажәкны аӡбагьы дакуан. Аӡба лычҳарын џьара дтәазҭгьы. Усҟан, ишылҵахьаз еиԥш, лгәалашәарақәа, лхәыцрақәа аалыкәыршан, аӡәгьы дзахымсуа, акгьы ахымҩуа иҟалҵон, лыԥсгьы лгон.
...Аԥсҭазаара акәзар, аус ауан ишауц. Уи иахьатәи мацара иаҿушәа аабоит. Аха иара азы «иахьа» акыр аҿыгҳара амоуп, агәаҵаӷаранӡа ииасхьоу иалагылоуп. Ауаҩы изы игәалашәарахахьеит иара азы уи зегьы «иахьоуп».
Лара лхала дынхеит. Быжьқәас, фҩыс иҟоу зегьы лықәпапан дыркит. Изланылкыло акгьы лымам, лымч хом. Лгәырҩа ахаҳә еиԥш лыҩныҵҟа иӡаатәалеит. Маҷк иадамзаргьы сыԥсы сдыргап ҳәа дзықәгәыӷуаз лгәалашәарақәа лзынкыломызт, илхибаҳәа ицон.
...Аԥсрагьы иара атәы иаҿын. Уи аԥсҭазаара еиԥш абжьы ахамызт, аԥхара ацмызт, ус аԥсы ӡаны аус ауан. Аԥсы анышә дыхнаҩаанӡа ҳәа иԥшымызт, анапаҿы инеиуа хәыҷы-хәыҷла иара аԥшра рнаҭон.
...Акызаҵәык макьана дкамҳакәа даазгоз, аӡыхь еиԥш ицқьаз аҳауеи быӷькаԥсантәи афыҩқәеи ракәын. Макьана абӷьы рацәаны иҿан. Аҽашәшьыларақәеи аҟьыҵәырақәеи рҿы иҿаз абӷьы макьана ииаҵәҟаҟараӡа иҟан, еиҳарак алтаррақәа рҿы. Ари ахаха-хымш уахыла иахьыхҵаалаз аҟнытә, зыбӷьы акыр еилашлаахьаз ҿыҩрны идәықәлеит. Икаԥсаз, иҿахаз макьана ишиаҵәац иҟан, хәыҷы-хәыҷла ишлоз абгьы, ахкаарақәа рҿы арахә ихырҟаҟоз аҟәынџь афҩы – зегьы ла лзы фҩы бзиақәан, егьырҭ илызхымгоз афыҩқәа хырҽуан. Убарҭ афыҩқәа зегьы анеилалалак, ҿыц ишлаз абацә афҩы рхын.
Абас афыҩқәа ртәы дазхәыцит, иаалырҟьан макьана дкамҳакәа даазгоз аҳауа цқьа, ҭагалантәи афыҩқәа зегьы ырхәашьуа фҩык рылаҭәеит. Ари афҩы лцәа анылтәымзгьы илзыхгомызт. Иаразнакгьы лгәы ӡыҩӡыҩуа дааҟалеит. Афҩы ашьҭахь акыр ҵхьаны ауп уи зцыз лыбжьы анлаҳа. Езыгә дышьны данаарга, лхы ахьылгара лзымдыруа даныҟаз, иҭамшәоз иҟазиз... Абжьы аҵкыс алашара шаԥысуа... амца раԥхьа ибазар ҟалап, игәиҽаниҵарц аҽинарбазар... аха анаскьаха имаӡеит... Ус анакәха, амцагьы, абыжьгьы ахы раԥысуеит... Иубом, иуаҳауам... ианҭҟьа нахыс ишәышәуеит рҳәеит, аха уи иара гәықәха агәмырҿыӷьашәа акәхап... Афыҩгьы
ахы еиԥшуп, амцагьы, абжьгьы ираԥысуеит... «Мадина дызхагылоу, Мадина лылаӷырӡ зауз...» – афҩы акыр даргәаҟхьан еиԥш иааҩит абыжьгьы. Хәыҭхәыҭлашәа илҳәон, аха уи убри еиԥш иҟаз хәыҭхәыҭран, акәыба иахагылазгьы, ашьҭахь итәақәазгьы еилыкка ираҳауан. Ираҳарц азгьы акәын изылҳәоз. «...Мадина дызхагылоу, Мадина лылаӷырӡ зоуз...» Мадина ланхәԥҳа лакәын, изҳәоз, ани дзыргәаҟуаз афҩы ныҟәызгозгьы уи лҩыза лакәын. Ланхәԥҳагьы ларгьы, ақыҭаҿ хаҵа ҳашԥацо рҳәан, рҽыдражәит. Ақалақь аҟынтә иааргаз акультура акаҳуеи азараҟьеи – еснагь афҩы рхын. Ланхәԥҳа лҩыза еиҳарак азараҟьа дазгаган. Акы сҳәоит ҳәа лҿы ааихылхцыԥхьаӡа, раԥхьа ақәбылфҩы дәықәылҵон. Аҳауа зегьы былфҩызшәа иҟалеит. Лгәы хынҳәуан, еилахынҳәуан, аха илулак инылкылон. Лымгәарҭа иҭаз иԥсы иӡеит.
...Ари афҩы уи иҟынӡагьы инаӡоит, хымԥада дҩышьны дыҟоуп. Уажәшьҭаҵәҟьа илылшомызт, уаҳа аӡәгьы дгәеимҭазар, лара лхаҭа акы лыӡбароуп. Ихуахны илыкәыршоу аҭаца лҳәаақәа дырхыԥаны, лара илтәым атерриториа дықәлароуп. Лыԥштәхәгьы цәгьазар акәхап, аха ҵәуара иааиуа, аԥсы ишихәамԥшуа еиԥш, ихагылоугьы ирыхәаԥшӡом. Ихагылоу, шамахамзар, дара-дарагьы еихәаԥшӡом, ланхәԥҳаи лҩыза азараҟьафаҩи реиԥш еицәнымхошәа ҟазҵо рыда... Убри аамҭазы лыжәҩахырқәа нҭарсны иааныркылт. Урҭ лнапқәа шхәыҷыз, лнацәкьрақәагьы шыссаз, илылаԥсны дызларкыз ала, дылдырт. Лара ахшароуреи, аџьабааи, агәбылреи лцәеи лыбаҩи аҟны днарган дыҟан. Аха лгәамч еснагь дҩаҵхон, еихсыӷьыр луамызт. Марица ҳәа лыхьӡгьы амцеи ацаҳәцаҳәреи ртәык алан. Аҳәса бзиа дырбацәомызт, аха рхы лыларгаломызт,
зегьы дара роуп ла лтәы иалыргон. «Ари дышгылоу шәымбаӡо, дкаҳаанӡа ҳәа шәыԥ-шума?!» – ҿаалҭит зегьы ираҳартәы. Лыцҳәа аӡәгьы имҳәеит. Ларгьы данаалыха, наҟ лыҽлылҭеит. Зегьы рышьҭахь иҟаз, рацәаҩык ахьтәамыз арадаҿ дналыртәеит. «Саанӡа бҽыбмырҵысын, уажәыҵәҟьа сааиуеит», – лҳәан, аԥшӡы еиԥш дныҵаба дцеит. Уи убасҟак дшеилахазгьы, агәылаҳәсақәа зегьы ирхылаԥшуаз, аԥхьа иҟаҵатәыз, ашьҭахь иҟаҵатәыз разҳәоз ла лакәын. Ашьҭахь игылақәаз, итәақәаз акыр инеилыҵ-ааилыҵхьан. Лара лакәым, зхы иақәиҭны иҟазгьы, асҟаамҭа џьара агылара рылымшеит. Аҵәуацәагьы уарла-шәарла акәын уажәшьҭа ишааиуаз. Инахараны иҟаз, аӷацәа зламлацыз, амҩақәа ахьырымкыцыз ақыҭақәа рҟынтәи зҽахьызыгӡоз ракәын урҭгьы.
Уажәы Езыгә акәыба дахьҭаз еиҳа илбарҭахеит. Аԥсра ари аҩымш даара-даара аус аухьан. Раԥхьа ихы-иҿы иқәнашьыз аиқәара уажәы ахәаԥшшәы аанахәахьан. Уи раԥхьаӡа данылбазгьы иаразнак игәалҭеит ихахәы жәпа ашлацқәа шалԥшуаз. Аԥсаа иԥшқаны ианхыҵуагьы рхәы шлазаргь ҟалоит ҳәа гәаныла аҵәы алалҵеит усҟан. Уажәы урҭ ашлацқәа акыр ижәпан. Иара убасҟак дхаранатәхьан, иԥшрагьы лгәаламшәозшәа акәын дшыҟаз. Дышьны ашҭа дҭаргалеижьҭеи акыр шықәса ҵхьоушәа.
...Данааргаз аҽны ихы-иҿы еицамкыцызт. Ииашаҵәҟьан, ихьӡ уҳәар дҩықәтәап уҳәарын. Лара ихы-иҿы лымбаӡазшәа дыҟан: избанзар иблақәа хҩахьан. Аҵыхәтәан данцоз илбеит, уаҳагьы илбарц дыҟамзаап. Зны-зынла абла жәҩангәыԥшшәалагьы, аӡыжьԥшшәалагьы абла гәыӷрақәа ҳәа ирышьҭоуп. Уи ианакәызаалак иҭкааны бла иҭамԥшыц роуп... Иҵаулоуп ҳәа зегьы ирзырҳәоит, аха иҵаулаҵәҟьоу ажәҩангәыԥшшәалоуп... Езыгә иблақәа
жәҩангәыԥшшәалацқьақәан... Уаҳагьы ишԥаҟаларыз абна ԥсаатә аблақәа... Аԥсаатә жәлагьы баша ихымзаракәхарын... Иара изоуп лгәы иззаанагаз, иԥсы ахьҭоу иблақәа рҿы ауп ҳәа... Аха уи, маҷк ихы ҭҳәааушәа ибар ҳәа дшәаны, иалымҳәацызт... Иблақәа ирыццеит иԥсы...
Уажәшьҭа, ԥыҭрак иадамзаргьы, лгәалашәарақәа лырхынҳәыр лҭахын. Ԥыҭк дрыхьӡарц. Урҭ дырхьымӡакәа ҿааҳәыра рмоуа иара иццар, дахьцо игар ҳәа дшәон...
...Мчыбжьык шылзылхымгоз, ҩ-мчыбжьа, х-мчыбжьа аԥшра лықәшәон. Раԥхьа акгьы ркымызт, абџьар рымамызт. Аӷацәа, ртанкқәа рыҽҭаҵәахны, амҩаду иазааигәаз ақыҭақәа ирылалон... Аҩнқәа былуан, ауаа ҭахон. Езыгә, даабжьҟьан арахь ааха иоуаанӡа, игәыԥи иареи рхаҵарақәа ртәы ааҩуан: абџьар шьҭаҵарҭақәа ишрықәло, баталионк абџьарла ишеиқәдыршәаз, БМП-ки танкки шыргаз... Аха убарҭ инарышьҭарыххны, ашәаџь-ӡгьы ааҩуан. Езыгә иҩызцәагьы аӡәы дҭахахьан, ҩыџьа рыхәхьан...
...Зны, ииулак иҽыныбжьаршәны данҩеи... имашьына аҳәынҵәабаа иаганы агәашә дахьынҭалаз иааныжьны... лара, ус иара иахьеиӷьаишьоз аҟынтә, асоф дахьнықәгылаз лҽаанылкылт... Илбахьоу иакәмызт. Ус изылбаз, илзырбаз атәы аҳәара уадаҩын, ахьӡ лзаҭомызт. Аха уи иланаҳәеит, иара иахьа уажәраанӡа дызлаҟаз лара лзы иаҵанакуаз. Дыршьып ҳәа усгьы лгәы иҭамшәацызт... Лгәы иҭашәахьан, аха дшәаны лхы иацәылӡон. Уажәшьҭа иԥылкуазеи... Аха усҟан, иҽшеиҭеикхьаз макьана цқьа илызгәамҭақәац дақәак илаԥыҵәҵәан, илыԥсаан иҟазар ҳәа гәҩарас ианылк, убас лгәы иҵалеит, аха асоф дылбаарц далагаргьы дзылбаауамызт...
Уи атәы иалымҳәеит, аха иара игәеиҭеит иаразнак. Убас ахәыц еиҟәиршәон. Игәеиҭеит, аха дылзымҵааит, «ахырқьиарагьы» даламгеит. Избан акәзар, иара Езыгә ихаҭаҵәҟьа издырамызт уи шыҟаҵатәыз. Зегьы дара роуп, илаԥш зны-зынла илывигон, акы ихы ахибаауан... Уажәы еиҳа ихтит лара шаҟа диҭахыз, уи изӡомызт, изыҵәахуамызт... Аха иаалырҟьан акы дааннакылон, инагӡаны дызгәырӷьомызт. Раԥхьа иргылан, еилылкааз ауаҩы дишьит, ауаа ишьит... Аибашьра еибашьроуп, аха ауаҩгьы дуаҩуп...
Уажәы уи ихы-иҿы акәыба иахьҭыԥшуаз, аԥсра ада аҽакы илымшо аҭынчра аҭыҳәҭеи дҭарӷәӷәаны дакын. Зьгены дылбаз аҽны игәалҭаз, насакраамҭа илцәахуаз, зыгәра лгар лҭахымыз, лқьышә иқәылҵар илҭахыз, аҵыхәтәан зхала иара амчра аҵаҟа днеиз имхылдыз-мчы ыҟаӡамызт, ицыԥсит. Уи амч макьана инханы иахьыҟаз иара дызлахәыз лгәалашәарақәа рҿы акәӡан... Уи иԥсҭазаара, иареи лареи ахьынӡеи-бадыруаз, иахьынӡеицыҟаз аԥсы ҭан...
...Ижәла лҳәан, арҵаҩы ихьӡгьы нацылҵеит «Езыгә» ҳәа. Лара арҵаҩгьы еикәымк лҳәазшәа, иаразнак лҿы акәалаԥ еиԥш иаалыркит. Арҵаҩы дҿыцын, акласс дыргәаԥхар лҭахын, зегьы дырҿагәыбзыӷуан. Еснагь раԥхьа акласс ргәы иаанаго аилкаара дашьҭан, уи дацныҟәарц. Лхатә гәаанагара зынӡа илымамшәа акәын дшыҟаз. Уи еиҳарак дырҿагәыбзыӷуан еиҳа илԥырхагаз агәыԥ. Акласс даарылаԥшит, Астик – Кәакәшь-рбаӷь иахьгьы днаԥшит. Арҵаҩы, лыбз аблыр ҳәа дшәозшәа, «Езыгә» ҳәа иаабжьырҟьан, цқьа умӡырҩуазар иузеилмыргартә ауп ишылҳәаз. Аха лара Есма ибзиан илаҳаит. Лыбжьы мыргакәа, лыбз иқәҵан, ихаау ихааму агьама лбарц лҭахызшәа лхазы илҳәеит уи ахьӡ. Иаҳәоз дазымхәыцӡеит, иара ажәа ахаҭа мыцхәы ихьанҭазшәа лбеит, лыбз
налымнаҳәо. Уажәшьҭа дыхбыџуп, аха данхәыҷыз излашьҭихзеи ари ҳәа лгәы иаанагеит, днаҵаҟьыц дызламцазеи. Уажәы имч ақәхартә иҟоуп. Иоуразоуроу лылаԥш дныҵылгеит: уи даҩцамызт, аха акгьы игмызт, иоура, иҭбаара, иҭеиҭыԥш, даара инаалон ибзиан иқәҳәаз ихахәы жәпа; ишизҳара изҳахьан, ахаҵарԥыс изуҳәартә дыҟан. Убасҟан ауп иангәалҭа – ихаран, аха, лара иана-кәызаалак мыцхәы илбон, мыцхәы илаҳауан – ихахәы иааныԥшыртә ашлақәа алнаҳәан ишыҟаз.
Абарҭ зегьы лбеит, аԥша зҭыршаз лхы инҭалан иҭыст, лыхәлымшәагьы аччабжь ҩҭыҩт, иҩҭҟьеит уҳәаргьы ҟалон... Баша илзырҳәомызт лара ианыл-маҳауаз «Аԥша иақәтәоу» ҳәа. «Аԥша иақәтәоу» акәмызт убарҭқәа рзы илызҳәатәыз, иҵегьы иргьны акәын, дыҷкәынамызт акәымзар. Аха усгьы лзырҳәозар ҟаларын, лара ҷкәынымзар ӡӷаб длыцныҟәаӡомызт.
Арҵаҩԥҳәызба уи илыцлырӷызит. Лара дзакәызиз Астик игәыԥ даҵанамкуазҭгьы, уи абга лымамызҭгьы, дыччеит, дмыччеит ҳәа акы аанаго иҟазма. Хәышықәса раԥхьа зқыҭаҿ иқәырцаз аколнхара ахантәаҩы иԥҳа... Лан заҵәык лыда аӡәгьы дазмырԥагьеит ақалақь аҵыхәахь, ацәымзаркыра араион аҿы иаархәаз аҩны... Уи, аԥхын акрырҳара иааны аӡын ицоз агыруак инхарҭа дгьыл иадиҟьалаз, нахьхьи ақыҭаҿ рыҩнашҭаҵәҟьахь икаххаа инагаз амҩачаԥа аҟарагьы аҭбаара змамыз, адгьыл ҟьыҵәы надаадашәа инықәиркьакьаз акы акәын.
...Убри аамҭаз иара Астик ихаҭа дыччеит... Дыччеит акәым, ҽырчча ҟаиҵеит... дыкны дагозшәа, акраамҭа ичҳауаны, нас дыԥнажәазшәа. Уинахыс аӡәы дизынкылозма арҵаҩԥҳәызба... Иара Езыгә ихьӡ шаарҳәаз еиԥш дтәеит, иччоз рахь уаҳа дагьхьамԥшит.
«Уажәы еилажәжәа иҟоу иҵысхәы алаԥшра далагозар акәхап, – лҳәеит лара усҟан, Астик лхы наидылкылан, – аҵарҷҷара...»
Уи иахьааиҭахыз дтәон. Аҽны илыдтәалаз дыҟамызт, дшааиуаз ла лҿы даагылт... Астик дырҩегьых ирҿыцт, еиҳа дзырччоз аҵыхәтәан илҳәаз ажәа акәын «аҵарҷҷара». Уи иаанагоз издырӡомызт. Изымдыруа ажәақәа еснагь икьатеиах ԥырҵәон. Иара, усгьы бызшәак нагӡаны издырамызт аҟынтә, имаҳацыз ажәақәаҵҩа рымамызт, ианааиаҳалакччараха исуан... «Иаразнак дыштәаз умбо, – нацылҵеит лара. – Ихьӡ дшаҵаз дааԥсахьеит... уԥши ихахәгьы аршлеит...»
Лара уажәыгь агәра ганы дыҟоуп, ауаҩы хынтә ахьӡ иҭатәуп ҳәа: данхәыҷу, бзиа иибо ихәмаргақәа реиԥш дзеилаҳауа; данқәыԥшу – раԥхьатәи ибзиабара иашьашәалоу, иаҳәо аҵкыс аҵаҵәахны; иуаҩрахь даннеилак-адамра иҭеигалаша, ашьха имцац джьаны идырго ахаҳә еиԥш...
Хәыҷы-хәыҷла лгәалашәарақәа рынхыҵ дагон. Ус ауаа лбон лҿаԥхьа, итәаз, игылаз, аха рбыжьқәа хыҩны иааҩуамызт. Аҵәуацәа, хыц-ҩыцк ракәымзар, ааира иаҟәыҵхьан. Уажәшьҭа агәыцхәцәа ықәло иалагозар акәхап...
...Астик иныԥоз рацәан. Уи иаб маҵура дук аҿы иӡбахә рҳәон. Иахагылаз иқәрахь днеихьан, иахьа-уаҵәы иқәҵуа рахь дыԥхьаӡан... Ари ақалақь аҿы ус еиԥш иҟоу азҵаарақәа аҵаҩцәаҵәҟьа алацәажәон, иазҿлымҳан. Астик иаб изы ирҳәон  ҳәа, ани иоурц иҟоу амаҵурагьы ахьӡ нацҵан. Уи ԥыҭрак ианыгәагәа, даара ицәыҵаҵәахны Астик иаб  ҳәа ишьҭалт. Аха уи аҭыԥаҿ анеираз агәыӷра ыҟанаҵ, урҭқәа уаҩужьыр ҟалон. Иара Астикгьы, еснагь ҽыргаӡа ҟаиҵон, аха иаб
иуск, уи хьыӡшьарас ирҭаз, атәы ма игәы иалан, ма дахыхәмарны знымзар-зны иааиҿыҵаиршәомызт. Уи здырыц ирдыруан, ирылазҵарц зыхәҭаз ирыларҵон. Макьана аҩбагьы хырҳагамзар ԥырхага рылам ҳәа иԥхьаӡан... Иара Астик иакәзар, днаӡааӡан, аха дҵаган... «Сҭакны акрырфоит» – иҳәон. Ашьапылампыл иара дыхәмаруамызт, анапылампыл, амҵәышәымпылгьы... Амала амҵәышәымпыл ҳәа рҳәоны ианиаҳа, шықәсык уи ажәа аацәырган аччара далагон... Атурник аҿы ҩынтә рыда иҽизҩагомызт... «Ҳара ҳаамысҭцәоуп, амҵәышәымпыл акәым, шьапыла ҳныҟәомызт, аҽы ццышәқәа ҳрықәтәан... Уажәы хәҩык зҭатәоу амашьына сааҭк 70-80 километра ҟарҵарцаз 280 ҽы рымч рҭахуп, – дахыхәмар-хыехәон уи. – Ҳараҽы заҵәык ала сааҭк 70 километра ҟаҳҵон...»
Шьоукы-шьоукы, ииашаҵәҟьаны имаҟахы иадҿаҳәалаз, ас аниҳәалак инеилыԥсаа ицон. Шьҭрала саамысҭоуп уҳәар, уажәышьҭаҵәҟьа иҟалон, аха ани иаб дзықәкны дрымаз аҭыԥ ахь инеира иацхрааҩым ҳәа ирыԥхьаӡон. Аха ус џьара шәарҭак ыҟазар, Астик иԥсы иахирӡаарымызт. Уи идыруан, иаб уахь ихоз, аиҳабыра рҿы итәақәазгьы рыпринципқәа зегьы ишырхыԥахьаз, ишкарыжьхьаз. Ус, урҭ рпринципқәа шаҟа иӷәӷәоу атәы ауаа рахь ианырҳәоз, рҽеиԥштәӡаны инарықәыӷәӷәан ирҳәон акәымзар.
Аԥсҭазаара зегьы рзы аус ауан, иԥсыз изы ада. Аԥсрагьы иара атәы иаҿын. Аԥсҭазаара аамҭа ннахуан. Аԥсра иашьуан, ԥсык-ԥсыкла, сааҭ-сааҭла, хәыҷы-хәыҷла, иахьа, иацы ахь иианагон...
Лара илыкәлыршаз аҳәаагьы еиҳа-еиҳа илыдыӷәӷәалозшәа лбон уажәшьҭа. Аха макьана уи дахьчозар лҭахын. Аҽакы лыҟәкын, аха ажәҩан аҭышшаара акгьы иазынкыломызт. Зны-зынла лыԥсы ҿырҳәыцаа иакуан, лыԥсыԥ аалымнахуан. Аха, анцәа иџьшьала, иара уаҵәҟьа дааунашьҭуан макьана. Лымгәарҭа иҭазгьы, иаразнак ихы лирдыруан, дҳәыцы-мыцуа деиҭалагахуан. Уажәшьҭа аԥсы иқәгара шааигәахоз лдыруан аҟынтә, Езыгә иахь анаԥшра дацәшәон. Уахь илыцәхоз лылаԥш зегьы иҩархыкны, аҩада, ахәеибаркырахь илырхеит. Уа, инарылҳәҳәоз ахәы ақәцәан, ара лбааи, ахәқәа ршьапқәа рахьи аҵкыс зыбгьы каԥсахьаз аҵлара иалԥшуаз абааш еилыԥхаауа хьышәахәала иҭәын... Уи маҷк лгәы ааҟанаҵеит.
...Еснагь иҳарҳаруа идәықәыз, аӡгабцәа реиԥш уҳәансҳәанқәа ирышьҭаз, згәыԥгьы заргьы ашкол ахы згахьаз Астик иаалырҟьан иҽиргәаԥуан. Ииашан, акәакәшь-арбагь еиԥш иҽирчуан. Усқәа раан акәакәшь-арбагьгьы рыцәмаҷхон «Индиук» ҳәа ишьҭалон. «Ус есымзеиҭасымҭа азаара изаауеит» ҳәа рҳәалон «забацәа Рим рыхьчоз». Усқәа раан Астик иара игәыԥ иалазгьы ргәы нирхар, уимоу дырзыҵҟьаргьы ҟалон. Аха еиҳа ихҭеикуан акласс аҿы зегьы реиҳа иҭынчыз ҩыџьа аишьцәа. Урҭ еициит. Убри аҟнытә еицызар, еснагь еидтәалазар рҭахын. Уеизгьы-уеизгьы мыцхәы ицәажәо иҟамызт, аха акы анааибырҳәа, иаразнак игәарҭон. Рҵаҩҵәақәак, егьырҭ еиҳа ирԥырхагаз, аха рнапы зламлоз ргәаӷ урҭ ирхыргон. Еидыхны идыртәон. Убасҟан заҵәык арҵаҩы иҳәатәы иқәныҟәомызт. Еидтәалон. Абри есымша рыххатәыс ирыман.
Астик абас «азаара» анизаалоз убарҭ ҳҭеикуан. Иҟәбаҟәшәо иахьтәаз дрылахәмаруашәа, иргәыбзыӷуашәа, иршәошәа, игәҿыӷь рыла ихигошәа...
...Уи аҽны ача ататарақәа ыркәымпылны иргәыдиҵо далагеит. Ашкол буфеҭ аҿы иааргоз еснагь аӡра
агын, иуркәымпылыргьы ахьанҭара аман, унаршә хиазар, иахьақәукыз иагьақәшәон, иадҷаблангьы инхон. Ари акәакәшь-арбаӷь, баша «армакьача» ҳәа ишьҭамызт, иара ианимаҳауаз, инаршә хиамызт. Уи дызлахьыӡдмыртәыц иҟазиз... Дара аишьцәа Астик инеицәыхараны аҭӡамц иадгылаз апарта иахатәан, еидыӷәӷәала. Иӷьазӷьазуа, иорден ԥсараха уи аҭӡамц икыдын Брежнев ипатреҭ. Ажәытә ӷьычцәа рқьала аҿарҳәқәа реиԥш, иџьымшьқәа хьышьшьы, џьаргьы имԥшӡо иблақәа ирхакын. Ани армакьача иршәуаз реиҳаракуи апатреҭ иақәшәон. Иахьақәшәозгьы инхон. Иӡамҩа, еимасаба иҟаз, хьӡи-ԥшеи змаз иџьымшьқәа иҩархыкны аканҵаҵырақәа реиԥш иақәԥыҟҟа инхеит. Уи иара изыршәуазгьы ибон, арҵаҩгьы илбон, аклассгьы игәарҭеит. Аха зегьы ҽмырба, ҽмырҳа ҟарҵон. Аҵыхәтәан, Брежнев илакҭаҵәҟьа ианҭашәа, «апақ» ҳәа абжьгьы анга, арҵаҩгьы дџыџӡа даагылт, акласс зегьы рцәа аарыхԥеит... Уи мыцхәгьы зҽырхаан, зхы-зҿы еснагь игәыбзыӷӡа иҟазҵоз аӡәы лакәын. Зыбз ҭамгылоз, ацха змоу аҟәыдмҵаа ҳәа илышьҭан. Урҭқәа рыӡбаразы ишыфраҭыз, рҵатәқәа рҿы ифраҭызҭгьы... Аҵәҵәагьы аныҟамла, асҵәҟьа ианахирҟьа, зынӡа дызқәыӡуа акы алҵаанӡа 503 ҳәа асигнал ҟалҵар акәхеит. Еснагь иҿыхааӡа агәыбзыӷ зқәыз лхы-лҿы зегьы неиқәшәы ицеит. Ахагара ззааз иеиԥш дындәылҟьан лҿыналхеит. Дымцацт рҳәоны, ашкол арҵаҩцәа раӷьырак, адиреқтор раԥхьа днаргылан, илыма дааҩнашылт. Урҭ ари иазыԥшны уа итәазшәа. «Абар!..» – аҳәызба ҵар аҿы еиԥш лқьышә ҵаӷақәа инарыбжьыҳәҳәеит лыбжьы, Брежнев ипатреҭ ианнадгыла. Аныхачаԥа еиԥш икыдыз апатреҭ ачаркәымпылқәа ақәыҳәҳә ианнахәаԥш, рҿы акит. Уаҳагьы акы аарзымҳәаӡакәа иааикәҟьашан,
зегьы ашә ахь идәықәлеит. Аҩраҵәҟьа измыҩт, егьырахь акы агырмыжьт, убас иццакны ицеит. Уи иаанагоз иҟалаз еиҭаҳәашьа амам ҳәа акәын.
...Усҟан, уеизгьы-уеизгьы, аполитиказ ауаа рҭакра иаҟәыҵқәахьан, зынӡа аҳәынҭқарра сырбгоит ҳәа иалагоз аӡәы даҿамшәозар. Аха ркариера азы, рҭыԥ азы, рыхьӡ азы урҭқәа шшәарҭаз ишәарҭан. Ари уажәы аҵара-дырра ақалақьтәи аҟәшаҿы инаҩуан, урҭгьы, рхы иакәхшан идәықәырҵон аҵара аминистррахь, аминистрра – апартиа ақалақьтә комитет ахь, ақалақьтә комитет – апартиа аобласттә комитет ахь...
...Абжьааԥны, телехәаԥшрала данықәгылоз, дыхәцәырххо, ихацламҳәа ихымхәыцуа, абри ацашьа, ақәҵышьа дзақәымшәозеи ҳәа ицәыҵеибаҳаҳауан, ицәыҵаччон... дара абарҭ рырҵаҩцәагьы... Ма, амҵақьақьараз адунеи аҿы зегьы ираԥызгоз Қырҭтәыла аԥхьагыла, уи дааганы сааҭк атрибуна дықәыргыланы данимаз атәы... Жәларык аниҿагәыбзыӷуаз, гәаныла ианихыччоз. Иара игәы ԥшааны, алажә амузыка анаҳалак ауура ишалаго еиԥш, хсааҭк еимаҭәаны данҵәуоз... уаанӡагьы изнымкылоз ичхәра, иеиқәа ахы иҭагылаз абанка уажәы-уажәы ианарҭәуаз, ашьҭахьала иҵган ианыргоз... Усҟан ара, Аҟәа, дара рышкол аҿгьы гәыԥ-гәыԥла еидгыланы ирҳәоз уажәы-уажәы иалҩуан «ацашьагьы иақәымшәо, аагылашьагьы» ҳәа, «алыгажә зхы цаз» ҳәа...
Аха уи аҽакын... Уи аҭакԥхықәра аӡәгьы идхаломызт, аԥша иагон. Ари лаԥшҿаба ашкол зегьы аҵанакит... Егьоумҳәан, аҳәынҭқарра аԥыза ду ихаҿы амш аларгеит...
Зны аӡәаӡәала, нас ҩыџьа-ҩыџьала иганы разҵаара иалагеит. Раԥхьа зегьы гәыӷуан, ани еснагь
хаҿы гәыбзыг ихәмаруаз арҵаҩы илҳәап ҳәа. Аха уи лыԥсы иахылмырӡааит. Лҿы акәалаԥ еиԥш иахьынеихашәаз инхеит, лқьышә ҵагақәаҵәҟьагьы арахь иаҵыԥшуамызт, убас иӷәӷәаны иакит. Иргоз рахь ԥыҭҩык уахь инрыжьуан, ԥыҭҩык арахь иаарышьҭуан. Арахь иаарышьҭуаз шьоукы амца рҿықәлан, рхы-рҿқәа рхыблаа ицон, аҽа шьоукых цәыш-цәышӡа иҟан. Урҭгьы егьырҭгьы рыхәдақәа рыкәаҽ, рхы иҩахан рҩызцәа изрыхәаԥшуамызт. Иҩашьомызт, иҟазҵаз ихьӡ ддырҳәарц, дареи дареи рыцәгьа еибаҳәарц, ачар-ҳәара ддырҟаҵарц ишаҿыз, ишрықәымчуаз. Аӡәгьы иҟаиҵарыз дақәшәомызт. Индиук ихала иҳәап ҳәа изыԥшын. Аха иара, икәша-мыкәша иҟоу, изҿу акгьы имбаӡозшәа, гәмырҿыӷьга журнал дук имҵаҵаны – уи еиԥш иҟаз, акомиксқәа зныз ажурналқәа ныҟәигалон, ахы инаркны аҵыхәанӡа шәынтә раҟара дахәаԥшхьан. Аҷкәынцәеи аӡгабцәеи гәыԥ-гәыԥла иалԥхьан иргон, ԥыҭҩык арахь иаарышьҭуан, ԥыҭҩык уахь иныркылон. Иаргьы даргьы дрымбаӡозшәа ивсуан. Измыԥхьацыз хҩык-ԥшьҩык рыда нымхеит, аха Индиук ҽырҵысы имамызт. Аҵыхәтәан иара Езыгә наҟ днарԥхьеит. Уи дҩагылан, ашә ахь акәымкәа, Индиук дахьтәаз ахь иҿынеихеит. Зегьы рыхқәа шьҭацалан итәан, аха уи еразнак игәарҭеит. Езыгә иԥхьаз арҵаҩгьы ашә дахьылагылаз дынхеит, ма дахьымӡеит, мамзаргьы, иҟало збап ҳәа дааԥшит. Езыгә, Индиук дахьтәаз днеидгылан, илымҳа ихы нҭакны акы иеиҳәеит. Уи акы иҵасызшәа дҩышьҭнарԥеит. Аҽакы аҳәахагьы дахьымӡеит, «аҿыгә» аргеит... Индиукгьы дхьашьшьны апарта днахаҳаит...
Ахәқәа ирылҳәҳәо иқәгылаз абааш шәахәала ишҭәыз, ишхылашаауаз иҟан. Абжьааԥны аасҭа амра нхазшәа лбеит. Уаанӡа излагәалҭахьаз ала,
маҷӡак акәын уа амра аҽахьааннакылоз. Издыруада, ари адгьыл ахьчаҩ ижра амш азгәарҭозар... Убас днаскьаргозар, жәытәнатә абри адгьыл зыԥсы ақәызҵоз зегьы реиԥш. Агәыцхәцәа рықәламҭаз, усҟак изааигәоу реиԥш...
Лымгәарҭа иҭаз ирҿыцны далагеит, ишьапқәа рыла «ашә» дасуан: атыгә-тыгә, атыгә-тыгәҳәа... Арҭ ахәқәа рынхыҵ, агаҿа иаваршәны ишьҭоу арха, уи иқәган инагоу амҩаду ианыланы инеиуа атанкқәа, урҭ рымҩа зкырц амҩаду анхыҵ-аахыҵ иҟоу абжьынҵ еилачырақәа зыҽрылаӡан итәоу Езыгә иҩызцәа акы рзицҳар иҭахушәа... Уи иаалырҟьан иҽирцәгьаҵәҟьеит, дааҟәымҵӡакәа «ашә» дасуеит. Уажәшьҭа иҿҳәара ааигәахоит, абасҟаамҭа дызҭаку «абахҭа» нижьыр иҭахызар акәхап, иҿҳәара ԥыҭк шагу... Уажәшьҭа иҭахызар акәхап адунеи ахь, иаб инижьуа адунеи ахь... Иан лхала дынхар, дшәар, лгәы ҭҟьар ҟалоит... «Егьи абахҭа» ҳәа азиҳәеит ари адунеигьы шәҟәыҩҩык, дарбану лгәалашәом. Аԥхьара бзиа илбон, аха еснагь дыццакны акәын дшаԥхьоз... Исыхшо изы адунеи ус иҟоумҵан, ибахҭоумтәын ҳәа уажәы гәаныла анцәа диашьапкуеит... Анра атәы данаазхәыц, амацәыс налхьысызшәа, ибыл-былуа иналыхҟьеит. Уи анаалгәалашәалакгьы, макьана азхәыцра ҵасым ҳәа лҽацәылгон. Зегьы дара роуп, ашьҭа лгәаҿы ихааӡа, иҟәатаӡа инхон.
Дангылазгьы знык илаҳаит, уажәы ирлас-ырласны ллымҳа инҭасуан «амш иқәгәышьан» ҳәа ахьырҳәоз. Уи уажәада илмаҳацкәа дауҟахыз, аха уажәы ларгьы Езыгәгьы ахьаҵанакуаз лгәы ҿнакаауан. Изҳәозгьы ахацәа ракәын. Абжьааԥны «амш ҳауит» анырҳәо, цәагәан, лаҵан, рашәан, ма ҭагалан ауп... Лаҵан-ажәла анышә ианарҭо... Ажәла анышә ианақәшәалак аԥсы ҭанаҵоит. Ауаҩы
иԥсы анихыҵлакауп анышәданарҭо... даныларҵо... Аха зыԥсы ҭоу зегьы ирымоуп... жәлаҟьарҭак... мгәарҭак...
...«Индиук» акраамҭа дзалымҵит. Иҟалап, даналҵгьы дыԥхашьаны ихы дымҩахозҭгьы. Езыгә зегьы иблақәа дирбеит, шәдәылҵ ҳәа. Зегьы дәылҵын ашҭахь илбааит. Ианааи уи дцахьан. Аҵәҵәа шыҟалаз еиԥш, ԥаса еицҩналаз ирыламыз рҵаҩык дааин, иахьала шәхы шәақәиҭуп ҳәа реиҳәеит. Иџьоушьаша, дырҵаҩума, иара амаҵура ду зҷаԥшьоз Астик иаб иоума, иара иоума, иахьа иҟалаз ҳәа аӡәы иҿы иааҭыхны далацәажәаны иҟамлеит. Акызаҵәык иҟарҵаз, Брежнев ипатреҭ кыдхны арҵаҩцәа ахьтәаз ахь иргеит. Насгьы, мызкы аҟара ирмаӡаӡан, акласс аҟынтәи аҷкәынцәа, еиҳарак агәыԥқәа ирыламыз, лара усҟан гәаныла акәатақәа ҳәа дзышьҭаз, ицәыҵаччо еибырҳәон. Езыгә Астик дахьтәаз дышнеиз, егьи амца ицрасызшәа дшыҵҟьаз, нас ишиқәшәаз, дшыланашьҭыз атәы...
...Уи аҵкысгьы иџьалшьаз, Езыгә ианду даныԥсы зегьы ахьцоз Астикгьы дрыццеит. Уеизгьы-уеизгьы, ари ахаҩаӡараҿ имааргьы ҟалон, аха абни агәыбзыг зхы-зҿы иқәызҵалоз рыкласс кураторс даман, убас илҭаххеит. Ҳәарада, уи Езыгә ианду длыцәнымхо ауакәхыз, еизарак аҿы далаҽхәон, аҵаҩцәа ҳаҭыр еиқәҵашьа шыдҳарҵо ҳәа.
Ашҭа иҭалаанӡагьы изҿысуаз анаара мацәаҭыԥаҳаш шкәакәа алыҳәҳәон. Иџьашьаны днаԥшы-ааԥшуа даналага, Астик игәеиҭеит. Лара лыдагьы аӡәы имԥан дықәлаӡомызт уиаахыс. Убри аҟынтә еснагь лааигәа дыҟан.
...«Арҭ ари занду дланашьҭыз ишьҭра ауп, уи иабдуцәа, урҭ рабдуцәа, урҭ, урҭ, урҭ, урҭ... – знык иигаз иԥсыԥ аанҵәаанӡа убри ажәа аиҭаҳәара
даҿын Астик. – Урҭ усҟаҩык ыҟан, ара иазкуамызт... Ргәы анҿыӷьлак, рыҩны ахыбрақәа инарықәгыла-аарықәгыло мацара, агаҿа ицон. Усами иаргьы ишиҳәоз, ацгәы ашьхантә ага илбпарц аҭахызар, аҩнхыбқәа ишрықәӡаз илбаауан ҳәа...»
«Излымбаарызиз, – лҳәеит ларгьы иаалырҟьан, ани ихьыз аахыс иӡбахә еиҭа аҳәара дахьалагаз, иара усгьы аҵәы еиҭахьилеиҵоз лгәы иҩыҵаххны. – Гиуенес, Диоскуриа, Себастоплис руаажәлар ыҟан, сасра ирҭаауан... Нас, цқьа ианеибабалак, арахь аҩнхыбқәа, амардуан еиԥш ирҿалан иҩеиуан...» Арҭ еиқәылԥхьаӡаз џьашьаны дналыхәаԥшит, иԥшшәы ихҟьа, абри илдырҵәҟьома ҳәа. Аԥсны аҭоурых иазҿлымҳаҵәҟьаз, иашьҭаз, издырырцгьы зҭахыз иара Езыгә заҵәык иакәын. Убри шьоукы ирымеикуа зныкымкәа илаҳахьан ауп... Егьырҭ реиҳараҩык, арҵаҩцәагьы налаҵан, рыдгьыли руаажәлари рҭоурых Огненнаиа Землеи уи ақалақь хада Ушуиа рҭоурыхи ирзаҩызан. Ани «Рим еиқәзырхаз рышьҭра» иаиуаз, апарта иахатәаны аполитикатә кариера еиԥхыӡуаз, иара ареволиуциа аҭоурых рҽадцалан ирҵон. Аха Аԥсны аҭоурых атәы аԥсы иӡбахә рҳәараҳа ирҿыҵадыршәуамызт. Уи шаҟа еимактәыз, шаҟа идырҩашьахьаз, шаҟа иҭыӡшәаз рдыруан... акы рҿыҵҟьар ҟалон, раԥхьаҟа џьара ирҿаркшаз...
«Исҳәарц исҭахыз ирацәаҩын ҳәа ауп, – лара илҳәаҵәҟьаз ацыфа асҭоит ҳәа далагар, ани еиқәылԥхьаӡаз игәалаиршәар акәхон, уа акгьы имчымызт, уи дацәцарц, иажәагьы хиркәшарц иҭахын. – Насгьы, иааны ара акәын иахьԥсуаз. Ржырҭа анырмоулак, еиқәыржуан, ԥыҭрак ашьҭахь ижыз рыбаҩқәа хьахьхьа-ла абас анышә иалԥшуа инхеит...»
Убриаҟара ихыҭҳәаан, игмыгын ииҳәоз, еиҳагьы лгәы иҵаххит. Уи адагьы игәалҭеит Езыгә дшихыбаауаз. «Усҟак ирацәаҩызҭгьы, уажәы еишәак азнагьы ыҟамеи, аҷкар рфама!» – лҳәеит лара гәаныла Езыгә дихы-баауашәа анылба, лхы дазцасны. Лҟырҟы цәӷәыхаа ицазшәа ауп ишылбаз убарҭ илҳәақәаз, аха убасҟак Езыгә датәалымбошәа ҟалҵар лҭахын, лхы агәра алыргарц, уи лара дыҭнагозшәа, иара, егьа ишьапы ҵиркьакьаргьы дзыҩамӡартә дҳаранакуазшәа.
«Ишԥа-ишԥа, ирфа закәызеи «аҷкар?!..» – ашҭа иҭалахьан ирԥхашьарц акы игымхеит, убас иччабжь ицәыҭҟьеит. Уеизгьы изымдыруа ажәак иаҳар, ччархәс икуан.
...Лара убас хара-хара дышивсуазгьы, зынӡа усс дышлымам, иара иакәым, лара лхы иахалырҵарц шылҭахызгьы, иҟазшьа аҷыдарақәа акыр лдыруан. Уи еилылкааит лара лҩызцәа зегьы реиҳа ихы дшеиԥшыз. Егьырҭ зегьы, дара ирхатәыз инеиҳаны, ирдыр-ирзымдыр, аҽа рольк-рольк ихәмаруан: шьоукы еиҳа инагаз рҩызак иҿыԥшуан, ма аҿар рҟазшьақәа рахьтә имодахаз акы рҽаԥыршьырц иашьҭан, шьоукы изеиԥхыӡуаз раԥхьатәи ркариера уажәнатә рҽеиԥшыртәлар рҭахын, шьоукых – ҵаҟа рыҽкажьны ибылгьозаргьы, егьырҭ ирылзкааша акы ҳзыҟаҵозар ҳәа иаҿын...
Ус, арҭ лгәалашәарақәа, лхәыцрақәа ирызнымкылакәа ланхәԥҳа лмытәмабжь ааҩит. Уи лмаҳаӡаргьы ҟалон, аха лара ллымҳа ҵарын, ихәанчам, еиқәшәоу амузыка аҵкысгьы, ихәанчоу, еилагоу иаразнак иҭасуан. Амыткәмагьы, арыцҳара иатәуп, аха игәаҟашәоуп, имузыкоуп... Ашәа ззымҳәо, злымҳа џьгәоу, амыткәмагьы изҳәаӡом. Аха ланхәԥҳа лыбжьы ала арҵәуо џьылшьозар ҟалон. Иҟалап ус,
иаазҿыҵшәо зегьы хьҟәыршәоушәа избо. Аиаша цәҟьаран џьара икыдзар, икылымԥшӡакәагьы агәҭаҵәҟьа иҭаҳаршәуеит ҳәа зхы зыԥхьаӡо.
Ихәанчоу, еилагоу абжьы зызхымгоз ллымҳа ҭнашьаауан ланхәԥҳа лыбжьы. Лыбжьы ахьыԥаршеиз аҟынтәажәақәа агәырҩа аҵкыс ашҳам еиҳа ирылжжуан: «Уаҳәшьа, уаҳәшьа, шаҟа урыцҳаузеи, шаҟа уеилкаамкәа умҩасуазеи... Аха иудыруаз, уаҳәшьа мыжда уеилылкаауеит, уаҳәшьа заҵәык... иушьҭаргалаша...»
Езыгә ашәа бзиан иҳәон... бзиагьы ибон ашәаҳәара... Лабхәа иакәзар, уажәыгь ачарақәа рҿы ахкы иҳәон... Ари захь дцада?..
Лгәы еиҳа-еиҳа иҿкааны илыхьуан. Афыҩқәа дырҩегьых дрыԥшааит, ддыргәаҟуа иалагеит. Лыкәшамыкәша иҟаз зегьы, шамахамзар, аԥхӡы фҩы рхын. Аџьабаа змаз, зыҩнқәа ирфахьаз ҳәсақәан. Лымгәарҭа иҭазгьы иҽирҭынчхит. Аҭышшара ду ааӡаны лыԥсыԥ аалымнахӡарц иалагон.
...Зегьы шыҟалаз уажәыгь илыздырам. Иҩызцәаҵәҟьа, ԥаса иара игәыԥ иалаз ирҳәоз ауп... Хәыц-хәыц еиҿыршәшәаны зегьы рҳәара иаламгеит... ларгьы дыршаҭон, аха даргьы ргәы ирзарҳәомызт. Уаанӡагьы, Езыгә данаабжьҟьалак иаахыҵәҵәа-хыҵәҵәаны ииҳәақәоз рыла еилылкааз акәын илдыруаз. Урҭқәа ртәы аҳәара иҭахымызт. Илдыруазгьы убри акәын, Езыгә иман агәыԥ. Урҭ быжыаык ыҟан. Дара рхала иҟаҵатәу збаны, цқьа ишьақәымгылацыз аштаб ақәыршаҳаҭны имҩаԥыргоз макьана ирықәманшәалахо иааиуан. «Аҩсҭаа илымҳа џьгәоуп, аҩсҭаа илымҳа џьгәоуп», – лҳәон уи хәыҭхәыҭла, урҭқәа данрызхәыцуаз. Раԥхьа иԥшыхәуан, иаахынҳәны инатәаны аплан шьҭырхуан, иршәон-ирзон, нас акәын ианцоз. Абџьар ргарц ицома, аибашьыга машьына рыцрырҟьарц
ицома, аџьаԥҳаны ргарц ицома, ага ири иџьаԥҳани згоз амашьынақәа ркараван иақәлама, џьара акаҿы иахьымхәкәа иааиуан. «Аҩсҭаа илымҳа џьгәоуп, аҩсҭаа илымҳа џьгәоуп», – илҳәон, илҳәон, еиҭалҳәон лара гәаныла. Урҭ рхаҵарақәа ртәы иаразнак арахь иааҩуан. Езыгә еиҳарак дрылыркаауан. Идырмыцхәуазшәа лбон. «Аҩсҭаа илымҳа џьгәоуп, аҩсҭаа илымҳа џьгәоуп...» Езыгә данаабжьҟьалак, изаҳаз зегьы ааины ихаҵарақәа ртәы ила иҭарҳәо иалагон. Игәалаҟазаара шыбжьысуаз лбон, аха иара уаҩы ҳаҭырын, еиҳабацәак кажьны дцомызт. Лара уаанӡа лгәы иаанагомызт, арехәара зынӡа изнымаало дыҟоуп ҳәа. Лара лакәзар, ажәак иадамзаргьы аӡәы лыҽхәаԥхьыӡ иҳәар, акраамҭа ихаакәакәараӡа лгәы иқәхон. Езыгә уи дахычмазааҩхон, иара дандырехәоз, егьырҭ дырџьошәа ибон... «Аҩсҭаа илымҳа џьгәоуп, аҩсҭаа илымҳа џьгәоуп», – дхәыҭхәыҭуан, дхәыҭхәыҭуан дааҟәымҵӡакәа... Ашьҭахь, абџьари аџьаԥҳани ԥыҭк рнапаҿы ианыҟала, раԥхьа иааилышьшәа еиҿкаақәаз аштабқәа еиҳа ианҭышәынтәала, ртактикагьы аҽаԥ-сахит. Еиҳа инарҭбаан аоперациақәа азгәарҭо, иагьымҩаԥырго иалагеит. Еиҳаз аоперациақәа еиҳа иуадаҩын, алҵшәақәагьы еиҳан, агхақәагьы... еиҳа ирацәангьы иахҭынҵатәхон... Аха аибашьра – еибашьран, лгәы иаанагон лара, ашәақь анҭҟьалак агәыцә амца ҭҟьоит, ашьхәагьы изку игәы икыдсылоит...
Лара иахьынӡалдыруаз, Езыгә игәы иалан ргәыԥ ԥсаҟьаны абаталионқәа иахьрыларыԥсоз. Ус иҟаз, зьҽԥызшәахьаз, ирлас-ырласны зтактика зыԥсахуаз, ага иҟаиҵара дақәымшәо дзеилахәоз, аҵыхәтәан иҟоуп шуҳәо аханы икылҟьоз, иласыз агәыԥ ишыҟаз иныжьтәын ҳәа азиԥхьазон... Аштаб аҿы итәаз ус ирыԥхьаӡомызт... Аха аибашьра
– еибашьроуп, лгәы иаанагон лара, хыхь избаны ишьҭырхыз зегьы ықәныҟәароуп ҳәа. «Аҩсҭаа илымҳа џьгәоуп, аҩсҭаа илымҳа џьгәоуп...» – илҳәон, еиҭалҳәон лара гәаныла. Езыгә иҩызцәеи иареи уажәшьҭа уиаҟара, иара шьашәы иҭарблыша, илаԥш иҵашәо изыҟаларым ҳәа дгәыӷуан... Излоу еиҳа ирылаҩашьап ҳәа.
«Ауаҩы дыԥсысуп, ԥсынгьы бзангьы амчра змоу амч дахыбаауеит, – рҳәон ара шьоукы. – Уи иацу ахьӡгьы еиҩшаны ирҭахӡам, ишеибгоу ауп ишырҭаху...» Езыгә абарҭқәа илымҳа иаимырҳарц акәхап, иаабжьырҟьан данаауазгьы, аҵых ишалаз даауан, аҵых ишалаз дцон. «...Аҩсҭаа илымҳа џьгәоуп, аҩсҭаа илымҳа џьгәоуп...» ...Аҽны аӷацәа рмашьынақәа аџьаԥҳаны быжьганы гәымсҭатәи афронт ахь иргарц иҟан. Дара амашьынақәагьы рацәан, баталионк шеибгаз рхы-ршьапаҟынӡа абџьарла еиқәных, урҭ рыхьчон. Езыгә иҩызцәеи иареи уи аҿы ацышәа рыман, ари аоперациа аплан ҟазҵоз рыхшыҩ рыларҵеит. Ирҳәоз ацәгьагьы абзиагьы аӡәгьы иахимҳәааит. Аха ианеидысла нахыс дара ргәы ишаанагозцәҟьа иҟалеит: ацхьа игылақәаз ааха ӷәӷәа анроу, изымцошәа анырба, ашьҭахьӡа иҟаз хынҳәит, агәҭа игылоугьы уинахыс инхазгьы амҩа рырҭарц, даргьы дара ртәқәа иахьыркыз ахь рҽықәрыжьырц... Зыԥсы иақәԥшыз аӷацәа, еиҳарак ашьҭахь игылаз, ахынҳәра иахьӡаз хацәынмырхаҵәҟьа еибашьуан. Убарҭ амашьынақәа амца дырктәын, иԥыҽены амҩа ианхалартә иҟаҵатәын, рыгәҭа инхо рықәхра еиҳа имариахарц. Убри агьырак рхы иадырҵеит Езыгә иҩызцәеи иареи. Машьынакгьы еибганы изымцеит, шамахамзар – изыхьчозгьы. Ианеилга иццактәын, ианаамҭаз иқәҵтәын, ихәыз, ишьыз зегьы ԥшаатәын. Езыгә...
иԥсы ааиҭеикырц иҭаххазшәа, инапылатә хыцҟьага ихы ахьнықәиҵаз дынхеит... хык, хызаҵәык ауп иқәшәаз, инаилҟьан, иԥсы аман ицеит...
Уажәшьҭа ишгылатәыз аҟара лдыруан, аха дышьхныԥсылан, дзықәтәаз аӷә-џьаџьа дықәначаԥазшәа дыҟан. Акәыба иахагылаз инарылҵ-аарылҵқәаз аҳәсагьы ааны еиҭарылагылахьан. Лара лаха аӡәгьы имамызт. Марицагьы уаҳа лхабар ҟамлаӡеит. Уажәшьҭа еидҵәаҵәала акәыба иахагылаз дрылаԥшны иҭоу дылбарҭамызт.
Аибаркыра иалыҳәҳәоз ахәахьы дыԥшит: азыбжак ашәшьы азааихьан. Абааш макьана амра ашәахәақәа ирылагылан.
...Ашкол ианалгоз ашықәсан, зны иқәшәаз аҭаҷкәым аҵкыс еицәаз аҽа ҭаҷкәымк иқәшәеит «Индиук»: иаб уахгьы-ҽынгьы дзеиԥхызуаз, иџьыба иҭоу акы аиԥш ииԥхьаӡоз амаҵура неимпыҵшша ицеит. Иара ИО ҳәа дыштәаз, инаихан, аҽаӡәы, иҵегь иҿаз, акадрқәа рус зыӡбо, ишырҳәало еиԥш, иҵегь аперспектива змаз днаганы дахадыргылт... Астик иаб икариерагьы уа иаанҵәеит... Дара класск аҿы ицтәазгьы, ирызҳазар акәхап, ианазхәыцқәа, иарччеит, рыхгьы рыцҳаршьеит, уаанӡа уи ишахәаԥшқәоз аныргәалашәа. Иара Астик изы аԥсҭазаара наҳәы-ааҳәит. Ахәы икыр аҿы изымкуа иҟалеит. Арҵаҩцәагьы, аҵаҩцәагьы уаанӡа ианарыжьуаз зегьы, маҷ-маҷ издырҩо, идырдыруа иалагеит. Игәыԥгьы афархьымца еиԥш иааиқәчхьаԥит, зегьы хаҭа-хаҭа ицеит... Лара, ииашаҵәҟьан, дрыцҳалшьеит... иара дзакәызаалак, уаанӡа аҽакала изныҟәоз, дыбжьызхуаз рҵаҩгьы, ҵаҩгьы, иара иаҵкыс еигьмызт... Дкалмыжьит, игәы сырӷәӷәоит ҳәа даҿын...
Убас ишеихоз ашкол иалгеит... ԥыҭҩык, иара «Рим еиқәзырхаз рышьҭра» иаиуақәазгьы нарылаҵан, Урыстәылаҟа ицеит. Аинститутқәа изҭалаз ҭалт, изымҭалазгьы уа иаангылт, Аԥснытәи ауниверситет ашҟа рышәҟәқәа аларҵеит иара, Астик, Езыгә, убас «аҩнатә ԥсаатәқәа» рахьтә аҽа ԥыҭҩык. Ларгьы дшымгәкӷӡоз дахырԥхьаӡалт... «Нхарак ахә ахҭынҵаны... – лҳәазаап ашьҭахь лан, иахьылҭахымыз данца, зеиқәа иазцасны зҿацә зырбааз иеиԥш, мцураш схандеиуазаарын». Ус зҳәоз илхандеиз башан, аха уи лаб иакәхон. Хара иныҟәоз апассаџьыртә автобус иақәтәаз. Хара ицоз, аҭыԥ змаз апассаџьырцәа абилеҭқәагьы рыман, иагьтәан, аха еиҳа ааигәа-сигәа, 15, 20, 30 километр иахьрыҵанакуаз ицоз, аҽа убриаҟараҩык гылан. Ус анакәха, убарҭ имтәаӡакәа автобус иҭагылаз иршәоз ауп имцурашахаз... Ауниверситет аҿы даннеи Астикгьы уа дылбеит. Аԥышәаратә екзаменқәа мҩаԥысуанаҵ џьара ихацәа днықәымԥшит. Иаб инапқәа макьана уанӡа инаӡозар акәхап ҳәа ақәылҵеит. Лара лан, уи дахьҭалаз лыԥҳа лҭалара аҵкысгьы деигәырӷьазар ҟалап... ду иԥа лҳәон, Астик иаб ихьӡ аԥхьа инаргылан. Уи ихьӡ уажәшьҭа рацәак шаанамгоз агәра лгар лҭахымызт. Астик аџьынџьыхәа бзиа ишибоз лдыруан, еснагь ихәы ҭаҵәахны илыман. Иҟалап, шықәсыкахь 20-30 уӷә аџьынџьыхәа рылифаауазҭгьы. Аџьынџьыхәа аҟара агьама амоушәа акәын уи ажәа иҿы иҭаркәымпылуа ишиҳәоз, нас аччара дшалагоз. Уаҳагьы иааизеилымкааит ацә уӷәи аџьынџьыхәа уӷәи злеиԥшымыз. Ларгьы иҳарҳаррақәа, ибаша цәажәарақәа, иҽырбабарақәа лгәы ԥырҵәан дыҟан, аха дкалыжьыр зынӡа ихала дықәхоит ҳәа дрыцҳалшьон. Дыздыруаз зегьы убри дидкылан акәын дшырбоз, лара лхала зынӡа дыҟаӡамшәа... Аха ашьцылара бааԥс еиԥш ус даццон.
...Езыгә иҭалара шдыруадаҩыз, шьоукы аусуратә стаж рымоуп ҳәа мацара иаԥхьа ишдыргылоз атәы лаҳахьан, аха иара уи зынӡа далацәажәар иҭахымызт, иара ианиҭахымха ажәак иара усгьы иузиҿыхуамызт. Лара, ашьҭахь излеилылкааз ала, ауниверситет анҭыҵынтә акомиссиа иалаз дрыхьчеит, еиҳарак аҭоурых аниҭиуаз иааирԥшыз адырреи, иара аҭоурых ахь имаз абзиабареи рзы...
...Ауниверситет ианҭала инаркны Астик ицәа аарҳәны ихаԥеит. Аԥша дақәтәоуп, баша аҳарҳаррақәа илоуп, дырқьынцыцуп, аха уи зегьы хәыҷроуп, мышкызны аԥхыӡ еиԥш имҩасып ҳәа лгәы иаанагон. Иаалырҟьан, ибаҩрақәа хитуа, атәамбара илан, ииҳәо, иара цқьа изымдыруаз ажәақәагьы, ашҳам рылыжжуа ианылба лгәы цеит. Арахь рымԥан аӡәы дықәломызт, иара дказыжьыз ларгьы дкарыжьит. Уи иара игәаҵәа иалсуамызт, аха лара игәнылгон. Раԥхьа, ишлаҳауаз иҿы иааҭашәо иҳәо, иҿы ҭыӡәӡәааны дцәажәо, ихтны ацәҳарақәа иҳәо далагеит. «В конце-концов, мы живем накануне XXI века – аԥсҭазаара зхы цәнарҳәхьоу аӡә иеиԥш дцәажәо далагеит. – Знаем, что существует... «секс...» Убри иаанагозгьы цқьа издырамызт, аҳәашьагьы. Аха, иара игәы излаанагоз ала, иахьатәи аамҭаз уи иаҵанакуа ззымдыруа, деиҵахан, дымрин... Аха «уи иаҵанакуа» аниҳәоз игәы иҭаз ус игәы иахьҭаз мацара уацәыԥхашьарын. Лара дицәгәааӡо даналага, ииулакиара итәала аҳәашьагьы еиҳа ирҽеит, изаҳауа далаӡартә. Нас зынӡа илақәа хкит, иареи лареи анааизынхалак инапқәагьы ицирхыраауа далагеит... Зны ихы анаалҿеигәа, ишны иҟаз иԥсыԥ аалҿаҳаит, иифаз зегьы зхатата иҟаз ихаԥыцқәа рыфыҩгьы... Ларгьы лхы лхашҭны ишлымчыз диҿасит. Езыгә даниҿас ҽырԥсы ҟаиҵеит, аха ара аҭак ҟамҵакәа даагылозма. Инапы рҟьаҟьангьы убас иҟаиҵеит уи аҭак, мчыбжьык ауаа рахь дызцәырҵуамызт. Убри аҿгьы даанымгылеит иара: излеиҳәоз ала, анапанҵашьа ада акгьы ззымдыруаз лаб шеи-шықәсеи аколнхара еиҳабыс дықәыртәаны дызмаз иаб иакәзаап, уа ҿааҳәра имоуа дзырӡша аныҟаиҵа, дҿыхны дааганы, ара иреиӷьу ареис ахь иныҟәо, иреиӷьу автобус дақәтәартә, есымчыбжьа хынтә-ԥшьынтә иџьыбақәа еимгәамӡо иҩныҟа дгәарло дҟазҵазгьы иара убри иакәзаап... Ари иаанагоз бара шасыск баҩызоуп, иаасҭаху быласыгӡар ҟалоит ҳәа акәын.
Убри инаркны хара-хара дивсуа далагеит. Аха иара длышьҭыҵуамызт, лымҩа икуан, лара илулак дыбжьыҵәраан дицәцон. Лангьы акалашәа дҟалеит. Астик дахьицрыҵуаз лҭахымызт. Лара аҩныҟа анеирагьы деиламҳауа, уаҳа лхы здылкылара длымамкәаҵәҟьа дықәхеит...
Дшәаԥы-рҳаԥуа, Астик џьара лымҩа икыр ҳәа, ауниверситет ахьтә дшаалоз, ҩынтә-хынтә Езыгә длықәшәан машьынала лыҩны дигахьан. Лара дызҭагылаз дырны иҟаиҵозу, ус машәыршәа длықәшәозу иахьагьы илыздырам...
Ауаҩы иуаҩрахь днықәлаанӡа, уԥсҭазаара зегьы уаԥхьаҟа иҟоуп ҳәа иарҳәоит. Уахь ихәыҷра зынӡа иаларҵаӡом, уи ԥсҭазаарамшәа. Ихәыҷра, ифа иагны, ижә иагны, ишәымкәа ихамкәа ихигозар, уи атәы уа аушәақә ирҳәоит... Аха ауаҩы иифогьы иман, иижәуагьы, ишәиҵогьы иман, ихеиҵогьы – ихәыҷра ицәыӡыр ҟалоит. Лара ишлыхьыз еиԥш... Иҵегьгьы даназхәыц илбеит, дзыхьчо, илыдгыло, лхы наздылкылаша аӡәгьы дышлымамыз. Лан, макьана иаахтны илымҳәацызт акәымзар, Астик дигозар лыҩнапыкгьы ақәылҵон, уинахыс насыԥ змоу анацәа дрыланаргылоит ҳәа азылԥхьаӡон... Лыԥҳа уи насыԥ
лнаҭозма, илнаҭозма ҳәа дагьазхәыцуамызт... ду иԥа лыԥҳа лҟынӡа ихы неигазар... Дымҵаирсыргьы усс илымамзар акәхарын. Иара итәала, лымҵарсра идам-здам аҽаӡәы ишизеиҿымкаарыз еиҿикааит. Зынӡа гәҩарас илымамыз шьоукы, Езыгә ишыҟаиҵоз еиԥш, рмашьына дҭадыртәеит, ус лыҩнынӡа дыргарц. Уеизгьы, Кьыбырхәын инхон. Уахь акәымкәа аҽаџьара рхы андырха дрыҳәеит, ҩ-ажәак ирыдамзаргьы еиҳа зыгәра лго аӡәы иалҳәарц шылҭаху... Уи Астик шиакәу. Иаразнак илдырт арҭ зегьы еиҿызкааз иара шиакәыз. Даргьы ирҭахыз уи акәын, али-ԥси рыбжьара икылҟьа Астик имашьына рхианы дахьгылаз дрыма иҩакылсит. Амашьына ашәартны дааҭрыжьит. Иаргьы днеидгылт. Усҟанҵәҟьа иара Езыгә еицәамкәа илҟьазар ҟалап... Ԥыҭрак акгьы дамаҭәамкәа дыҿлырцәеит. Нас дыҭҟьеит. Илышьҭаларгьы дрызкуамызт, уатәи араион дара раҵкыс илдыруан, аха даргьы лышьҭамлеит, ишәазар акәхап, аус алҵыр ҳәа...
Иара уи аҽныҵәҟьа Езыгә длыԥшааит. Илдыруеижьҭеигьы акрааҵуан уи имхылдыз зыҽны дамԥыхьашәаз аҽны инаркны даанкылан дшамаз... Еснагь усс илымамшәа ҟалҵон акәымзар. Убри ацәцара, аиааира атәамбара – лара дӡырнагошәа, дҳаранакуазшәа лбацәҟьон...
Уажәоуп урҭкәа зегьы лхаҿы ианеилыкка...
...Дгәаҟны, аԥхӡы даганы, лылақәа ахьҭоу умбо, лҿы ааихылхит, аха лгәи лылаӷырӡи неимаҵәан илнамырҳәеит... «Саргьы...» – иҳәеит уи игәаҵанӡа даақәыԥсычҳан. «Саргьы бара беиԥш ауп, быда ԥсыхәа сымаӡам» ҳәа акәхап ииҳәарц ииҭахыз. Уи аилкаара акраҭахызма ҳәа лгәы иаанагеит уажәы...
Убри аамҭазы, ларгьы ҳәаа лыкәыршаӡамкәа адәыхты дықәтәазшәаҵәҟьа, акәыба иахагылаз аууы
анааилдырга, дҳашҳатәрахазшәа агылара лылымшо дыштәаз, дангылазгьы лымбаӡеит. Урҭ ланхәԥҳа лыбжьы мҩашьахуа ирылыҩуан. Абжьааԥнытәи еиԥшмызт. Ахьаа ишылнарҳәозгьы, уи иатәымыз гәынамӡарақәак, ҽырхықәымҵарақәак аламкәа иҟалаӡомызт. Уажәы ахьаа ада аҽакы алаҟьашьымызт. Ларгьы днаԥшит: ишьапқәа анышә иалахошәа, мчыла-мчыла иаҟәыхуа дааиуан лабхәа. Есҭана – макьана зуаҩра иқәыз, ажәрахь зхы змырхацыз. Аамҭа аҵанӡа зны, Езыгә излеиҳәоз ала, рабацәа, урҭ рабацәа, урҭ, урҭ, урҭ... аҭоурых ианаҵанамкуазтәи, аҭоурых ианаҵанакуазтәи абиԥарақәа рхыҵхырҭаҿ амра анцәа ҳәа иалырхыз ихьӡ зыхьӡу... Зышьҭра убас аамҭеи аҭоурыхи рыцахьӡантә иааго, дгьыли жәҩани рыбжьара Аԥсҭазаара ҳәа изышьҭоу аӡымшын ду иаршыз ашьа иазӡышо агыгшәыгқәа назцрыхо, ирҩа-ираӡа, зцәеи зыбаҩи урҭ ирымхны иахьа уажәраанӡа иаазго, иахьагьы урҭ рыцҭыцқәа зну, зшьа наԥхьаҳәо иааиуа ирылҵыз, рцәеи рыбаҩи зцәоу изыбаҩу, рыԥсы зыԥсу рҵеи... ахаҵа бзиа, анхаҩ бзиа, знапы ахьы аԥссо, амахәҿиаа рахьтә, аӡын зҽынкылан иҟоу ашәаԥыџьаԥ рыԥсы – абааӡатәы џьара аҽанаарҵыс, зшьақәыӷәӷәара еиԥш имҩашьо издыруа, анышәи, амҿи, амахәҿиааи здыркуа еихаԥсыхәымзар, акәҷышь мҵазырсыз ахьшь алеиршәарц азы акәымзар, зыԥсы ҭоу акы иақәкны бџьар ҭызмырҟьац... Знапала, зџьабаала зыхәгьы, аҽа ԥыҭҩык рыхәгьы аазрыхуа... Иԥа заҵә игәы ҵыблаа дахьықәу днеихагыларц, аҵыхәтәанӡа днеиҿаԥшырц дааиуеит...
Аџьабара дахьықәгылаз инаркны, иԥа дахьықәзынӡа жәаба-жәохәҟа шьаҿа шықәсы хьанҭақәаны иқәра иахылозар акәхарын... Убарҭ убасҟак ихьанҭан, изгомызт... Иҟәашӡа иҟаз, аха ус хьыс змамыз
ихахәы иаҵыԥшуаз, амра иабылхьаз ихы-иҿы ацәагәарсҭақәа реиԥш ианыз акыҷырақәа иԥахны иркын. Урҭ ҵысыр, рҽоурыжьыр ддырԥхашьар Ҟалон... Аԥсы даны-неихагыла, инапқәа наҟ-ааҟ иааиҵыхны икәшарц зҿыназхаз аҳәсақәа ааникылт. Ихы доурыжьӡар иҭахын. Зегьы ирымаз аамҭа аҟара акәын иаргьы дызқәиҭыз, инамцхәны аԥсы иаԥхьа аҽынкылара ахәҭамызт, еиҳарак ахаҵа изы. Иԥа дахьықәыз днеиҿаԥшын, нас иханытә ишьапанынӡа илаԥш неихигеит, иҽмырхәацәакәа инапы наргӡаны игәы инықәишьит. Аԥсымаҭәа иаҵәахуаз, дызгаз ахҭыԥ даназааигәаха, инапы ааникылт... Нас даахьаҳәын, ла лахь, иҭаца лахь дыԥшит. Днеилууаа дцеит. Аҳаҷаҳәа иаалгәалашәеит ас еиԥш данлыхәаԥшхьаз... Аҵыхәтәан Езыгә данаабжьыс, иаразнак иҽикәабеит. Иубон уаҳа изымчҳауа дшыҟаз. Илдыруан уи абжьааԥны аԥхӡы илҵны, дҟьашьны зынӡа ишизымчҳауаз. Ашкол данҭазгьы имаҭәақәа иара ишиӡәӡәоз. Ишәызгьы иаргьы дыцқьакәакәараӡа акәын есышьыжь ашкол аҿы дышнеиуаз.  – лҳәалон лара аҵәы алхны, иара иаҳартә еиԥш. Иара имаҳаӡазшәа ҟаиҵон. Лара убас афыҩқәа лаҳауан, хысымҭак дылзааигәахаанӡа ауаҩы иныҟәигоз афҩы лдыруан. Езыгә иара усгьы иааигәаӡаны днаивс-ааивсуан, џьара фҩы ҷыдак ихызар, ирхианы исымаз, ианааҭаххо инеиҿаскып ҳәа, аха имаҭәа ацқьафҩы ада акы узахкаауамызт. Ашьҭахь ианеизааигәаз аха, данаагәыдикылалак лӡамҩа ихәда ианнадылҵалак, уеизгьы ифҩы-хаа ихылкаауан. Лыдам-здам уи уаҩы иаҳарц дыҟаӡамызт. Гәаныла уи аԥша афҩы, аԥырра афҩы, ажәҩан афҩы ҳәа ахьӡылҵеит. Баша аԥсаатә жәла рхым урҭ...
Аԥхӡи алымти иаганы иҟаз имаҭәақәа, хыхьтәиқәагьы, ҵаҟатәиқәагьы лыӡәӡәеит. Ауха шаанӡа
аԥша ҟәанда асуан. Ашьыжь ибахьан. Икнысхуеит ҳәа дахьнеиз, лабхәа даагылан, ицәыз зегьы ирылкаан иҷкәын ҵаҟатәи имаҭәақәа дрыхәаԥшуан. Дхьаԥшны абыржәеиԥшҵәҟьа дналыхәаԥшит. Иҵәахыр иҭахын, аха изымҵәахит ибла аԥшатлакә еиԥш ихыслоз ашәаӡыӡара... Усҟан ицәа иалашәазар акәхап... Лара уажәоуп гәҩарас ианылк, усҟан илызгәаамыгӡаӡеит. Данцоз, данааигәыдикыла, иҽыкәаба-иҽышьышь, ҿыц иӡәӡәаз амаҭәа афҩы иалсны лара аӡәзаҵәык илаҳауан уи афҩы-хаа... Аха иаб ицәалашәара аҩыза ла лҟынӡа имнаӡеит... Аибашьра ицо ауаҩы иҽыкәаба-иҽышьышь, ҵаҟатәи имаҭәа ԥсахны, дыӡәӡәа-дыҳәҳәа... Аҽа гәыҩбара бааԥсык арҵысит уи игәаҿы усҟан... акрызбахьаз, акыр заҳахьаз ауаҩы игәаҿы...
Уажәы дхьаҳәын, даақәгьежьын, уаанӡа дахьгылазынӡа иҽадмырхалакәа днеит.
...Лыԥсыԥ лзеивымго илымнахуа далагеит. Иа, анцәа, иа, анцәа... Ара дрыламҳароуп, аҵыхәтәанӡа илычҳароуп... Лымгәарҭа иҭазгьы иҳәыцы-мыцшьақәа иԥсахт, ирҿыцт... Ишьапқәа еиҳа икыдрыӷәӷәалан ирҵәиуан... Нас, уаҳа азхәыцхагьы даламгаӡакәа, иахьынӡауаз ишьапқәа еиҵихт... Иа, анцәа, анцәа...
Иаразнакгьы лывара наҟ-ааҟ ла илтәӡамшәа иҟалеит, ихаҳәхеит, иҳашҳатәрахеит... Иара убас, иаалырҟьан уажәраанӡа зегьы ирхыҵәоз аҵәуабжьқәа, аҳәҳәабжьқәа зегьы ллымҳа инҭабеит, дара иҵәуозгьы еилашьыхаа шәыҭҳа дук еиԥшхеит... Илулак, аҭышшаара илымнахуаз лыԥсыԥ арахь иаамкәкәаан, лҿы анааихылх, лхьаа абжьы ахы иақәиҭхеит... Лыҳәҳәабжьгьы лаҳаит. Нас илыҵагылан хыхь дхаргалт, дықәырҵеит. Уажәы-уажәы лыхдырра лымҵәо, илықәлашьцо ианалагалак, аӡәы «аҿаԥс-аҿаԥс» ҳәа лнапсыргәыҵа рҟьаҟьан
наҟ-ааҟ дылҿасуан. Шаҟа иҿацаз ала, лгәаҟәышра еилнакаауан ари Марица шлакәыз. Уи лгәы арӷәӷәон. Илаҳаӡоз лара лыҳәҳәабжь акәын, ааигәа-сигәа уаҳа ԥсы зхоу дыҟамшәа. Иара ныскылоит, сееиқәызгәоит ҳәа далагаргьы, лхы лымч ақәхаӡомызт, илиааиуан. Зны-зынла зегьы ирылҵәраауа илаҳауаз Марица лыбжьы заҵәык акәын: «Быҳәҳәа, быҳәҳәа, беиха, беиха!!!»
Аамҭа шаҟа цаз лыздырам, зныкыршәа, здақәа злаԥыҵәҵәартә аҟынӡа ирыххаз лымгәа, лмаҟҿаҳәара – зегьы ишынеибаку лцәеи-лжьи ааунашьҭит, мыцхәгьы иҟәатахеит, ла илтәхеит. Иаразнак ауада ҭәит аҳәса рыбжьқәа рыла. Убарҭ зегьы ирылҵәраауа игон бжьык, быжь ҿыцк. Убрыгь ҵәуабжьын, аха аԥсҭазаара иабжьын... Ахааназ ишыҟоу еиԥш, иахьагьы аӡәы иԥсҭазаара абас ибжьы рганы ахы икуан...
Цқьа лыблақәа аахылтын, лыԥси-лыԥси еихьымӡо аԥшаара далагеит, иаразнакгьы лылаԥш иқәшәеит, иҩалхыкны драҳан дахьыркыз: «Дԥоуп!» – лыԥсы иҵегьы инеиқәаҳаит. Дызкызгьы Марица лнапы хәыҷқәа, лнапы ӷәӷәақәа ракәын. Уи, абжьааԥны ишырҳәо еиԥш, дагьҟаԥшьцәамызт, деимакыҷгьы дыҟамызт, дааракгьы иҭахны дҵәуомызт. Ибжьы ҩҭицон, аха нас дааҟрым-ҿрымшәа далгон. Ариабжьарак иҭыблааны ицоз лыблақәа, иҭҩааны иҟаз ллакыҵақәа ирҭыҩрны аҿыланахеит лыласыра. Уи убриаҟара еизаны иҟазар акәхарын, аанкылашьа амамызт. Убасҟан, еималан илеиуаз лылаӷырӡ иналакны аӡәы длыгәӡит. Лылаԥш анҩышьҭылх – ланхәԥҳа лакәын, убрыгь лылаӷырз еималан ицон. Уи лышьҭахь даҽаӡәгьы длыгәӡит, уигьы ланхәԥҳа лакәын. Ибжахҩаз уи лыблақәагьы ирывҵыжжны илеиуан лылаӷырз. Убри лылаӷырӡ
еиҳа иҵаазар ҟалап ҳәа лгәы иаанагеит, убас лӡамҩа ашьҭа аннаҵон. Урҭгьы рыԥсы ргагәышьеит – иахьрыцҳалшьоз џьалымшьаӡеит, ус гәахәарак аиуа лгәы инықәшьны ицеит.
Аԥсҭазаара ааҟәымҵӡакәа, аԥсцаха ҟамҵаӡакәа, аус ауан. Ланхәа деиҭалыхәаԥшырц аҭахуп ҳәа аӡәы илеиҳәазшәа, деиҭалыхәаԥшит: уи лыблақәа бжахҩа ихҩан, лылаӷырӡқәагьы лӡамҩа абжараҟынӡа инеины, наҟ-ааҟ иадҩалан инхеит.
Уаҩы ибартә иҟан, лареи ланхәԥҳаи реиԥш, аҵәуарагьы маҷк иадамзаргьы, лыԥсы шылнамыргаз, лгәы шазмырҟәатаз. Уажәы уи дызҵазкуаз аԥсҭазаара анеирҭа-ааирҭа амамызт. Уа иҟаз ахақәиҭра аҩыза аԥсҭазаарагьы иалшомызт, аԥсрагьы. Уи лареи лыҷкәыни ракәын иаҵанакӡоз, шаҳаҭсгьы анцәа даман. Иахьарнахыс, анышә даннарҭа нахыс, адунеи аҿы дызлахәыз, дызкыз зегьы доурышьҭуеит, инаскьоит, дшеибакәу лара длызныжьны. Аамҭа лзынхоит аҵәуаразгьы.
...Адәахьы иҩеишьҭаҵаны игаз автомат хысбыжьқәа аиҩхаа ааҭдырцәажәеит. Ари ииз ихьӡала акәын. Иара дышьҭыхны дахьыркыз ицәеижь хәыҷы неихԥеит. Абас иҽинардыруан адунеи: уи ахақәиҭра маӡеи дақәнаргәыӷуамызт, аха уи ахьӡала ақәԥараз ишәқәа аанартуан...
Ашьҭахь, амра шҭаз, Аԥсаа ржәытә нышәынҭрақәа ахьыҟаз ахәызқәантә еиҭа ахысбыжьқәа ааҩит. Ари иҭахаз ихьӡала акәын. Уи амгәарҭаҟынтәи адунеи алашарахь данаанагазгьы ихыст, уажәы, егьи, наӡаӡатәи амгәарҭа анышә ахь данцогьы – убас. Избанзар деибашьҩын.
Аҟазаареи, аҟамзаареи, ииасуеи, наӡаӡатәии абас иааигәаӡаны ианааиҿаԥшлак, урҭ рымчи рымҽхаки рҿаԥхьа аԥсҭазаара шәаҟьон... Усҟан абжьы аргон,
агәы ннакыларц, иахнарҟьон, иармыцхәуан... Уахынла бнаршәырала ацара зықәшәаз ахәыҷы, игәы алеимышьҭырц, ихы алеижьжьарц ибжьы рдуны ииҳәоз ашәа еиԥш...
Асаби дани нахыс аӡәгьы дыдмырҵәуеит. Аԥсы анышә даҭан, ихынҳәны иахьааиуаз, аԥсра ргәы иҵалан ишыҟазгьы, асаби иира атәы ргәы арԥхон, иажьжьон. Иԥсыз ихьӡала иныхҭәалан ҵәыцак анырклак ашьҭахь, ҿыц ииз асаби дныҳәан, рқьышә инықәыркуа арыжәтә аҽакы еиԥшымкәа игьамахоит.
...Икараха ицәаз асаби дшаҳә-шаҳәуа иан длыван. Ларгьы, агәырҩеи, агәырӷьареи, лыхшароуреи, дызҭаз анра аҳра – зегьы деималаркны, иҭыхьшәашәаа иҟаз лгәы аазырԥхаз анасыԥ ҿыц лхы ахылбаауамызт. Зымч ахьмаҷыз аҟынтә ихьанҭаханы иҟаз лнапы ишаҳә-шаҳәуа илываз аилаҳәара инақәылҵеит. Уи абжьы рганы иԥсыԥлеигаҩеигон.
...Аԥсҭазаара аус ауан...
Инықәԥраа ицарашәа игылаз аԥсуа кәасқьеи, иссиршәа ишшны иавагылаз аԥацхеи, шьац иаҵәалеи шәҭы какаҷлеи иҭырҭәааз ашҭа еиужьи, убасҟак еинаалон, убасҟак еибарԥшӡон, алаԥшцәгьа илаԥш ацәихьчон.
Абра дынхон, бзиарамзар цәгьарак аӡәы изызымуцыз, анхаҩы цқьа, анхаҩы бзиа ҳәа изышьҭаз Џьарнас Ахсалба.
Даныҷкәыназ аџьабаа ибахьан. Афганистан деибашьуан, акырынтәгьы дырхәхьан, аха деибганы дхынҳәит. Ицәырганы идирбомызт, аха агәымшәареи афырхаҵареи рзы акымкәа-ҩбамкәа аорденқәа иман.
Иҷкәынра днахыҳәҳәахьан данҭаацәарахаз. Абзиақәа еиднагалеит ҳәа рзырҳәо иҟалеит. Рҳәоу еиқәшәаны инхеит-инҵит. Ахаҵарԥыс дырхылҵит. Нарҭ ихьӡырҵеит, уи ихьӡ уаԥсахааит ҳәа дныҳәаныԥхьаны. Ииашаҵәҟьангьы, даԥсахеит. Аҵеи бзиа ҳәа ззырҳәо иакәхеит, ԥшралагьы гәаҭалагьы.
Аҟәатәи ақыҭанхамҩатә институт дшаалгаз еиԥш, мышкгьы ақалақь аҿы даанымхеит. Иқыҭахь, иани иаби рахь дхынҳәит. Иара идагьы дрымамызт.
Аколнхараҿы механизаторс аусура далагеит. Ибзианы ихы ахьааирԥшыз азы аиҳабацәа дыргәаԥхан, ақыҭанхамҩатә ҟәша аиҳабыс дҟарҵеит.
Иани иаби иқәгәырӷьон, шьҭа аӡәы даалыхаргьы цәгьа ирбомызт. Цәгьа ирымбо акәым, даараӡа ирҭахын. Иаб, аԥсуа ҵасла, егьизҳәомызт, аха иан днықәырԥшшәа иалҳәон уаб иеиԥш аамҭа рацәаны иумган ҳәа. Уи иаанагоз иара ибзианы еиликаауан, ишақәҿимҭуазгьы.
Нарҭ иангьы иабгьы шымгәыӷӡоз аԥҳәызба ссир ҳәа ззырҳәоз дааигеит. Бзиа еибабозижьҭеи акрыҵуазаарын.
Еивагыланы ианаацәырҵлак, игәазырҳагақәан.
Лара аҩнаҭа бзиа иааӡаз аӡә лакәын, ланхәеи лабхәеи даара ргәы дақәшәеит. Аҭаца ҿыц иаажәгаз дышԥажәбои ҳәа агәылацәа, аҭынхацәа анразҵаалак, ҳара даҳтәны, аамҭала џьара дыҟаны, дхынҳәны даҳзаазшәа ауп дшаабо рҳәон. Убасҟак дыргәаԥхон... Рыҷкәын заҵәы аразҟы бзиа ахьиоуз иеигәырӷьаны иҟарҵара рыздыруамызт.
...Рҭаца аӡӷаб длоуит. Дзыҷкәынымхазеи ҳәа џьоукы-џьоукы реиԥш иаламгакәа, ауаҩԥсы Анцәа дҳаиҭеит... аҷкәын, аӡӷаб ҳәа еилаҳхуама рҳәон, амаҭа илықәгәырӷьон.
Мшызҳа илызҳауан, ирласны аныҟәара далагеит. Лыкьанџьа хәыҷы рҳәазо, дбажәгәаламуа ашҭа данықәлалак, агәарԥ зегьы ҭлырҭәаауан. Дҷырҷыруа аҩны даныныҩналалак, дгәырҭәыган, дыгәмырҿыӷьган.
Хәышықәса лхыҵра ааигәахо ианалага, бымшира азгәаҳҭоит, хәмаргас ибҭаху зегьы усҟан ибзааҳхәоит ҳәа анларҳәа нахыс, лнацәа хәыҷқәа рыла амшқәа рыԥхьаӡара далагеит, ианбааиуеи уи амш ҳәа. Лаб хазы идылҵон илзааихәаша.
Аусураҟынтәи дааицыԥхьаӡа дыҩуа диԥылон, исзааугазеи сымширазы ҳәа. Макьана имааиц бара бымшныҳәа, уи аҽноуп ианыбзаазго ҳәа даашьҭыхны дигәыдиҳәҳәалон. Уаанӡа исзааугар ҟамлаӡои, лҳәон ҽыргәаа ҟаҵаны, ихахәы аанкыланы еилажәжәо.
Лирамш ҩымчыбжьа шыбжьаз аибашьра иалагеит. Ахәыҷы дхәыҷуп, ахәмарра акәын илдыруаз. Аибашьрагьы хәмарраз џьылшьон.
Аҟәарашаа рыҷкәынцәа, Нарҭ дназлаз, раԥхьатәи амш инаркны аӷа хәымга иҿагылан. Нарҭ снаиперын, аҵысмҩас абла ҭихуеит ҳәа ишьҭан.
Ақырҭуа мпыҵахалаҩцәа планс ирымаз Очамчыра араион аԥсуа қыҭақәа былны, иццышәтәны, иқәхны, Аҟәа ақалақь агара акәын.
Ақәылаҩцәа аибашьра ианалагаз аԥхьатәи амшқәа инадыркны ашьаарҵәыра иаалагылаз ақыҭақәа иреиуан Аҟәарашаагьы. Ирыланхоз ақырҭцәа, агырцәа, мхьедрионаа ирарҳәон, раԥхьа иқәхтәу Аҟәарашаа роуп, урҭ шхырцәаӷьқәоуп, урҭ милаҭеилыхыҩцәоуп, ҳахьырбо ҳарзычҳауам ҳәа.
Нарҭ, иҩызцәа зегьы реиԥш, ԥсеивгара хәыҷык шааиоулак, даакылҟьаны, иҭаацәа ихы надырбаны, апозициахь дыҩуан. Зны-зынла ҩба-хԥа мшы данымаауазгьы ҟалон. Усҟан иани, иаби, иԥшәмеи агәҭынчымра рзыҟалон; иартәомызт, иаргыломызт, иарцәомызт. Ҳәҳәабжьык раҳацыԥхьаӡа еиланарӡыӡон. Аҟәарашаа рыҷкәынцәа аӡәаӡәа анҭамхоз мышк цомызт.
Хәаха-хәымш ҵуан Нарҭ иҭаацәа дрымбацзижьҭеи. Зынӡа уамаӡак ҟамлозар, Мадина лымшира ауха дмаар иурым ҳәа иҭаацәа зегьы изыԥшын.
Џьарнас имаҭа лымшира аҽны, ашьыжьымҭан дшыҩагылаз ирахә ааилирган, аԥхьатәи аџьықәреи ҿа дақәныҳәаны, иаашьҭыхны лагара игеит аӡлагарахь. Илаганы, дхынҳәны дшаауаз игәылак амҩан диқәшәан, Џьарнас, ункахәыцуа уаашьа сгәаԥхом, иаха акыр ҟалама ҳәа дизҵааит.
Аибашьра ианалагаз аахыс ҩыџьа анааиқәшәалак, аԥхьа изызҵаауаз, иаха акыр ҟалама ҳәа акәын. Уи иаанаго, иаха ҳаҷкәынцәа аӡәыр дҭахама ҳәа акәын.
Анцәа иџьшьаны, иаха егьҟамлеит, ҳаиқәхеит... Аха арҭ жәлаӡаа зегьы еиԥшуп. Рыхәҵәы ыҟаӡамкәа иқәхтәуп, иааганы иҳаланзырхаз аџьныш еиԥш икыдҵаны ишьтәқәоу роуп. Аӡлагара сахьаадәылҵыз аӡә даасҿаҳан, убас ажәақәак иҳәеит, иҭҟьо сымазҭгьы, инеигәыдҵаны дысшьуан.
Аӡәы ҳәа ззиҳәаз дызусҭаз ихьӡ имҳәеит, аха аҳәара абаҭахыз, дагыруан...
...Џьарнас мшымыжда анизыҟала ашьҭахь, игәыла уи аҽны дшибаз, агыруа игәы шынирхаз атәы зегьы иреиҳәеит.
Аӡлагара аҟынтәи дхынҳәны данаа, акы дамыртәо, дамыргыло, гәалак шимаз аҟара лбеит иԥҳәыс, аха ақәҿылымҭӡеит. Лхаҵа иҟазшьа лдыруан. «Сгәы ак шалоу аныббалак (уи ҟамлар ауӡом аԥсҭазаараҿы), угәы иалоузеи ҳәа бсазымҵаалан. Аԥҳәыс лҿы иҳәатәу ыҟоуп, иҳәатәым ыҟоуп. Иҳәатәу бсазымҵааргьы, схала ибасҳәоит» – ҳәа ианеиднагалаз аҽны илеиҳәахьан. Дагьықәныҟәон уи.
Хәылбыҽханӡа аҩны дыҟан, игәалаҟара аҽамԥсахӡакәа ишыҟац иҟан. Ахәылбыҽха фархьқәак аазгоит ҳәа дцан, акыраамҭа дыҟаӡамызт. Ианааилашәшәуаз аламҭалазы дхынҳәит, хьышьаҵәыкгьы икӡамкәа. Цәалашәарак иман, игәы змырҭынчша. Ашҭа дшааҭалаз, имаҭа хәыҷы дҷырҷыруа, дыхәмаруа ашҭа дшықәыз ибеит. Ларгьы, лабду данылба, ахәмарра даҟәыҵны дыҩуа диԥылеит: – Даду, уаха сара хәба
схыҵуеит. Ахәмарга бзиақәа бзаазгоит ҳәа соумҳәахьаз. Иабаҟоу исзааугаз? – лҳәан, амҩа изкны дкәаӷӡа дааиҿагылеит.
– Иахьа сахьымӡеит. Уаҵәы ибзаазгоит... Баала аҩныҟа, шьҭа ихәлеит, – иҳәан, ишылҭахӡамыз, саб даанӡа аҩныҟа сцом, акьанџьа зегьы иреиӷьу сзааигоит шылҳәоз, лнапы данкны аҩныҟа дыҩнеигалеит.
Анхәеи ҭацеи еивагьежьны ачысҟаҵара иаҿын.
Нарҭ уажәымзар-уажәы дааиуеит, агәашә абжьы анбагои ҳәа иԥшын ҭаацәала. Џьара уамаӡак ҟамлазар ауха дмаар шимуаз рдыруан.
Мадина, сабду ишысҭахымыз сыҩнеигалеит ҳәа дицәгәааны, лқьышә хәыҷқәа кылыршьшь дыштәаз аниба, агәалаҟазаара шимамызгьы, даашьҭыхны, ишьамхы дықәыртәаны алакәқәа лзеиҭаҳәара далагеит. Алакә даара бзиа илбон, еиҳаракгьы лабду ианылзеиҭеиҳәоз.
Ллымҳа кыдҵаны дшыӡырҩуаз агәашә абжьы геит. Зегь раԥхьа изаҳаз Мадина лоуп. Саб иоуп иааз, ахәмаргақәа сзааигеит лҳәан, лабду ишьамхы даныҵны леимаақәа дрышьҭалеит, дыҩуа. Аҭаацәара зегьы рыԥсы ааивыргеит, агәашә абжьы анга нахыс.
– Анцәа иџьшьоуп, дааит! – иҳәан, Џьарнас дҩагыланы ашәахь иҿанынеиха, ала ахухуҳәа ашра иалагеит, тәымуаҩык иакәны, даанамышьҭуазшәа.
– Нарҭ иакәӡам агәашә аартны ашҭа иҭалаз, – иҳәан, иааицәымыӷхеит. Инақәырццакны ахысыбжь геит. Уи ашьҭахь ала абжьы уаҳа имгеит.
Џьарнас ихәы-ижьы қақаӡа иааилагылт.
– Уашҭа иҭалан ула зшьыз, уи уара уишьырцазы ауп дзаауа, – иҳәан, имаҭа хәыҷы, саб сиԥылоит ҳәа дгәырӷьаҵәа аҩнашә аасыртуеит ҳәа дышнеиуаз длыхьӡан, даанкылан, лышьҭахьҟа дирхынҳәит.
Иаауа дызусҭоу збоит ҳәа ашә ывҵрааны даныԥшы, ила шьны агәашә уахьааҭалоз ишьҭан. Хҩык агвардееццәа равтоматқәа кны, абарҵаҟынӡа иааирц егьрыгмызт. Бзиарак азы ишымааиуаз идырын, иаразнак ашә ацаԥха аиркит.
Ирласны иаарты ҳәа ашә агәақь-агәақьҳәа асра иалагеит. Рыбжьы дырцәгьеит.
– Ишәҭахузеи, шәзышьҭоузеи, шәызусҭцәоу шәымҳәакәа ашә шәзаасыртуам?! – Џьарнасгьы ибжьы ирӷәӷәеит.
– Абыржәыҵәҟьа ианааумырты, шәшынҭаацәоу шәыҩны шәыҩнаабылуеит, – рҳәан, ашә аԥҽра иалагеит.
Мадина хәыҷы дшәаны аҵәуара далагеит.
Лани ландуи, арҭ ҳаршьырц иаама рҳәан, агәыҭҟьа иаганы игылан, иҟарҵара рзымдыруа.
– Ауадахь шәыҩнал, шәхы дышәмырбан. Ахәыҷы дышәҵәахы. Ҳаиушәыжь дареи сареи! – Џьарнас иҭаацәа ныԥхьакны даақәгьежьаан, днеины ашә аартны дырҿагылеит: – Шәызусҭцәада? Ишәҭахузеи?
Ҳазусҭцәоу уҳарбап иҳәан, аԥхьа иааиз ишимчыз дигәҭасит, дкажьны, дихысны дыҩналарц, аха Џьарнас иураны дыҟазма, Афганистан данеибашьуаз арҭ иреиԥшызма зшьапы иқәиҟьҟьақәоз. Усҟан амч иман, аӡәы дицәшәаны шьҭахьҟа ихьаҵуаз дреиуамызт, уажәы усҟантәи амч имамызт, аха агәы шимац иман. Игәҭасыз аҿаҩҳәа даниҿас, аҭӡамц даваҳаит. Напышьашәала дрылалеит, аха дара хҩыкны иҟан, аҽадабаӷьқәа реиԥш иқәбаџит. Даадәылган, ҳәызбала дышьны аҵла даварыжьит.
Џьарнас, ибжьы мго даныҟарҵа, ари уамак изырузар ҟалап ҳәа иԥҳәыс илзымычҳакәа дахьаадәылҵыз, лхаҵа дышьны дшышьҭаз анылба, арҵәааҳәа дыҳәҳәо: Шәҳацхраа, ҳаршьит!.. Ҳаршьит!.. ҳәа агәылацәа рызҿыҭра далагеит.
Деихактәуп ари аҭакәажәгьы рҳәан, лыхәда ҵкааны, лыԥсы лхаӡамызшәа иаалхыхны, дырҳәазаны днаган, лхаҵа днаиварҵеит.
Ламара акаамеҭ шырзыҟалаз анылба, лҳәыҷы акаруаҭ аҵаҟа дыҵартәаны дылҵәахит, џьоук ҩналозар, идәылҵны ицаанӡа ҿыбҭыр ҟалаӡом ҳәа лаҳәаны. Лыци лышәи еихамгыло дшәаны, аҟәара-аҟәара деиҵасуа дшыҩнагылаз, рыҽхыршәааны хҩык ааҩналеит. Дшынарҿаԥшыз, лыԥсы налыхҟьеит, ацәгьара ргәы иҭакны ишааиз лбеит.
– Бхаҵа дабаҟоу? – рҳәан, иаалҿагылт.
Илдырит изышьҭаз Нарҭ шиакәыз. Аибашьра дыҟоуп ҳәа ралҳәозма, агәылара дцаны дыҟоуп, макьана дмааиц лҳәеит, аарлаҳәа лыбжьы ҭкаауа.
– Бара беиԥш аԥҳәыс ԥшӡа дызмоу ахаҵа, иаԥсам аӡә иоуп акәымзар, аҩны бааныжьны уаха агәылара дышԥацеи, аӡә даакылсны ииҭаху бзуны дцар ҳәа дымшәаӡои?
Лҿы лзеихымхуа дышьхныԥсыланы дгылан.
– Лхаҵа дабалҭаху, уаха ҳара ҳаҟами, – иҳәан, аӡәы инапы мыцқьақәа лыкәиршарц даналага, лгәы нҭыԥсааит. Срымпыҵыҵны сцоит ҳәа далагеит, аха дабарышьҭуаз, зынӡа дрыбжьадырӷәӷәеит.
– Ҳбылакьысӡом, боуҳашьҭуеит, бхаҵа дахьыҟоу ҳабҳәар, – рҳәеит рыԥсымыцқьа лылаханы илыхәаԥшуа.
– Исыздырӡом дахьыҟоу. Шәуаами... Ус сзыжәымун, – ҳәа рыҳәара далагеит.
– Ибзиаҵәҟьаны ибдыруеит бхаҵа дахьыҟоу. Хыхьтәи бҿала ианыбымҳәа, ҵаҟатәи ала ҳара ибҳарҳәоит, – рҳәеит рылақәа цәыркшаԥаны.
Ари еиԥш ажәаҟьашь лмаҳацызт. Лцәа налыхӡыӡааит. Ҩ-мцакы дрыбжьаханы абылра даҿын. Илҟәамҵӡар, илзымычҳакәа дамхаҳәҳәар, акаруаҭ
ицәыҵартәаны иҵәахны илымоу лысаби илаҳар, илзымычҳакәа дааҩналар, арҭ агыгшәыгқәа илзыруа лыздырамызт. Длымхны дыргар, лхала лҽылзымшьуа даанхон.
Аамҭа хәыҷык сызгозар ҳәа дгәаҟуан. Сабхәа дааҩналар сеиқәирхоит ҳәа гәыӷра хәыҷык лзаанханы илыман. Усҟан урҭ алақәа дшырфахьаз абалдыруаз.
Уажәы-уажәы ашәахь дыԥшуан, сыԥсы дышԥахьымӡари ҳәа.
– Быззыԥшуада, уахала ҳара иҳаиӷьу аӡә дыбзаараны быҟоу џьыбшьома? – иҳәан, злымҳа ашьаҭа инаркны зыцламҳәа иҟынӡа ашәахсҭа зҿаз лыхәда инапы ахшьны дигәыдиҳәҳәаларц далагеит. Лхаԥыцқәа еихарӷәӷәаны сҽицәызгоит ҳәа излалылшоз ала инапы мыцқьақәа дрыгәҭасуан.
– Агәҭасра закәу бсырбап, – иҳәан, лыхцәы днамҵасны иааникылан, лыҵкы ахәда аҳәынҵәрақәа ҿыжәжәаны, инапы лцәеи лжь и ианакәирша, амаҭ лыкәшазшәа, илзымчҳакәа арҵәааҳәа дыҳәҳәеит.
Асаби лан лыҳәҳәабжь анлаҳа, илалҳәахьаз лхашҭын, – Сан... Сан... Иҟалазеи? – ҳәа дшәаны, акаруаҭ дыҵҟьаны дааҩнаххит. Лан деимырхха џьоукы дшыркыз анылба, – Арҭ зусҭцәада? Быршьырц иаама? – дыҳәҳәаны, лан лнапқәа лыкәыршаны дылкит. – Ари сара сан лоуп, аӡәгьы дисҭом, – ҳәа дҵәуа.
– Наҟ, наҟ... Сыла дашәмырбан, лыбжьы сышәмырҳан, – ҳәа дрықәыҳәҳәеит ашәахсҭа зҿаз иҩызцәа.
Ан рыцҳа, лхәыҷы длыцәганы дыргар ҳәа дшәаны лыҽлыларԥсны дылкын. Лгәы рҟьаны длызҭаҵомызт, уаҳа егьлыгмызт. Асаби лылабжыш лҿажжы, деиҵақьы-еиҵақьуа, акьыжыҳәа дҵәуон. Лан дылхьынҳаланы дылкын, дрысҭом ҳәа.
Абри еиԥшҵәҟьа иалаԥшыз, хаҳә гәымзар, уаҩы игәы зызҭаз изымчҳакәа игәы еиҟәжәар алшон. Аха, ауаҩы игәы зызҭамыз, ауаҩы ишьа зламыз, ауаҩы ирыцҳашьара рымаӡамызт, ирцәыӡхьан.
Ан, аума ззыҟалаз, схәыҷы дшәысҭом ҳәа дшыҳәҳәоз, длымҟәыҵкәкәааны, длымхны дырго ианалага – Ишәҭаху сзыжәу, схәыҷы дшәымшьын! – лҳәеит, лгәы еиқәҳәаланы.
Лхәыҷы леиқәырхара лхы ақәылҵеит, лыҽрылҭеит, уи ашьҭахь лнапала ашаха кнаҳаны лыҽшылшьша ӡбаны.
– Заа ибҳәарауаз ишыбҭахыз, асҟак ҳазбыргәаҟзеи! – рҳәан, лымаҭәақәа лхаԥыжәжәара иалагеит.
Асаби ашьҭахьтәи ашәахь ала ддәылганы дыргеит. Сан ҳәа лкьаасбжьы гон.
Ан рыцҳа деиҵыхны дышьҭан, агыгшәыгқәа днеимда-ааимдо илхан.
Асаби лкьаасбжьы агара иаҟәыҵит. Ангьы лқьыбжьи лӷызбжьи еиқәтәеит. Арахәқәа дыргәаҟны лыԥсы анылхырх ашьҭахьгьы, лцәеи лжьи аԥхарра алҵны ицаанӡа илхыҵуамызт.
Арҭ агәымхақәа абри еиԥш агәнаҳара аныҟарҵа ашьҭахьгьы, зынӡа иуааӡамзаап акәымзар, асаби хәыҷы лшьа шрымҟәыҵататаз, лан дрыҵашьны раԥхьа дшышьҭаз, ахәыҷы лымширазы ирхианы игылаз астол анырба, аҳәақәа реиԥш иахалан ирфеит, иржәит. Ирцәынхазгьы рыманы ицеит.
Нарҭ уи ауха ажәыларахьынтәи иҩызцәагьы иаргьы еибганы ихынҳәит, аҵх ашарахь инеирц рацәак шагмыз. Аҽны хәлаанӡа еибашьуаз, иааԥсаны икараха иҟаз аштаб аҟны иааны ишынатәаз еиԥш ацәа иагеит.
Нарҭ иԥҳа иахьа хәышықәса лхыҵраны дыҟан. Димбеижьҭеи хәымш ҵуан. Цәгьала дыгәхьааигон.
Аибашьра далҵны днеицыԥхьаӡа хәмаргас исзааигазеи ҳәа ихәда дахьынҳалон. Лымшира ааигәахо ианалага шьҭа сара сдухеит ихәыҷу ахәмарга сҭахӡам, сара исаҟароу, сара исацәажәо, зыԥсы ҭоу акьанџьа сзааугароуп ҳәа дышиҳәоз агәашә аҟынӡа днаган доулышьҭит аҵыхәтәан даныҟаз.
Иҩызцәагьы ирдыруан, икомандиргьы иеиҳәахьан иахьа ихәыҷы лымшира шыҟаз.
Аҽны хәлаанӡа еибашьуаз имаҭәа хәашаны иҟан. Ашара ианалага, сцаны сымаҭәақәа рыцқьаны, сааны скомандир иасҳәап, сааҭк еиҳаны сшаанымхо, сынкыдыххылан, ахәыҷы лымшира налыдныҳәаланы сшаауа ҳәа игәы иҭеикын, ддәылҵны аштаб аҵыхәан иҟаз аӡы аашьҭыгахь дышцоз, – Нарҭ, ухынҳәыроуп! – ҳәа ибжьы аагеит акомандир (ихәыҷы лымширахь дцарц даҿыз џьишьеит).
Нарҭ иаразнак идырит, акомандир иҳәашьа злаҟаз ала, иахьа ихәыҷы лымшира дшақәымшәоз. Аибашьра еибашьроуп… Еиҭах ажәыларахь, еиҭах ашьакаҭәарахь ҳәа игәы дҭахәыцуа ишьҭахьҟа даахынҳәит, ажәак мҳәаӡакәа.
– Иацтәи ҳаидыслара ашьҭахь… имшәаӡакәа еиҭах рҿаархоит ҳәа аӡәыр шәыҟазма? Ауасақәа реиԥш еибарыҩны ицеит. Ишырҳәо еиԥш, каҳа изхара каҳа ҟалаӡомзаап. Ҳуасақәа еиҭахынҳәит. Шәҽеибышәҭа, ԥхьаҟа! Шьҭа урҭ ртәыҩақәа хыжәжәамкәа иаҳзаужьуам, – иҳәан, акомандир раԥхьа дҩагылан, ажәыларахь ицеит.
Уи аҽынгьы иаахәлаанӡа наҟ-ааҟ аиҿахысра цон. Егьа рундазгьы аӷа ишьҭахьҟа дрызхьамцеит, ԥхьаҟагьы, шьаҿак иадамхаргьы, даармышьҭит. Аибашьра аҵкыс еицәоуп еиҿагыланы аиҿахысра. Узгаша уқәшәар уканажьуеит. Егьыс, хык уқәшәан иулҟьан
ицеит ҳәа иагьузгәаҭом, заҵа уазкамыжьра. Нарҭ ахԥҽыха иқәшәеит, аха изгәамҭаӡеит, акырцх еиԥш акәын ахқәа ивыҟьҟьа ишцоз. Ахԥҽыха шиқәшәаз иара иаԥхьа иҩызцәа ирбеит. Изшьапык ашьа ацрыкәкәа илеиуан. Идардха аҩадахьшәа иақәшәан, ижьы иалҟьан ицеит…
Уԥсы иаԥшәмахеит, абаҩ иахьақәымшәаз рҳәан, иҩызцәа иара уаҵәҟьа даанкылан, изларылшоз ала иҿарҳәеит.
Нарҭ дшыҩкны дыҟан, хык сықәшәеит ҳәагьы дҟамлаӡеит. Исыцәшәан, исылҟьан ицеит иҳәан, дагьлафит. Хьаасгьы иҟамҵаӡакәа иавтомат аашьҭихын, ахысшьа зеиԥшроу дсырбап иҳәан, дҩагылан иҿанынеиха, иҩызцәа дырмышьҭырц иалагеит. Ишьапы даныхгыла, иахьҿарҳәаз акгьы иамыхәакәа еиҭах ашьаара ишалагаз анырба, шьа-кәармак сылҵит ҳәа уамак ҟалама ҳәа имурц даналага, ркомандир иарҳәеит, ҳара даҳзаанкылом, уара даанукылароуп ҳәа.
– Аштаб ахь дганы ихәра ҿаҳәатәуп. Ашьа рацәаны ицәцар алшоит, излазбо ала, – иҳәан, акомандир, ҷкәынак идиҵеит диман аштаб ахь дигарц.
Сцаӡом, акымзарак сыхьӡом ҳәа мап икит Нарҭ, аха икомандир умцар ҟалом ҳәа ианидиҵа, дақәшаҳаҭхеит.
Аӡәгьы дысҭахӡам, аштаб аҟынӡа схала сзымнеиуа сыҟоума, иҳәан, имацара дандәықәла, икомандир дихьӡан, избоит ишумуа, уахала умцар, уца, амала ухәра анҿарҳәалак арахь схынҳәуеит ҳәа уаламган. Уԥҳа лымширахь уца… Даҽакгьы иуасҳәо, аҳақьым азин уимҭакәа сцоит ҳәа уаламган.
– Иуҳәаз саҳаит, уахьгьы сахьӡоит арахьгьы сахьӡоит. Уаҵәы шьыжьымҭан, хымԥада, схынҳәуеит, – иҳәан, дцеит, зегьы абзиала ҳәа раҳәаны. Аштаб ахь сцоит сыхәра аҿаҳәара ҳәа амҩа дықәын, аха исаби хәыҷы лымшира дшазхәыцуаз ихәра ихашҭит. Ҽынла сахьымӡеит лымшира… Уаха шьҭа дышьҭарҵахьазар акәхап, аха дыцәаанӡа слыхьӡароуп соуԥшәыл хәыҷы, сбырфын хахәы (ус акәын ишлеиҳәоз) даашьҭыхны дысгәыдыҳәҳәалан, лбырфын хахәы игәазхара инапы налишьындаз ҳәа дыҟан.
Абас игәы дыҵаланы дышлызхәыцуаз аштаб длавганы лышҟа дагеит. Игәы еихьызшьуаз, хәмарга хәыҷык иадамхаргьы, иналиркыша имаӡамкәа дахьнеиуаз акәын. Дсыргәыбзыӷып, лбырфын хахәы сҩахан, дысгәыдсыҳәҳәалап… Аха сцашьа сгәаԥхом, дыцәаанӡа слыхьӡароуп ҳәа дыццакны ддәықәлеит. Иҩны днаӡарц рацәак шигмыз, иарма шьапы ицымныҟәошәа иалагеит. Усҟан ауп ианигәалашәа дыхәны дшыҟаз. Аха агәхьаагьы имкит. Иҩны днеир, иԥшәма дшылхәышәтәуаз идыруан. Ԥҳәысс дигаанӡа фельдшерс аус лухьан. Хьаас имаз ишьапы акәӡамызт, ихәыҷы дыцәаанӡа слыхьӡандаз ҳәа акәын.
Аҩны дазааигәахо даналага, ихьуаз ишьапы иҵԥраауа иалагеит. Агәашә данаадгыла, иаартны ишыҟаз ибеит. Ҵхыбжьонуп, агәашә аартны изыҟоузеи ҳәа иџьеишьеит. Ашҭа дахьынҭалаз, ила (инапала ишласбаз ииааӡахьаз) ԥсны иахьышьҭаз даахагылт. Дадырсызшәа даанхеит, убасҟак ицәымӷхеит. Иахьзеи, изшьрыз ҳәа ахәдахаҵа кны данҩаха, ашьа тҟа-тҟа илажьын. Иаразнак идырит ишыршьыз.
Агәашә ҟьаҟьаӡа иаартуп, ала шьны ашҭа иҭажьуп. Ак шыҟалаз ицәа иалашәеит. Аҩнахьы даныԥшы, уик зынӡа игәамԥхеит. Ашәқәа ҟьаҟьаӡа иаартын, бжьы ҩныҩӡомызт. Шьҭа ибо далагеит, мықәшәатәык шыҟалаз. Иаб изҿиҭит, аха ибжьы мгеит, иан илызҿиҭит, уигьы лыбжьы мгеит. Аҵыхәтәан, иԥҳәыс лыхьӡ ҳәаны, шәеибгоума, шәабаҟоу иҳәан, ибжьы духеит.
Амардуан даҿаланы дҩеиуан, игәы ҭыҵны ицон, аха ари еиԥшҵәҟьа збоит ҳәа дыҟамызт. Иԥҳәыси ихәыҷи ахьышьҭалоз ауада ашә данаалагыла, ҳаӷоу ииабаша ибеит. Иԥҳәыс маҭәа лышәӡамкәа дыхтны, лцәа-лжьы зегьы ашәыта иарганы, дахьдыргәаҟуаз акәхап, дыԥсны дахьышьҭаз лыҩнапык рызна лыхцәқәа ыҵхны (иԥны) илкын. Нарҭ иԥсы ҩеины ихәда иҵагылеит. Ихәыҷы длышьҭалеит. Ауадақәа зегьы еимидеит, аха димбеит. Аҩны ашьҭахьтәи ашә аартны иҟан. Издыруада дшәаны, ддәылҵны дцазар ҳәа ашәхымс ишьапы анаахига, амардуан дшаҿаршәыз ибеит. Дыцәазшәа ауп дшибаз, аҽакала дызбоит ҳәа дыҟамызт. Даашьҭихын, дигәыдиҳәҳәалеит. Зҿыбымҭуазеи, бҿыха, соуԥшәыл, бҿыха, схахәы бырфын ҳәа лыԥсы ҭоушәа акәын дышлацәажәоз. Ббырфын хахәы снапы аналысшьуаз бзиа ибымбози. Инапқәа ҵысуа иалагеит. Изыгәаӷьуамызт лхахәы аанкылара. Аҵыхәтәан лыхцәхәыҷқәа ианааидикыла ашьа рылашәны ишыҟаз ибеит… Лхы-лҿы хәыҷы ихы адиҵан, ихьшәашәахьан. Лыла хәыҷқәа ааԥшуан, аха иҵысӡомызт… Уаанӡагьы ихәыҷы дшицәыӡыз ибахьан, аха ихы агәра изаргомызт. Ашьа злашәны иикыз лбырфын хахәы шикыц икын. Лыԥсы ҭоушәа дигәыдыҳәҳәаланы ҵаҟа данылбаа, иани иаби шьны ааҵраҿы ишышьҭаз ибеит.
Ауаҩы мыжда игәы иачҳауа ахаҳәҵәҟьа иазычҳауам. Ахаҳә уршыр иԥжәоит.
Игәы ӷәӷәазаап, иачҳаит, аха ихы иазымчҳауа далагеит. Ихәыҷы лыԥсы ҭоушәа, длацәажәо, дигәыдкылан ашҭа дҭан, аӡәгьы дииркуамызт. Уи усҟанҵәҟьа иаб иашьа дихьымӡазҭгьы, ихы иазиуаз атәы аҳәара уадаҩуп.
– Аума уақәшәеит, аха иучҳароуп. Уара ухаҵоуп. Ахәыҷы днаган лан дахьықәу длываҵа, – ҳәа иеиҳәеит. Иаб иашьа иеиҳәаз деиқәнакит. Ишиҳәаз иҟаиҵеит. Нарҭ иаб иашьа, акыр зықәрахь инеихьоу, акры збахьоу, акры здыруа, акры зхызгахьоу ҳәа дрыԥхьаӡоит Аҟәарашаа. Нарҭ ихәыҷы днаган лан, ланду, лабду данрывеиҵа ашьҭахь ауп игәы дҭасуа дырхагылан ианиҵәуаз иаб иашьа.
Арыцҳара ду иҟалаз ихаҿы изаагомызт. Илабашьа иҵарсны акыраамҭа ҿымҭӡакәа ҿыцха дыԥшуа дгылан. Нас ихы аашьҭихын, Нарҭ изԥшра далагеит. Дырзеиқәкуамызт. Адунеи ақәымзаара еиӷьишьо аҟынӡа днеины, Нарҭ инапқәа игәыҵаԥсаны, уажәы-уажәы аӡәаӡәала днархагылон. Дбылуан.
Ани абранӡа дысзаажәгеи ҳәа иаԥхьа игылаз аӡәы иеиҳәеит абырг. Нарҭ иара иҟынӡа дааргарц. Ианиарҳәа, иаб иашьа дааины иаԥхьа дааиргылеит.
– Иҟалаз ҟалеит, уи шьҭа хнырҳәышьа амаӡам. Уҽоумҭароуп. Ҳара ҳабацәа, ҳабдуцәа, ҳабиԥараҿы ҳазқәымшәац егьыҟам… Иахьаҭаххоз ҳшьа ҳамукәа иҳадхаланы иаанымхаӡацт. Еилукаама? – Нарҭ ҿимҭӡеит. Уаанӡа ирҳәоз акы иаҳауа дыҟамызт. Уажәы иаб иашьа ииҳәаз иирҳаит. Маҷкгьы дааиқәнакит. Деиқәызкызгьы, ҳара ҳабиԥараҿы аӡәы ишьа идымхалаӡац ҳәа ииҳәаз ауп. Аҟазаара аҵкыс аҟамзаара ҳәа ихы иҭагьежьуа иҭаз ахәыцрақәа зегь ҭнацеит «ашьаура».
«Ацә атәыҩа дҭаларгьы, дуԥшаароуп. Ушьа ууроуп. Уи ҳақуп. Усаби хәыҷы лзы, уани уаби рзы. Уԥҳәыс лзы, ҳәа игәы иҵанаҳәо далагеит».
«Аха иара дарбану? Ԥшаашьас иҟасҵозеи? Даныздыр ҽнак хәлаанӡагьы иԥсы инасыргом». – Абас дхәыцуа ашҭа дықәын. Абырг ииҭахыз Нарҭ ианиеиҳәа ашьҭахь, агәылацәа рышҟа ихы наирхан,
аӡәыр акрыжәбама, акыр шәаҳама, иаха иҟалаз атәы ҳәа акры жәдыруама ҳәа дрызҵааит.
Акымзарак ҳмаҳаӡеит. Нарҭ ибжьы ҳаанарԥшит. Убасҟан ауп ари аҩнаҭаҿы аума шыҟалаз анаабаз, рҳәеит. Аӡәызаҵәык зхала инхаз аҭакәажә илҳәеит ахәыҷы лкьаасбжьы саҳауан иаха, уажәыгьы сгәы иқәыҩуеит ҳәа.
– Ишәаҳаны шәаангылозма, уи еилкаауп. Аха ма ҽынла, ма хәылбыҽха тәымуаҩык диасуаны жәбама? Деиҭарызҵааит.
– Мап, мап. Ҳгәарабжьараҿы тәымуаҩык диасны дцо ҳамбаӡеит, рҳәеит.
– Уаҳа аӡәгьы имбаӡакәа, анышә иааҵыҵызшәа иаакылсны, ҭаацәак ҭарханы цашьас иҟарҵазеи? Ррыцҳара Анцәа идимыргааит.
– Шәаангыли, ҳаиҳабы шәхаҵкы, ишәҳәаз акы сгәаланаршәеит, иацы ашьыбжьышьҭахь ҳладахьы инхо Ҭорнике, хҩык, исымбаӡақәацыз шьоукы ицны агәарабжьара ибжьысны ишцоз збеит. Ара ианаавала, иааҭгылан, рышҟа аԥшра иалагеит. Азныказы Џьарнасраахь инеиуама аасгәахәит, аха иавсны ицеит.
– Ҭорнике уҳәама? – Уажәраанӡа зҿы ааихыхны ак зымҳәацыз Нарҭ ашырҳәа даахьаҳәын, изҳәаз дааидгылеит.
– Ааи, ахҩыкгьы Ҭорнике ицын.
Нарҭ уи ашьҭахь, ажәак мҳәаӡакә, аҩны дныҩнаххын, автомат иман даадәылҵит. Ила амца хылан акы ибо, ак иаҳауа дыҟамызт. Идышшыларц иааины игылазгьы имбеит. Дрывҟьан дцан, агараж днадыххылан, ашә кны даахан ианааирты, иаб имашьына «Жигули» шҭагыламыз ибеит. Уи анимба зынӡа деилашәеит. Иаха иҭаацәа зегьы зшьыз, рмашьынагьы шыргаз идырит. Аӡәгьы ажәак иамҳәаӡакәа ашҭа дҭыҵны ддәықәлеит.
– Шәихьӡаны даанышәкыл, ицашьа сгәаԥхом, дышны дыҟоуп. Акгьы зхараӡам џьоукы дрылалар иаргьы дсыцәҭадырхар алшоит, – иҳәан, иамхацәгьахеит иаб иашьа.
Ицашьа злаҟаз ала, игылаз зегьы ишьҭаларгьы дырзаанкыломызт. Урҭ ракәым, зынџьыр даҷла деиқәԥах дҿаҳәазҭгьы дазаанкыломызт.
Дараапкит, рҿаԥхьа инхоз агәыла «иацы ахәылбыҽха ҳаҵаҟа инхо агыруа Ҭорнике Мақациа хҩык исымбацыз хацәақәак ицны ҳгәарабжьара ибжьысны ишцоз збеит» ҳәа ииҳәаз. Уи аҵкысгьы дараапкит Ҭорнике иаб игәы шынирхахьаз анааигәалашәа. Аҵыхәтәаны апозициахьтәи дааны дыҟан, данцоз иаб даанкыланы днаидиртәалан, абас иеиҳәеит: Ҭорнике думдыруеи, уажә дубама. Иузымдырша иакәхааит. Дҽеиӡам, иудыруаз. Иареи сареи ахаан ак еимаҳамкыцызт. Даԥсышәа мацараха данаасԥылалак, сгәыдимкылар иуӡомызт. Агырцәа Бериа иааганы иҳаланирхаз зегьы ус ами ишыҟоу. Аҵыхәабабақәа ҳәа баша ирышьҭоу џьушьома. Қарҭаа раҵкыс ҳара ҳарҭахушәа, иҳацәнымхошәа рхы ҳдырбон.
Аԥсуаа гра дук ҳамоуп, ҳгәызианцәоуп, ҳхы аазшьышьыз ҳара даҳтәу џьаҳшьоит. Ҳакәа дҭаҳартәоит. Уашьҭанӡа зны иаадыруа ҳалагоит амаҭқәа ҳакәа ишҭаҳартәаз. Ҭорнике аибашьра ҟалаанӡа аԥсуаа даҳцәынхомызт. «Ақырҭцәа уааӡам, аԥсуаа роуп ауаа. Ақырҭцәеи ҳареи аханатә аахыс ҳаибаҭахӡам. Шәареи ҳареи ҳшеилибакаауа еиԥш, дареи ҳареи ҳаилибакаауа ҳзыҟалаӡом. Аибашьра иалагарашәа рымақарбыжьқәа шәара шәеиԥш ҳаргьы иҳаҳауеит. Ижәдыруазааит, урҭ ус акы ианалага, ҳара, шәарҭ аԥсуаа ҳшәыдгылоит. Ҳқыҭаҿы инхо агырцәа зегьы сара иахьысҳәо иҟоуп. Аҽныҵәҟьа абџьар аанкыланы шәара ҳшәывагылоит. Иашан исымҳәозар Елыр-ныха схы иасааит ҳәа сазҳәоз, ақырҭцәа анҳақәлаз аҽны инаркны избахьаз иакәӡамшәа иҽиԥсахит. Сахьибоз аԥсшәа иҳәошәа имҳәошәа, сибошәа симбошәа дсывсуа далагеит. Уажә ааигәа ҳқыҭа адәқьан аҿы ҳзеивымсуа ҳанааиԥыла «Мшыбзиа» ацынхәрас, шәара хылԥак азна иҟам аԥсуаа шәызҿу закәызеи? Ҳара миллион рацәала иҟоу ақырҭуа жәлар шәҳабашьны шәаҳиааирц шәҭахума. Ҳара ҳҿы шәара егьшшәылымшо шәзымдырӡои?.. Абаагәара ҳхы адԥаҳҽылоит ҳәа шәаҿуп. Абас ааиҳәан, иҵыхәа сҿаҟьаны, аҭак иҭара сахьымгӡакәа, иҿынеихеит. Ԥыҭк данынаскьа, даахьаҳәын, исҳәо уаҳауама, уҷкәын ииҭахузеи уара? Иҩны дакааит акәымзар, уҩнгьы шуцәыӡуа, уҷкәынгьы дшуцәыӡуа удыруазааит ҳәа дсықәмақарит.
Сыҷкәын ииҭаху идыруеит, иԥсадгьыл ихьчоит. Аха уара иуҭаху сзеилкаауам, агырцәа аԥсадгьыл шәымаӡам, хьчатәыс иумоузеи ҳәа иасҳәеит, сгәы анԥижәа.
Абас аниасҳәа, ишәыхьуа жәбап… ҳәа еиҭах акы сҳәоит ҳәа даналага, акакеиҳәа сиҵаҳәҳәан, иҵыхәа иаҳәҭарҽны дцеит. Абасҟак зегьы зуасҳәо угәуҽанысҵарц азы ауп... Уҩызцәа ираҳәа, ргәырҽанызааит. Иҳаланхо агырцәа рыгәра шәымгалан.
…Нарҭ абри зегьы иаб абыржәы иеиҳәазшәа акәын амца шицранаҵоз. Ҭорнике иҟынӡа ишаанӡа сызнеиндаз, иҩны дшаҵаиоу… Елыр-ныха сысааит ҳәа иара имҳәахьази…
Ишизиуша, ишьа шиуша авариантқәа еишьҭаргылан ихаҿы иааиуа иалагеит. Ҭорнике инхарҭа даназааигәаха, игәы ҭыҵны ицо иалагеит, иҽиҵәахызар ҳәа дацәшәаны. Ашарккара иалагахьан агәашә данаадгылоз. Аӡәгьы дымгылацызт. Зегьы ыцәан.
Ҭынчран. Ашҭа сҭалоит ҳәа данналагоз «Уаангыл! Уазхәыц иҟоуҵо, иашоу иашаму еилкаа. Агәнаҳара ҟаумҵааит… Зынӡа дламзар, абри еиԥш арыцҳара ҟаҵаны, иҩны дааны, ҭынч ахчы ихы нықәҵаны дзыцәарызу ҳәа, иҩнуҵҟатәи бжьык иаҳазшәа дааҟалан, дааннакылт.
Иҟаиҵара изымдыруа, игәи-игәи еилаԥшуа дышгылаз, иаб имашьына «Жигули» иашҭа аҵыхәан ишгылаз ибеит. Иаб иҟама аҭра иааҭиԥааит ицырцыруа. Аӡәаӡәала дрылаланы, иҭаацәара ирзыруз шьаны ирҿихырц, аԥхьа ашәахсҭа зҿаз дааихагылан, иҟама аашьҭихит, игәаҵаӷара иалаҵаны иахьынӡацо идәықәиҵарц. Аха убри аамҭаз инапы шикыз иаанхеит, аԥсуа ахаан иаӷа дшыцәоу дишьӡом. Уи хаҵарам ҳәа иԥхьаӡоуп. Дырҿых, дыргыл алахша, нас иуҭаху изу ҳәа иҩнуҵҟантәи иаауаз аԥсуа қьабз дааннакылеит. Абасҟак дшьашуа дшыҟазгьы, аԥсуа қьабз дзахымԥеит. Угыл, уара алахша, иҳәан, дицәхасны дааирԥшит. Аҟама кны аӡә дшихагылаз аниба, дшәаны дзымгылеит, дхәааит. Ҟамала сишьырц исхагылоу дшәымбаӡои. Абас аума сшышәыхьчо ҳәа иҩызцәа дрықәҟааит. Урҭ цәысжьысуа ацәа алҵра иахьынӡаҿыз.
– Угыл! – ҳәа диқәыҳәҳәеит, ихала дшәаны данзымгыла.
– Сшышьҭоу схы хисоит, – иҳәан, иԥшшәы ихыгга дҩагылт.
Ари ҟама цқьоуп. Ушьа мыцқьала исзыҟьашьуам, – иҳәан, иара ихаҭа итапанча ала ихы инагәыдҵаны дишьит.
Егьырҭ цәырҳаны ианааԥш, реиҳабы дышьны раԥхьа дышкажьыз анырба, рханы икыдгылаз равтоматқәа ргәалашәо иҟамлеит. Ишәаргәындаха, ҳаԥсы ҳаманы ҳазцозар ҳәа ԥшьынаԥха иҳәазо ишцоз, ашә аҟынӡа инеиаанӡа дрыхьӡан, амаҭ бӷаԥҵәа еиԥш изымҵысуа иҟаҵаны рыԥсы шҭаз иаанижьит. Нарҭ «исасцәа» рықәнага ианақәиршәа, аԥшәма дишьҭалеит. Хықәкыла дзышьҭаҵәҟьаз Ҭорнике иакәын. Ихаҭагьы дибомызт, ибжьгьы иаҳауамызт. Аҩны аҩналарҭа ашә дылагылан, Ҭорнике димбакәа дәылҵшьа имаӡамызт. Аҩны ауадақәа убасҟак ирацәан, иҽыҵәахны дахьыҩнатәаз изымԥшааит. Нарҭ ишьапы ахәра иамаз иаалырҟьаны ахьаа азцәырҵит. Зынӡа сакаанӡа иҳәан, иҟаиҵаша иӡбеит. Ҭорнике иҿы ишьа мукәа цашьа имаӡамызт. Иаб ианакәызаалакгьы канистрак азна абылтәы имашьына абагажник иҭаргыланы ишимаз идыруан. Аҩны аҩныҵҟала иаҿаз ацаԥха ааҿыхны адәахьала ашә ааиркит, аӡәгьы дәылҵшьа изыҟамҵо. Дналбаан, амашьына абагаж анааирт, канистрак азна абылтәы кьыс амаӡамкәа иҭагылан. Иааҭыганы, аҩны иаакәыршаны иақәҭәан, амца ацреиҵеит. Иаразнак аҩны иакәҵәиаашаны ианакы, раԥхьа зыхәаабжьы иаҳаз амаҭ бӷаԥҵәақәа реиԥш изымҵысуа иҟаҵаны иаанижьыз ракәын. Урҭ раԥхьа зыбжьы иаҳарц ииҭахыз Ҭорнике итәы акәын, аха макьаназ имгацызт.
Абна амца аныларҵалак зегь раԥхьа иалҵәрааны ицо амаҭқәа роуп. Ҭорникегьы урҭ реиԥш ддәылҟьан дцазар ҳәа игәы изыԥжәо дшыҟаз, амца ишьҭаланы иԥсы ӡаны дахьыҩнатәаз «аԥшаан» изнеиуа ианалага: – Сгәылацәа шәабаҟоу, шәсыцхраа, аԥсуаа сыҩны ашә схаркны саларблырц иаҿуп шәымбаӡои! – ҳәа аҳәҳәара далагеит. Нарҭ Ҭорнике иҩны дшалабылуаз агәра игеит. Ибжьы аниаҳа дызҵымҵуа ахаҳә еиԥш ихьамҭаӡа ихәда иқәжьыз ықәҳәаны икаижьызшәа дааҟалеит. Инҭырҳәцааны ишьа иуит. Шьҭа дхынҳәыроуп, аха ишьҭахьҟа изыԥшыз
даназхәыцлак, ибжа имнахуан. Ԥыҭк днаскьеит, аха ашҭа дызҭымҵит, аҩны былны еилаҳаанӡа амца ыцәар ҳәа дшәо даангылан, ишьҭахьҟа аԥшра далагеит. Амца заҵа имыцәарыз, ахыбра иалҟьаны ажәҩан иаҵасуа иҩеиуан. Убри аамҭаз хәыҷык лыҵәаабжь, аҿҿаҳәа ибылуаз аҩны идәылҟьаны иааҩуа иалагеит. Нарҭ ахәыҷы лыбжьы аниаҳа, ихәы-ижьы қақаӡа иааиланаргылеит. Иара ихәыҷы илықәлаз Ҭорнике дышимаз идыруан. Ихәыҷы ибла даахгылеит. Сара схәыҷгьы абас акәхарын дышдырҵәаауаз иҳәан, изымчҳакәа илақәа хҩаны дықәҵны дцарц имашьына аус аируит. Аха игәы иамуит, аб дыблааит, ахәыҷы илхароузеи иҳәан, ишьҭахьҟа дхынҳәит, дылхьымӡар ҳәа дшәан, дыҩны ддәықәлеит. Убасҟан ибаратәы еиԥш ишьапы ихәыз ашьа ацара иалагеит. Аха уи азы даанымгылеит, дшыҩуаз амардуан дыҩхалан, адәахьтәи ала иаиркхьаз ашә анааирты, амца ҩнагьежьуа аҩнуҵҟа иҩналахьан. Ҭорнике исасцәа амца рыкәшахьан, алҵшьа рымаӡамызт, абылра иаҿын.
Ахәыҷы лыҵәаабжь ахьгоз ашьҭахьтәи ауадақәа руак ахьынтәи акәын. Алҩа иҩначыз аӡә далубаауа иҟамызт. Амцабз ана-ара иҵҟьон. Ишәарҭан ахәыҷы лыбжьы ахьгоз аҟынӡа анеира, аха ихы мшаҭаӡакәа дыҩналт.
Убри аминуҭ азы дылхьымӡаргьы ахәыҷы далабылуан, амца лыкәшарц иаҿын. Илыцрасаанӡа далԥааны адәахьы ддәылызгоит ҳәа даашьҭыхны ашә аҟынӡа днеигарц егьшигмыз, аӡәы иҳәҳәабжь иаҳаит. Ишьҭахьҟа днаԥшызар, Ҭорнике иакәын. Ашә аатызшәа аниба, сыԥсы адәахьы исызгозар ҳәа дҳәазаны дшааиуаз, ихәыҷы аӡәы амца далганы дшигоз ибеит. Иԥсы ҭалеит, дгәырӷьеит. Нарҭ шиакәыз изымдырӡеит. Аӡәы дидыруа дыҟамызт,
маҟҿаҳәара лахыс маҭәа ишәӡамкәа амца ихнаблаахьан. Анцәа уаҳзааишьҭит. Зхьышьаргәыҵа сакәыхшоу амца ҳалигарц… Схала сыздәылҵуам, усыцхраа ҳәа дихьынҳаларц далагеит. Нарҭ шиакәыз изымдырӡеит. Аԥхьа ухәыҷы ддәылызгоит, нас уара ушҟа схынҳәуеит, иҳәеит, акгьы инмырԥшӡо, ихаԥыцқәа еихарӷәӷәаны. Ус иагьыҟаиҵеит. Ахәыҷы ддәылганы абарҵаҿы дыргыланы Ҭорнике ишҟа даахынҳәит. – Уара уиашоуп, Ҭорнике. Сара Анцәа сааишьҭит, уи иаха иҟаиҵоз агәнаҳара дахьырхәы ҳәа. Сара Анцәа ииҳәаз сахыԥом… иҳәеит Нарҭ.
– Уарбану, уара?! – дҟааит Ҭорнике.
– Иаха сасра узҭаз Џьарнас иԥа соуп сара! – иҳәеит. Ҭорнике ари еиԥш аниаҳа, аҿаԥа иҿарҵазшәа иҿы изеихымхуа даанхеит. Акгьы иамҳәаӡакәа дырҳәазаны исасцәа алҩаҵә рхылзза ибылны иахьышьҭаз днаган, – Аброуп уара иахьуҭыԥу, иҳәан, днарывеиҵеит дшыҳәҳәоз. Сдәылҵны сцоит ҳәа далагаргьы дыздәылымҵуа адәахьала ашә неихаиркит.
Ҭорнике иԥҳа хәыҷы дшәаны, лхала дзылымбаауа абарҵаҿы Нарҭ дахьиргылаз, дҵәуо дгылан.
Илзиура издырамызт. Дылҿаԥшӡомызт. Иԥҳаи лареи мышқәак ракәын ирыбжьаз… Аҩны былны еилаҳарц егьагмызт. Игәы иамуит. Даашьҭыхны амардуан (акыр еиҳаракын) диманы албаара дшаҿыз, ԥшак шәыршәыруа ишааиуаз ахәыҷы лыхцә хәыҷқәа аҩада иаашьҭнахын, Нарҭ инеиҿанаԥсеит. Убасҟан уи дшыҟалаз ҳәашьа амам, игәы аҭра иазымкыкәа еиҟәнажәазшәа ибеит. Ихәыҷы лхахәы барфын игәаланаршәеит. Зынӡа еиԥшын… мбатәыс иҟаз зегьы ихаҿы иааит. Абылра иалызгаз, дысгәыдыҳәҳәала дыкны илбаазго дызусҭада? ҳәа илақәа ашьа рхыҵәало иалагеит. Аха игәы еиқәиҳәалеит… Ахәыҷы илхароузеи?.. Дшикыз
дыкны албаара дшаҿыз, ихьуаз ишьапы наиҵашәан, ахәыҷгьы иаргьы хланҵы иҭалеит. Ҵаҟанӡа илеир, иара егьимыхьыргьы, бетонла иҟаҵаз ашьапы ахәыҷы дықәҳар дыцҟьашәҟьа дцон. Димпыҵымҟьакәа дигәыдырӷәӷәаланы дшикыз иҽкамыжькәа иҽааникылеит. Дылбааганы ҵаҟа диргылеит.
Иҟьаҟьаӡа ишахьан. Дгәылоума, дызлоума, ашҭа уаҩԥсы дықәыршәымызт.
Ашьҭахь, изларҳәоз ала, Ҭорнике иҩны абылра ианалага, шәсыцхраа, аԥсуаа сыҩны сыҩнакны саларбылуеит ҳәа иҳәҳәабжьы анраҳа, ҳаргьы ҳаҩнқәа ҳрыларбылуеит рҳәан, ишәаны рыҩны, ргәара зегьы кажьны ицеит. Аҟәарашаа ирыланхоз агыруа заҵәыкгьы даанымхеит.
Ԥҳәыск дӷьаҵәыӷьаҵәуа абылра иаҿыз аҩны давагьежьуа даван, сыҩналоит ҳәа далагон, аха амца ҩнҟьаны ианлышьҭалалак, лышьҭахьҟа дыҩуан. Ахәыҷы лан лакәзаарын. Лыбжьы анлаҳа, сан, сан, ара сыҟоуп ҳәа дгәырӷьаны лышҟа дыҩит.
Нарҭ ахәыҷы лан лҟынӡа днеиаанӡа дгылан дылзыԥшуан. Усҟанҵәҟьа уи дзызхәыцуаз здыруада?
Уи ауха ахәыҷы лан лаҳәшьа лҿы дыҟазаарын. Ашарԥазы џьоукы еибарҳәҳәо, иаха иҟалаз шәмаҳаӡеи, ауаҩ иимбац ҟалеит, аԥсуаа Ҭорнике иқәлан, иҩны ашә неихаркны ҭаацәала ирблит, аԥсуаа, ҳ-Ҭорнике дуӡӡа ус изырузар, шәара ишәеигӡо џьышәшьома? Шәыҩны, шәгәара зегьы кажьны ҳара иҟаҳҵаз ҟашәҵа. Шәышзахәо шәықәҵны шәца ҳәа. Ари еиԥш анлаҳа, схәыҷы дырблит лҳәан, арҵәааҳәа дыҳәҳәо дшыҩуаз, лыԥсы лқьышә иқәкны дахьааиз, акаамеҭ лбеит. Лыҩны амца ахыҵәахьан. Схәыҷы деибганы дызбоит ҳәа дҟамлаӡеит. Саргьы сҽалазбылуеит ҳәа дшаҿыз, Нарҭ лхәыҷы абылра далганы длиҭеит. Схы ларҟәны ишьапы сагәӡуеит ҳәа
дыҩны дишьҭалеит, аха даанымгылакәа амашьына ахьгылаз аҟынӡа аарлаҳәа днеит. Ишьапы ашьа гыланы ацара иаҿын. Ииулак амашьына дҭаланы дцеит. Ишырҳәо еиԥш, ишьа кәапеила итаны.
Нарҭ данца ашьҭахьгьы заҟаҩы ираҳаны иаазеи. Уажәы-уажәы иаб иашьа иазҵаауан, Нарҭ дабаҟоу, дабацеи, данбаауеи ҳәа. Аҭаҳмада абылра даҿын. Иреиҳәашаз издырамызт. Ицашьа злеибаз ала, деибганы дзыхынҳәындаз ҳәа Анцәа диҳәон.
Еилшәарак рымаӡамкәа зегь шизыԥшыз иаб имашьына ала ашҭа дааҭалеит. Изыԥшыз зегьы идышшыларц ишҟа рҿынархеит. Аха иара амашьына дызҭымҵит. Ишихәаԥшуаз ихы хьыдышьшьны, изнымкылакәа амашьына аԥсҟы инықәҳаит.
Ихьзеи, ихьзеи рҳәан, зегьы ааилаҩҩит. Ихы уаҳа данзымҩаха, амашьына ашә аартны дааҭыргеит. Ишьапы ашьа ахьшы ицон. Зынӡа дзықәгыломызт. Ичны қдык иаҟарахахьан. Рнапы данҵаны, даашьҭыхны дрыман ишнеиуаз, аҩны дыҩнаргалаанӡа аԥсхыхра далагеит.
– Ҵаҟа дышьҭашәҵа. Дышәмырҵысын, иҳәан, иаб иашьа игәы зегь цаны дааихагылт. Илақәа хиҩарц егьигмызт, иқьышәқәа еиқәаҵәахахьан. Иаб иашьа ибжьы аниаҳа илақәа аахитын, днеиҿаԥшит. Акы иеиҳәарц иҭахын, изымҳәеит. Хыхьтәи икьаҿ аҳәынҵәрақәа аасыртуеит ҳәа мчы злаӡамкәа излыҵхьаз инапқәа рыла акәкәыҳәа рыцрыхара далагеит, аха ирылымшеит.
– Иԥсы еивигарц иҭахуп, шәицхраа, ишәышәх, – иҳәеит иаб иашьа. Нарҭ инапқәа ирҵысуа дахьалагоз егьимыхьыр здыруада ҳәа гәыӷра хәыҷык инаҭон.
Дмырҵысӡакәа ашьшьыҳәа хыхьтәи имаҭәа анааишәырх, иабду иашьа иаразнак илаԥш ақәшәеит рабиԥараҿы иԥшьоу аҟамачаԥа ҳәа изышьҭоу
ажәытәӡатәи араӡны иалхны иҟаҵоу. Нарҭ иҿы изамырҳәеит акәымзар, иаб иашьа иеиҳәарц иҭахызҭгьы акәхарын иахатәи ахәымгақәа иргоз рымхны ишааигаз.
Аҭаҳмада дшьамхнышланы (аԥсуала аҭаҳмада ишьамхнышгылара уамашәа аҵанакуеит) Нарҭ илахь дагәӡит. Аҭаҳмада идыруан иаха иҟама шыргаз. Иашьа иԥа ҭаацәала дықәырхит ҳәа иаҳаны данааиз иахьаҭыԥыз икнаҳаӡамызт. Ицәыӡыз реиԥшҵәҟьа игәы иалсит иахьимбаз. Рабиԥараҿы уи аҟамачаԥа аҭоурых ду аман, иԥшьоу ҟамоуп ҳәа иԥхьаӡан, абиԥара реиҵагылараҿы аҵак ду аман. Рабдуцәа раб Соулаҳ ҳәа хаҵа ӷәӷәак дыҟазаарын (усҟан Дал инхон). Урыстәыла Кавказ иабашьуа ианалага, далаа шәҩык аҷкәынцәа, Соулаҳ дназлаз, ҳашьцәа ҳрыцхраауеит ҳәа еибашьра ицеит. Соулаҳ Имам Шамил икоманда дақәшәазаап. Дивагылан деибашьуан. Игәымшәареи ифырхаҵареи рзы Имам Шамил хаҭала Соулаҳ ҳамҭас ииҭеит аҳәачаԥа. Аибашьра деибганы далҵит. Аҳамҭа ду иман дхынҳәит. Избалак зегьы аилаҳауан. Изларҳәоз ала, Дали Ҵабали уи еиԥшыз аҟама аӡәы иман ирымбацызт. Шамил иҟама ҳәа иашьҭан. Заҟаҩы рҽи ркәадыри идыргалахьааз иҳаархә ҳәа. Аха аҭира акәым, мышкы имбар изычҳауамызт, иханы икнаҳаны иман, дахӡыӡаауа. Соулаҳ шәышықәса инареиҳаны иниҵит. Иҿҳәара ааигәахошәа аниба, аешьара зегьы ааизиган, абас реиҳәеит: – Ари аҳәачаԥа аныҟәгара зегьы ирылшом, сара сажәит. Хьыӡла иныҟәигааит, зегьы ишыжәбо сԥеиҳабы исҭоит сиқәныҳәаны. Уигьы иқәра анааилак, иԥа ииҭааит, даԥсаны дҟалозар, даԥсамхозар абиԥараҿы иаԥсахо ирҭааит – ҳәа.
Ҩышә шықәса ҵырц егьагым уи аҳәачаԥа абиԥарала иаԥсахо ирыҭо иаауеижьҭеи. Уажәы аҵыхәтәан Џьарнас иҿы иааины иҟан. Нарҭ иаб иашьа уи аҳәачаԥа ыӡыр аҵкыс, иҩны, игәара имоу зегьы ицәыӡыр еиӷьеишьон.
Нарҭ уи аҳәачаԥа зыԥсаз идыруан, изтәызтәырц зҭаххаз ахәымгақәа ршьа мыцқьала имҟьашьыкәа, ишыцқьаз ирхынҳәны, иааганы иаб иашьа инапы ианаиркы, суалԥшьа насыгӡеит иҳәазшәа илацәагьы нхиҩеит.
…Илақәа аныхҩа ашьҭахь днаганы иԥҳа хәыҷы данлыварҵа, данышьҭырхуаз имаз аԥсы ԥшшәы акәӡамшәа, иԥсы анҭазтәи иԥшшәы изыхынҳәны, инаиқәҿуҭыр дҩагыларашәа акәын дшырбоз, згәи зылаӷырӡи еилаҵәо ихәаԥшуаз зегьы ирҳәон... Ихы рықәиҵеит. Џьанаҭ гыларҭас Ҳазшаз ириҭааит рҳәон.
…Хә-кәыбак еивагылан. Хә-кәыбак еицдәылыргеит. Ҩнаҭак амцахә дырцәеит ақырҭуа қәылаҩцәа. Аԥсуаа рҿы ус иаԥуп зыҩнаҭа ашә акыз иашҭа дҭыргом, иашҭаҿы дыржуеит ҳәа. Ирҳәоит, аԥсы аҩны лашьца иҩнагылом, идәылҵуеит, ашҭаҿы иаанхоит, акыр шықәса иқәҵны ицаӡом ҳәа. Ахәҩыкгьы рашҭа агәҭаны иржит. Аҩны ашә акит.
Аӡәызаҵәык, Џьарнас иаб иашьа, мчыбжьыкахь знык днеины, аҩны ашә аартны дныҩнаԥшлоит, аҟамачаԥа аҭыԥаҿы икнаҳау икнаҳаму ибоит. Имбарҳәагьы цәгьа дшәоит. Аха макьаназ иахьыкнаҳац икнаҳауп, шықәсык ҵаанӡа икныхны аҽаӡәы иҭара ҟалаӡом. (Ус аԥиҵахьан Соулаҳ.)
Илаша-лашо игылаз аҩны лашьцахеит. Иџьабошәа хә-нышәынҭрак ирхагылоуп.
Ииасны ицо зегьы аангылоит. Лаӷырӡыда ашҭа изҭаԥшуам.
…Ирҳәоит, зны-зынла хәыҷыкьаасыбжьушәа, шарԥазыла бжьык галоит ҳәа. Изаҳауа еиланарӡыӡон,
убасҟак игәыҭшьааган. Аха иахьынтәигоз акыраамҭа ирзеилкаауамызт. Ишнеи-шнеиуаз аӡәымкәа-ҩыџьамкәа ирҳәо иалагеит, ҳаргьы шарԥазыла уи акьаасбжьы зыҩнаҭа ашә акыз ашҭа иқәыҩны иҳаҳауа ҳалагеит, ҳлымҳа ҳамжьозар ҳәа.
Ари еиԥш ашана заҳауаз зегьы рыгәқәа ҭнашьаауан, иргәаланаршәон ҭаацәаныла ианеицыржуаз амш хьамҭа, амш лашьца.
Уи еиԥш ҟалашьа амамзар ҟалап. Шәазхәыци, аԥшатлакәгьы ииаҟьаны ианцо иҵәааҵәаауа, ауаҩы иеиԥш иҵәуошәа абжьы агара иалагоит. Уи абжьы акәзар шәызжьаз ҳәа зҳәақәазгьы ҟалеит.
Мап. Нарҭ исаби лкьаасбжьы ауп, иахьагьы ақьамҭа иқәыҩуеит, – рҳәон аҽашьоукы. Аҵыхәтәан ирҳәақәаз зегьы аахиркәшеит ақәра ду змаз Џьарнас иаб иашьа. Уи абас иҳәеит: Иаҳзымдыруазы Ҳазшаз ҳаҭеимҵааит. Ак ахьырҳәо акы ыҟамкәа иҟалаӡом. Аԥшатлакә ҳәа шәызҿугьы, мчык иагоит, иаанагоит. Уахгьы-ҽынгьы амҩа иқәуп, иахьымнеиуа дгьылк ыҟаӡам. Издыруада, ақырҭуа фашистцәа ԥсышьацәгьа зырҭаз ҳасаби хәыҷы лкьаасбжьы адунеи зегьы ианарҳарц азы иаманы ицозар?..
Уи аҽны мҽышан. Ақалақь аҿы ауаа рацәамызт, аха иҟазгьы рыбжьы мыргаӡакәа уск-уск ирҿын. Шьоукы ҩнык аҟнытә даҽа ҩнык ахь аҩнымаҭәа ҩнаргалон, шьоукы – заа иааганы идыргылаз амашьынақәа ирықәырҵон аҟәардә инаркны ачысмаҭәа аҟынӡа иаарымԥыхьашәоз зегьы. Ахацәа, шамахамзар зегьы, ар рымаҭәа ршәын, автоматқәа рыжәҩа иахшьын. Уахьырҿаԥшуаз акы еигәырӷьозшәа убон, аха уи аҵаҟа иҵәахын наунагӡа уаҟа зҭыԥ ылзхыз, атса еиԥш, анаҟә еиԥш ихьанҭаз агәырҩа. Иеибадыруаз аибашьцәа анааиҿаҳалак, аӡәы «Аиааира» ҳәа ҿиҭуан, егьи уи ацынхәрас аҟәҟәаҳәа ажәҩан ахь ахысра далагон. Ус иҟан урҭ раԥсшәаҳәашьа, реицәажәашьа.
Аҩнқәа ирыцраз амца ыцәахьан, рхаҳәҵәаҳәқәа ма ибылхьан, ма ихаххала улаԥш иҵашәон. Аха ҩнқәак макьанагьы ихәхәаӡа алҩа рхылҵны, алар еиԥш ииашаӡа ажәҩан ахь ицон. Ажәҩан рыцҳа! Инеишьҭаргылан ихысуа рхызаҵәқәа зегьы уахь ицон, алҩа еиқәаҵәагьы уахь ауп иахьцоз. Мшәан, уаҟа ажәҩан аҿы акәӡами иахьыҟоу ҳара ҳгәыӷра? Ажәҩан аҿы акәӡами дахьыҟоу ҳара ҳаԥсҭазаара зегьы реиҳа ианшәарҭоу, зегьынџьара ҳара
иаҳзаартушәа иҟоу ҳамҩақәа анаклак, ҳшьамхы аҽыҩҳәа инарсны, ҳхы зықәкны ҳматанеиуа Ҳшаҩы? Нас изҳархәашьуазеи уи идунеи, ижәҩан?
Аҟәа рыцҳа! Шықәсык аԥхьа акьанџьа еиԥш еилаҳәа-еилаца иҟаз аҳҭынра, уажәы алахь еиқәын, амҩақәа ҭаԥыҽҽын, амҩаҿы алампақәа рыхқәа рхыцҟьаан икаԥсан. Аҵлақәа цәҩажәӡа игылан. Урҭ ауаҩытәыҩса иеиԥшын, ари аӡын бааԥс аан аиха рықәыркит. Ауаҩы агәырҩа даражәыр алшоит. Иҟалоит аҵлақәагьы, аиха аасҭагьы изықәгылоу адгьыл ахьаа иарҩозар, иҟалап, ҳара урҭ ахьаанҳажьыз ргәырҩозар, иҟалап ҳамцар ада ԥсыхәа амамкәа ианыҟала, ҳара икаҳҭәоз алабжышқәа урҭ рыԥсы еиқәнархап ҳәа ԥшак иааганы ирыҵанаҭәозар. Аха аԥсуаа рылабжышқәа даара иҵаауп. Урҭ ҳара ҳаԥшреи ҳашықәсқәеи шырбылуаз аиԥш инҳажьыз аҵлақәа рԥашәқәагьы рбылуан.
Заҟа гәаҟра иақәшәахьоузеи ари ақалақь рыцҳа! Заҟаҩы раҳәақәа кны иазыҵҟьахьоузеи! Заҟантә абӷашшара иасхьоузеи! Аха мчык еиқәнархон, ахықә аҟынӡа инаган иархынҳәуан, аԥсеивгара анаҭахыз аамҭазы, ашьхарахьтә иасуан иԥсҭаҵагаз, ашьапы иаақәзыргылоз ҳауа хәыҷык. Усҟан аԥсуа ихәышҭаара аҟынӡа днаӡаны, ихәышҭаара ааиҵыхны дныҽҳәатәон. Уи иагәылԥшны, ажәҩан анҵәцоу адгьыл иқәыԥхо аеҵәақәа реиԥш, иԥаџьԥаџьуа иаацәырҵуан акәицқәа. Урҭ аԥсуа ихәышҭаара аиқәырхага, игәы арԥхагақәа ракәын. Урҭ гәыӷран. Урҭ рыԥсы ҭанаҵы рыԥсы ҭазаауан ԥшьынҩажәи зеижәҩык аишьцәа, зыԥсадгьыл ахьӡала ианықәԥоз иҭахаз ахацәагьы, агара иахатәаны зысабицәа рҟырҟы зырбааӡоз анацәагьы. Урҭ асабицәа ирабжьыргон лассы ирызҳарц, ираамҭамкәа ихацәахарц, аҳәа ркырц. Аԥсадгьыл ахьчара иазоужьӡамызт аамҭеи
аҭыԥи. Ача зманы иааиз амашьына – Аҟәа акәызшәа збон. Иара иазыԥшны итәаз реиҳараҩык уажәыҵәҟьа уи инажәланы еимыжәжәа иқәырҵарашәа иҟан. Зҭоурых ԥсадгьыл ахь ацара иахьымӡаз ауаа ача иаргәаҟуан – амла иакуан. Аха уаҟа игылан даҽашьоукгьы – Аԥсны ада даҽа ԥсадгьылк змамыз, ашьац аҟара илаҟәыз, зышьҭыбжь мгаӡоз абыргцәа, аҳәса, аҿар.
Амашьына амҩаду ааихнаҵәан, иаахаҵәины, ауаа еишьҭагыла иахьгылаз аҽааннакылеит. Зхы иахәоз зегьы неигәҭас-ааигәҭасын, аԥхьатәи аҭыԥқәа аанаҳкылоит ҳәа иааидыӷәӷәалеит, аха ари иалҵуаз гәазҭаз аруаҩ ҩынтә-хынтә аҳауахь дхысит. Убриакәхеит. Уаҳа аишьҭагыла еиламгаӡакәа, дасу рчахқәа рыманы рыҩныҟақәа рахь рҿынархеит. Аишьҭагыла иқәгылаз ажәак-ҩажәак рҳәазаргьы, урыс бызшәала акәын ишырҳәоз. Абжьааԥны гыршәамзар ажәак зымҳәоз аҳәсеи ахацәеи, згәы шны иҟаз аԥсуаа рыҷкәынцәа рыԥсахы иадмыргарц азы, бзиа ирымбоз, иҵкьыҵкьаршьоз абызшәала ицәажәон. Уимоу, аԥсышәала ицәажәарц иаҿызгьы ҟалеит.
Аишьҭагыла аҵыхәахьшәа зҭыԥ аанызкылаз аԥҳәыс қәыԥш, жәаа-зежә шықәса ракәхарын илхыҵуаз. Уи лхы-лҿы даара иԥшӡан, ауаҩы ажәала изеиҭамҳәоз еинаалашьак лыман. Аԥсҭазаара иамоу ахаара зегьы лара илырҭазшәа дгәыкын. Иаԥшьы-еиқәараз лыхцәы, ақаруа еиԥшыз лыблақәа, лхы-лҿы ианаалоз лԥынҵа, аҵәца иаҩызоу зыхәда, арҭ зегьы даҽа шамҭаны, даҽа ныханы дҟарҵон. Ас иҟаз аԥҳәыс қәыԥш дызбаз ахаҵа иага дҽырбаҩызаргьы, иага дԥагьазаргьы, дааҭгыланы длыхәамԥшыр ҟалаӡомызт.
Уи ашәы лшәын, аха изыхҟьазаалакгьы оумашәа лцәа ианаалоз ари ашәҵатәы иацәылҵәахырц лҭахын
аԥсҭазаараҿы лара гәнаҳак лымамкәа дҟазҵоз, лара ԥсабарала илымаз аԥшӡареи агәыкреи ирыцырҵоз, шаҭара ззымдыруа ԥстәык аалԥыларгьы, лара лышҟа шьаҿак ҟанаҵаанӡа ахызаҵә аиԥш алаԥш цәгьа аахазшәа иаанызкылоз акы – уи лцәалтәымкәа дыҟан. Избан, мшәан. Дзацәыԥхашьазеи уи аԥҳәыс қәыԥш лыԥшӡара. Ажәытәӡан зны, ижәытәӡоу Бырзентәыла аԥшӡара аконкурсқәа анымҩаԥысуаз, ахәшьацәа раԥхьа асаби дызгәыдкылан агәыԥҳәыхш иҿазҵоз анацәагьы цәырҵуазаарын. Аха араҟа иҟаз даҽакын – амашьына иақәыз ачахқәа рхыԥхьаӡара маҷхон, уи иазыԥшыз рхыԥхьаӡара иацлон.
– Ача нҵәар ҟалап, шәааи, абыргцәеи зцәазтәым аҳәсеи ауҳажьып! – ҿааиҭит зԥаҵа зҿабаба иҟаз агыруак ишьҭахь днаԥшны.
– Абыргцәеи зцәазтәыми реиԥш ҳаргьы ҳҿы рҟьоуп! – ирхианы илымазшәа аҭак ааҟалҵеит иҩаҩаӡа, зхаԥыцқәа ҵыжәжәараӡа игылаз ԥҳәыс быргк.
Аӷьалпал аҿынанахеит.
Уи аамҭазы, аҵықь-аҵықьҳәа еимсаны аишьҭагыла авараҿы иаангылеит даара иқәсхьаз «Запорожецк». Уи ашьҭыбжьхҽыга ахьамамыз акәхап, ааигәа узгыломызт.
– Уа мшыбзиа, Баҭал! – ашә ааиртын, иовтомат иазқәынҵа дааҭыҵит зжакьа зҿарбаба иҟаз арԥыск. Уи ицынхәрас, ача зқәыз амашьына иахылаԥшуаз Баҭал, илеишьҭаргылан дхысит. Насоуп иангәеиҭаз ани аԥҳәыс қәыԥши ахәыҷқәеи ахысбжьы иацәшәаны ргәы шыҭрысыз.
– Шәышԥаҟоу, ашвеицар жәлар! – аишьҭагыла иалаз ауаа реиҳараҩык шагырцәаз дырны аҵәы нарылеиҵеит «Запорожец» иааҭыҵыз арԥыс.
Уи зхиҳәааз аилкаара уадаҩӡамызт. Аԥсны аибашьра ҟалаанӡа, агырцәеи ақырҭцәеи имҩаԥыргоз
амитингқәа рҿы рыбла ашьа хыҵәало ирҳәон, ари адгьыл аԥсуааи аурысқәеи рзықәцар, рыԥсҭазаара Анцәа ишиҳәара ишыҟало, малла-шьалла Швеицариа иқәынхо ауааԥсыра ишреиӷьхо. Аха аԥсуаа рԥырхаган. Аишьҭагыла иқәгылаз неиҿаԥшы-ааиҿаԥшит, аха акгьы рзымҳәеит. Амҩа ду агәҭа ианыршәлан ҩыџьа аԥсуа солдаҭцәа иаарцон амаамынқәа рҭакырҭаҿы абџьарла еиқәных зҽыҵәахны итәаз фҩык ақырҭцәа. Аԥсуаа ақалақь рнапахьы ианаарга, урҭ наҟгьы-арахьгьы царҭа рымамкәа иқәхазар акәхап, амаамынқәа рҭакырҭа аадыртын, уахь иҭалан иҭатәеит. Зынҭрыс амаамынқәа уамашәа ибаны акаҭа акәакь инадыӷәӷәалеит. «Закәи, мшәан, арҭ ауаа ирҭаху?! Иацы абџьар ҳақәкны ихысуан, уажәы иааины, ҳхаҵкы камыршәуа иҳадтәалеит» ҳәа ргәы иаанагозар акәхарын, аха рҿы ирзарҳәомызт.
– Удырҩатә еиӷьхааит! – ҿааиҭит Баҭал иаарцоз аҷкәынцәа рышьҭахь игылаз арԥыск ихы наиқәкны.
– Макьана ҳабаҟоу! Арҭ асолдаҭцәа рыԥсы мыждақәа еиқәдырхарц азы амаамынхарагьы раҭәаршьоит! – ҟаиҵеит аҭакс.
Аиашазы, заҟа иџьашьатәузеи, адунеиаҿтәи ажәларқәа рахьтә афырхаҵаразы ҳара иҳацназго уаҩ дыҟаӡам, аԥсҭазаара иамоу абзиарақәа зегьы хыҵхырҭас ирымоу ҳара ҳауп ҳәа абадақь асра иашьцылахьоу ауаа, ахаҵара ахьаҭахыҵәҟьоу ианнанагалак, иаабахьоу ракәӡамкәа, аарҩара иқәнакыз аҵла абыӷьқәа реиԥш иканӡоит, ирыцҳахоит, уимоу, ԥсабарала Анцәа ириҭаз роурагьы иагхоит. Абас акәын дшыҟаз арҭ афҩык ирылыҳәҳәозгьы. Уи еицыз дреиҳабызар акәхап, алым ззааигәахаз ашьабсҭа аҵысҵысра ишалаго еиԥш, аԥсуаа рхацәа даннықәыԥш, иабџьар агәаҩарахь иршәит. Иҩызцәагьы рабџьарқәа карыжьит, ақыџьқыџьра
иалагеит. «Ҳара ҳахьаауаз ҳаздырӡомызт, сашьа, аихамҩа хьчатәуп ҳәа ҳаҳәан ҳааргеит. Ҳшәымшьын, сшәыҳәоит, ҳшәымшьын! Ҳаԥсы ҭаны ҳаанхар, шәара шәхәура ҳҭалоит», – ҿааиҭит ирылҳәҳәоз, нас ишьамхы наирсын, иаԥхьа игылаз аруаҩ имагәқәа инапы рыкәыршан, игәыдикыло далагеит. Аруаҩ ибон уи аиҵалара дшаҿыз. Егьырҭгьы рԥыза ихәаԥшын, рыҽкаршәны рылахь-рыџьымшь рӡатәуа иалагеит.
– Шәгыл! – днарықәыҳәҳәеит аруаҩ, – абџьар кны ауаҩ илахь-иџьымшь иӡатәӡом.
Уажәы ахаан акы ҳацәшәап, ҳарҳап ҳәа иҟамыз, Аԥсны аԥшәмацәа ҳара ҳауп ҳәа Аҟәа иалахысуа, уи иалахаз хәыҷи дуи рӡыӡо иныҟәоз ақырҭуа ируаа, рԥаҵақәа рҿарбабаны, алымт иаганы ақалақь иалган инаргон аԥсуаа рыҷкәынцәа. Урҭ рымаҭәақәаҵәҟьагьы – аҳәаанырцәтәи шәҵатәын, аҳәаанырцәтәи шьаҵан, аха убырҭгьы иахьахәҭам ианнанагалак, рыԥшшәы цон, иҩазахон.
Уи аамҭазы амашьынаҿы иршоз ача зынӡа иагхо иалагеит. Аишьҭагыла аладахьшәа игылаз аԥҳәыс ԥшӡа лыблақәа ҭаа уахь дыԥшуан. Лара лзы чахык иаҵанакуаз даара ирацәан. Уи рыԥсы еиқәнархон дыззыԥшыз лысаби, лара. Иҟалап ари ачах хәыҷӡа иазыԥшыз аҽаӡәы дыҟазҭгьы.
Аԥхьашәа игылаз быргк даарылҵын, аҵыхәахь дцаны, лнапы данкны дааиган, аҭыԥ аҿы днаиргылеит.
– Абра бгылаз, дад! Ҵаара ԥхашьарам, бара бақырҭуоума? – длазҵааит уи.
– Мап, мшәан! – иаахҵәашәа аҭак ҟалҵеит зцәазтәымыз.
– Баԥсуоума? Баурысума?
– Мап! Мап!
– Нас, бызусҭда бара?
– Сара снемкоуп! – дааԥышәарччашәа ааҟалҵан, нас лылахь ааиқәылҵеит зцәазтәымыз аԥҳәыс қәыԥш.
– Анцәа саҭоумҵан, ара иумбара дарбану?! Сара с-Саратовтәуп, ҩынҩажәа шықәса раԥхьа арахь саанагеит. Аихамҩа шьҭаҳҵон, Фиодор сыхьӡуп! – иҳәан, аҵыхәахь дцаны, лара дахьгылаз аҭыԥ ааникылеит.
Ашьыжьтәи аҳауа иалыҩны иаанагон зыбжьы цахьаз, лара лхала лакәым, аҳауагьы алабжыш иазыргоз ԥҳәыс еиҭамҳәак лыбжьы. Уи араҟа еишьҭагылаз изларҳәоз ала, ахԥатәи лыҷкәынгьы дҭахазаап, дҭахеит Аҟәа аӷа даналырцоз аҽны.
– Уашьцәеи уареи шәеиқәшәозар акәхап, шәана! Аԥсҭазаара иаҭахымхаз, аха анышә иамгаз, шәана! Заҟа сгәырӷьазыз, шәана! Адунеи зегьы сара истәыз џьысымшьоз, шәана! Шәара шәҟынтәи сабик сашҭа дықәзар, шәара шәхаҭыԥан уи сихәаԥшларын, шәана! Мшәан, аԥҳәысаагара абаҳацәцои, Аԥсны ахьчароуп аус злоу ҳәа сашәҳәон, шәана! Уаха аҩны аӡә шәыҟамызҭгьы, егьырҭ мыцәаӡакәа идыршон, шәана! Уажәы шәара аӡәгьы шәаныҟам, сара сыцәарыма, шәана! О, гәырҩак Аԥсны иацәганы шә-гәырҩак анацәа ирызҭаз, шәана... Амыткәмабжьы ахҿа аиԥш изаҳауаз зегьы ргәахы иалалон. Заҟаҩы рашҭақәа ирҭыҩуазыз ас иҟаз амыткәма. Аха ари амыткәма анааиқәтәалак, анахьынтә-арахьынтә иуаҳауан «Аиааира» ҳәа еиқәҿызҭуаз аҷкәынцәа рыбжьы. Угәы иаанагарын иахьа аԥсуаа «шьыжьбзиа-хәлыбзиа» ҳәа ианааиԥылоз жәытәнатә аахыс иеибырҳәоз ажәақәа рхашҭын, урҭ рхаҭыԥан «Аиааира» ҳәа рҳәо иалагеит.
Баҭал дзықәтәаз ахаҳә даақәҵын, аишьҭагыла иқәгылаз даарыдгылан, днарылаԥш-аарылаԥшит.
Раԥхьа аишьҭагыла аҵыхәантә аԥхьаҟа иааскьаган ача зқәыз амашьына ааигәа идыргылаз аԥҳәыс қәыԥш дналҿаԥшит. Нас днаскьарц иақәикит, аха мчык ихан дааннакылазшәа ибеит. Аԥхыӡ далаз џьишьеит. Ихәы-ижьы ааилагылеит. Дгылоуп дадырсызшәа. Дхьанҭахеит. Даҽазныкгьы дхьаҳәны дналҿаԥшыр иауазеи?! Аха, дзааҳәӡом. Ларгьы дгәалҭеит. Ԥхьаҟа дшыԥшыц дыԥшуан. Зегьакоуп аԥырԥырҳәа мцак налыхҟьеит. Гәыла илымҵәахырц акы дашьҭоуп, ажәҩан аҟнытә иалшәан лаԥхьа икамшәаз ак шьҭылхыр лҭахуп...
Баҭал деимлагәа дызкыз амчқәа дааурыжьын, ԥхьаҟа иԥшуаз аԥҳәыс ԥшӡа лызқәа дынкыдыԥшылеит.
– Ельза! – ишилшоз дыҳәҳәан, днышьҭыԥраауазшәа лышҟа иҿынеихеит...
Амза аиҩхаа иҭаршәны, зымҵәыжәҩақәа еиҵыхны инеиуаз алаҳәа еиԥшын. Уи зны-зынла аӡиас иӡаашәалаз ахаҳә еиԥш аԥҭақәа инарылашәкәа ицон, аҵхгьы аалашьцан, арацәаххыреиԥш еиқәаҵәахон. Аха аԥҭа еиқәаҵәақәа ианаарылҵлак, аԥсы агарц иалагон. Еиқәԥон алашьцареи иареи, аха уажәы алашьцара амч иаҳа иӷәӷәан. Амзеи алашьцареи еинышәашьа рымаӡамызт, избанзар руак – аԥсабараҿы иҟалеит алашара ҟанаҵаларц, егьи ԥсҭазаарас иамаз алашьцара аҟаҵара акәын. Акы ԥсҭазаарас иаман адунеи арԥшӡара, егьи ԥсҭазаарас иаман адунеи закәу ауаҩы имбо аҟаҵара.
Абзарбзан ахқәа ахьыԥжәоз адгьыл арҵысуан. Урҭ анҭҟәацлак ажәҩан ашьеи аҳәынҵәеи агәыдҭәало џьушьарын. Акгьы зхарам, гәнаҳа змам адгьыл рыцҳа! Заҟантә игәаҟхьоузеи, заҟантә еилаҩынтны
ишьҭыҵхьоузеи! Заҟантә иркәабахьоузеи, иара аиԥш акгьы зхарам ауаатәыҩса ршьала!
Баҭал гәаныла еиликааит иԥсы шҭаз. Ибла ааиртыр иҭахуп, аха илшом, ицәыхьанҭоуп. Иахатәи ақәабаа-сабаа аӡиас аԥшаҳәаҿы ихигеит. Дҵысӡом. Идгьыл ахьанҭара зегьы игәы иқәушәа ибоит. Еибахеибафо инеиуа Гәымсҭа абжьы зны-зынла илымҳа инҭасуеит, аха аҵх ҵәца аан ажәҩан иалшәан ижжаӡа зҿаазхо аеҵәа анҿыцәаауа аиԥш, уи абжьгьы ицәыӡуеит. Ааигәасигәа аӡиас ас иҭҭәааны иҟамлаӡац. Изыҟалеи, мшәан, абас?! Уи згәылсуа атәыла абас иахьеиҩнашоз азы хьаас иҟаҵаны иканаҭәаз алабжышқәа ракәзар аҭра иазымкуа иҟазҵаз? Ах, Гәымсҭа, Гәымсҭа! Заҟа ирацәаӡоузеи уара иудыруа, аха узцәажәаӡом рыцҳа! Ҳара ҳакәзар – уара убызшәа ҳзеилкаауам! Уара акызаҵәык ауп иудыруа. Уангәаалак, илеимаҭәаны, ухышхыҵәаны, уеилахәашь, укәал иҭаршәны амшын ахь уҿыноухоит. Амшын еиҳа иҭбаауп, иҵаулоуп, уа еиҳа иаманшәалоуп уара угәамҵрақәеи ҳара ҳаграқәеи рыҵәахра.
Уи аамҭазы, шәагаала имаҷыз ԥҳәызба еиқәак еиду амилаҭқәа реиҿкаара анапхгаҩы иуада ду дныҩналан, иаԥхьа инықәылҵеит урыс бызшәалеи англыз бызшәалеи еилыхха иҟаз анбанқәа рыла икьыԥхьыз қьаадқәак. Уи Аԥсны аиҳабыра ирҩыз шәҟәын. Бутрос Гали ибла ааиҵыхны, инықәырԥшшәа ақьаадқәа инархиган, насҭха днарыхеит. Иҟалап иахьынтәааз дырны уажәыҵәҟьа дрыхәаԥшырц иҭахымхазар. Аха дук мырҵыкәа, дзыԥхьаз ақәҵарақәа аанижьын, Аԥснытәи анык лышәи илымҳа аҟынӡа инеины дарҿыхазшәа, дласны аԥҳәызба иаԥхьа иқәылҵаз ақьаадқәа англыз текст аарылихын, даԥхьо иҿынеихеит. ... «Бџьарла
еиқәных иҟаз ақырҭцәа рырқәа Аԥсны ианақәла аахыс ҳара изныкымкәа-иҩынтәымкәа ашәҟәы ҳашьҭит шәара напхгара зышәҭо иеиду амилаҭқәа реиҿкаарахь. Ҳара ҳгәы иаанагон ҳабжьы шәаҳап, ҳаилышәкаап ҳәа. Аха, рыцҳарас иҟалаз уи ауп, еиду амилаҭқәа русҳәарҭаҿы ацхыраара иаргәаҟуа рыбжьы рмаҳаӡозаап, аӡә ихьаа дара ирзеилымкааӡозаап. Қырҭтәыла агәаԥхарала Аԥсны иҟан аҳәаанырцәтәи аиҿкаарақәа рхаҭарнакцәа маҷымкәа, аха урҭ ицаргьы иааргьы ирҳәоз акызаҵәык акәын: шәара Қырҭтәыла аилазаашьа еилажәгарц шәаҿуп, уи ҳара ҳзақәшаҳаҭхом ҳәа. Шәара гәхьаас ишәымоу Қырҭтәыла аилазаашьа ахьеилааго ауп, шәара хьаас ишәымаӡам ақырҭцәа хыԥхьаӡарала имаҷу аԥсуа жәлар ҳазшаз ириҭаз рзинқәа ахьеиларго. Шәара шәзыцәшәо ақырҭцәа Аԥсны иҟоу аҭыԥ хазынақәа, адгьыл чашәқәа, Амшын еиқәа рцәыӡыр ҳәа ауп, шәара шәацәшәаӡом зыԥсадгьыл зхы ақәҵаны, шьала икәабаны, арыцҳара дуқәеи азалымдарақәеи ирцәыхьчаны иахьа уажәраанӡа иааз аԥсуаа милаҭк раҳасабала шәара шәхаан, шәыбла ишабо иқәӡаар алшап ҳәа. Инырҵәоуп зықьҩыла ауаа, жәанызқьҩыла аԥсуаа хҵәаны ицеит... Абри зегьы ҟарҵеит шәара шәзыдгыло аҳәынҭқарра иахшаз...
Аҵыхәтәантәи амшқәа рзы ҳара ҳазлаԥшыз ахҭысқәа Аԥсни Кавкази ршьапы иқәнаргылеит, ажәлар рычҳара хыҵит. 1992 шықәса, декабр 14 руха, агәыҳалалратә цхыраара ҟазҵоз Урыстәылатәи аҳаирплан Тҟәарчалнтә ақырҭуа еибашьцәа рнапаҿы иҟаз Тҟәарчал иахыԥраан ишцоз, аракета агәыдҵан иларышьҭит... Уи иахҟьаны иҭахеит ҩажәаҩык инарыцны ахәыҷқәа, ахацәа, аҳәса, ахәцәа, аҳақьымцәа, амедицинатә еиҳәшьцәа... Убас шакәугьы, ООН аганахьала агәыӷра ҟазҵо ажәак иадамзаргьы аӡәгьы иаҳаӡом. Уи, иаартны иаҳҳәозар, аӷа агәалаҟара инаҭоит. Ҳара агәра аагоит иахьатәи Қырҭтәыла ауаажәлар рылагылара азин шамам. Ашьаарҵәыра зыхьшу анапхгаҩы, жәларык рықәхра хықәкыс иҟазҵаз ауаҩы абас иҳараку аусҳәарҭахь дрыдыркылазар, уи иаанаго, ари аусҳәарҭагьы иара ицәа ахоуп ауп...
Ҳгәы иаанагоит Ашәарҭадара Асовет аилатәараҿы знык иадамзаргьы ари азҵаатәы цәырҵып ҳәа, уи аилазаараҿы Қырҭтәыла ахьалоу зынӡа ишахәҭам еилкаахап ҳәа».
Баҭал дахьышьҭаз аҭыԥ лашьцаран, ахьҭа ҩнан, аха иара иқәыз ахыза агәабан аиԥш ижәпан, ихьанҭан, ахьҭа изгәаҭаӡомызт. Дзыниалаз аӷәтәы цәарҭа, иаарласны иҟаҵаз ак акәхарын, ианыз аӷәқәа ак ахыҳәҳәон, ак аҵыҳәҳәон. Убас ишыҟазгьы, ашьапқәа анышә иаларсын, ауаҩы иага дгәаҟны днаҳәы-ааҳәуазаргьы, аҷытбжьы гаӡомызт, еиқәҟаца игылан.
Иара даанаԥшы-ааԥшит. Дабашьҭоу, мшәан? Ижәҩахыр акәын мпахьшьыла еиқәыҿаҳәоуп, аҩны ауасхырқәа оумак иҳаракӡам, ицәарҭа аханы игылоуп ашьа злататоу ацахақәеи ашьаршьаф ԥжәахақәеи зну гәаблаак. Аварақәа рҿы ашьапқәа аҵаргыланы, ашьалашьын зыхгоу аӷәқәа ирылхны игылоуп напыла иҟаҵоу шкафқәак. Ашкафқәа рҿы еихаргыла-еиҵаргыла иҭагылан абанкақәа: урҭ ари аҩны аԥшәмацәа аӡын азы идырҵәуаз анашеи апамидори ракәын. Шьҭа еиликааит уи аҩны аҵаҟа дшышьҭаз. Ганкахьы икыдгылан аҽага, абаҳа, аҳәҳәага, ахәархь уҳәа ауаҩы зда дхәарҭам амыругақәа. Ари аҩны аҵа шакәызгьы, ицқьаӡа еилырган. Баҭал иарӷьа нап наиҵаирсын, аарла игәышԥы аашьҭыхны зынӡа
иҭшәаз, аха асаркьа зҭасаз кылҳарак ашҟа ихы нарҳәны дынцәыҵыԥшит. Дахьыҟаз ҳәа акгьы изеилымкааӡеит. Ибоит иԥсы шҭоу, аиод афҩы иаҳауеит. Зны-зынла ихаҿы шьапышьҭыбжьқәак гоит. Идыруеит, ҩнык аҿы дыҟоуп. Еиликаауеит знапаҿы дыҟаз ақырҭцәа ракәызҭгьы, дыршьхьазаарын. Нас изусҭцәада ақырҭцәа зхы аҭыԥаҿы уи иԥсы еиқәзырхаз? Иԥсы еиқәдырхарц акәу, ддыргәаҟларц акәу?
Ижәҩа еиқәыҿаҳәа диоуп. Илацәа еиқәыԥсоит. Имч маҷуп. Ана-ара ахысыбжьқәа гоит. Зны инеишьҭаргыланы, зны хрыжь-хрыжь. Цқьа изеилкаауам акәымзар, ихарамкәа ӡиаск ашьҭыбжьгьы гоит. Иҟалап ӡиасымзар. Илымҳақәа дыржьозар. Иҟалап уи дангәаҟуаз илҵуаз ашьа ҳәыҳәк нылаԥалан, ашьапы ырԥсаан, иан лыҩнашә аҟынӡа инаӡаны аџьар сахьа аннаҵазар. Уи иаанаго, быҷкәын иԥсы ҭоуп, ҳазшаз инапы дануп ҳәа акәын. Убри инаркны аҳәыҳә ашьапгьы наӡаӡа ауаҩы ишьала ишәны инхон, аҷкәынгьы аиааира иман дхынҳәуан.
Аха макьана издырӡом дахьыҟоу. Ӡиаск ашьҭыбжь илымҳа аҟынӡа инеиуеит. Ӡиасхарыма, мшәан, уи?
Убри аамҭазы аҳаирпланқәа аууы рыхга рҿаархеит. Есааирагьы иара дахьышьҭаз иазааигәахаз аҟара рышьҭыбжьқәа цәгьахон. Баҭал идырит Гәымсҭа иацәыхарамкәа дшыҟоу. Уи акәзаап аӡиас ашьҭыбжьгьы илымҳа аҟынӡа изаауаз. Аҳаирпланқәа цон еишьҭагыланы, аха аҩны ианахыҳәҳәоз аршәаа абжьы нрыжьуан, нас, наҟ, џьара, аӡәгьы дахьнымхоз, ар ахьгыламыз, абџьар ахьыҟамыз, асы ахьықәжьыз ашьхарақәа абомбақәа рықәыжьны, ихынҳәны Бомбораҟа ицон. Уиала урҭ инарыгӡон ҩ-уск. Ганкахьала, аԥсуаа рыцхраауан, меигӡарахда абомбақәа ақырҭуа инапаҿы иҟаз Аҟәа иаларыжьуан. Даҽаганкахьала, акгьы зхарамыз ажәлар еиқәдырхар рҭахын.
Аҳаирпланқәа рҿанаархалак, дгьыли жәҩани еилаҩынтуан, ақырҭуа бџьарс имаз зегьы рҭыҟьара иалагон. Еибарҵәаауан зыԥсы ҭаз зегьы. Иҵәуон зыԥсы ҭаз зегьы – адгьыл иҵаз, абна илаз.
Аҩны аҵаҟахь уназгоз ашә хәыҷ аартны рҿаархеит ҩыџьа. Аӡәы – шықәса ҩынҩажәа лхыҵуазар ҟаларын, егьи – жәибжь-жәаа шықәса лхыҵуан. Аӡӷаб қәыԥш илышьҭалан мардуанла илбаауаз аԥҳәыс, ахыӷәраҿы иаалыртыз ашә напыла еиҭах аҭыԥ аҿы иныҟалҵан, цәгьара ҳәа акгьы ҟамлаӡазшәа ихәны ишьҭаз иҿаԥхьа даагылеит. Ус ҟарҵон есшарԥазы, ма есҵхыбжьон ани аԥҳаи.
Шьҭа агәра ргахьан игылаз аҳаирпланқәа урҭ рыҩны абомба шақәырмыжьуаз. Аха уи уақәқәыӷны аҩны узлатәари! Ииашоуп, араҟагьы ишәарҭам ҳәа узҳәом, аха зхы зыхьчо Анцәагьы дихьчоит рҳәоит.
– О, ҳчымазаҩ дааԥшит! – лҳәеит Мариа дцәышӡа.
Баҭал дааԥышәырччан, илацәақәа неиқәиԥсеит. Уи иаанагоз «сааԥшит» акәын. Шьҭа иара еиликааит арҭ аҩыџьа ирыбзоураны иԥсы шеиқәхаз, аха изеилкаауамызт урҭ закәытә милаҭқәаз. Агырцәа ма ақырҭцәа рахь иузырхомызт, кавказаа иреиԥшӡамызт. Маҷӡак игәы рызцеит Балтика иқәынхоз ауаа. Убригьы ицәа дҭанарӡыӡеит, избанзар Аԥсны аибашьра ҟалазар аахыс урҭ ақырҭцәа ирыдгыланы, аҵлақәа ирықәланы, икылкаан аԥсуаа иреихсуан, ахысыҩцәа зегьы ӡӷабцәан, роура-рыҭбаара наӡа-ааӡан, иԥшӡан. Урҭ «Аколготка шкәакәақәа» ҳәа ирышьҭан. Баҭал оумашәа ибон абас аԥшӡара икны иагоз аӡӷабцәа, икылатәан, рыцҳашьарада, рыбла ааихмырсыӷьӡакәа аԥсуаа иахьреихсуаз. Заҟа еинымаалаӡозеи аԥшӡареи ауаҩшьреи, аԥшӡареи абџьари! Урҭ рыбжьара иҟоу зегь ҭацәу џьишьон, урҭ рыбжьара амра ада акгьы мԥхоз џьишьон. Аԥшӡара
хаз иҟоу, аха здаҟам рҿиамҭоуп, уи аԥсабара ада даҽакы иахылҵӡом. Аԥшӡара лашаразар, абџьар – лашьцароуп. Аԥшӡареи уаҩы иԥсҭазаара иарбаны ахысреи ианакәызаалакгьы еицәыхаран, аха дара еизааигәартәит. Изыҟоузеи, изыҟоузеи, мшәан, абас! Аԥшӡара ааигәара – абџьар?!
Баҭал ииҳәара издыруамызт. Арахь дшаанагаз атәы лаԥшҵашәарақәак иарҳәоит, аха урҭ еиԥхьытта ицоит, изеидкылом. Арахь даазгаз ари аԥҳәыси аӡӷаби ракәхап, аха изларгәаӷьи? Уаҳа аӡәыр дыҟоума дара ирыцхрааз? Азныказы ибӷа дныхтәаларц далагеит, аха Мариа днаидыххылан, лнапы игәы инықәлырӷәӷәеит.
– Уҵысыр ҟалаӡом! – адҵа илҭозшәа ҿаалҭит лара. – Ари сыӡӷаб Ельза лоуп, дудыруазааит. Сыҷкәын Виктор, иахьынӡаздыруа, Гәымсҭа анырцә деибашьуеит. Ҩымз раахыс ихабар смаҳаӡац! – ҿаалҭит, лыблақәагьы аацәаакит. Нас инацылҵеит: – Виктор Германиа дыҟоу џьыршьоит. Аибашьра ҟалаанӡа мызқәак шагыз, ҳауацәақәак ааԥхьара ирҭан, уахь дцеит. Аԥсуаа рыр рҿы дшыҟоу урҭ афашистцәа ираҳар, уахык ала ҳаҩнгьы ҳаргьы ҳаццышәыртәуеит.
– Исыбаргәызеи, Мариа, шьҭа сымԥсыр ҟалап.
Убри аамҭазы аӷьеҩҳәа аԥшаҳәа тҟәацит, амацәыс маҟаҵас инакәшан, иааԥытлеит. Икаҳаит бомбак, даҽакы. Ҭынчрахеит. Дгьыли жәҩани анеилала, аҳаирпланқәагьы мраҭашәаратәи аҳауа иналаӡ ицеит. – Абас ауп есыуаха, есшарԥазы... Шьҭа абџьарла аиҿахысра иалагоит, – лҳәеит акцент змамыз урыс бызшәала ицәажәаз, уажәраанӡа ҿымҭӡакәа дахьылбааз игылаз Ельза.
Баҭал иааигалашәеит ԥшыхәрак аан дытҟәаны, аҵла дылбааганы аԥсуаа рыштаб аҿы инеигаз аԥҳәызба. Уи Мильва лыхьӡын. Абни акәакь аҿы
игылаз Ельза дызлалеиԥшыз маҷмызт. Дкахәхәа дыҟан, лыхцәы еиқәаҵәан. Ахьҭеи аԥшеи злымсуаз, иԥхаӡа иҟаз акалготка шкәакәа лышьан. Маҷк илыгын. Зынӡа дқәыԥшын, иҟаларын ашкол даналгаз уажәакәзар. Иҟаларын лани лаби рхы хҵәа илышьҭазар, игәырҩозҭгьы. Иҟаларын ҳашьцәа ақырҭцәа ирыцхраатәуп, аԥсуаа урҭ рыдгылқәа рымырхуеит ҳәа амц илжьазар. Иага ус акәзаргьы, изларылшеи уи дызхылҵыз ани аби ахьы иаҩызаз ҳәа ззуҳәаша аԥҳәызба ацхыраара ҟалҵап ҳәа ақырҭцәа рахь лышьҭра? Ахьы заҟа иԥшӡоузеи, аха уи иалырхуа амацәаз еиԥшны рнапы иахарҵоит ашҳам злоугьы, ақьиара злоугьы.
Дук мырҵыкәа, Ельза ишылҳәаз аиԥш иҟалеит. Еишьҭаргыланы ахысыбжьқәа рҿаархеит. Уи акәакь аҿы дахьгылаз, ллымҳақәа кны даалаҟәит. Ахысыбжьқәа еиҳа-еиҳа иӷәӷәахон. Игон аҩны рацәак иацәыхарамкәа иҟаз хәык аҟнытәи. Уа иқәгылаз абџьар лассы-лассы иҭҟьаӡомызт, аха ашьҭыбжь цәгьан, адгьыл арҵысуан. Нырцәынтәи иаауан аҭак. Ишиашаз ани ахәы аҵаҟанӡа инаӡаны иԥжәон. Аҳаракыра “алахь” ԥыжәжәаны иканаԥсон. Ус иҟан ԥыҭраамҭак, нас абџьар дуқәа аангылан, автоматқәа аусура иалагеит.
Мариеи Ельзеи зыҩназ аҩны ҩбаны еихагылан. Аҩбатәи аихагыла иамаз аԥенџьырқәа ԥыххааса иргахьан аиҿахысрақәа, аха актәи аихагыла – асаркьақәа ԥҽын акәымзар – еибган. Уахь шамахамзар абџьар ахы знеиӡомызт, избанзар уи иаԥырагылан ажәытәтәи баа-ԥҽыхак. Иҟалап уи абаа зны ахьыхьчаразы идыргылахьазҭгьы.
Аҩны аҵаҟа жны, цементла ишьыхны иҟаҵан. Аԥхын, иага ишоуразаргьы, уаҟа ихьшәашәаран, аԥшәмацәа ауҭраҭых ааӡара бзиа ирбон, апомидор, анаша, апырпыл, акәыкәбаа инадыркны, уаҟа ирҵәны ирымҵәахуаз акгьы ыҟаӡамызт.
Баҭал раԥхьа илацәақәа анаахит ибеит: араҟа, ари аҩны, аибашьра амца ишалагылазгьы, аԥшәмацәа ахыҵны имцаӡеит, уахьынаԥшлакгьы ицқьаӡа иҟан зегьы.
Мариа лани лаби Гәымсҭаҟа иааит иаҳхысыз ашәышықәса хынҩажәатәи ашықәсқәа рзы. Уаанӡа дгьыл харак аҿы иҟан, аџьатә армиа иалан. Аџьынџьтәылатә еибашьра дуӡӡа иалагаанӡа, Феликси Лизеи Волга аԥшаҳәаҿы инхоз ҭаацәаран. Инхон зегь реиԥш. Адгьыл чашә ирнаҭон арыц, аӡиас ирзаанагон аҳауа, дара ракәзар, аашьара закәыз рыздырӡомызт. Мыцхәы иҳаракымызт рыҩны, идуцәамызт, есышықәса еиуеиԥшым ашәыгақәа рыла еиҵарԥхьаны акьыр ахьшьны иахысуан. Ршәырқәа ракәзар – еилырганы, есԥхынра ихьыдхәо аҵәа рҿалон, ацақәа иҟаԥшь-ҟаԥшьӡа, рыфҩы лаҳалаҳауа харантә иуаҳауан. Рашҭақәа хәыҷын, аха ихны иҟаз ӷәы ссала иҭахкаан, насгьы жәҩан ԥшшәыла ишәын. Аҩнаҿы шамахамзар зегьы рбызшәала еицәажәон. Усҟан аҳәаанырцәынтә шамахамзар асасцәа ааӡомызт, аха хыцҩыцқәак анааиуазгьы «Анемеццәа рҳаблахь» иргон. Нас аколнхара ахантәаҩы исасцәа дрылагыланы, ишьи-ишьи еиқәҵо ус иҳәон: «Ҳара ҳтәылаҿы, милаҭс иҟоу зегьы пату рықәуп, аҳәынҭқарра урҭ ацхыраара рнаҭоит, ирхаҵгылоит. Уи ус шакәу агәра ргоит рынхашьа-рынҵышьа збаз зегьы».
Аха аҳәынҭқараа абас изхылаԥшуаз ажәлар, Аџьынџьтәылатә еибашьра ду ианалага, уахык-ҩахак рыла ишьҭԥааны Сибреи Казахстани рышҟа иргеит. Харас ирыдыз ак акәын – арҭ анемеццәа Урыстәыла иизаргьы, ианаҭаххалак дара ртәқәа
ирыдгылоит. Абласаркьа иҳәан аиԥш, абга иага иуааӡаргьы абга шьа шалац инхоит.
Ахысыбжьқәа шааихсыӷьыз еиԥшҵәҟьа, Мариеи Ельзеи мардуанра рзызуаз акьыба ала ишылбааз аиԥш, инеишьҭагылан еиҭах аҩада ихалеит. Апол иамаз аҭаларҭа ашә надыркын, ауарҳал нақәдыршәит. Ишеит. Оумашәа иҭынчрахеит зехьынџьара. Уажәеиԥш ицқьаны Гәымсҭа ашьҭыбжь абжьааԥны игаӡомызт. Уи леиуан еиқәыцәашьха, ахаан зҽызымԥсахуаз аҟазшьа аҭаны, ахаан зҽызымԥсахуаз абызшәала аҟәара иацәажәо, аҩада иахагылан иааԥшуаз Аҟәа аԥшаҳәа аҿыӡәӡәаан, излаҟьашьу зегьы аманы ицозшәа аҿаԥшылара цәгьаны.
Убасҟан аҩада ашьҭыбжьқәа рацәахеит. Ԥшьҩык ақырҭуа еибашьцәа аҩны иааҩнаххын, имҵаа-имԥшаа иааимырдеит. – Ма аӡы ҳшәыржә! – днарықәыҳәҳәеит реиҳабшәа иҟаз. Амҿтәы хҩа зхаршәыз аведра ани аԥҳаи хыхь излахалаз ашә аҿы иқәгылан. Аибашьҩы аҵәца шибазҵәҟьа Мариа иаалымижәан, аведра ахьгылаз днеины ахҩа аахихын, аҵәца ҭшьны ижәит. Ельза дцәышӡа аведра зықәгылаз ашәахь днаԥшит. Уаҟа аҭаларҭа шамаз аибашьҩы игәы азцазҭгьы, ангьы аԥҳагьы еидҿаҳәаланы иргон. Аха уи адагьы аҩны аҵаҟа иҵәахны ирымаз аԥсуа еибашьыҩгьы рыбла шааԥшуаз дааҭыганы дкыдҵан дыршьуан, ма дырҳәазаны рыштаб ахь дыргон.
Баҭал еиликааит зегьы, аха ихы дзахәомызт.
Ақырҭуа еибашьцәа руаӡәк ишәаны игылаз аӡӷаб лҿы днеин, лԥынҵа кны дахеит.
– Ахәыҷы улыламкьысын! – дҩаҵҟьеит ан, – уи уара дуԥҳазар алшоит! Иуаҳама?
– Аибашьра, мамаша, бара зыӡбахә бымоу аҵасқәа азеилкааӡом. Ҳара аԥсуаа ҳраӷоуп, урҭ ҳара ҳаиашьара раҭәарымшьеит! – ҿааиҭит ҽыҵга дук
ахьӡ иҳәозшәа иҽхыршәааны, – убри аҟнытә аԥсуаа ирыдгыло зегьы ҳара ҳазҭахым роуп.
Баҭал ихаԥыц аҿҿа ыҵгон. – Изыԥсоузеи абџьар, изыԥсоузеи, анаџьалбеит!
– Уи шәара шәус ауп, ҳара ҳалашәымгалан! – ҿаалҭит лара.
– Ақырҭуа дгьыл аҿы инхо дарбанзаалакгьы ма дақырҭуазароуп, ма араҟа ишьапы алихыроуп! – аиҿыхара ихы налеиҵеит ицарц зҽазыҟазҵахьаз аиҳабы.
– Уара угәанала Германиа инхо ақырҭцәа зегьы сара сашьцәа анемеццәа ааизаны иалырцароуп... Ус акәӡами иуҳәо? Шәара шәеиҳабы Берлин днаганы «Адемократизм» ҳәа иреиҳаӡоу аҳамҭақәа анирҭо – уи даара ибзиоуп. Уи азын аума ҳара Аԥсны ҳзалышәцо?! – аибашьҩы дааиҿагылеит Мариа.
– Бара боурысӡами? – Мариа Аԥсны шылҳәаз изеилымкааӡакәа дҵааит.
– Сара сзакәу абра иануп! – астол амгәа аалыртын, лпаспорт наимҵалкит.
Аибашьҩы лышәҟәқәа илаԥш нархиган, иҩызцәа дәылҵырц нарыдиҵеит.
Баҭал имаз ахәра аасҭагьы ицәыхьанҭан бџьарла еиқәных иааиз ақырҭцәа ани аԥҳаи ари адгьыл ааныжьны ицарц ахьрабжьыргоз.
– Ибаҳауама, мамаша, ҳара асасцәа даара бзиа иаабоит, аха иахьа даҽаамҭак ҟалеит! – еилажәжәа-еилаԥԥы, ажәа иалаз анбанқәа реиҳарак ырԥшқо, аԥшәмаԥҳәыс илзеилымкаауа акы лзеиҭеиҳәарц иҭахызшәа игәы ҭыӷьӷьааны дцәажәон, анаџьалбеит, излашьҭихуазеи ари абџьар ҳәа ззуҳәаша ҳәа икьаҿӷәыӷәӡа иҟаз солдаҭк.
– Иахьа ари Анцәа иҳаиҭаз ажәытәӡатәи ҳадгьыл ҳмыхьчар, аԥсуаа уи рыманы аурысқәа рахь ицоит. Қырҭтәыла – ақырҭцәа рзын ауп изыҟоу, ибаҳауоу,
мамаша? Анцәа ишаны адәы иаақәиҵаз зегьы рхатәы дгьылқәа риҭеит. Араҟа – ақырҭцәа иртәуп, ана – аурысцәа... Шәаргьы тәылак шәатәымкәа иҟаларым, – ҿааиҭит акьаҿ.
– Ааи, ааи, зегьы ирымоуп рыԥсадгьыл! – иааиларыԥсеит егьырҭгьы.
Мариа ахьышәҭҳәа иаалгәалашәеит дызхысыз-дызнысыз. Уи ҭоурыхла ԥсадгьылс илымаз Германиа акәын, аха ажәытәӡа зны лабацәеи урҭ рабацәеи хҵәаны Урыстәылаҟа иааит. Иҟаларын аԥсҭазаара бзиа иашьҭазҭгьы, иҟаларын шәара агәамҵразы адунеи шәықәзааит ҳәа рылахь анцәа ианиҵазҭгьы. Нас, хар рымамкәа инхо-инҵуа ишаауаз, Урыстәыла даҽа ԥсҭазаарак ҟалеит. Рырахә-рышәахә, рыдгьылқәа, рмазара рхы иакәыхшаны ари аԥсҭазаара ҿыц иарҭеит. Аха уи ныжьны џьаргьы имцаӡеит. Аԥхӡы ԥхьаҳәо, аџьабаа гәхьаас имкӡакәа ишааиуаз, аибашьра ду иалагеит.
– Алемсааи аурысқәеи реибашьраҿы Урыстәыла инхо анемеццәа ахыган Абжьаратәи Азиаҟа рышьҭра. Мариа усҟан зынӡа дхәыҷын. Уи лан Фрида Мари абнаршәырақәа рҿы аҵлақәа ԥҟаны аӡиас ахь изырбылгьоз аҳәса дрылагылан аус луан. Лаб Гельмут инахарамкәа иҟаз шьхарак аҵаҟа ашахта дыҵан. Абна ԥызҟоз аҳәса рхәыҷқәа даара зықәрахь инеихьаз ҭакәажәык дырхылаԥшуан. Урҭ ахәыҷқәа дрылан Мариагьы. Аҭакәажә ахәыҷқәа ргәы иалыргарц лҭахӡамызт. Аха илылшозыз, – урҭ амла иакуан...
– Ибасҳәоз баҳама! – иҽхыршәааны Мариа длықәҟааит ахаҵа.
– Умыҳәҳәан, сдагәаӡам, исаҳаит! – лҳәеит лара.
Акьаҿ напыла уи аганахь дналыцәхасын, дышиашаз аҩныҟа иҿынеихеит. Ауадақәа еимидеит, ашкаф ааиртын, акгьы ҭагыламшәа аниба, ишилшоз ашә кыдиҟьеит. Ибызшәала дыцәҳауан, «арахь иқәнамгало дарбану» ҳәа акәхарын иаанагоз. Ельза аҩны «асасцәа» шыҟаз ангәалҭа, аӡы злаалгоз лведра налываргыланы аҩны аҿаԥхьа, дук хара имгакәа игылаз абаа аԥҽыха лыҽнавалкит. Ажәытәӡа зны, ари абаа ҳаракын, аҭыӡқәа нахьхьынӡа инаӡон, аха аамҭа ихнажәжәо мацара иагхеит. Уи иахьчон хԥа-ԥшьба хыбра. Уажәы, наҟ-ааҟ аиҿахысра ианалага ауп Мариа агәра анылга ари ажәытә баагьы зныкымкәа-ҩынтәымкәа лыӡӷаби лареи рыԥсҭазаара шахьчахьоу. Уи илҭахын Ельза даашьҭыхны арҭ аиҿахысрақәа ахьыҟамыз џьара дцар, аха уаҟагьы дзыхьчоз, илыцхраауаз ҳәа аӡәгьы длымамызт, уахь, ақалақь агәҭахьы аԥсҭазаара еиҳагьы еицәан. Зны лара лыблала илбеит абга акәымзар зыԥсы ҭоу ауаҩы ихаҿы изаамго хҭыск. Шьыжьаахыс дзышьҭаз ачахы лыман аҩныҟа дышцоз, ҩыџьа асолдаҭцәа ԥҳәызба хәыҷык аӡәы лымаҭәа ԥыжәжәаны лцәаԥҽра иаҿын. Уи дыҳәҳәон, лыбжьы цахьан, аха дыҳәҳәон, баша дыҳәҳәон, аӡәымзар-аӡәы – ауаагьы аруаагьы уахь ихьаԥшӡомызт, ма ишәон, ма ус иҟаз асахьақәа ирышьцылан иҟан, ақәҿырҭӡомызт. Мариа уи анылба, уахь лҿыналхеит.
– О, шәара, абгақәа, шәара агәы зызҭам! – ахаҳә шьҭԥааны дырзыҭрыст лара, аха аԥхьа игылаз игәыдылҵаанӡа шьапҿаршә ныҟалҵан, ҿыцха дцаны дкаҳаит. Илкыз ачахы аӡӷаб лцәа ԥызҽуаз асолдаҭ иааигәа икашәеит...
Ахәылԥаз Мариа аҩныҟа днеит лхы-лҿы цәыԥԥны, алабжыш даганы, аҽынтәи амш зықәлырӡыз ачахы лымаӡамкәа. Уи агәра лгеит: урҭ агәамҵразы адунеи шәықәзааит ҳәа Анцәа рылахь ианиҵаз ала иҟан.
Баҭал иаҳауан ақырҭцәа рӷьалпалбжьы. Иԥсахы еибакуан. Аха амч имаӡам, абџьаргьы имаӡам.
Ақырҭцәа цазар акәхап. Мариа ишылцәыхьанҭазгьы, ашьшьыҳәа аҩнаҵаҟа дназгоз акьыбала ҵаҟа дналбаан, Баҭал ихаҿы игылаз засқам аҿы часак зныз ачанах ҵәыцак ачаи надыргыланы инықәлыргылеит. Агәабан еиԥш ихьанҭаӡа иҟаз ихыза аган даахан, ихәра аҿаҳәагақәа аԥыртлара далагеит.
– Сабаҟоу сара? Шәызусҭада шәара?! – еибгаз имахәар аиарҭа иныларсны дҩыҵыззарц далагеит Баҭал.
– Ҳароу? – маҷк лхы-лҿы аалашазшәа ибеит иара. – Ҳара ҳуаауп, уаас ҳаршьом акәымзар! – илашазшәа иҟаз аԥҳәыс лхы-лҿы еиҭах иааиқәаҵәахеит. – Сабаҟоу уҳәама? Умыццакын, убригьы еилукааран уҟоуп. Уара, излазбо ала, иахьеи уаҵәи џьаргьы уццакӡом. Ҳара – сыӡӷаби сареи аихатә бахҭа ҳҭакуп. Царҭа ҳамаӡам! – ҿаалҭын, дыччазшәа ҟалҵеит.
Баҭал оумашәа ибон иимбац-имаҳац аԥҳәыс амардуан даҿало-дылбаауа имаҵ ахьылуаз. Иахьагьы, аибашьра аилашымҭазы, ауеи-ауеи уаҩҵас ианеихамҵгыло, ианеицәшәо, аӡәы ихырҟьаны даҽаӡәы арыцҳара дақәшәар аналшо аамҭазы, иҟазаап аӡәы изы даҽаӡәы исыхьлакгьы сыхьааит ҳәа ихы ианазиҳәо. Баҭал агәра иго далагеит изымдыруаз, аха, изыхҟьазаалакгьы иара аԥсҭазаара имазарц зҭаху шьоук рнапаҿы дшыҟаз. Мшәан, аԥсҭазаара зегьы ирзеиԥшми? Ари адгьыл ҳара иаҳтәуп ҳәа иааз атәымуаҩгьы, уи зхы-зыԥсы ақәҵан изыхьчо аԥшәмагьы... Аха иҟоуп хыԥашьа змам ԥҟарак: уара аӡәы изинқәа имсхуеит ҳәа уаналага, иԥсҭазаарагьы имухыроуп. Уи аԥсҭазаара иманаҵ изинқәагьы ихьчоит, иуиҭаӡом. Даҽакала иаҳҳәозар, аԥсадгьыл аҟны аҟазаара изин.
Абри ашьҭахь ҩымш заҵәык роуп ицаз. Баҭал иԥшшәы еиӷьхеит, ииарҭа дықәтәо далагеит. Лассы-лассы иара ишҟа дылбааны, ма чак изынлыжьуан, ма ҵәыцак аӡы изықәлыргылон Ельза. Баҭал иакәзаргьы иблақәа аалыдхалон. Нас гәаныла ихы дахыччо далагон. «Ҳаи, уара агмыг, аԥсреи абзареи рыбжьара угылоуп, арахь аԥҳәызба убла лыдхалоит. Анцәа уаҭеимҵааит уҩызцәа аԥсадгьыл ахьӡ ҳәаны ахы ианаҿало, уара улаԥш аԥҳәызба иахьлыдхалаз азы!»
– Сабаҟоу сара, шәызусҭцәада шәара ҳәа усазҵаахьан, сыҷкәын, иуасҳәап, усмырааԥсозар! – лҳәан, дналагеит. Аха лажәа даламгацкәа, аҩнаԥхьа акы ԥжәеит. Аԥҳәыс лылахь-лыџьымшь лӡатәын, немец бызшәала дхәыҭхәыҭуа далагеит. Аԥшаҳәа зегьы еилаҩынтуан, хыхь иҟоу ҵаҟа ицон. Адгьыл аидара ақәҳацыԥхьаӡа, агәы кылжәан ишьҭнахуан. Акылҳарақәа рҟнытәи аҩны аҵаҟа иҵалон ацәаҟәа еиԥшыз лашарақәак. Уи иақәҳауан анышәи, ахаҳәи, аԥслымӡи, уажәы-уажәы агара аиԥш иҵысуан. Мариа дыҭрысын, лыӡӷаб лахь дхаларц акьыба днадыххылт, аха уи арахь дшылбаауаз анылба, даангылт. Зшьамхқәа ҵысҵысуа, зыц еихамгылоз Ельза, дшәаны, дахьыццакуаз акәхап, акьыба далҩырны ҵаҟа дықәҳаит. Мариа лгәы иаанагеит лыӡӷаб дхәуп ҳәа. Зызнапык зхы иаҵаҵаны, Аԥсны акгьы ҟамлаӡазшәа аҭуан иаҵаԥшуа ишьҭаз Баҭал, аӡӷаб дышкаҳаз аниба, дааиҵаӷәӷәан, ацәарҭаӷәы днықәтәеит. Еимгеимцарак ҵаанӡа Аҟәантә Гәымсҭаҟа рхы рханы ахысра иалагеит ақырҭцәа рабџьарқәа зегьы. Шьҭа уаҟа иҟаз аилкаара уадаҩын... Аибашьра цон...
Мариа лгәы иаанагон ахысрақәа ааихсыӷьыр, ақырҭцәа аӷьалпал шьҭыхны еиҭах ана-ара игылаз аҩнқәа ирыкәшаны реимдара иалагон ҳәа. Аха иага иԥшызаргьы, ус акгьы ыҟаӡамызт. Аԥшаҳәа инацәыхаран, ашьхара аҵаҟа алҩа еиқәаҵәаӡа
ихалон, уи иагәылҟьон еиқәаҵәаӡа иҟаз амцабз. Асолдаҭцәа зегьы еибарыҩны уахь, ақалақь акасы еиқәаҵәа ахазыршәыз алҩа аҭыҵырҭахь ицон. Еибарҵәаауан амца зырцәоз амашьынақәа...
Баҭал ихалагьы идырит иҟалаз. Ашьха ашьапаҿы игылаз ахыбраҿы абылтәы ҵәахын. Ара аибашьра ҟалаанӡагьы ирҭиуан абылтәы, аха усҟан ари аҵәахырҭа еиҳа имаҷын. Ақырҭцәа Аҟәа рнапаҿы ианаарга, аҵәахырҭа дырҭбааит, ашьха ыҵжааны абылтәы аҵәахырҭа ҟарҵеит. Уахь иааиԥмырҟьаӡакәа инеиуан ар рмашьынақәа, атанкқәа, аибашьыга атехника, нас, былтәыла рҽеибыҭан аԥсуаа рабашьра ицон.
Аӷацәа абылтәы ахьырҵәахуаз аҭыԥ аԥсуа еибашьцәа ианеилыркааз ааигәаӡа ауп. Уи ахьыҟаз, уахь неишьас иамаз, заҟа ԥжәага аҵаҵатәыз азыҟаҵара, нас уи амца ацраҵаразы имҩаԥгатәыз аусқәа реиҿкаара Баҭали Ибрагими рнапы ианын. Урҭ ибзианы ирдыруан ари аҵәахырҭа иаҵанакуаз, ирдыруан уи ԥжәазар, – аԥсуаа рыр акраамҭа аԥсеивгара шырнаҭоз. Уажәы иҟалеит дара злагаз аус. Дызгылом акәымзар, дкәашар иҭахын. Ихашҭит дахьыҟаз, ихашҭит ихьаақәа. Ииарҭа дылатәан аҳәҳәыҳәа аҵәуара далагеит.
– Изԥырымжәозеи, мшәан, абылтәы аҵәахырҭа? Иззыԥшыда аштаб аҿы? – хьаас иман Баҭал. – Ибрагими сареи ҳадҵа наҳагӡеит. Убла аҵәыршы ҭакызар ианумбоз, ақәабаа-сабаа еималан ианлеиуаз, ацгәыԥсы адәахьы ианузкамыршәуаз аамҭазы аҵәахырҭа аварақәа ирыкәыршан арԥжәагақәа шьҭаҳҵеит, агәамсам рықәыжьны иаҳҵәахит. Аимадақәа ҳаманы архәара ҳавсын, иаҳа иаҳшәарҭамыз ҭыԥк аҿы ҳҽаанаҳкылеит. Уажәшьҭа аштаб аҟынтәи иҟарҵоз адҵа ҳазыԥшын. Дук мырҵыкәа
арациа иҳанаҳәеит: Ибрагим адҵа дазыԥшны уаҟа дтәаз, уара ирласны ухынҳәы ҳәа. Сара сҩыза инапы аасырӷәӷәан, ажәак иамҳәаӡакәа сиԥырҵит. Уиижьҭеи хымш ҵуан, аха иԥжәап ҳәа ҳара ҳаззыԥшыз абылтәы аҵәахырҭа, аҭыԥаҿ ишгылац игылан. Уахь еишьҭагылан инеиуан азениткақәа зықәгылаз амашьынақәа, атанкқәа, аибашьыгақәа, нас былтәыла рҽеиқәыршәаны аибашьрахь ицон. Урҭ бџьарла ирыхьчон дара иртәымыз адгьыл! Издыруада аԥжәагақәа рышьҭаҵараан ак агҳажьзар! Ибрагими сареи ҳхарала рыцҳарак ҟалазар? – абас иҟаз азҵаарақәагьы ҭаха ирҭаӡомызт Баҭал. – Мап, мап, ҳара иахәҭаз зегь ҟаҳҵеит. Иҟалап аштаб аҿы акы иазыԥшызҭгьы. Уаҟа, абылтәы аихшарҭаҿы зны-зынла аибашьыга атехника ахыԥхьаӡара акыр иацлоит. Убри акәзар иззыԥшыз! Аха дабаҟоу Ибрагим! Акымзарак сгәалашәаӡом. Схаҿы иаанхаз сахьақәак роуп. Ухынҳәы ҳәа адҵа шсоузҵәҟа, аӡиас аҿықәахь сҿынасхеит. Знык иара аҟынӡа сызнеизҭгьы, нас аӡәымзар-аӡәгьы сизгәаҭаӡомызт. Аха алашара сымпыҵышәшәеит. Нас сара сахь рхы рханы иҭҟьо иалагеит бџьар хкыс иҟоу зегьы. Аӡиас ашҟа сымҩа кын. Аӡахыга машьына аиԥш аԥшаҳәа зегьы абџьар иаҵданы иаман. Абџьар иарыԥхуан аԥшаҳәа. Сара исгәалашәоит акы: ахысрақәа маҷӡак ианааихсыӷь, сызваиаз ахаҳә ааныжьны, сҳәазо шьҭахьҟа, аԥсарахь сҿынасхеит. Нас сарӷьажәҩа хьыдашьшь снапгьы сываҳаит. Уаҳа акгьы сгәалашәаӡом: заҟа сҳәазаз, заҟа ашьа сылҵыз. Ахьаа сызцәырҵит. Иԥхаҵәыԥхаҵәо ашьа сарбааӡон...
Алҩа ажәҩан иаҵакнаҳан, еиҳа-еиҳа аҽеиҵыхны алашарақәа ахьыҟаз аҭыԥқәа аҵәахуан. Ана-ара атанкқәа агәақь-агәақьҳәа акгьы иақәымкӡакәа Гәымсҭа аганахь иҭҟьон. Урҭ ирышьҭарххны, иҟалоз ааҭгылара набжьаршәны, ахысра иалагон автоматқәа. Амца зкыз иақәкны аӡыршәгақәа аус руан. Амца арцәагақәа ҩба-хԥа ус игылан. Ирызҭаз аӡы нҵәазар акәхап, ааигәа-сигәа аӡы аҭгарҭақәа ыҟаӡамызт.
Дук мырҵыкәа Гәымсҭа наҟтәи аԥшаҳәа аҟнытәи рҿаархеит аԥсуаа рабџьарқәа рышьҭыбжь. Урҭ рӷьырак амца зкыз аобиекти уи акәша-мыкәша игылаз ахыбрақәеи ирықәкын.
Баҭал идырт урҭ закәыз. Урҭ Ибрагими иареи рҩызцәа рхысыбжьқәа ракәын Ҿааихак змамыз абџьарқәа реижәылара иагәылыҩны уи иаҳаит абомбакажьга аҳаирпланқәа рышьҭыбжьгьы. Урҭ ҩба-ҩбала Гәымсҭа аҟәатәи аԥшаҳәа аҟынӡа иааӡон, аха ауаа реиланхарҭеи ақырҭуа аруаа ртәарҭақәеи ирықәмыжькәа, аԥшаҳәа иахыкәшаны аҳаракырақәеи аԥсҭақәеи абомбақәа нарықәыжьны, агеи ашьхеи рҵысуа, адәқәа рҿы адгьыл гәылжааны Бомбора иҟаз Урыстәылатәи абазахь ихынҳәуан. Урыстәылатәи арқәа ркомандаҟаҵаҩцәа ибзианы еилыркаауан ақырҭцәа зҿыз аибашьра иараапкыз агыгшәыг ахымҩаԥгашьа шамаз, акыр жәашықәсақәа раахыс урҭ атәыла дуӡӡаҿы ирымаз аҳра рхы иархәаны, Аԥсынтәыла аԥшәмара иааныркылаз, аԥсуаа рқырҭуатәра ишаҿыз, аха убри аамҭазы дара ирҭахӡамызт икарыжьуа абомба қырҭуак идамзаргь аӡә дашьыр...
Баҭал изгәамҭаӡакәа, акгьы имыхьӡозшәа даақәтәеит, мчы ԥхак илалеит, илахь-иџьымшь иӡатәит.
– Ари ҳара ҳтәқәа роуп, сан! – ҿааиҭит дааԥышәырччашәа. Илабжышгьы иӡамҩа инадлан аҿаанахеит.
Мариа дҩагылан, аҭӡаҿы икнаҳаз, асахҭан иалхыз арҭмаҟ аҿы аартны иааҭылгеит еилаҳәарак. Уаҟа иҭан лара лыԥшәма Гельмут ибамбапалта.
Иаалыршәшәан, инаганы Баҭал ижәҩа инахылшьит. – Ахьҭа уҽоумыркын, нан? – нацылҵеит аҵыхәтәаны.
Баҭал апалта азганк ааиҵихын, дахәаԥшызшәа ҟаиҵеит, аха илашьцан, дабахәаԥшуаз...
– Сара сыԥшәма Гельмут ихьӡын! – ҿаалҭит ԥыҭрак ашьҭахь. Ларгьы илдыруан, Баҭалгьы идыруан уажәымзар-уажәы ани ирхагьежьуаз аҳаирплан рхыбра ашҟа икәлаауа бомбак ланашьҭыр шалшоз, аха макьана Анцәа ихьчон, макьана иԥшын. – Уи итәоуп ари абамбапалта. Мариа иҟаз аҵаақәеи аԥша ҵәыҵәи ахьҭа иларҵахьан, игәы уашәшәыран.
Мариа ахаангьы илхашҭӡомызт лыԥшәмеи лареи уаҟа ирхыргаз, уи аҵаа заҟа илахаз, заҟантә аԥсра абла иҭаԥшыз. Урҭ лак аҟара пату рықәӡамызт, урҭ уаас иԥхьаӡаӡамызт, избанзар аибашьра иаҿыз Германиа анемец жәлар иреиуан. Ианаацәылашоз инаркны аҵлақәа рыԥҟара иалагон ахацәа, ҳара шьыбжьонынӡа ҳаихақәа кны, урҭ рыцқьаны ишьҭаҳҵон, нас алабақәа рыҵарԥан, иркәымпылны џьарак еидаҳҵон. Ҳара иаҳхылаԥшуаз Захар Карл-иԥа даара дуаҩы гьангьашын, аус зуаз аҳәсақәа днаҳалс-ааҳалсны, ҳцәа-ҳжьы ҭибӷыҷаауан, ҳтәарҭақәа дрысуан. – Аус жәула акәымзар, – ихәда иахшьыз автомат инапы нақәкны иацәиршәон. Зны, аус ҳацызуаз, ԥшра-сахьалагьы ибзиаз Марҭа даахҭеикын, – баала, ҳаицәажәароуп! – ҳәа диман абарак ахь иҿынеихеит. Ҳара ҳгәы иазымычҳаит уи лҵәуара, лшьамхы арсны иҿаԥхьа дшыматанеиуаз. – Марҭа улҟәаҵ, улҟәаҵ Марҭа! – иааиларԥсеит аҳәса рыбжьқәа. Иара уи гәхьаас имкӡакәа, хынтә ажәҩан ахь дхысит. Марҭа аҵәыуара даҟәыҵын, уаҳа ажәак мҳәаӡакәа иаԥхьа дҩагылан лҿыналхеит. Уи иԥаҵақәа аӷан, иҩежьын. Ампыл иаҩызаз ихы-иҿы аханы аашьышь аблақәа реиԥш иҟаз блақәак
изҭан. Урҭ ԥхашьаӡомызт. Уажәы-уажәы ибзи иқьышәи еихьишьуан. Еиҳараӡак аус зуаз аҳәсақәа данырзааигәахоз. Уи ицын маҟа еиқәаҵәак зыхәда иахаршәыз ла дук. Цқьа ахәаԥшха змаз ауаҩы имбар ауӡомызт урҭ аҩыџьагьы – илагьы иаргьы ԥышәлагьы блалагьы ишеиԥшыз. Иара иалихуаз аԥҳәыс алагьы дадыруан. Ирҳәоит, уи аҽнышьыбжьон лхаҵа ишибоз ԥҳәыск амш лылеигеит ҳәа. Аӡәы имҳәаргьы уи агәра угартә иҟан. Ҳара ҳзыҩназ абарак аҿы маӡа ыҟаӡамызт. Наҟгьы-арахьгьы ахылаԥшцәа зегьы еиԥшын. Ҟазшьалагьы уаҩышьалагьы.
Аха Мариа илхашҭӡомызт даҽакгьы. Уи ари амш ҟалоит ҳәа дыҟаӡамызт. Шарԥазык, абна аԥҟарахьы ацаразы ҳанааишьҭагыла, НКВД адыргақәа змаз амаҭәа зшәыз хаҵак ибжьы рдуны ус ҳаиҳәеит: «Ажәлар шәхаҵкы! Асовет еиҳабыра иҟарҵаз ақәҵарала, иахьарнахыс шәара зегьы шәхы шәақәиҭуп!»
Ҳара уи ииҳәаз агәра шаҳамгаз анеиликаа, даҽа ҩынтә ибжьы рдуны иҳалеиҳәеит. Нас ҳәҳәарахеит ҵәыуарахеит. Дасу ҳбаракқәа рахь ҳаиханы ҳҿааҳхеит. Зегьы иаҳзеиԥшны хара игылаз ашьышьмаҭраҿы ишьапқәа ҭыҳәҳәо дхәырны дҭагылан Захар Карл-иԥа. Абас зыԥсаҭа шкәакәахаша Хрушьчов ахақәиҭра анҳаиҭа, иаҳаулакгьы Аԥсныҟа ҳааит. Араҟа уи иԥсы ҭалеит, имч иацлеит. Иахьанӡа иԥсы ҭазаргьы сҭахын, аха иамугәышьеит, ԥшьышықәса раԥхьа игәы аангылан дыԥсит. Изхысҳәааз, ари апалта иара итәоуп. Даара ирацәангьы ишәимҵаӡацызт, ицәа ахыскаауеит, рыцҳа. Аха, уажәы ақырҭцәа рнапаҿы ҳаныҟала, ари апалта рбар хымԥада исцәыргон. Иаалбаазган, еилаҳәаны арҭмаҟ илҭасҵан, абра икнасҳаит.
– Даара ибзиоуп! – иҳәеит Баҭал. – Сара санцо хымԥада инсыжьуеит, мамаша! – нациҵеит аҵыхәтәаны.
– Сара аӡәы ишәиҵаз, дзырԥхаз амаҭәа ахаангьы ишәысхӡом! – ҿаалҭит Мариа. – Даҽаӡәызҭгьы, иаҳҳәап, дақырҭуазҭгьы, исҭаӡомызт.
– Избан?
– Избанзар, уара удгьыл ухьчоит, иара – дымҵарсҩуп. Сара сашьцәа ирыхьыз рыхьуеит даргьы, аха уаанӡа заҟа рыцҳара ҟарҵараны иҟоузеи, заҟа шьа карҭәаран иҟоузеи? – Баалеи, Ельза! – Мариа ашьшьыҳәа дҩагылан, амардуан даҿалан лҿыналхеит.
Аҵх акыр иласкьахьан, нахьхьи, ашьхара ашьапаҿы иҭҟьаз амцеи алҩеи еиқәтәахьан, аҳәылыҳәа илеиуан асы. Ауадақәа рҿы агәамсам ҩнажьын. Мариа илҭахымхеит ацәашьы алыркыр, лцәарҭаҿы днеины лгәабан дааҩахан, ихьанҭаӡа иҟаз еихалыхк Ельза иналлыркит. Абри наган Баҭал иҭ! – ҿаалҭит лара уи аҷкәын ихьӡ аҳәара дашьцылахьазшәа, илзааигәазшәа. Ельза акгьы мҳәаӡакәа, еиҭах алаӷәра иқәыршәыз ауарҳал аашьҭылхын, асахҭан хҵәаха ахы дааханы, аҩнаҵаҟахь дназгоз аҿышәҭ аартны ҵаҟа дынҭалеит.
– Ҳаи, сбыкәыхшоуп, ҳаи, закәытә гәырӷьароузеи исзаабгаз! – лнапы днамҵасын агәыӡра далагеит Баҭал. Уи уажәы акгьы ибаӡомызт, акгьы дацәыԥхашьаӡомызт. Уи имч ҭалеит, ихәра акәзаргьы кьылк амаӡамкәа иӷьазшәа ибеит. Уи аиааира агәра игеит. Закәытә мчузеи иамоу, анаџьалбеит, ари аиха хәыҷы, аиха хьанҭа иамоу. Уи иара зны – дзықәгәыӷуаз, дзыхьчоз, ижәлари иареи ршьа злаиуаз абџьарын. Атапанча имоуп – агәыӷра имоуп. Шьҭа акгьы гәхьаас икӡам.
Ельза лнапқәа имылхырц далагеит, аха иара ирӷәӷәаны ианааникыла, акгьы лымҳәаӡеит, ииарҭа лҽаақәылкит.
Иацы уи ҵәыцак азна аӡырши ча-саки лыман данылбаа, дааҟәымҵӡакәа длыхәаԥшуан. Иԥсы еиқәхо-еиқәымхо издырӡом, арахь лара дигәаԥхеит.
Лцәажәашьа, лыблақәа, лыхцәы – зны иааникылаз аестонка дигәалаиршәон, аха аестонка лаасҭа Ельза иаҳа дгәыкын, дразын, иааҭкааны илымҳәозаргьы, аиаша закәыз еилылкаауан. Баҭал уи данлыхәаԥш инаркны идырит иара изы лхы дшамеигӡо, иара деибга-деизҩыда иҩызцәа рахь дхынҳәыр шылҭахыз. Ари бзиабароуп ҳәа аҳәара иҭахымызт, аха ибон зхы изамыхәо, уажәы-уашьҭан дзықәшәо ззымдырӡо, Христос иеиԥш ахаҳә ҭӡы иадчаԥалоу ауаҩгьы абзиабара изцәырҵыр шилшо. Абас иԥшӡоу аԥҳәызба аԥсабараҿы даныҟоу, аԥсабарагьы ԥшӡахоит.
Абзиабара зыԥсы ҭоу зегьы ргәаҿы иҟоуп, уи ыҟоуп ҳара иаабо алашараҿы, аҳауеи ҳареи ҳабжьараҿы, аҳауа зҩыда акәыбры алԥааны зхәыҷқәа ирзаазго ажәҵыси уи аԥшқақәеи рыбжьараҿы, ажәҩан икыду аеҵәақәа рыбжьараҿы. Урҭ анеихәлаччо ирдыруеит рыԥсы шҭоу, рыбзиабара ацәашьқәа каххаа ишарку.
Ельзеи Баҭали сааҭқәак ракәын ирымаз, аха иахьа уажәраанӡа ахьына аиԥш иашаз рыԥсҭазаара зныкала ихаахазшәа рбеит...
Мариа еилылкаауан зегьы. – Анцәа дрымазар, аибашьра еилгоит, даргьы еиқәшәоит. Нас аԥсҭазаара цап ишцац...
Аҳәылыҳәа илеиуан асы. Ари адгьыл аҿы аибашьра ыҟаӡамызшәа иҭынчран. Иаха ақырҭцәа ироуз ааха, адәи ашьхареи иқәдырԥхоз алашарагьы ирныԥшуан. Баҭал дҳәазаны амашьынамҩа ааихиҵәан, аҵла ашьапы иҽадҵан, ишьҭахьҟа днаԥшит. Ельза дадырсызшәа дахьаангылаз дгылан...
Аиҳабыра рыҩны аҿаԥхьа еизаны, иааԥса-икараха, рыхқәа, рнапқәа еиқәыҿаҳәа-еихаҿаҳәа, рхырҿқәа аԥаҵа иарганы, иааиԥмырҟьаӡакәа ахысра иаҿын ари ақалақь раԥхьа иалалаз аруаа.
Акгьы зхарамыз ахан рыцҳа зцәажәомызт, изыҳәҳәомызт акәымзар, иқәгылан ихәаарц аҭахын: «шәанаџьалбеит, схәашхәаша сзықәышәҵозеи, сара сыҩныҵҟа шәара ишәԥырхагоу аӡәгьы дтәаӡам, урҭ иац-жәацы иқәҵит» ҳәа.
Аҭыӡқәеи аԥенџьырқәеи рыла абџьарқәа рыхьнырҳаланы ахан ахыбрахь ихалон аҷкәынцәа. Заа ахыбрахь инеихьаз аӡәы, изшьапык харҟәала иҿаҳәаны, егьи ишьапала, хазы аԥсуа бираҟгьы кны, дықәԥраа акәашара даҿын. Ана-ара игон «Аиааира» ҳәа ҳәаны, аҟәҟәаҳәа ажәҩан иалахысуаз рыбжьы. Закәытә мчузеи иамоу аиааира! Зықәҩыла ҷкәыни ӡӷаби рыԥсҭазаара қәыԥшқәа згаз аиааира. Ахан хьыҵәцарақәа ццышәха иҟазҵаз, анацәа ашәы ршәызҵаз, аҟармаҵыс ашәаҳәара иаҟәызхыз аиааира. Зны-зынла ауаа дара-дара еибашәиуеит. Аибашьра акәӡами, мшәан, ишәитәу?!
– Уаала, иҟоу аабап! Издыруада рыԥсы ҭазар! – ҿааиҭит Ибрагим иааигәа игылаз Баҭал дизааигәаханы.
Баҭал иҿаԥшылара иаҳәеит ари азҵаара дшазыԥшыз. Ар, гәыԥ-гәыԥла рҽеидкылан Мрагыларатәи афронт ахь игаз амҩа ианылан рҿынархеит. Аӷьӷьа-агәгәаҳәа рцәа иааҭагьежьын, урҭ инарышьҭалоит атанкқәа, азениткақәа, артеллериатә хысгақәа. Зықәрахь инеихьаз аҳәсақәа ироуз агәырӷьара иахҟьаны аҳәҳәыҳәа, агараҿ зан лгәыԥҳәыхш зыгханы, еиҵақьны иҵәуоз асаби иеиԥш, рылабжыш рзынкыломызт. Урҭ, анацәеи абацәеи, макьанагьы раԥхьаҟа ишьҭан аҵәыуара аамҭа, макьанагьы цқьа еилыргаӡамызт иԥсызи инхази, аха уажәы гәырӷьаран, агәырӷьара ауп ари ашҭа ду иқәгылаз ахан абылра зыхҟьазгьы.
Баҭали Ибрагими еимырдеит зегьы – Гәымсҭа аԥшаҳәа инаркны аиланхарҭа ҿыц аҟынӡа. Ахыбрақәа
реиҳарак амца ркын, алҩа еиқәаҵәаӡа ирхылҵуан. Аихагылақәа рыҵаҟантә иҵыҵуаз кьоушәоуқәак ракәзаргьы Мариа дрыздырӡомызт. Ана-ара ахысбыжьқәа гон. Аандақәак рҟны шьоукы ахьӡахьан «иаанкылоуп» ҳәа анҵара.
– Закәытә рыцҳароузеи?! – ииҳәо иҿамшәеит Ибрагим, нас ихылԥа ааихихын, аҩыра иахьшьуа аныхра далагеит. Адырҩаҽны, ақалақь акомендатураҿы Баҭали Ибрагими адҵа рырҭеит; Баҭал инапы ианырҵеит Аҟәа иҟаз ахымхәацәеи, абыргцәеи, фатәыда-жәтәыда иаанхаз зегьы рзи Аԥсны анапхгара рыдҵала ача ахьыршоз дахылаԥшларц...
...Баҭал дзықәтәаз ахаҳә даақәҵын, аишьҭагыла иқәгылаз днарыдгылан, днарылаԥш-аарылаԥшит. Раԥхьа аишьҭагыла аҵыхәантә аԥхьаҟа дааскьаган ача зқәыз амашьына ааигәа идыргылаз аԥҳәыс қәыԥш дналҿаԥшит. Нас днаскьарц иақәикит, аха мчык ихан дааннакылазшәа ибеит. Аԥхыӡ далаз џьишьеит. Ихәы-ижьы ааилагылеит. Дгылоуп дадырсызшәа... Дхьанҭахеит. Даҽазныкгьы дааҳәны дналҿаԥшыр иауазеи?! Аха дзааҳәӡом. Ларгьы дгәалҭеит, аха агәра лзымгеит. Ԥхьаҟа дшыԥшыц дыԥшуан. Лшьа-лда еиҳа иласны аус руа иалагеит. Гәыла илымҵәахыц акы дашьҭоуп, ажәҩан аҟнытә иалшәан лаԥхьа икашәаз ак шьҭылхыр лҭахуп. Лшьапы зықәгылаз адгьыл дақәыӷәӷәоит.
Баҭал деимлагәа дызкыз амчқәа дааурыжьын, ԥхьаҟа иԥшуаз аԥҳәыс лызқәа дынкыдыԥшылеит.
– Ельза! – ишилшоз дыҳәҳәан, дышьҭыԥраауазшәа лышҟа иҿынеихеит.
Ааи, уи Ельза лакәын, шықәсыбжак аԥхьа, алашьцара иҽалак, дҳәазаны, амҩа ааихҵәаны, ахаҳә иҽавакны данаахьаҳә игылан иԥшыз Ельза...
Уахьиз-уахьааӡаз уаб игәараҭа! Аброуп иахьыҟоу иԥшьоу уԥсадгьыл агәҭа, уи агәеисрагьы аброуп иахьынужьуа. Аха урҭқәа уанрызхәыцуа, угәаҵанӡа инеины угәы анархыҭхыҭуа, Аԥсны анҭыҵ, наҟ инахараны уаныҟоу, уаантә улақәа ҭаа уанааԥшуа, нас, аҵыхәтәан, умҩа аатны, знык аҩны снаӡандаз ҳәа, уҽынкынҵо амҩа уанықәу ауп. Усҟан зегь реиҳагьы уан лоуп убла ихгылоу, уи уаалгәыҵаҳәҳәаны, урӷәӷәаны уангәыдылкыло, оҳ, шаҟа иразузеи ан лнапы ҟәымшәышәқәа! Шаҟа игәыҭшьаагоузеи, шықәсык аахыс иумаҳац «уан дукәыхшоуп!» анылҳәауа.
Шықәсык урҭ ажәақәа нанду лҟынтә акәын иахьсаҳауаз – урҭ срышьцыланы сыҟан, аха уажәы сгәы хыҭхыҭуа сазԥшуп сан гәакьа лҟынтә. Урҭқәа угәаҵанӡа инеины агәахәа ануоулак ауп насыԥ уманы ухы убо уаныҟало.
Аибашьроуп урҭқәа зегьы зхылҿиааз – аҭаацәа еицәхзырҟьо, агәқәа зырхәашо аибашьра мцацәа.
Раԥхьатәи амшқәа раан сангьы сабгьы цеит – иахьцаз сара иаусарҳәоз. Ашьҭахь ауп ианеилыскааз, «Аԥсадгьыл» зыхьӡыртәыз абаталион аиҿкаара ишалахәыз. Сан дмедеҳәшьан, саб мызқәак рышьҭахь еибашьрак аҿы, аӡнырцә иӷәӷәаны ирхәыз иҩызак
дааигарц дахьцаз, дрытҟәеит, уи ашьҭахь, сан абџьар аашьҭыхны, аибашьрахь диасит. Анцәа иџьысшьоит сан аибашьра дахьацәынхаз.
Абасала, схәыҷра ашықәсқәа раан, аибашьреи ахҵәареи ҳахганы нандуи сареи Ҟабардантә ҳаныхынҳәы, сара аӡәзаҵәык сакәын насыԥ зманы зхы зыԥхьаӡоз: аҩны иаҳԥылаз сангьы сабдугьы рылаӷырӡ хаҟәҟәалоуп ишаҳԥылаз. Санду лакәзар лнапқәа аалгәыҵаԥсаны, аккаҳәа амыткәма ҳәо, ҳаҩны ауадақәа дрыҩныс-ааҩнысны, амаҵурҭахь дцеит. Ҳгәылацәа еихьыс-еиԥысуа ааира ианалага, урҭгьы инацырҵеит ҳгәырҩа. Саб шиакәыз здыргәышьон ирҵәуоз, аха сара исҳәауа-изуа здыруа сабаҟагәышьаз, сыблақәа ҭаа сырзыԥшуан аҟароуп.
Анасыԥи анасыԥдареи еицгәышьоуп. Сара сзы инасыԥын, ҳаҩны рымблыкәа еибганы иахьызбаз. Зегьы ирыцкын уи ауха исызгәакьоу скаруаҭ аҿы сышьҭаланы, сгәы раҳаҭны сҭахәхәа саныцәа. О-о, убасҟан ауп, даду ишиҳәалоз еиԥш, ҳаԥсадгьыл аԥхарра доуҳалагьы, гәаҭалагьы иснырны, насыԥ сыманы схы збо саналагаз. Абыда сахьаанхаз усҟан насыԥдараны сазхәыцратә сыҟаӡамызт.
Уи ашьҭахь абжьааԥнытәи ԥсҭазааран: сара ашкол ахь сцеит – уа гәырӷьаран иҟаз, аха аҩныҟа саныхынҳәлак, лахҿыхра ыҟамызт ҳаҩнаҭа, ҳандәылҵыргьы ус акәын ишыҟаз. Ус хәыҷы-хәыҷла зегьы ршьара иқәло иалагеит.
Раԥхьа ашкол аҿы ҳаннеи, ашкол ахаҭа еиқәханы иҟан, аха аҩнуҵҟа иҭацәын, ҟәардәқәак ҳзырԥшаан, урҭ ҳара ҳзы иреиӷьыз партақәан. Абасала, акәҷарақәа ран еиԥш, ҳашкол зегьы ҳаагәыҵанаҳәҳәеит. Нас ҳашколгьы дырҿыцит, апарта ҿыцқәагьы ҩнадыргылеит, саб дабаҟагәышьаз акәымзар, уи уажә акәын данысҭахыҵәҟьаз!.. Уажәы ауниверситет сҭоуп!..
Аамҭа уҳәеит ҳәа, иԥыруеит! Иацы акәушәа сгәы иабоит аҩныҟа ҳаныхынҳәыз. Аҟәантә саныхынҳәлак, схәыҷра аамҭа сынҭагылоит: агәҭынчра акәхап, ацәара даара бзиа избоит! Исызгәакьоу скаруаҭ аҿы ҩымш сгәы раҳаҭны сыцәоуп.
«Дхәыҷыми, дыцәазааит, – иҳәоит сабду. – Ахәыҷы даныцәоу ауп ианизҳауа». Сабду изы сара еснагь схәыҷуп. Ари заҳаз сани сандуи, шьыбжь ааргьы сдырҿыхаӡом. Уи иаанагоз: «Изҳалааит, изҳалааит» акәын. Урҭ зегьы ирҭахыз, сызхара исзымбаз саб иеиԥш, снаӡааӡаны исызҳар акәын.
Аамҭа мцози, саргьы исзымҳауази, нас аҵыхәтәан санстудентха, уа даҽа закәанын иҟаз: ианаамҭоу узышьҭамларгьы, ашьыжь ианаамҭоу уҿыхар акәын – уи ирласны сашьцылеит. Аха хәашала аҩныҟа санаа-уа, Ҟабардантә саныхынҳәуаз еиԥш, схәыҷра аамҭа сынҭагылон: знык аҩны снаӡандаз ҳәа, сҽынкынҵо амҩа сықәлон. Уа сахьнеиуа исзыԥшуп зегьы: сан, санду, схәыҷра, исызгәакьоу скаруаҭ, «дыцәазааит… изҳауеит», – иҳәоит сабду.
Ус иҟан схәыҷреи сқәыԥшреи ргәалаҟара.
Уи аҽны, Аҟәантә саныхынҳәы, аҩны аӡәгьы дыҟаӡамызт. Ацаԥха аҭыԥ аҿы иҟан, ус анакәха, урҭ хәылԥазынӡа изааӡом. Сҽааиҭаскуан еиԥш, агәашәахьтә «Енвер!» ҳәа аӡәы ибжьы аагеит. Ашырҳәа ашә снылаххит.
– Ҟоҳ, Вова уоума! – иааџьасшьеит ибжьы ахьсзеилымкааз. – Умааиуа арахь, уа узгылеи! – сҳәан, ашырҳәа сындәылҵит.
– Аԥошьҭалион Ԥычхьа асалам шәҟәы узааигеит! – иҳәан, амахцә ианкны иҩышьҭихит. Сааршанхеит: аԥошьҭа абаҟоу? Асалам шәҟәы збахьада?
– Иабатәи салам шәҟәу? – сиазҵааит ус аушәақә. – Анкьатәи ҳԥошьҭа аусура иаладыргама?!
– Уи аладыргаанӡа ҳәа ҳаԥшума! – иҳәан, агәашә аартны иҿааихеит. – Сара раԥхьатәи ԥошьҭалионуп, – иаасиркит еиқәҷаб иҟаз салам шәҟәык.
Сыхьӡи, сыжәлеи, ҳҭыӡҭыԥи ануп, инарҳәы-аарҳәны снахәаԥш-аахәаԥшит, аха иаазышьҭыз ҳәа уаҳа хьӡи-жәлеи анӡам. Сыхьӡи сыжәлеи еиҭа сылаԥш нарыдсырхалеит: анбанқәа урыс нбану, қырҭуа нбану узымдыруа ихьырвырӡа акәын аҩышьа форма шыҟаз. Уи еиҳагьы саршанхеит. Сҟазшьеи схы-сҿы аҽеиҭакшьеи џьашьаны Вова дсызԥшуазаарын!
– Уара ари узҭада? – иџьашьаҵәҟьаны снаизԥшит, искыз сылаԥш ааҟәыҭханы. – Иаазышьҭда? Иузҭада?
– Галынтә иузааарышьҭит.
–Ишԥа, Галынтә?! Иаҳзеилоузеи галааи сареи, асалам шәҟәқәа ҳабжьысыртә еиԥш?
– Галгьы акәым, ҽырххыла Жәыргьыҭынтә иааргеит хымԥада.
– Жәыргьыҭынтә?! – еиҳагьы иџьасшьеит.
– Аиеи, уахьынтә уажә ицо-иаауа ибжьами! Жәыргьыҭынтә Галҟа иаарышьҭит, уаантә – арахь, ара зегь ҳаибадыруеит.
Аконверт арҷабга амхуа, иамхуа, ақьаад «ажьқәа» ҭыжәжәа, иаасыртын, инарҳәы-аарҳәны иҩыз бӷьыцк ааҭызгеит. Ҵаҟа снахәаԥшызар «Резо» ҳәа иануп.
Сыблақәа аалашьцакит: зны сааилашәан, иԥыжәжәаны икасыԥсап ҳәа, аха сҽааныскылеит. Урҭ сҟазшьақәа имбози Вова, акы шыҟалаз ицәа иалашәаны, дсазҵааит.
– Дызусҭада, уара, усҟак ушьара уқәызҟьаз?! – исаҳарызеишь ҳәа даасзыԥшит.
–Саӷа, – сҳәеит сара, – саб дызшьыз – саӷа иԥа.
– Ишԥа, ишԥа, Резо, иоума иузызыҩ?!
Аиеи, Резо Мелиа ихаҭаҵәҟьа! – сҳәан, сеилашәаны, аԥжәара еиҭах сҽыназыскит. – Иԥызжәоу, уаԥхьар уҭаху?
– Енвер, ишԥа уара?! Уамыԥхьаӡакәа, ишԥаԥужәо?! – иаасаҽԥниҳәеит Вова. – Ухьӡала иҩит, зны уаԥхьа, ииҳәауа ҳмаҳари, нас саргьы саԥхьоит… Аԥжәара ҳахьӡоит, умыццакын.
Усҟанҵәҟьа сшьара сықәҟьаны сыҟан, саԥхьоит ҳәагьы сыҟамызт, аха ишаԥхьатәызгьы сгәы иснаҭон, уи ауп саанызкылазгьы.
– Уаԥхьа, уаԥхьа, зны уара уаԥхьа, уи баша имыҩӡеит, – иҳәеит Вова. – Напынҵак сымоуп, адәқьан аҿы сцоит, саауеит уашьҭаншәа.
Иҿаԥха-ҿаччо иааиз иакәӡамшәа, Вова дхынҳәны дваа-ваауа иҿынеихеит. Саргьы сҭашыҩкра сшалаз ашьшьыҳәа саахынҳәит. Сахьыныҩнашылаз ауада агәҭаны игылаз астол искыз аконверт нықәсыршәын слатәеит. Стәан ҳамҭакы сынкахәыцуа: «Исеиҳәарц ииҭахузеи, жәаа шықәса рышьҭахь?!»
Иаақәысхын, ианбан хьырвырқәа еихшьало, изулак саԥхьеит.
Сгәалаҟара еиҳагьы ибжьнахит. Наҟ инықәыршәны сҩагылан, сындәылҵит, сааҩнашылеит, ауадаҿы снеиааит. Сзыԥхьаз ауп схы иҭагьежьуа, уи зҩыз иакәзар, ҳаныхәыҷқәаз аахыс дшызымбацгьы, сыбла дыхгылоуп, ҳажәларқәа реиӷара ахьаагара аҵкьыс, Аԥсныҟа ахынҳәра иазгәышьуа агыруа хҵәахак иоуп – уи агәра сиргеит.
Сшынеиааиц снеиааиуан ҳамҭакы, сзыԥхьаз схы ишҭагьежьыц иҭагьежьуан. Амаҵурҭаҿы схәы хианы ишыҟазгьы схашҭит. Сыбла ихгылан саб иҩызцәагьы иаргьы атҟәацәа «реиҭныԥсахлараз» Гәдоуҭа ианнаргази ишнаргази.
Аҵыхәтәан исыӡбеит даҽазнык саԥхьарц: сеилашәаны сыҟамзи, исызгәнымкылаз акрыҟазар сгәахәт.
Ианбан хьырвырқәа уажәшьҭа маҷк срышьцылахьан, сааҭгыл-ааҭгыло даҽазнык ҭынч саԥхьеит.
Сзыԥхьаз наҟ инықәыршәны сыбӷа нкыдсҵан, уажәшьҭа иарԥысхахьоу Резо сизхәыцуа саатәеит: срызхәыцуеит иажәақәа, сазхәыцуеит ихәыцшьа, имаӡа-иаргама, урҭқәа неихшьало, идунеихәаԥшышьагьы сазхәыцуа салагеит. Иџьоушьартә иҟоуп урҭқәа зегьы, аха сара акгьы џьасымшьаӡеит, избанзар, дареи ҳареи ҳхәыцшьа еиԥшхашьас ирымоузеи: ҩ-жәларык, ҩ-милаҭ ҟазшьак! Ҩ-ҭоурыхки ҩ-дунеики ҳаиҩыршеит! Аха ус еицәыхыроу ажәларқәагьы ирзеиԥшу ҟазшьақәакгьы ыҟами, убарҭ акы ацәаара збазар ҳәа, Резо исалам шәҟәы сазхәыцуан.
Убри аамҭаз адәахьы Вова ишьҭыбжь ааган, сдәылҵаанӡа ихаҭа дааҩнашылеит.
– Нас ииҩуазеи, ииҳәозеи анкьатәи ҳҩыза? – дшааҩнашылаз еиԥшҵәҟьа дсазҵаан, сзыдтәалаз астол егьи аганахь ала даадтәалеит.
– Иҩырц, иҳәарц иуҭахузи? – сҳәеит сара. – Саԥхьаанӡагьы инықәырԥшшәа издыруан, сагьымҩашьеит.
– Саргьы ус сгәы иснаҭон, – иҳәеит Вова. – Ҭаҷкәымқәак еимаадазар, ҳаиҭахеит, шьҭа ҳаинышәап иҳәозар акәхап?
– Уаԥхьазшәоуп ишудыруа, – сҳәан, маҷк сааԥышәырччеит. – Уахь иацаҳҵап Аԥсны шыгәхьаарго атәгьы.
– Уи аупеи ииҳәауа зегь изырҳәауа! Аԥсны агәхьаагара аганахь ала ҳара иҳаԥыргоит, – иҳәеит Вова. – Амааҭ аҵыхәа иахьынҳаланы, зыԥсадгьыл кажьны Урыстәылаҟа иқәҵны ицаз, агырцәа реиԥш, Аԥсны гәхьааргозар, иагьараан ихынҳәхьазаарын…
– Ҳаԥхьаанӡа ианыз ҳахцәажәеит, – сҳәан, иажәа снаԥыҩлеит, – уажәшьҭа ихаҭа ииҳәауа ҳазыӡырҩып, – иаақәысхит асалам шәҟәы. – Уажәы хынтәны саԥхьоит, еиҳа исзымариоуп аԥхьара.
– Уаԥхьа, уаҳа ҳахцәажәаӡом, – дааччеит Вова.
Сааҭгыл-ааҭгыло саԥхьон, уажәы-уажә Вова снаизԥшуа. Уи ихы рҵысуа, ҿымҭӡакәа дысзыӡырҩуан.
– Еилкаауп, – иҳәеит саԥхьаны санаалга.
– Аԥҳәыс леишәацәгьа лзы ишырҳәаз еиԥш, «иаҳәац аҳәоит». Угәы ишԥаанаго, аҭак ҟаҵатәӡами?
– Хымԥада! – сҳәеит сара. – Аха ирмарианы акәым икәша-мыкәша иҟоу рыбла хнатыр аиԥш.
– Саргьы ус сгәы иаанагоит. Иара иаҵкьысгьы, икәша-мыкәша иҟоу агәра дыргатәуп акгьы шаҳхамышҭыз. Уигьы акәым, дареи ҳареи аӡырҩаш шҳабжьоу, уи цҳаҵәрык аӡәы ишизхымҵауа.
– Ус ануҳәа, исгәалашәеит, сынтәа зны аӡә даҳҭан, сабдуи иареи еибырҳәаз. 30–40-тәи ашықәсқәа раан, харада-барада ҳажәлар шаҟаҩ рылыршьааз атәы иалацәажәон…
– Ирылыршьааз ракәым, шьаҭанкыла ҳажәлар рықәхра ҳәынҭқарратә усны иаҿымзи! – инациҵеит Вова. – Аԥсны наунагӡа иргарц. Ишуҳәаз еиԥш, сабду иҩызаки иареи реицәажәара саҳахьан.
– Аиеи, аиеи, убри ауми излацәажәаз! – сҳәеит сара. – Уи, дара ибзианы изхааныз акәын. Аха нас, «рыӷба» анӡааҟәрыла, рполитика аадырҳәын, акгьы ҟамлаӡазшәа, иаҳҿагәыбзыӷуа рҽыҟарҵазаап! Қарҭҟа аҿар аҵарахьы иршьҭуашәа, араҟа аԥсуаа маҵурақәак рырҭошәа иалагазаарын, дареи ҳареи ирласны ҳаинышәазаап, ҳажәлар рҵеицәа зықьҩыла ишындырҵәазгьы.
– Еинышәашьас иҳамазеи, ашьа ҳабжьан! Аха ҳарнышәеит, – иҳәеит Вова. – Уигьы акәым, дареи
ҳареи ҳаиӷара ҳаҩнуҵҟагьы инаганы ҳаичдырчеит: ари саб дирӡит, ари саншьа дирӡит ҳәа, уажәыгьы агәаӷ зыбжьоу ыҟоуп. Уи аҟыҟҿыҟ ҳалазҵазгьы ҳаӷацәа шракәыз иахьагьы иззымдыруа ыҟоуп. Нас уԥшыр, ҳаишьцәоуп, ҳаиҳәшьцәоуп ҳәа рҽаҳзааигәатәны ҳаӡӷабцәа хьҩеижьқәа ааҳалҟәшәаны ирго, ажьрацәарагьы ҳабжьало ҳалагеит.
– Аиеи, аиеи, шәҩыла ҳаӡӷабцәа ргеит, – иҳәеит сабду, – уимоу, ҳажәлар рҿы уи иалаҽхәаны изҳәозгьы ыҟазаарын! Сабду дзацәажәоз игәы иаланы иҳәон, ажәлар реизарак аҿы, ажәа зырҭаз аԥсуа хаҵак деиҽырбаны иҳәазаап: хәҩык аӡӷабцәа сымоуп, урҭ рахьтә хҩык агырцәа ирымоуп ҳәа.
– Умбои, ҳажәлар шаҟа идырлашәыз! – иҳәеит Вова. – Сара сзыцәшәо, еиҭа убас ҳахьыр ҳәоуп.
– Арлашәра акәым, идыргаӡеит, – сҳәеит сара. – Ус сҳәеит ҳәа, сабду дзацәажәозгьы, убри акәын дзыцәшәоз еиҭах гаӡарак рыхьыр ҳәа иацәшәон.
– Усҵәҟьа акәымхаргьы, ԥсыҽрак ҳмыхьроуп, – ҳаицәажәара хиркәшеит Вова.
– Хык бзиоуп, аха ҩ-хык хараӡа еиӷьуп! – сҳәеит сара сааччан. – Уажәшьҭа еиҳа сазхиоушәа сгәы иабоит, ари ашәҟәы аҭак аҟаҵара…
Иаарту ашәҟәы, анкьатәи сҩыза уахь
Саршанхеит, Резо, усалам шәҟәы ансоу. Ишаԥу еиԥш, «Мшыбзиа, Вова!» ҳәа аԥсшәаҳәарала уалагоит. Аиҩызара зыбжьоу ашәҟәқәа анрыбжьысуа ус ауми ишалаго! Аха уареи сареи ҩажәа шықәса ҵуеит асалам шәҟәгьы, аԥсшәагьы ҳабжьамижьҭеи: иабатәи салам шәҟәу, ацгәеиқәаҵәа ҳабжьысны ҳаҟоупеи! Ус шакәугьы «игәырԥшаагаха» асалам шәҟәы сзуҩит. Иуҭахы-иуҭахым, ус ашәҟәы ануоулак, саԥхьандаз угәахәуеит. Аҭак узызҩырц акәым,
уиазгьы ииҳәауа саҳап сгәахәын, ус саԥхьеит. Аиеи, ус ауп сшаԥхьаз, аха нас ҳамҭакы сархәыцит сзыԥхьаз. Уск сыман, уахь сцеит, сааит, аха усалам шәҟәы акәын сзызхәыцуаз. Иаақәысхын, сааҭгыл-ааҭгыло, даҽазнык саԥхьеит. Убасҟан аҭак изызҩыр цәгьамзар ҟалап аасгәахәт.
Иуҳәауа ииашоуп, уареи сареи ҳаихааӡалоуп ҳҳәартә ҳаигәылацәан, ҳаиқәлацәан, еицҳазҳауан; ҳабацәагьы еиқәлацәан, еиқәлацәан ҳабдуцәагьы. Шәаргьы ҳаргьы ишаҳҵасу еиԥш, урҭ аиҭанеиааирагьы ачеџьыкагьы рыбжьан. Уи ухаҭагьы ишьақәурӷәӷәоит: «Хыԥхьаӡара амаӡам шәара шәҿгьы, ҳара ҳҿгьы акранеицаҳфахьаз», уҳәоит.
Абри аҵыхәтәан иуҳәаз санаԥхьоуп ушәҟәы аҭак аҩра анысыӡбаз. Ҳара, аԥсуаа, ҳҵас ала, ачеиџьыка иԥшьоу акакәны иԥхьаӡоуп. Убри иԥшьоу аус ахьеилажәгаз ауп уареи сареи ҳзеиӷацәахаз, ушәҟәы аҭак аҩрагьы зысҭаххаз: уи шузеилымкааз збоит, исҭахуп иуеилсыркаарц.
Ихьааганы иуҳәоит иҳабжьалаз аибашьра, уагьақәыӡбауеит. Саргьы хьаас исымоуп, сагьақәыӡбауеит. Аха, уи азакәӡам уареи сареи ҳаиӷацәоуп зысҳәаз – уи ҳаиӷара атәы уашьҭаншәа исҳәоит.
Уара урықәыӡбоит аибашьра иалагаз шәеиҳабыра – сара урҭ сшырзыҟоу сымҳәаргьы, ухаҭа иудырырц ухәҭоуп. Аха сара иџьасшьеит, шәеиҳабыра реиԥш, ҳаиҳабырагьы ахара ахьрыдуҵо. Уи зџьасшьаз уажә аҳәара салагом, иаԥсангьы исыԥхьаӡом. Уи еилзыргараны иҟоу аамҭоуп, аҭоурых ҵаула ауп, ҳара ҳахшыҩ уаанӡа изынаӡом, еиӷьуп ҳхәыҷра ҳгәалаҳаршәар: ахәыҷы игәынкылара аҭоурыхҩҩцәа ирыҩуа аҵкьыс ииашоуп – ауаа ҟәышқәа еиҳа агәра ргоит: ахәыҷы ихшыҩ цқьоуп, иибаз аҵабырг ауп ииҳәауа.
Аҭоурыхҩҩцәа ракәым, аполитикцәагьы рыгәра злоугои: иацы акы рҳәон, иахьа даҽакуп ирҳәауа! Уаҵәы урзыԥшлеи, зынӡа даҽакӡоуп ирҳәауа.
«Уареи сареи ҳаҩҭаацәарак еидгыланы, чароума, ԥсыжроума, зегь еиҿыркаауан, рҟыҟҿыҟ заҳахьадаз?» – уҳәеит. Схаҭагьы сшаҳаҭын, урҭ зегьы ибзиаҵәҟьаны исгәалашәоит.
«Аха нас аибашьра иалагеит!» уҳәеит…
Уццакцәеит: иаалырҟьаны иаламгаӡеит. Аибашьра ахаҭа хәымгаразаргьы, ҟазшьала уи хаҵароуп: ахацәа хаҵаҵас еиҿагыланы еибашьуеит. Аха уи аԥхьа шәполитикцәа шәареи ҳареи ҳабжьара еиҭаҳәашьа змам, аибашьра аҵкьыс еицәаз ахәымгара ҟарҵахьан. Аха ҳажәлар ақырҭуа жәлар ргәаӷ рымамызт, ажәлар ирхаразеи, ишуҳәаз еиԥш, ачеиџьыка рзеилан, рыцәгьеи рыбзиеи рҿы еивагылан. Ари шәполитикцәа ирзеилымкааӡеит: иаҳзырухьаз ҳхашҭыз џьыршьеит. Урҭ рыжәлар рнацәа шәахаргьежьуа, амаамын аиԥш, ирҭахыз шәдырҟаҵон. Иугәаламшәои, уашьцәа имҩаԥыргоз амитингқәа? « Чвени миҵа! Чвени миҵа!» ҳәа еибарҳәҳәауа. Урҭ ажәақәа са иабаздыруаз, уара уоуп еиҭаганы исазҳәаз…
Маҷк саланагалацәеит, аха иуеилсыркаарц сҭахын, иаалырҟьаны аибашьра ишаламгаз.
Ари шәареи ҳареи ҳаибашьра саргьы сыбла хнатит, еилыскааит «Чвени миҵа» ҳәа ирҳәоз зызкыз Аԥсны шакәыз. – Аԥсны қырҭуа дгьылуп! – рҳәеит шәполитикцәа.
–Мап, Аԥсны ҳаԥсадгьыл ауп! – рҳәеит ҳажәлар. – Аԥсадгьыл ӡлагараӡам, жәларык роуп изтәу.
Арахь шәареи ҳареи ҳаиланхоит. Ари џьшьахәыми! Абри ауп аибашьрахь икылызгаз. Шәдырлашәит иаахҵәаны исҳәозар.
«Аибашьра иацуп аинышәара, – уҳәеит, – аамҭа цеит, шьҭа иаамҭоуп аинышәара».
Иуҳәауа ииашоуп, араҟа аполитикагьы ыҟоуп, ауаҩрагьы ыҟоуп. Уи азы иуҳәоит аибашьра еиҩнашаз Германиа шеидырҵаз атәы.
Арагьы гха «хәыҷык» ҟоуҵеит: Германиа аидҵара ҟалаанӡа уи аԥхьа иҟалаз уҳәар акәын. Еиқәаҳаԥхьаӡап урҭ: аибашьра зырҵысыз Гитлер данаҵаха, иҽишьит, уи ивагылаз аминистрцәагьы аинралцәагьы рус рыӡбеит; уи ашьҭахь афашизм шьаҭанкыла иқәырхит, ирызҳаит абиԥара ҿа. Убарҭқәа рышьҭахь ауп, зыӡбахә уҳәаз аамҭа анааз. Шәара шәҿы хҭыс ҳәа акгьы ҟамлаӡеит.
Ҵабыргуп, аҭоурых ҳлагәылаԥшыр, шәареи ҳареи ҳәынҭқаррак аҿы ҳаныҟазгьы аамҭақәак ыҟан: IX-тәи ашәышықәса инаркны, 200 шықәса Аԥсуа аҳра шәалан, иахьатәи шәҳәынҭқарра ҟаҵаны ишәызҭазгьы Аԥсны аҳцәа Леонаа роуп. –Урқәа шәҭоурых иҵәахны иамоуп, иаауртыр, иубоит; даҽа зных, асовет аамҭазы, анкьа ус иҟан ҳәа, Сталин Қырҭтәыла ҳалеиҵеит – Аԥсны аиҳабыра дагьырзымҵааит: ижәладаз, ишьҭрадаз, жәҩангәашәԥхьара изыҟаланы, Урыстәылатәи аимпериа дуӡӡа данахагыла, ииҭаху ҟаимҵози! Убри иҳабжьеиҵаз ахҟа уажәтәи аибашьра аҵкьыс еицәан. Аиааира ҳзыргазгьы убри ауп.
Адунеи аҭоурых улаԥш нахугар, шаҟа жәлар «еиҿылахьоу», шаҟагьы «еиҿыҵхьоу» хыԥхьаӡара рымаӡам, аха ҳара ҳҟны иҟалаз, шыҟалаз еиҭаҳәашьа амаӡам, аҭоурых ианырҵаргьы, ҳаамҭазы аӡәгьы ихеиҵаӡом. Уи хлымӡаахуп, ихоуҵогьы иҟаӡам.
Аибашьра ианалага, сабду раԥхьа ииҳәаз ажәа иахьагьы исгәалашәоит.
– Еиҭах ачарҳәара! – иҳәеит, уаҳа ацымҵакәа. Усҟан схәыҷымзи, ииҳәаз иаҵанакуаз сзеилымкааӡеит,
иара «ачарҳәара» закәызгьы абаздыруаз, аха ажәа ахаҭа схаҿы иаанхеит. Шықәсқәак уажә аԥхьа сабду игәаласыршәан, закәытә чарҳәараз зыӡбахә умаз ҳәа сиазҵааит. Исеиҳәеит изхиҳәааз. Уара иумаҳаӡацт – иуасҳәоит. Аԥсны ахада Қарҭ еизарак аҿы дахьнеиз, аизара ашьҭахь иҩыза Қырҭтәыла ахада аҩныҟа сасра днеиԥхьан, ачеиџьыка хәшәыркы «даладырҭхаџьит», иҳәеит. Уи хлымӡаахын, саршанхеит. Иԥшьоу ачеиџьыка!.. Ус сҳәеит ҳәа, уи шәа шәҿы иԥшьамзар акәхап, аха ҳара ҳҟны ан лкыкахш еиԥш ирыԥхьаӡоит.
«Убасҟан рхаҭа, рчеиџьыка илаӷрагыланы ачарҳәара ҟарҵеит! – иҳәеит даду. Исеиҳәеит, уи ашьҭахь ҳажәлар ирзырузгьы. Ачеиџьыка зыбжьаз ҩ-жәларык рыбжьара ачарҳәара шыҟалаз. Ари аҭоурых умаҳацзар, уазҵаар иуарҳәоит. Аха нас, аполитика анааҳәы, ҳажәлар уи ачарҳәара «рхаршҭны», ацәгьа-абзиа аҿы еидтәаланы ачеиџьыка еицырфо иалагеит.
Уи ашьҭахь иҟалаз уареи сареи шьахәлаҵәҟьа иаҳгәалашәоит: Қарҭаа ртанкқәа ырхәархәаруа ҳақалақь ианаалала, шәанацәа ашәҭқәа кны ирԥылеит; шәабацәа ракәзар, инеин, урҭ инарывагылеит.
«Еиҭах ачарҳәара!» зиҳәаз убри азоуп.
Урҭқәа ҳажәлар ирхашҭуа иҟаӡам, аха зеиԥш ҟамло егьыҟам, иаҳхаҳаршҭып уигьы. Хашҭра зқәым уареи сареи ҳазлаԥшыз ахлымӡаах еиқәаҵәа ауп. Уи уара иухашҭызшәа збоит. Аибашьра ашьҭахь аинышәара шыҟало атәы ануҳәоз, «абасгьы ҟалагәышьеит усҟан, аха…» ус акәзаргьы, иугәалауршәарц ухәҭан. Усҟан уи сара сзы игәынкылаган: анкьатәи сҩыза ҳаинышәар иҭахгәышьоуп, аха иҟалаз ахәымгарагьы хьаас имоуп сгәамхәрызеи!
Зыӡбахә сымоу иахьагьы схаҿы исзаамго хлымӡаахуп, хәымгароуп, фашизмроуп… Сеидроу, уаҳа
иахысҳәааша схаҿы иааиуам. Зегь реиҳа имышьҭацәгьаз уи амш еиқәаҵәазы, уан дназлаз аҳәсақәа еизаны, ргәыла ԥҳәыс ԥсышьацәгьа анлырҭоз ҳазлаԥшыз ахлымӡаах ауп зыӡбахә сымоу.
Башамашагьы аума, алаапк рбазар еиԥш иԥхьаӡаны, лабала иаалысуа, иаалысуа, ԥсышьацәгьа лыҭаны, лашҭа агәҭаны дынкарыжьит. Абри аамҭаз ауҟьан-чаҟьанбжьы заҳаз санду агәашә еимԥааны лҿаалхеит, аха уи дааиаанӡа, зхы иамыхәо икажьыз аԥҳәыс аҽыр-ҽырҳәа абензин лықәырҭәахьан. Ухаҭа иумбози, уа ҳгылан!
Санду арҵәаа-арҵәаҳәа иааҭлырҟьаз лыҳәҳәабжьы аӡәгьы имаҳаит. Лыԥсы ҭан, ахәаша, лара ианлаҳа, лнапқәа ҟьо, акы лҳәеит, аха илҳәоз заҳауадаз, еразнакы амцабз лхыҵәеит. Уабду днаскьаны дгылан деиқәшәы. Ишиҳәалац еиԥш, «мамаӡаӷли!» иҳәан, инапы ҟьаны, амыткәмаҳәара иаҿыз санду лахь днаҳәын, инациҵеит: – Аригьы днаганы ана далашәыжь! – иҳәан, дналықәмақарит, уигьы даԥсуоуп аанарго. Уабду «Чемо ӷмерҭо»! ҳәа Анцәа диҳәалон. Исзеилкаауам, дызусҭадаз уи и-Анцәа. Уажәы ауаҩԥсы ибылфҩы имаҳаӡози?!
Санду амыткәмаҳәара даҿын, ҿааихак ҟамҵакәа.
– Шәан шәымшақә лхы ԥылҽааит, аԥҳәыс шәылхымшааӡеи, аԥҳәыс?!
Сара ашырҳәа сҿынасхан, санду лнапы кны слыхо, мчыла аҩныҟа дызгеит. Амыткәма шылҳәац илҳәон, ҿааихак ҟамҵакәа. Аҩны ҳахьнеиз, акәакь аҿы Анцәа исахьа ахькыдыз днадгылан, аԥсуаҵас ашәира далагеит, лылахь-лыџьымшь ӡатәуа.
– Арҭ уара иушаз уааӡам, иџьнышқәоуп, уара иҳаноушьаз ҳадгьыл афҩы дыргеит, наҟ рықәцараҿы ҳҵеицәа урыцхраа! – ҳәаны диашьапкуан.
Ҳара аухаҵәҟьа ҳақәҵит, ауаҩы ибылфҩы чҳашьас иамази?!. Еиҳарак ҳгәыла лбылфҩы…
Аибашьра еибашьроуп, аха уи ахатә закәан амоуп – уи адунеи жәларбжьаратәи закәануп! Уи азакәан даҵанакӡом ҳгәыла ԥҳәыс – уи шәыламыс ауп дызҵазкуа… Иарбан закәану изҵазкуа имицыз асабицәа инадыркны Лаҭа аҳаирплан иҭарблыз?! Уи хлымӡаах еиқәаҵәан!..
Аибашьреи аинышәареи ҿҳәарак рымоуп, аха ишԥазаауеи уареи сареи ҳаҩҭаацәарак рыбжьара иҟалаз ачарҳәара? Уаб ҳаибашьцәа даныртҟәа, саб уаанӡа шәыруаа дрытҟәахьан. Сабду днеин, уаб дахьҭакыз дибеит. Ашәҟәы иирҩит уаби саби еиҭнырыԥсахларц. Урҭ заҵәқәамызт, рҩызцәагьы ыҟан. Убри сабду ила иҟалеит аибашьра азакәан иаҵанамкуаз «аиҭныԥсахлара»: уаб иҩызцәагьы иаргьы, рхахәы хәыцк алмыршәакәа, идырхынҳәит, саб иакәзар, дсакасанҵаны дҳарҭеит, ицәеижьгьы цқьа имыхьшәашәацызт. Ус ауп ишҳарҭаз иҩызцәагьы. Уажәшьҭа уара уазхәыцла уареи сареи иҳабжьаҳаз ачарҳәара ԥсыхәас иамоу. Уи сара сазхәыцуеижьҭеи иҵуа иудыруоуп, ушәҟәы аҭак сзырҩызгьы ируакуп.
Ас еиԥш иҟоу азҵаарақәа уареи сареи ҳахшыҩ иԥнаҟом, аха ҳазхәыцлап, ҳразҵаалап ауаа ҟәышқәа, иҭаҳҵаалап аҭоурых ҵабырг.
Сара ҩыџьа-хҩы сразҵаахьеит, сиазҵааит сабдугьы. Уи уара дугәалашәоит, унеишь-уааишь ҳәа зарҳәауа уаҩ быргуп, ҵаралагьы дхәыдаӡам.
– Аполитикцәа иааҟәымҵӡакәа иалацәажәоит, ақырҭцәеи ҳареи ҳаиныршәара, иаҳԥырхагеи ари аус аҿы? – ҳәа сиазҵааит.
– Ачарҳәара! – иҳәеит даду. – Аибашьра хлымӡаахуп, аха аибашьцәа еиҿагыланы хаҵаҵас еибашьуеит – уи хаҵароуп! Иалкаахаз ачын рырҭоит, аҳәынҭқарратә ҳамҭақәа ранаршьоит. «Афырхаҵа» ҳәа ахьӡ рхырҵоит, убри ауп хаҵаҵас, аибашьра захьӡу! Урҭ реиныршәара мариоуп. Аха ажәлар аибашьра азакәан иаҵанамкуа ачарҳәара анрыбжьаҳалак, урҭ нас реиныршәара аамҭа наскьагахоит.
–Ус анакәха, уи ҿҳәарак амоуп!
– Иамоуп, ишԥамам. Уи сара сахаанхом, аха шәара шәхаан хымԥада иҟалароуп: ажәлар жәларуп, еигәылацәоу ажәларқәа реиӷара аамҭа еиннаршәароуп.
– Аха ачеиџьыка зыбжьаз аигәылацәа ачарҳәара рыбжьалар, урҭ реиныршәара ҿҳәарас иамоузеи? – сиазҵаахт еиҭа.
–Уи ҿҳәара амаӡам! – иҳәеит сабду иаахҵәаны. –Ачарҳәара хәымгароуп!
Ажәлар рҿгьы ус акәын ишыҟаз: хаҵа усла аиӷара зыбжьалаз, еиндраалон, аха амаҳагьара зыбжьалаз, ахаангьы еинышәашьа рымаӡамызт.
– Ахәымгара иагьакуп, иагьыҩбоуп, – лҳәеит, уажәраанӡа ҭынч иаҳзыӡырҩуаз санду. – Ҳгәылара иҟалаз ахәымгара ашьҭахь, аҳәынҭқаррақәа еинышәеит ҳәа, ихынҳәны иааиуашәа, уажәраанӡа изыӷрагылахьаз
ачеиџьыка ҳаидтәаланы еицаҳфахуа – уи ҳаӷоу иҟны иҟалааит. Ара ҟалашьас иамоузеи?! Анцәа изакәан еилазгаз рзы хьырхәрагьы ыҟоуп.
– Ачеиџьыка знык уаӷрагыло, ҩынтә уаӷрагыло, – инациҵеит даду, – уи анаҳачҳа, ҳхаҭа ҳчеиџьыка ҳаӷрагылеит ауп иаанаго.
Абас еиԥш аицәажәара ҳаман, урҭ ирҳәаз уажәшьҭа ухала урызхәыцла.
Ус сҳәеит ҳәа, саргьы инагӡаны исзеилымкааз ыҟоуп: избан шәареи ҳареи, ас еиԥш, ҟазшьала ҳзеиԥшымхаз? Уи аилкаарагьы гәыҵхас исоуит.
– Дызусҭада аԥсуа? – раԥхьа иргыланы даду сиазҵааит. Изеиԥшроуи иҟазшьа?
– Аԥсуа дышьхауаҩуп, ашьха закәан ала дааӡоуп, – иҳәеит иара. Уи аԥсабара ацқьара ишьа иалоуп. Убри азоуп ашьхарыуаа ахаҵара зрылоугьы.
– Ачарҳәара аҿынӡа акәымзаргьы, ҳара ҳҿгьы иҟоуп ахәымгара ҟазҵо ауаа ҟьашьқәагьы, – сҳәеит сара.
–Ус иҟоу иахьа даԥсыуоуп, аха ихылҵшьҭра унхыланы дааилкааи, даԥсыуазар убап. Ажәларқәа аҭоурых еилнарххьеит. Ицқьоу жәлар ҳәа ӡәыр нхама! Аха ашьхарыуаа еиҳа рхы еиқәдырхеит. Ус анакәха, иҟоуп ажәлар!
– Нас, ақырҭцәа зусҭцәада? Урҭ шьхарыуааӡами?– шәара шәахь сызҵаара ниазгеит.
– Иҟан ақырҭцәа – ақырҭқәацәҟьа! – иҳәеит даду. Аха нас аҭоурых нап рыланакын, жәантә еилнархит, уамоуп ирзаанацаз, нас еиқәхаз даҽа жәлархеит. Шьха қыҭақәак рҿы инымхазар, ақырҭуа цқьа дабаҟоу! Ирхыргаз агәаҟра акгьы днамырҵаӡеит, аҵыхәтәан ршьапы ианықәгыла, агырцәагьы ашәанцәагьы рнапаҿы иаарган, шәаргьы шәқырҭцәоуп рҳәеит. Мчы рымагәышьамызт, иақәшаҳаҭхеит, аха дара зусҭацәаҵәҟьоу рымдыруеи: индәылҵыр ҳқырҭцәоуп рҳәоит, рыҩны иагырцәоуп, ишәанцәоуп. Ажәлар рмилаҭ хьӡы рхухыр, рыхьымӡӷгьы рхухуеит – нас иуҭаху дурҟаҵоит, хьымӡӷ рымаӡам.
Ҳара ҳҿгьы иаԥшьырган, аха хаала иамуит, нас ӷәӷәалаҵәҟьа нап ҳаларкын, ҳажәлар рыбӷа ԥырҵәеит, аха доуҳала ҳашьхарыуааны ҳшыҟаз ҳаанхеит. Избан? Ҳара атәра зшьа иалам, згәы ҭганы иҟаз жәларын. Дареи ҳареи аиӷара ҳабжьазҵазгьы убри ауп. Убри аҟазшьа ахьынӡаҳамоу, иҟоуп ҳажәлар… Ҳазусҭцәада ҳара, аԥсуаа ҳәа усзымҵааи, иуасҳәеит ҳазусҭцәоу, – иажәа хиркәшеит сабду.
Резо, абри сабду исеиҳәаз уаргьы иудыруазар сҭахуп. Нас ауп ҳаиӷара зыхҟьаз анеилукаауа, уи ҳахькылнагазгьы уаназхәыцуа. Ҳара макьана ҳастудентцәоуп, иуабжьызгоит ҳажәларқәа рзеиԥш ҭоурых аҭҵаара уҽазукырц: асаркьа еицаҟьа еиԥш иҟоу аҭоурых наҟ унаханы (уи ауп аиӷара ҳабжьазҵаз) ажәытәтәи аҭоурых ҭҵаа. Урҭ иреиуоуп: Ашықәсынҵақәа: «Қарҭлис цховреба, «Абхазҭа цховреба» – убарҭ рҿоуп аҭоурых ҵабырг ахьыҟоу. 1937 шықәсазы ихырҩылааз акәым, уаанӡатәи. Агәра усыргоит, нас уԥсҭазаара зегьы убри ҳзеиԥш ҭоурых ҵабырг аҩра ишазукуа. Шәареи ҳареи ҳаинышәараҿы убри аҭоурых ҵабырг ауп шьаҭас иаҭатәу– уи иахьа иҵәахуп, ҳажәларқәа ирыздырӡом. Урҭ ирдыруа XX-тәи ашәышықәсоуп – ҳажәлар рзы уи шьаарҵәыран, шәареи ҳареи ҳабжьара, уи хҳаркәшеит ҳанацәа ашәеиқәаҵәа рышәҵаны. Ари ҳазхаану ҭоурых еиқәаҵәоуп, аха иҵабыргу ҭоурыхуп, Гагратәи астадион аҿы ҳаруаа «ашьапылампыл ианасуаз» алаҳамҵозар – уи шәполитикцәа асаркьа еицаҟьа иднарбазоуп.
Аха аԥсҭазаара уа иаанымгылаӡеит, ҳҭалеит XXI-тәи ашәышықәса, ҳаԥхьаҟа иҟоуп егьырҭ ашәышықәсақәагьы. «Ҳаинышәап уҳәеит, избоит даара ишуҭаху, исҭахуп саргьы. Уи мҩас иамоу акызаҵәык ауп: агәреибагара.
Хыхь исҳәаз еихысшьаалоит, ҳара ҳаибазыршьыз ҳзеиԥш ҭоурых аицакроуп. Ҳаинзыршәо, – аҭоурых ҵабырг ауп. Нас мышкы зны еигәныҩып ҳажәларқәа! Ҳаигәныҩып ҳаргьы –ҳаԥсҭазаара ҳаԥхьаҟоуп иахьыҟоу.
Абри ауп уажәтәиала иуасҳәауа.
Маӡала ицҳауа ала изааӡаз аԥшәмаҵәҟьагьы ҳаҭыр изақәӡам – ишьыр ирыцҳаишьауеит, арахь иԥхеишьоит. Уи ианугәаланаршәо ыҟоуп иара ауаҩы ихаҭа ихымҩаԥгашьа.
Аибашьра цон, иаҳа ииаҵәаз, иаҳа ажәҩан ҵзырлашаауаз аеҵәақәа ҿӷәыхаа алеира иаҿын. Иацы иҳацәнымхошәа ҟазҵоз иахьа ҳанацәеи ҳаҳәшьцәеи рыгәқәа ашәы зҿыкәыршоу апатреҭқәа рыԥхны икыдиҵон. Анышәынҭра ҿыцқәа адгьыл ацәа иахьалҵыз абаҳчақәа рҟны аҵарақәа ашәаҳәара иаҟәыҵхьан. «Шәаҟәыҵ, шәнибамырҵәан…» – рҳәон зегьы ззеиԥшыз џьоукы; «ҳара иаҳҭаху аҿы икылыжәгаанӡа шәаҟәымҵын», – ҳлымҳақәа рԥышә шадкылац иадкылан ҳара ҳаидынҵәалара ақьар ду ззалоу џьоукыхгьы. Адыдмацәыс ашьҭахь абнаҿы ишҭынчрахо аиԥш, иааҭынчрахон азныказы. Усҟан ақырҭуа астратегцәа «дуқәа» цәыҵатәаны Аԥсны зларыблыша аиадертә бџьар ахырхарҭақәа ирызкны ахсаала ҟарҵон; аԥсуа еибашьцәа уахгьы-ҽынгьы ргәырҽанын, ихианы итәан, уи аҭынчра шеижьагаз дырны.
Абас, кәтыҿарҳасрак аиҳа нҵыра змоураны иҟаз ҭынчра-мшык азы адҵа ҷыда рыманы, аӷа инапаҿы
иҟаз Аҟәа ақалақьахь инеит аҩбатәи абаталион акомиссар Иура Қардааи афронт зегьы арежим аначальник Витиа Тәанбеи. Дара уахь инеиз ргәы иаланы ирымҳәаргьы иаудырхымыз; аҳәсақәа абарҵақәа ирықәгыланы аԥсуаа шьаҭангәыла иқәхтәуп ҳәа иҳәҳәон; ахацәа – ацоуныҳәа кәацеиԥш – ишаны ирырҭон абџьар.
Уахь инеиз аԥсуа еибашьцәа иҽрықәиршәеит адепутат Васо Герлиани. Уи иаразнакҵәҟьа аилахәҳахәҭрахь диасит: «Ҵыԥх апрель мзазы шәара ишәцәыӡит жәафҩык зҭаз авертолиот. Уи ахьыҟоу шәасҳәоит, шәыԥсыбаҩқәагьы шәоуратәа иҟасҵоит, сара исҭахыз ауаа Ԥсҳәы ибжьаӡит, исзышәыԥшаауазар».
«Умшәан, ашҭа уҭал, ара сара сыҟоуп». – иҳәеит маӡала ицҳауа ала – аԥшәма, аха уара угәуҽанызароуп – уи знык иуцҳахьазар, ҩынтә иуцҳахьазар: арҭ Шәача ицаны наҟ-ааҟгьы иҭахақәаз рсиа еимырдеит, иахьышьҭаз аҭыԥқәа еибырҳәеит, иара абраҟа аурысқәа ақәыршаҳаҭны шәҟәыла ишьҭырхит наҟ-ааҟгьы шәарҭа шыҟамлауала.
Зыԥсцәа ацинк кәыбақәа ирҭаҵаны амшын иазҭоз ауаа изыхҟьаз здырхуада, араҟа рхаҵкы кадмыршәуа, иаразнакҵәҟьа рыбаҩқәа ықәганы иргеит, рыхгьы хәыцк алымшәеит.
Апрель мза раԥхьатәи амшқәа руаказы Ԥақәашь ақыҭаҿы иҵԥрааз авертолиот иҭан: ихәны иҟаз ҟабардаа ҩыџьа, аԥырҩцәа Ԥкьыни Ҭарбеи, хәышықәса зхыҵуаз хәыҷык, егьырҭ жәохә-жәаф шықәса иреиҳамыз ақәыԥшцәа ракәын. Иҭадырхеит Марыхәтәи акаҵәара иахьынхыԥрааз, Ажара ақыҭан.
Аԥсны зымпыҵазхаларц иашьҭаз, аԥсуа амшын абызшәа акыр ихадыршҭызаргьы, уи ашьха абызшәа, аҵасқәа, аҟазшьа ихашҭыртә ирзыҟамҵеит.
Ашьҭа ишақәнагаз рҽеиқәыршәаны, рыԥсыбаҩқәа ҭыргаразы Ажараҟа амҩа иқәлеит: аԥырҩцәа Анзор
Сақаниа, Беслан Џьениа, аусеилыргаҩы Анзор Аҩӡба, арҭқәа зегьы еиҿзырцаауаз Иура Қардаа, Витиа Тәанба, иара убас Нхыҵынтә ацхырааразы иааз хәҩык альпинистцәа.
Унапала еиҵауааӡаз, унатәаны аԥсшьара уԥсеиԥш бзиа иахьубо убаҳчаҿы амаҭ убар, иухашҭаанӡа, акраамҭа уи аҭыԥ шәарҭас иукуеит: аманкурт иеиԥш зхылҵшьҭреи збызшәеи зхадыршҭхьоу ашәанқәа қьаф ахьыруаз амҳаџьыраа рқыҭақәа Ажара, Лаҭа уҳәа уажәы ашҳам иаганы иҟан. Амцабз анбахәыҵҟьо, ҳаргьы ҳзышьҭоу рлахьынҵа ҳлахьынҵахарыма ҳәа ишыԥшыз инеины инатәеит. Асакара иқәтәоу амахҽқәа реиԥш ажәҩан иаҵәа, рцәа ирызҭамыгӡоз рыцҳара дук ишақәшәаз убаратәгьы рыгә-рылахь еиқәын, инеизи дареи еидашшылон.
Ашәануа иреиҳәаз макьана иҵабыргны иааиуан: аҷкәынцәа рылаԥш нақәшәеит изышьҭаз авертолиот – уи абызкаҭаҳа иалаԥсыз арҵу аиԥш ибжамҽамӡа, икынҩаланы ахра цаӷь-цаӷь агәҭаҵәҟьа иаҿажьын. Иҟаларын амра ҭамшәацзаргьы, уиакәым, ҵлакашәара иҩеиҳаны икыдзаргьы, аха ашьхақәа рҩыҵраҿы амш кьаҿуп, аҵх аууп, убриаҟнытә, уи аҽны уахь ахалара рҽазырымкит, араҟа иԥхьеит. Ирышҳаны икнаҳаз арҩашқәа рышьҭыбжьи, ашыц еиқәара иахылҵуаз афҩи ацәеи аԥсшьареи рзы ишан, аха аӡәгьы илацәа изааихьымшьит. Раԥхьа уи аҭынчра гәыҭҟьа-ԥсыҭҟьа иалҩҩны ираҳаит авертолиот ҭазырхаз аракета абжьы, автомат хысыбжьқәа, нас аӷызы-ӷызыбжьқәа, ауасиаҭ ажәақәа – ари адунеи аанзыжьыр зҭахым, аха мчыла измырыкәкәаауа ииҳәараны иҟоу зегьы. Уи ашьҭахь акраамҭа иҭынчран. Зхәыҷы джьаны дзырцәарц инаиваиаз ан леиԥш, аеҵәақәа рылацәақәа неиқәыԥсан, ажәҩан ашьаб еиԥшхеит.
Ари адунеи зцәыӡыз роуп ирыцҳау акәымзар, зыԥсы ҭоу рзы аҵх шыҟоу аиԥш амшгьы ыҟоуп – ишеит, аеқәақәа кьаҭеит, икынҩалаӡа икнаҳаз арҩашқәа ҭрысны идәықәлеит, инеизгьы рҽеибаркны ахра инаҿалеит. Уахь ахалара ус ишымариамызгьы, аӡәгьы ҵаҟа даанымгылеит. Ахра иаҿажьыз авертолиот иазааигәахо ианалага – аԥсыбаҩқәа ана-ара ахра иаҿаԥсан. Ираԥгыланы уахь иназгаз, авертолиот анкаҳауаз збаз ашәаныуа-ахьча иреиҳәаз ҵабыргызаарын: урҭ иҭамхар ада ԥсыхәа шыҟамыз анеилыркаа, ҩыџьа-ҩыџьала рнапқәа еикәыршаны, аԥсра иаԥылт, усгьы ишьҭан. Аӡәгьы дудыруа дыҟамызт, иахьлеиуаз, насгьы иахькаҳауаз ишреихсуаз мҩашьо ахҭыԥ иаганы иҟан аԥсыбаҩқәа.
Аԥсыбаҩқәа ахра иаҿыргеит, шықәсык амҩа иақәымшәо абраҟа икыдхалан иҟаз аԥсқәагьы аԥсыбаҩқәа назгоз рышьҭа ихылазар акәхап. Аԥсуа ибаҩ ҭамхар, иаур, аамҭала акәзаргьы, акы дақәымшәаӡазшәа ихы ибо дҟалоит. Анзор Сақаниеи Иура Қардааи хәыкахь ихалеит – амҩа ақәлара ишазхиоу азы рациала адырра ҟарҵеит Ԥсҳәыҟа, дара рвертолиот ахьтәаз.
Абраҟоуп, аблақәа ԥсеи-ԥсеиуа, аҵыхәагьы асаба инылакшо ирышьҭаз алагьы маӡала ианыцҳаз: дара ззыԥшыз авертолиот ацынхәрас даҽакы ашьха иахыԥраан инатәеит, абна ҭызго машьына дукгьы рыҵаҟа иааины иаагылеит. Ҟыԥ зҳәо бџьар зыдгаламыз, аԥсыбаҩқәа ирыдтәалаз аҷкәынцәа адырҩагьых агәра ргеит зыҟны аус рымаз ауаа иҟарҵац еиҭашыҟарҵо. «Шәзымцеит, шәабџьар шьҭашәҵ, шәнапқәа шәырҩах», – идыргеит рыбжьқәа, ишыбџьардаз шырдыруазгьы. Рыжәаҩыкгьы рнапқәа рышьҭахьҟа ииаганы иҿарҳәеит, рыблақәа ҭарӡит, алмҩанык агәгәаҳәа ирхыкны,
ирывакны ишхысуаз, шәақьшьхәа рыгмырхакәа, рыԥсыбаҩқәагьы даргьы Ажара ақыҭаҿы иҟаз акомендатураҿы инаргеит.
Ашәанқәа ражә рлаба дадҳәаланы иеизахьан. Еҵәашьаҭагәы ажәҩан икыдымкәа иҿӷәыхаа иларышьҭратә иҳәҳәон аҳәсақәа, инаргаз ахаҳә-мҿыхә ргәыдырҵон. Рхацәа ракәзар, аамҭала зны амҳаџьырқәа еиқәырҵаз, иахьа аҵыҭәа зқәылахьоу ахаҳәгәара иқәтәаны, ажьыхәҭақәа идырҭбаахьоу рыхәдақәа ирҭацәажәон.
Зыбла ҭаӡыз, знапы ҿаҳәаз, аха злымҳа иаҳауаз аҷкәынцәа еилыркааит иҟаз аимак закәыз, ахы ахьцоз: џьоукы – абна ахра ахықә инықәыргыланы ҳрылгап, раха ҳамам рҳәон; егьырҭ – иҳарҳәацәап, ирдыруа дҳарҳәап, нас анацәа арҵысра баҩ алоума рҳәон; ахԥатәиқәа – (хыԥхьаӡарала имаҷын) иаҳшьрым, дара итҟәаны ирымоу, зыԥсы ҭоу аӡәыр дыҟазар ирҭнаҳаԥсахлап рҳәон. Аҵыхәтәан, акаҿы ианзымааи, атҟәацәа наганы ҩнык аҵаҟа иҩнаркит.
– Аԥсы ҵаауп рҳәоит, аха уи ухазыршҭуаны иҟоу раԥхьа игылоуп ацәеи амлеи, – иҳәеит Иура Қардаа. Аӷәраҵа ҟәкаҿы ирзыԥшны итәазшәа, ацәа иаашьҭыхны иагеит.
– Ус шаҟа ҳацәаз здырхуада, – дцәажәоит уажәы Иура. – Ҳахьҭакыз аҵхгьы амшгьы еиԥшын, еилурго иҟамызт. Чаӷьа ҳамбеижьҭеи ушьҭа ҩымш ирықәын. Аԥсра абла раԥхьа уанынҭаԥшыҵәҟьа ауп ианшәарҭоу, нас иаҳа уашьцылоит, уиакәым, арахь аиҳа нарцәыҟа еиӷьуп, ишԥаузымдырцыз аҳәошәагьы уаҳауа уалагоит. Изхысҳәаауа, ишсымчыз ашә сасит, рацәак днадаабалеит уаҩы нырҳарак, ицацха иақәыз иавтоматгьы ааирмазеит. Ҳанырытҟәоз акырҳамазар иргахьан, инапы инанысыџьгәалан, «амшә иакыз дад иҳәароуп,
аха амла ҳшагаҵәҟьо аԥсра ҳҭахым – фатәқәаки рыжәтәыки ҳзаага», – сҳәеит. Арԥыс маҵәаҟьа ишимчыз снапы дасын, иаасҟәирԥсааит: «Ашәануа ичеиџьыка иҭиӡом» – иҳәан, сыҟәрышьқәа аасгәыдиԥсалеит, ашәгьы аӷьараҳәа иаиркит. «Аҭоубыҭ ахҩа аҵәымӷ аларҵеит…» – иҳәеит Витиа. «Агәыӷра анааскьо – амлагьы ацны иааскьоит, ус ҳаҟандаз, ҳаушьит, Иура», – дыхәмаршәа инациҵоит Беслангьы. Аха рацәак аамҭа мцацкәа адырҩегьых ашә аатит: «Аа, шәысҭ, шәыԥсаҭа кыдышәҵа», – иҳәан уи арԥыс, хлитрак зкуаз балонк азна ауаткеи аҵәыцаки ааҳаиҭеит. Уи изаҟаразаалак уаҩы иҿы инҭаиршәша акгьы ацҵамызт.
Дыдрыԥшь Ныха улԥха-угәыԥха ҳажәлар ирыҭ ҳҳәан, ҳлаханы иаажәит…
Абри аҽны Нхыҵынтә иааз альпинистцәа рыхәҩыкгьы рылганы иргеит. Ари, дара рхаҭақәа аԥсра абла иҭаԥшуа иштәазгьы ихьааргеит, ирымчзи умҳәозар. Амала, ашьҭахь излеилаҳкааз ала, урҭгьы аԥсыбаҩқәагьы Аԥсныҟа идәықәырҵазаап!
Аԥсра анааилак ахьаақәа хьаҵуеит шырҳәауа аиԥш иҟалазаргьы, ишакәхалак амла рхашҭит…
Ашә аатит. Ари аԥшьаха рзоуп. Даалагылеит заура-зыҭбаара наӡаз ӡӷаб ԥшӡакы. Егьа бзиа ҟауҵахьазаргьы, ҳазшаз џьанаҭ иреиӷьу ҭыԥк узалихны имазаргьы, зегь акоуп аԥҳәыс лнапала уҭахар џьаҳаны аҵа уазцоит ҳәа раҳахьан аҷкәынцәа – акы еиԥшымкәа иаарцәымыӷхеит. Аха ари аӡӷаб иахьа зегьы зҵаҽырбо автомат ацымхәрас, еимгәамӡо иҭәыз ашәырақәа ҩба наҟ-ааҟ илкын, инеимаҭәангьы дҵәуон.
– Шәысцәымшәан, сара саԥсуоуп, – лҳәеит уи, аратәи ашьхақәа ирхашҭхьаз аԥсышәа цқьала.
– Уи бзиоуп, аха бабаҳзаанагеи? – аԥсра наскьеит, амла бжьаӡит, ацәа бналеит, арԥарцәа раҳәшьеи дареи ааизынхеит.
– Сара Арџьениа-ԥҳауп, – дааиасны лашьцәа ахькҿаҟәыҟәыз акәакьаҿы даарыдҟәыҟәлеит. – Саб лыхнытәуп, аамҭала зны абрахь даанагеит, сара ара сиит, ара сааӡеит. Сашьеиҳаб иашьцәа аԥсуаа дшәыдгыланы деибашьуан, дҭахеит, уи дихырҟьаны сеиҵбы дҭаркит, абра шәывараҿы дыҟоуп.
Алакә аҿгьы ихоумҵаша, уаҩы ихахьы изаамгаша рацәоуп, аха уи алакә раԥхьа изхәыцыз игәҭакы уанахәаԥшлак улымҳа кыдҵаны уазыӡырҩуеит.
– Нас бара арахь бызлаарышьҭи? – дџьашьаны иҵааит урҭ.
– Ӡӷабк, срыҳәеит, сықәлацәа, ма зира здыруа ауаа ыҟами араҟа, уи ус аузар акәхап…
Амра ажәаҩн агәаҿыҵәҟьа иҩеины икыдзар акәхарын – иаартыз ашә икылҽҽаны иааиуан абырфын харҽрақәа ирҩызаз ашәахәақәа. Урҭ ихыртуан ипашәӡа адашьма иқәыршәыз аш-столқәыршә. Уи илан аԥсуа чыс: абысҭа, аҟәыд, арҵәы, ажьҵаа…Арыжәтә ирзынханы дара ирыман.
Аӡӷаб иралҳәеит Шәача дара арахь рааразы аиқәышаҳаҭра анрыбжьарҵоз знапы аҵазҩыз аурысцәа ара Ажара ишыҟоу, ашәанқәеи дареи ҩымш раахыс аиҿыхара ишаҿу.
– Мааугли быхьӡзааит иахьарнахыс, – иҳәеит аҷкәынцәа руаӡәы ирҭааз раҳәшьа данцоз.
– Аҽаԥа-Џьамхәыхә уҳәаргьы ауеит, – иҳәеит даҽаӡәы.
– Мап, Џьамхәыхә аҽа дааӡеит – уи иразу, иҟәышу, цәгьара злам шәарахуп, Маугли агыгшәыгқәа драаӡеит, ҳаҳәшьа Маугли иаҳа илнаалоит.
Ашаха ырҟәараҟәантәны зыхәда иахаршәу дзықәгылоу аҟәардә иҵырҟьаанӡа, иакәым џьара
ус ныҟәигахьазар игәаларшәаны ихы гәыбӷан аиҭар, убри азы анцәа даҭеимҵаразгьы диҳәар илшоит. Изхаҳҳәааз, Арџьеиниа-ԥҳа данца ашьҭахь аҷкәынцәа ирҳәаз еимҵаркит, рыхгьы гәыбӷан арҭеит: аӡӷаб абгыӡыр агәаӷь даҩызоуп, зхапыц дыбжьакны дназго лразҟы дахьканаршәуа уздырӡом, шәануа ҷкәынак дизхәыцуазар?!
Аибашьра, иаиааизгьы иакәзааит, иуцәаго рацәоуп: аԥсҭазаара, анамыс, ауаҩра, агәбылра, иреиӷьӡоу ажәлар рҵасқәеи рҟазшьақәеи иахьынӡаԥшқоу амнаӡәӡәаар алшоит.
Абас: аԥсрагьы абзарагьы, афырхаҵарагьы, агәыԥшқарагьы, агәыӷрагьы, агәбылрагьы ишеимаркуаз ԥшралагьы, ҟазшьалагьы еиԥшыз амшқәеи аҵхқәеи акыр цеит. Уи шуахынлаз, аҵхгьы акыр ишнеихьаз, нырцәи-аарцәи рыбжьара иҿаз ашә анаатоуп ианырдырыз. Ижәлеи, ихьӡи, иаб ихьӡи неидкыланы ирҳәеит атҟәацәа руаӡәы. Алашьцара ҽнымшны избо зыбла алашьцылахьаз аҷкәынцәа неихәаԥшы-ааихәаԥшит, азныказы урҭ рхаҿы иааизгьы иаҳа иззыԥшыз ауп: имҵәуеит, аха иааигәыдибаҳәҳәалеит, «умшәан-сымшәан», егьиҳәа агәеибарӷәӷәарагьы иалагеит. «Ҳаԥсадгьыл инагӡаны иаҳзымыхьчеит, ҳажәлар ахьынӡаҳақәгәыӷуаз аҿынӡа ҳзымнаӡеит, уи аҿы зхара ыҟаӡам, аха ҳҭаацәагьы ҳазхара иаҳзымбеит – убри гәнаҳа амазар иҳанажь, ҳазшаз ҳуҳәоит…» – рҳәеит рыхәҩыкгьы, иеицәажәаны иҟазшәа. Уиакәхеит, аӡәаӡәала идәылыргон, ирыбжьысуаз аамҭа хҵәан-иӡҵәан, аԥхьа иргаз илахьынҵа ашьҭахь иргоз издыруамызт, амш-лаша згәы ахдыршәахьаз, аҵх лашьцәа ахра цаӷь-цаӷь иадыргыланы аҟәҟәаҳәа иеихсуаз ашәанқәа шхысыц ихысуан, дара рхаҭақәагьы ирыздырӡомызт рабџьар ахы зықәкыз, иззеибашьуаз, иҵзырҟьоз, изыршуаз,
аҩсҭаа дахьырхыччоз иччабжь иалаҵаны рлымҳа иҭеиҳәон: «Уара уфырхаҵоуп, узҿу Анцәа игәаԥхоит, арахь – Аԥсны, наҟ – џьанаҭҟа умҩа аартуп».
Аԥсҭазаареи аԥсреи рыгәҭаҿы иҿаз ашә аҵыхәтәаны зшьапы хызгаз аҷкәын, аурысқәа рвертолиот амардуан дҩахалан, ашә даалагыланы иҩызцәа данынрылаԥш, адырҩегьх агәыӷра изыхынҳәит, аиааирагь шыҟало, аӷа Аԥсны дшықәцахо, минуҭқәак рышьҭахь Амшын Еиқәа аԥшаҳәаҿы ирзыԥшыз рҭаацәеи дареи еигәыдеибаҳәҳәалараны ишыҟоу.
Авертолиот амардуан кыдырххьан, аха амотор аусура иаламгацызт, ҵаҟа дгыланы дыцәҳауан ашәанқәа рбаталион акомандир Мурман Квициани. Уи аԥсшәа зиҵаз ацәҳара мацара азакәушәа иҭиршәшәон; ирҳәырҳәы игәы икыджьылаз ахәыц еиқәаҵәақәа рыԥшәма дыԥхаршьозар акәхарын – рҽеиҵыхны инкыдиаалон, адырҩегьых иааикәаҳәуан. Иӡара ҩахыс дшеилыхызгьы, иблуз ахәда цәашьырҳәа дшәозар акәхарын, Анцәа имаҵ зуа аҳәыҳә-ҳәсақәа ҩыџьа касыс ирызхаша чабра дук акәыршан. Амшын қашьхозар зымҳаҵә зцәырҵәахраны иҟоу ашәануа, аԥсуааи аурысцәеи рани раби «рхәы» ахьриҭоз, ицәҳара иалаҵаны иҳәон Қырҭтәыла ачашә еиԥш аҳәызба наӷршьны ашара иара, Мурман Квициани, дыҟанаҵы иԥсы ҭанаҵы ишалимыршо атәы.
– Ари ииҳәо закәи, акыршәзеилкаауама? – дҵааит уи иашәануа ақдуахәа ӡлачы аиԥш дшыҟоугьы, бзиа ирԥсааз, хәажәбыцала аанда далазшышыз аурыс полковник Волков.
– Амза деишуеит! – рҳәеит аурысқәа зыԥсы ҿызхыз аҷкәынцәа.
Ақыҭахь инагаз амҩа абжьаларҭа аҟны ианнеи, изықәтәаз БМП аандыргылеит. Зхәыҷы дызгәыҵаҳәҳәа итәаз Гәашьанеи дналыхәаԥшит афицар ичын змаз аруаҩ, аха ажәак налықәымҵаӡакәа дынҭыҵны дналбааит, аӡә ида егьырҭгьы наишьҭалеит. Сааҭк ҵит, ҩ-сааҭкгьы инархысит, аха шәылбаақәа аӡәгьы иреиҳәомызт. Дара тәан рнапқәа еикәыршаны ажәак рыхәлымшәо еидыԥсылазшәа. Даҽа сааҭк аҟара ааҵуаны, уаанӡа уи иҭатәаз иреиуаз аӡә дааит.
«Арахь бҭыҵ бласба быманы»... ҳәа налықәҿиҭит. Инеицхырааны иҭыҵит аҩыџьагьы. Аныҟәара илымшо аҟынӡа зымч каԥсахьаз ахәыҷы дгарыгаҽо инапқәа иан иналыкәыршаны даагылеит. Дҩышьҭыхны даалгәыдыҳәҳәала даанылкыларц лҭахын, аха дышьҭылхӡаргьы хара длызгомызт .
Уи нахыс машьынак инақәдыртәан, лхаҵеи лареи еиднагалеижьҭеи џьара акы иахнамгозар есымчыбжьа Аҟәантәи излаауаз ма излацоз рқыҭа ахь инагаз амҩа инанылеит. Ҩбаҟа километр ианыҩаскьа иаандыргылеит изықәтәаз. Еиҭа илалбааргеит «Шьҭа бца, алаԥс... Бахьнеиуа акы мӡакәа иҳазраҳәа, лассы ҳнеиуеит, рҽырмазеины иҟазааит»
ҳәа деиҭаацәажәеит дыҽхырччо илдыруаз уи ахаҵа, имагә аԥынҵалагьы лышьҭахь ала дналыгәҭасит, дагьынцәыҵаирххит, аха лыҽкамыжькәа лҽаанылкылеит. Иыжьцәа ааизганы диҿажьцәарц ааиҭаххеит, уи ак акәын мчыс илымаӡаз, аха уигьы лхы илзалмыршеит, дгәыҭҟьа ԥсыҭҟьаха иблақәа тырхаха дылзыԥшуан лхәыҷы. Уи нахыс ахьҭшьра дналагеит. Шәымҭақәак лыҽлызнымкыло аиҵасра даҿын, аха лассы ҩнуҵҟала лымчқәа зегьы ааизыркәкәаны акыр лҽааиқәылкит.
Дара неиаанӡа иааргахьан ҩыџьа атҟәацәа, иаазгаз руаӡәкгьы лара дылтәын, – лхаҵа иаб иашьа иԥа иакәын. Аҩбатәи дшылзымдыруазгьы илбахьаз ҷкәынан. «Мирон дзыҟамзеи?» – лгәы дааҭахәыцит, гәыхыҭхыҭракгьы даамҽханакит азныказ, аха рацәак уи лҽалымҭеит. Џьара уск дахнаганы дзымаазаргьы, ҩажәаҟа шьаҿа рыда ахьыбжьамыз лҿаԥхьа игылан лара илтәыз ауаа... Лхәыҷы дшеиқәхоз ала шьҭа агәыӷра лыман, аха инагӡаны ихалҵомызт иаргьы ларгьы урҭ ахьгылаз аҟынӡа инаӡаанӡа... Иааурыжьыз атҟәацәа еивагыланы рҿаархеит. Дара назгаз шәца анырҳәа иара усгьы илкыз лхәыҷы имахцәа аарҭрысны дласны лҿыналхеит. Аргама мыч ҷыдак наилаланы длывасны днеиуан иаргьы. Уаҳа иааихәламхаӡакәа рааира иазԥшны игылаз рҟынӡа инаӡеит.
Уи нахыс еимаҭәаны аҵәуара иалагеит аҩыџьагьы. Рымч зызхозгьы уи ак акәын, – агәырӷьара рылшо иҟамызт, уи азы ргәы ацаԥха аатуамызт...
Лабхәында ицыз аҷкәын, лхәыҷы даашьҭыхны, дигәыдыҳәҳәала дааигәыдкыланы, игәшәа ҳәо диманы, дласны иҿынеихеит.
– Мирон... Мирон дабаҟоу? – лабхәында иҟны (акысгьы деиҳабын) лхаҵа иазҵаара аԥсуара ишаҵанамкуаз дшаазхәыцызгьы, иара уаҳа уи иӡбахә аниҿыҵимыршәаӡа, иазҵаара лгәаӷьит акыр ианыҩаскьа. Акраамҭа аҭак ҟаимҵеит иара, – днеиуан лажәақәа имаҳаӡазшәа.
– Гәашьанеи, – ихы налықәикит дааҭгыланы, ахәыҷы дызманы инеиуаз иҩыза иҽааиҵарханы. – Ҳазҭагылоу ббоит... Ҳаҷкәынцәа аӡәырҩы ҳацәҭахеит... Мирон ихәҷы дыҟоуп, даҳзаабгеит, Гәашьанеи. Бара иҟәышу ԥҳәысуп, сҭаца, – уаҳа акгьы имҳәеит, аха лара уи лызхан...
– Дабажу? – днаиазҵааит еиҭа акыр ианыҩаскьа.
– Иан лывара.
– Мамагьы?!.
Дихыԥсааит... Анышә еицаҳҭеит. Лшьамхқәа зынӡа иналыҵӡааит азныказ, аха еиҭа лҽааизганы лҿыналхеит.
– Ҳаҩны иахыда шьҭа. Ҳамцахә дырцәеит... – лгәы ҭахәаҽны деиҭаацәажәеит.
– Ақырҭцәа рнапаҟны иҟоуп. Аҩны ҳәа акгьы нымхаӡеит. Аснариад ақәшәан иаблит.
– Ахәыҷы иаб инышәынҭрагьы дзахагылаӡом…
– Дахагылоит, Гәашьанеи... Баргьы бахагылоит, аха аамҭа аҭахуп, маҷк аамҭа. Аҩн ҿыцгьы ҳаргылоит, Баҭал ҿыц дахылоит иаб игәараҭа. Хьымӡӷ имаӡам: – Иаб фырхаҵала дҭахеит.
Лыблақәа ҭырхаха лабхәында днеиҿаԥшиг лара, ҩмыз раахыс лцәа ианмырцыз, ихааӡа ҟәандаракгьы лгәы инҭалеит, гәанылагьы инеиҭалҳәеит ллымҳа иҭасыз ажәақәа: «Хьымӡӷ имаӡам, иаб фырхаҵала дҭахеит»...
Ақыҭа ҷкәынцәа ахьтәаз апозициа аҟынӡа инаӡеит. Уаа жәохәҩык иреиҳамызт, дара урҭгьы абџьар змази измамзи еиҟаран лгәы нҭыԥсааит...
– Ахәыҷы шьҭа сицәшәаӡом... – лабхәында лхы наиқәылкит, сара ара саанхоит..
– Бара быԥҳәысуп, ара ибусхәузеи, аҩныҟа баала, – иҳәеит иара.
– Исуалу здыруеит... – иаалыркьаҿит.
– Бара буал сара сыхәда иқәуп, исырҽеиуеит... – акырӡа длыдхалеит уи нахысгьы.
Мыцхәы дылхьынҳалеит лхәыҷгьы, аха уигьы амыхәеит, ажәа ҟәандақәак наиаҳәаны дгәыдкыла-хыдкыла дноулыжьит.
Абџьар даҳәеит. Даҳәеит, дара рхаҭақәа абџьар ишаргәаҟуаз шылбозгьы. Ианыхҭалкӡа гәыцәк змаз ԥсаатә шьыга шәақьк патронақәак нацҵаны илыдыргалеит. Мап ацәылкит, «автомат сҭахуп» лҳәеит.
«Автомат ҳаргьы иаҳҭахуп, аха иҳамам», рҳәеит: џьоукы хаала иларҳәеит, џьоукгьы аҵәы лылырхит, илызгәамҵызгьы ҟалеит. Уаҳа дышрыдымҵуаз агәра анырга, ҷкәынак дналыцҵаны аштаб ахь дрышьҭит. Уаҟагьы, илҭахыз анылҳәа, илхамҵгылеит, «бара ԥҳәыск бакәым, абџьар зкыша аҷкәынцәа идҳаркуа ҳамам», иҳәеит аштаб аиҳабы. Ауха џьаргьы дымцакәа уа даагылеит. Аԥшра лықәшәеит даҽа ҩмышгьы. Рцәажәашьақәа рыла еилылкааит адырҩаҽны гәыԥк адҵа рыҭаны џьара ишдәықәырҵоз. Урҭ рҽааизгара дазыԥшын.
Аамҭа ашьыбжьышьҭахь инеихьаны еиԥш, аҽеизгара иалагахьан даргьы. Уи иалаз, илдыруаз ҷкәынак днаидгыланы «шәахьцо саргьы сыжәгароуп», лҳәеит. Ус еиԥш иҟоу аус иара ишимыӡбо налаҳәаны, агәыԥ рԥыза иалҳәарц налабжьеигеит, ларгьы уаҳа мҳәакәа, аштаб аиҳабы иҟны иҟаз уи иаадәылҵра даазыԥшит.
Ҷыдала суацәажәар сҭахуп, – лҳәеит днеиԥыланы
Сыбзыӡырҩуемт, – аҭак иҳәеит иаргьы.
– Маҷк аҟара ҳнаскьап...
Лажәа днахаҵгыланы лара иахьынӡалҭаххаз длыцнаскьеит, ашҭа аҟны иқәгылаз аибашьцәагьы
иааицгәарҭеит... Макьаназ ицәжәоз лара лакәын: диҿамԥшӡакәа, лхы ҵарҟәыланы, дмыццакӡакәа лажәақәа рҳәара даҿуп. Лара дылҿаԥшӡомызт иаргьы, аганахьшәа дыԥшуа ихы азышьҭны лажәақәа дырзыӡырҩуан. Илҳәашаз ҳәаны данаалга дынлықәцәажәеит иаргьы:
– Беилыскаауеит, Гәашьанеи, аха ҳара адҵа ҷыда ҳамоуп, уаха иалагӡаны инаҳмыгӡаргьы ҟалаӡом.
– Сышәԥырхагахаӡом. Ажәа усҭоит...
– Аиҿахысра ҳақәшәаргьы ҟалоит...
– Аԥсра сацәшәаӡом
– Ахысшьа быздырӡом... Исҵоит исдырбар...
Уи нахыс уаҳа еидымхалаӡеит. Ихы ҩышьҭыхны ллакҭа дынҭаԥшит «Аԥыза», уаҳагьы ажәак лықәымҵаӡакәа игәы шыниҵасыз иныԥшуа агәыԥ еиуаз аҷкәынцәа ахьгылаз ахь иҿынеихеит, ларгьы днаишьҭалеит. Данаарылагыла, иҩызцәа руаӡәк илаԥш наидырхаланы ихьӡ ҳәаны ибжьы наиқәиргеит:
– Уавтомат ҳҭаца илуҭоит, лхы ишалырхәашагьы лурбоит.
Иҟоу закәу изеилымкаауа днеиҿаԥшит иара, аха ажәак аҳәара дахьӡаанӡа деиҭаацәажәеит «Аԥыза».
– Ус иаҭахуп... Уара уҳаццаӡом уажәазы, – уабџьар арахь исыҭа аанарго инапы наирххеит.
«Аԥыза» идиҵаз шиҭахымыз, аха инеимгӡар ада ԥсыхәак шыҟамыз шеиликааз иныԥшуа иавтомат ааихыхны иҿааихеит, аха уи имҭакәа ҿааиҭит:
– Автомат сызҭаз Мирон иоуп... – нас Гәашьанеи ихы налықәкны – ахархәашьа бсырбап, – иҳәеит.
Аҩыџьагьы еицны ашҭа агәҭаны амахәқәа тәарҿаҿа иқәгылаз араҵла ашьапаҟны ианнеи иааҭгылеит, уи нахыс: ахыршашьа, акылԥшшьа, апатрон аҭаҵашьа, ахысшьа лырбара дналагеит. Џьара ак лызгәнымкылар ҳәа дшәо лхы азышьҭны
иҟаиҵоз дахәаԥшуан, дизыӡырҩуан лара. Иаргьы ак лаҩмыршәакәа ишгәнылкылаз агәра анига автомат налиҭеит. Лыҩнапык рыла иаанылкылеит лара. Мыцхәы илцәыхьанҭан ашьҭыхра. Уи азоума, ма Мирон ихьӡ ахьадҳәалаз азоума, илгәыдырӷәӷәаланы иаанылкылеит.
Уажәы, шәааӡырҩы. Амш акыр инаскьеит, ҳамҩагьы акыр набжьоуп, ҳаидарақәагьы хьанҭоуп, ҳдәықәышәҵа! – ибжьы нарылаҩит аштаб ахьыҟаз аҩны аԥхьашәа игылаз «Аԥыза».
Агәыԥ иалаз зынӡа жәаҩаҩык ракәӡан иҟаз. Лара джәахаҩыкын. Ирыцхрааны, алаӷәым зҭаз ааҵәақәа инарыҵарҵеит хәҩык аҷкәынцәа. Абжьааԥынгьы ишиҟазшьаз еиԥш раԥхьа днагылеит «Аԥыза». Ашҭа ианынҭыҵ, агәарабжьарамҩа днанымлакәа, еинчыла иҟаз ахьацара илганы инагаз мҩахәасҭала иҿынеихеит, иҩызцәагьы рыҽрыԥхны инаишьҭалеит. Харак инаскьаанӡа иҟаз, амҩаду ахь илашьҭыз ақыҭа мҩа ааиҩҵәаны еиҭа ахьацара иныҵалеит.
«Абгалаџ», – ишьҭагыланы инеиуаз, ишәагаа аамыцхәымкәа, аха иааиланы иҟаз ҩажәихәбаҟа шықәса зхыҵуаз аҷкәын дааизыԥшны, ибжьы наиқәиргеит «Аԥыза», – ҳҭаца унапы дануп, уаалхылаԥш, – иҳәеит.
– Сеидара урхьанҭеит, – азныказ уаҳа имҳәеит «Абгалаџ», аха нас инациҵеит. – Аҩны дыҟандаз...
– Лара ус илҭаххеит... – деиҭацәажәеит «Аԥыза».
– Иаҳҭахқоу рацәоуп, аха... – Гәашьанеи дахьрыцыз шигәамԥхоз уаанӡа иаартны имҳәацзаргьы, уажәы аҭагылазаашьа аниоу, аҿаартра игәаӷьит. – Лкалҭ амыӷқәа инарҿаԥо, дабаҭаху...
– Саргьы исҭахӡам, аха...
– Нас даанужьындаз...
– Уи мариан... Даҳҭацахаанӡагьы дыздыруан, школк ҳаицҭан. Усҟангьы дыԥҳәызба ҭынчын. Аибашьра зылшо дреиуаӡам, – лыхгьы лзыхьчаӡом. Сара схылаԥшра лызхарым... – харак инаскьаанӡа, дирхынҳәыр иҭахны «Аԥыза» иажәақәа наиқәиԥсеит.
Имаҳаӡазшәа ацара даҿын иара. Уаҳа анҿимҭӡа еиҭа инаишьҭеиҳәеит «Абгалаџ»:
Сара деилыскаауеит... Мирон рыцҳа ишьа лурц лҭахуп, аха, ларгьы ак анлыхь рхәыҷы дрыцҳахоит...
Иузымдыруа ак ыҟазаргьы иудыр-уеи... инамҩатәшәа ҿааиҭит «Аԥыза». – Дҳацзааит. Џьара ҭагылазаашьак аныҟала, аӡәы идамхаргьы даҿалкыртә илзыҟаҵа.
«Иузымдыруа ак ыҟазаргьы иудыруеи» абарҭ ажәақәа ихы иааҭагьежьит «Абгалаџ», уаҳагьы Гәашьанеи лыӡбахә ала акгьы имҳәеит.
Ахьацара анаҩс амхы ыҟан, уи иалсны ицар акәын. Акыр игәиҽанны ахҵысҭа дынхыҵны зышәра аамҭа ааихьаз ибзары-бзаруа иҭагылаз аџьықәреи дналагылеит. Маҷк аҟара данынаскьа дааҭгыланы иҩызцәа днарызхьԥшит, еицхыраауа реидарақәа ахҵысҭа ахыгара иаҿын даргьы. Ԥсаатәк аҷыҭбжьы аагаргьы илымҳақәа ираҩмыршәо, ашәарах даҩызаха, игәиҽанны дышнеиц днеиуан. Амхы акалҭ ахь инаӡахьаны иаалырканы дааҭгылеит, иавтоматгьы ахысразы ирмазеины днеиҳәҭҟәыҟәлеит. Уи даагәаҭаны рҽаармазеины адгьыл рҽыназааигәартәит ишьҭахь ала инеиуазгьы. Излалылшоз ала рхымҩаԥгашьа лҽақәлыршәарц даҿын Гәашьанеигьы. Ишьҭахьҟа иҟаз, инапала шәара ара шәааԥшы ҳәа разҳәоз адырга нарыҭаны, итыԥ днахыҵын, излеизауаз ала ишьҭыбжьмырго ибӷа аррџьыҟәны еиҭа ԥхьаҟа иҿынеихеит «Аԥыза». Акыр данынаскьа зны дааҭтыланы, нас иҽыҩеиҵихит, иаԥхьаҟагьы дыԥшуа даагылеит. Ахш рҿыҵажжы акаҵәыҳәа иахагыланы аџьықәреиаӡа афара иаҿын аҳәақәа. Амхы ак зҭамло аанда шктәыз даазхәыцит, аха уажәы уи аха рымамызт.
Амхы ианалс маҷк аҟара иааҭгыланы ааҵәақәа ирыҵаз аҷкәынцәа реидарақәа аарымданы даҽа џьоукы наҵалеит. Рҿаԥхьа иҩашьҭыз аҭыраси алтырреи рыла ихҟьаз анаара ала идәықәлазҭгьы иаҳа рымҩа аркьҿуан, аха ишәарҭан уи ахыхь иҟаз шәаԥыџьаԥла ихҟьаз ахәы ампыҵахалаҩцәа рнапаҟны иааргахьазар ауан, иангәарҭа еибашьрахон, уажәазы уи дара рус аҟны иааиуамызт. Акыр икәнаршозаргьы иаҳа иахьшәарҭам аҭыԥқәа рыла ацара руалын. Рарӷьарахь ала иаахаҵәины, инакәараҵа-аакәараҵо ақыҭақәа ирылсны ицоз аӡиас аҟынӡа ианынаӡа, аӡывҵа инаваланы рҿынархеит. Уи нахыс, имҩадаран. Арахә иҟарҵахьаз џьара-џьара мҩахәасҭак ыҟазаргьы дара-дара еимадамызт, – мыӷлеи-шәаԥыџьаԥлеи ихҟьан аӡывҵа.
Уаанӡа дзышьҭагыланы днеиуаз «Аԥыза» иҽааиҟәыҭханы, иара ишьҭагыланы инеиуазгьы иаԥхьҟа иниажьуа агәыԥ рыбжьарашәа иааиуаз Гәашьанеи даалзыԥшит «Абгалаџ». Лҽаҵалырхар лҭахымкәа дышзахәоз днеиуан лара, аха шьаҿақәак ныҟалҵацыԥхьӡа лкалҭ инахьынԥашалоз амаӷқәеи лареи аибарххара иаҿын. «Абгалаџ» аргама ибарҭан, лышьҭахьҟа иҟаз, аидара иаҵаз аҷкәынцәа рааира дшаԥырхагаз, иара усгьы зшьапы инанамгоз дызҵаз автомат лныҟәараҿы ишылԥырхагаз.
«Бабџьар сара исыркы» ҳәа налеиҳәеит. Дааҭгыланы гәрамгарала днеиҿаԥшит лара: ларма жәҩахыр ихшьыз автоматгьы аахылхит, аха иара имҭакәа, мчыла илцәигар ҳәа дшәазшәа лыҩнапык рыла иаалгәыдлырӷәӷәалеит.
– Ианыбҭаху ибысҭоит... – лхы-лҿы гәамҵрак шнықәлаз аагәаҭаны деиҭаналықәцәажәеит «Абгалаџ».
– Исцәыхьанҭаӡам... – уаҳа ажәак нацымҵакәа маҷк аҟарагьы дааҭрысшәа лҿыналхеит.
Дыхҭеикыр иҭахымхеит иаргьы. Шьаҿақәак раҟара нарыбжьаны иҽааҵарханы длышьҭаланы иҿынеихеит
Акыр илашьцахьан аҳабла аҩадахьтәи аҿацә аҟнынӡа, ианынаӡа. «Абра ҳаԥсы ааиҭаҳкуеит», – иҳәеит «Аԥыза». Зегьы рҽанааизырга, реидарақәагьы нышьҭаҵаны рыԥсы ааиҭаркырц инатәеит.
Иахьыҩаԥшуаз ажәҩан иалырбаауан аҩнқәа, аха џьаргьы алашара аркӡамызт. Иҟаларын алашара ыҟамзаргьы, аха иҟаӡазаргьы ауаа рхы иацәшәаны иадыркуамызт. Ақыҭа уаҩ дахӡамзаргьы ҟалон иахырцахьазар, мамзар ишырмеигӡоз еилкааны маӡала рҭыԥқәа ирхыҵны, аӷацәа рнапаҟны ирзаамгацыз ақыҭа ҩаскьақәа рахь рхала ицахьазар ауан.
Маҷк аҟара рыԥсы анааиҭарк ашьҭахь еицыз ҩыџьа аҷкәынцәа ихы нарықәикт «Аԥыза».
– Ақыҭаҿ иҟоу еилкаатәуп аиҳараӡак ацҳа акәша-мыкәша. Сааҭк аамҭа шәымоуп, –иаԥхьа ианаагыла адҵа нариҭеит. – Абра ҳашәзыԥшуп.
– Еилкаауп, – иҳәеит руаӡәк, исааҭгьы днахәаԥшит.
– Шәхала џьара ак шәхалашәымгалан... – инарышьҭеиҳәеит.
«Аԥыза» ириҭаз аамҭа маҷк аҟара инахыҳәҳәазаргьы ихынҳәит ԥшыхәра иишьҭыз арԥарцәа. Маӡала зыҟны инеиз, макьана зҭыԥ иахыз быргцәақәак рыла еилыркааит, ашьыжь ақыҭауаа ркәытқәа рымхразы ихалаз аруаа иреиуаз гәыԥҩык рус ҟаҵаны, рхымҩаԥгашьазы ирықәӡбаз ҭакәажәык ахы дарганы ақыҭа аанрыжьиишьҭеи уаҳа уи аҽны уаҩ
дшырзымаацыз. Аха ирҳәеит амҩаду лымҩахыҵ ала иҟоу аҭабиақәа рҟны итәоу шырацәаҩыз.
Ацҳаҿы иҟоузеи? – днаразҵааит « Аԥыза».
– Аӡиас нырцә ала ацҳа зыхьчо рҭабиақәа ирҭатәоуп. Акыр ҳарзааигәахеит, – иҳәеит руаӡәк.
– Аарцә ала аӡәгьы ихабар ҳамбеит, – инациҵеит иҩызагьы.
– Неишьас иамоузеи?
– Аӡыршьҭра ала, даҽакала ишәарҭоуп.
– Ҳдәықәышәҵа, – иавтомат ижәҩа инахишьит «Аԥыза». Уи нахыс излацараны иҟаз амҩахәасҭа шшәарҭамыз аԥшыхәцәа игәарҭахьан, иара усгьы агәра ганы иҟан, ишааилахәлалак зыԥсы ӡаны зҭыԥ аҟны аҟазаара ҟазшьас измаз ақырҭцәа рыруаа, абас уахынла абнара аҟны ҷаԥшьарак, мҩакрак шырзымгәаӷьуаз. Уи азы, рыбжьы ныҵакны акәзаргьы аха инеицәажәа-ааицәажәо, лафқәакгьы неибыҳәо рымҩа анагӡара иналагеит. Аидарақәа ирыҵаз раасҭагьы еиҳа зеидара хьанҭаны зхы збоз «Абгалаџ» зхылаԥшра инапы ианыз Гәашьанеи алашьцараҿы џьара днышьацәхныслар ҳәа дшәаны длыхӡыӡаауа, зны ишьҭахь днаргыло, зны иаԥхьаҟа дниажьуа, зны днаиваргыло днеиуан. Амаҟа лыхәда ишыхшьызгьы илыцәкаҳар ҳәа дшәозшәа лыҩнапык рыла илгәыдырӷәӷәала илкыз автомат иаҳа-иаҳа лныҟәараҿы ишылԥырхагаз ибон, иаалымхны днаҵалар иара изы хьанҭарак аҵамызт, аха аҳәара изыгәыӷьуамызт, – еиҭа гәрамгарак лызцәыригар, лгәы цәиҟьар иҭахымызт.
Хысымҭак аҟара набжьаны ацҳа азааигәаранӡа ианнеи, «Аԥыза» ириҭаз адҵала реидарақәа нышьҭаҵаны иааҭгылеит.
Агәыԥ иалаз зегьы ирдыруан ирыдыз адҵа. Егры инаркны Гәымсҭанӡа знапаҟны иаазгахьаз
Қырҭтәыла аруаа, ари абџьари Аҟәаҟа изланаргоз амҩаду аҟны иҟаз ацҳақәа руак аԥжәара шакәыз. Ирдыруан, ари аус, уанӡа ишыҟарҵалоз еиԥш агәыԥ рхала ирӡбаз ак шакәмыз, уи ацҳа аԥжәаразы ҷыдала адҵа шыҟарҵахьаз Амрагыларахьтәи афронт анапхгара. Аха «Аԥыза» ида еицыз аӡәгьы издыруамызт, уи ауха иахмырԥакәа, уи ацҳа аԥжәара ада даҽа ԥсыхәак шыҟамыз, агәыԥ иалаз зегьы уи рыԥсы ахҭнырымҵар амургьы...
– Уажәы шәаасзыӡырҩы, – ибжьы ныҵакны, аха ираҳартә еиԥш даацәажәеит «Аԥыза». – Уанӡа иԥаҳжәахьоу ацҳақәа иреиԥшӡам. Аԥжәара хьанҭоуп, изыхьчогьы рацәаоуп. Ашамҭазынӡа аԥжәара ада ус ҳамамкәа иҳармазеироуп. Ари – дҵа ҷыдоуп, хырԥашьагьы амаӡам. Уаҵәы шьыжьынӡа ианҳазԥымжәа, ҳаԥсҭазаара ҵакык амаӡам.
Рԥыза иажәақәа ак раҩмыршәо ирзыӡырҩуа, ажәак рыхәлымшәо игылан зегьы.
– Ишәзеилымкааз акрыҟоума? – деиҭаҵааит.
Дара ирзымдыруа, уаҵәы иҟалараны иҟаз хҭыс маӡа ҷыдак шимаз еилыркаауан уи иҳәашьа ала, аха рыгәқәа архыҭхыҭзаргьы, ҳара иаҳзымдыруә ак удыруеит, иҳауҳәароуп, рзымҳәеит. Аԥыза дԥызан, дара ирзымдыруа ак идырыр шихәҭаз еилымкаашьа рымамызт.
– Уахатәи аҵых иалагӡаны ацҳа шыԥжәатәу еилыскааит.. Аха уаҵәы иҟалараны иҟоузеи, аибашьра нҵәома? – игәыхыҭхыҭра наиаԥызеит аӡәы.
– Уаҵәы иҟало, уаҵәы иҳаҳауеит... – иааиркьаҿит. – Уаҳа зҵаара шәымоума?
Уи нахыс уаҳа аӡәгьы зҵаара ҟаимҵаӡеит. Уа иааԥшырц адҵа нарыҭаны, аҭагылазаашьа ихаҭа иҭиҵаарц иҭахны, уанӡа иишьҭхьаз аҷкәынцәа иманы ацҳа шыҟаз иҿынеихеит «Аԥыза». Абнацыгәқәа
ирҩызаха рымҩа амаршәа кны, џьара фархькгьы инақәымԥалаӡакәа инеины ацҳа азааигәара иԥшыхәуа инатәеит.
Аҭагылазаашьа аҽеиҭанакхьан. Ацҳа уаҩ дықәгыламзаргьы, аӡиас амрагыларахьтәи ахықә ала, амҩа лымҩахыҵ иҟаз аҭабиақәеи ацҳаи рыбжьара БТР-уп ргәахәратәы алашьцара ак налырбааит. Рыбжьқәа ааҩуан уи ааигәара иҟаз аруаагьы.
– Излацәажәозеи? – маҷк ақырҭшәа здыруаз аҷкәынцәа руаӡәк илымҳа дынҭацәажәеит «Аԥыза».
– Аӡы абжьы цқьа иснарҳауам, аха еибаныҳәоит сгәахәуеит, – аҭак ҟаиҵеит иаргьы ибжьы ныҵакны.
– Еигымхааит, аха шьҭа ицар бзиан... – даацәажәеит ахԥатәигьы.
– Иабаушьҭуеи! Ҳзықәгылоу ҳадгьыл рныҳәозар акәхап...
– Ирныҳәалааит! Дара аазгаз игоит, ҳадгьыл ҳара иаҳзынхоит...
– Излоудырзеи?
– Анцәа ддыргәамҵит...
– Ацәажәара шәааҟәыҵ, – иныҵакны акәзаргьы днарықәцәҟьеит «Аԥыза». Уи нахысгьы акыр аԥшра рықәшәеит, мыцхәы иаун рыбжьқәа рхацала еиқәныҳәоз рныҳәаҿақәа. Иқәҳа ацара иаҿын хәы змамыз аамҭа...
Абар шьҭа сааҭк инеиҳан рҭыԥ аҟны итәоуижьҭеи. Иара усгьы ажәак рыхәылшәомызт арԥарцәа рԥыза ацәажәара иаҟәихижьҭеи, иаргьы ажәак иҿмыршәаӡакәа дтәан, – ҩныҵҟала дшыгәаҭеиуаз иныԥшуан.
– Шәара ара шәааԥшы, сара нырцә сцаны снарылаԥшуеит, – аҵыхәтәаны днарықәцәажәаны дҩагылеит. – Гәамҵрак шәҽашәымҭан, – днарылабжьаны алашьцара иҽнаҭаны дцеит.
Аӡывҵа даваланы маҷк аҟара дҩаскьаны аӡы днырны нырцәҟа диасит, рацәакгьы иҽадмырхалакәа ааигәа иҟаз аԥсыжырҭа дналаланы иахьынӡаизауаз днырзааигәаханы агранит иалхыз баҟак днаватәеит. Иареи дареи ирыбжьаз, ианеиҳаха, ҩажәа шьаҿа ракәын, еилыкка ибарҭан жәаҩыкҟа иҟаз урҭ рцәаарақәа. Алашьцара иалууаа илымҳақәа ирҭасуан, аҟаҵәыҳәа игәаҵәахы иалакьакьоз ирымҟьахьаз рбыжьқәа. Иналак-ҩалакны иидыруаз ажәақәак ҟалазаргьы инеизакны ирҳәоз изеилкаауамызт. Иҭахын еиликаар, аха... Ихы идыруа дааҟалеижьҭеи раԥхьаӡа акәны ихи даныӡбит урҭ рбызшәа ахьизымдыруаз азы.
Афронт анапхгара инапы ианырҵаз, хырԥашьа змамыз адҵа ҷыда акәмызҭгьы, абар, иаԥхьа игылаз, иуаажәлар ртәыла рымызхырц иааз, идгьыл иқәгыланы иашьцәа рШЬа зымпыҵашыз рнапқәа рыла аҵәцақәа кны аибаныҳәара иаҿыз урҭ ауаа ишиҭахыз ибартә илиршарын… Ихы иааҭагьежьит Гәашьанеи лажәақәагьы. Убарҭ рыдагьы аҭахӡамызт иавтомат инаҿакны еилараа ркажьразы... Аха иимчҳашаз имчҳар аныҟамлоз, ицәа иҭеимыгӡаша ҭеимыгӡар зымуаз дҭагылан... Иага рқьафқәа ыҟазаргьы, урҭ уа ишгылаз ацҳа алаӷәым аҵаҵара аҽанышәара шәаарҭан, – ианаргамаха еиҿахысрахон, дара рыԥсы ргаӡаргьы рус хыбгалон.
Аамҭа ықәҳа ацара иаҿын. Шәымҭақәак цацыԥхьаӡа иаҳа-иаҳа агәыхыҭхыҭра дамҽханакуан, аха иҽааникылон, ашамҭанӡа акыр сааҭ ыҟан, ацҳа алаӷәымқәа раҵаҵаразы ԥырхага рымамкәа ианыҟала, ианеиҳаха сааҭқәак шрызхоз идыруан. Агәыӷра иман, абас, агәаҽанызаара рхашҭны рыбжьқәа рхацаланы амҩа иангылаз аруаа рқьафқәа аныҟарҵа досу рҭыԥқәа рахь ишцоз ала.
Ус иагьыҟалеит: даҽа сааҭк аҟара ааҵхьаны, акыр рыҽнеидырхаланы ингәыдибакыла-аахыдибакыланы, џьоукы а-БТР инақәтәаны ацҳа инықәсны амрагылара шыҟаз инықәхәаша ицеит, аҭыԥ аҟны иаанхазгьы еибак-еибашьҭуа рызхара рзеибымҳәо аҭабиақәа рахь рҿынархеит. Дыштәац дтәаны дыԥшуан иара макьана...
Шәымҭақәак рышьҭахь аҭабиақәа иаарҭыҵны амҩа инанылеит хҩык, нас ишеицыз ацҳа аҟынӡа инаӡаны инкылаӡырҩ-аакылаӡырҩны иаахынҳәны еиҭа аҭабиақәа рышҟа рҿынархеит, аха зны иааҭгыланы еиқәырццакны ахысра иналаган равтоматқәа нҭадырцәит, нас алашьцара иналаӡ ицеит, уи нахыс акраамҭа рыҽшыԥхьаркуаз идыруан, ҩымз раахыс рҟазшьақәа иҵахьан...
Даҽа ԥырхагак роуаанӡа аамҭа рхы иархәатәын. Игәы ааиҵасны иҭыԥ днахыҵны дкәараҵо анышәынҭрақәа днарыбжьыс-аарыбжьысуа иҩызцәа ахьтәаз ахь дааццакит.
Ацҳа алаӷәым аҵаҵара знапы ианыз аҷкәынцәа рзы хыхь имаӡамызт «Аԥыза» –аибашьра ҟалаанӡа арацәацхырҭа шахҭа аҟны аус зуаз аԥжәара аус бзианы издыруаз ракәын. Аха ԥырхага рызымҭаша аҭагылазаашьа рыҭатәын.
Реидарақәа инарыҵаланы рышьҭыбжь мыргаӡакәа акыр иаӷьызаргьы аӡы инҭалеит, ацҳа алаӷәым аҵаҵара знапы ианыз ахәҩык. Урҭ инарышьҭалеит ирыцхраашаз, иаҭахханы ианыҟала изыхьчашаз даҽа хҩык аҷкәынцәа. Иаҳа ишәарҭоуп ҳәа дахьазхәыцуаз аӡнырцәҟа даҽа ҩыџьа аашьҭыхны дцеит «Аԥыза». «Абгалаџи» Гәашьанеии адҵа рыман аарцә аҷаԥшьараз.
Ҳҭаца унапы дануп, уаалхылаԥш ҳәа «Аԥыза» Гәашьанеи инапы даниҵазар аахыс, еидара ҷыдас
дахьииҭаз игәаԥхо дыҟамзаргьы аԥыза-дԥызан идҵа нагӡатәын. Акысгьы уи рқыҭа еиуаз иреиӷьыз аҷкәынцәа аӡәы диԥҳәысын, лхаҵа дҭахеижьҭеи рацәак ҵуамызт, иҭахашьагьы фырхаҵа ҭахашьан, – иԥсадгьыл ахьчаразы иԥсҭазаара игәаӷгьхьан. «Аԥыза» инапынҵа азадагьы, лыхьчара иуалны, ихьымзӷны дазхәыцуан. Аха аӷеҭынҷымра дамҿханакхьан «Абгалаџ». Игәаԥхомызт амҩа иахьынӡақәыз илнибаалоз аҟазшьақәа: лҿымҭра, лыблақәа ааиҵыхны аӡәы ихәамԥшра, дзызхәыцуаз аилкаара уадаҩны лцәа лыҽҭарԥсны лыҟазаара, маҷк аҟара џьара бжьык аагаргьы лааҭрысшьа... Абарҭқәа рзы лара лахь цәшәарак изцәырҵхьан. Уи азоуп, рҭыԥқәа аалхны ианаатәоз, лара амҩа иахьазааигәаз атәара шылҭахызгьы иара уи дазыразымхакәа иааигәара иҟаз ахьацаҵла дзаваиртәаз.
Аҵх иалҩуа иааҩуаз аӡиас абжьы ада бжьык ҳәа гомызт, – ҭынчран зехьынџьара. Лҽырԥсны аҵла дадтәалан лара: лыҽмырҵысӡо, лыбжьык ҳәа мгаӡо, ларма жәҩахыр уи инадҵаны, илбоз ҳәа ак шыҟамызгьы лылаԥш кыдхаланы алашьцара далаԥшуа.
Сара бысзымҵаакәа хысра ҟаҵатәым... – ибжьы ныҵакны, аха илаҳартә еиԥш иажәақәа неиҳәеит.
Аҭак имаҳаит «Абгалаџ». Иарбанзаалак џьара қәацарак лымаӡамкәа дыштәац дтәан.
– Исҳәаз баҳама? – еиҭа ибжьы налықәиргеит.
– Усцәымшәан, – уажәазы аҭак ааиаҳаит, игәгьы акыр иааҭынчхеит.
Дыштәац дтәан лара, – ахаҳә далхызшәа, лдақәа ирҭаз ашьа ҭыԥсаазшәа... «Абгалаџ» дыршьа имамызт Гәашьанеи ас дҭашәаланы лыҟазаара мзыс иамаз, аха уи аԥҳәыс ҿа лхаҵа иҭахара, лыԥсадгьыл лымырхырц иахьаҿыз рнаҩсгьы, абас дҭахәаҽны дҟазҵаз ҷыдала митәык дшаниаз аҟара игәы азҩахьан, акысгьы, ҩымзы наҟьак аламыс захьӡу ззымдыруаз ампыҵахалаҩҵәа рнапаҟны дшыҟаз идыруан, ҩбагьы «уара иузымдыруа ак ыҟазаргьы иудыруеи» иҳәахьан «Аԥыза». Уи нахыс уаҳа длықәцәажәар иҭахымхеит. Агәалашәара гәыҭшьаага дҭанагалахьан лара...
... Аиарҭа илахаз иан хлаԥшрада лныжьшьак аныҟамла иусура аҟны аԥсшьара амхны ақыҭырахь дцахьан лхаҵа Мирон, иԥсшьара анҵәарагьы егьагмызт. Ашәахьаҽны инаркны иара аусура днеираны дыҟан, ихаҭыԥан ланхәа лхылаԥшра лара илыхәҭан. Ус еибырҳәахьан. Лҭагылазаашьа наиаҳәаны аԥсшьара данаҳәа мап лцәимкит медиаҳәшьас аус ахьылуаз ахәышәтәырҭа аҳақьым хада, – ашәахьа инаркны мызкы ҳәа аԥсшьара лиҭеит. Асабша инаркны ахақәиҭра лыман, аха ахәаша аҽны аусура лыхәҭан, абжьааԥны аус ахьылуц, ачымазаҩцәа рыдкыларҭа аҟны дыҟан.
Ашьыбжьон ааиаанӡа иааргеит раԥхьаӡатәи ахәцәа – аӡәымкәа ҩыџьамкәа... Убасҟан ауп агәра анылгаз сааҭқәак раԥхьа лусураҿы иаарылаҩхьаз, лара леиԥш аӡәырҩы зхаҵара рцәуадаҩыз аибашьра ишалагаҵәҟьаз.
Лгы лзырхьуаз рацәан, аха урҭ зегь раасҭа ашьыжь згәыла хәыҷқәа ирыцны амшын ахь ицаз лхәыҷы гәыҵхас даалоуит. Ахәышәтәырҭа аҟны иҟаз аилагьежь-аилахынҳәра инахаршәаланы акырынтә ателофон ҟалҵеит аҩныҟа, аха аӡәгьы ишьҭихуамызт. Ишьҭырымхит агәылацәа рахь дахьасызгьы. Ҿыц иааргаз ахәцәа дшырхагьежьуаз, ателефон ахь дналыԥхьеит аус лыцызуаз аԥҳәызба, «Сан, аибашьра иалагеит...» ллымҳа иааҭасит аҩны инеихьаз лхәыҷы ибжьы. «Умшәан, сыҷкәын, саргьы
лассы снеиуеит», – ахәыҷы игәы цар ҳәа дшәаны лҽаарҭынчны даацәажәеит ларгьы... «Сзыршәозеи сан, ҳара ҳаиааиуеит», – иҳәеит ахәыҷы усҟан анцәа иирҳәазшәа... Акыр иҭшьаахьаз лгәы ԥхаррак нҭалеит, аргамагьы иаалнырит аибашьра ишалагаз лаҳазар аахыс лдақәа ирҭашәхьаз лшьа аусура ишналагаз. Уи нахыс иаҳа лхы лнапаҟны иааганы, лшьара лҽықәмырҟьакәа ахәцәа даархагьежьит...
Лхәыҷы иифашаз ихәы наиҭаны, ашә адәахьала ацаԥха наркны, дшаҭахыз лдыруан азы аусура дааит адырҩаҽынгьы. Аус лыцызуаз рҟны маӡа-аргама днаҵаа-ааҵааит Очамчыра аганахьала ауаа рцара ауама иамуама аилкаара лҭахны, аха гәыӷрак лызҭашаз акгьы лмаҳаит, зегьы иларҳәоз ак акәын: «Зқьҩыла аруаа амҩаду иангылоуп»... Дааит адырҩаҽынгьы. Уи аҽны илаҳаит лгәы ҷыдала иҭзырԥсааз ажәабжь бааԥсык. Аԥсны аиҳабыра иреиуаз аԥсуаа ишырыӡбаз ақалақь аныжьра. Уи инашьҭарххны илаҳаит лгәы аазырҟәандашазгьы: Ацҳа Ҟаԥшь амҵа ахысра иаҿыз ақырҭцәа рыруаа ахьаҵр ишалагаз, Кьалашәырынӡа ишынаскьо, уи нахыс аԥсуааи дареи аиҿцәажәарақәа ишрылаго. Гәыӷрак аалоуит ашьакаҭәара ааныркылап, иҟалаз арҽеираз акы азырыӡбап ҳәа. Иара уи аҽны илаҳаит лассы ларгьы зыгәра лгаз даҽа ажәабжькгьы, – милаҭла иаԥсуаз ауаа рыҩнқәа ныжьны, аусура иаҟәыҵны рҭаацәарақәа рыманы Гәымсҭа нырцәҟа ацара ишалагахьаз...
Лхы инаркны лшьапқәа рҟынӡа днелууааит... Лара ишԥалури?.. Дызцарызеи зегь ахьцо Гәымсҭа нырцәҟа, лхәыҷы иаб, лхаҵа Мирон Кәыдры нырцәҟа дыҟазар?.. Аха уа цашьас иҟоузеи?.. Ахәышәтәырҭа аҩнуҵҟагьы милаҭла аҽеилыргара иалагахьан; ирхарԥаз уанӡатәи рцәақәа аархыхны рыҽхыршаны
иаақәгылахьан ақырҭцәа иреиуаз аусзуҩцәа урҭ ражәақәа рҭакқәа ҟаҵо рҽаҵадмырхарц иаҿын аԥсуаа иреиуаз, иҟалаз ргәаԥхо иргәамԥхозу аилкаара уадаҩны, иага раҳаргьы ирылагӡо, иҟалаз иаламцәажәаӡо аусура иаҿын егьырҭ амилаҭқәа иреиуаз. Лара лгәы иҵхоз азҵааразы зегьы дызрыдгыломызт, уи азы зыгәра лгоз днарыдгыланы днаразҵаа-ааразҵааит амргылара аганахь ала ауаа рцара ауама иамуама аилкаара лҭахны. Даргьы лхьаа еилкааны аҭак лырҭеит... Агәра лгеит иааҭынчрахаанӡа амрагылара аганахь ала милаҭла иаԥсуаз рзы цашьак шыҟамыз амҩаду зегьы ҭырҭәааны абџьарла еиқәных ишангылоу ишьашуаз-ижьышуаз ақырҭқәа рыруаа.
Шьҭамҭала абзыԥқәа иреиуаз лгәылацәақәак «бхәыҷы дбыманы бҳацаала ҳара иҳахьуа шәаргьы ишәыхьып», – рҳәеит, гәыкала ишырҳәозгьы агәра лгеит, аха лара лхы-лгәы ахьыҟаз мрагыларахь акәхеит: лхаҵа дахьыҟаз, лыуа-лҭахы зегьы ахьынхоз, лхаҭа дахьеиуаз. Ҩбагьы, абзыԥқәа рганахьалагьы ҽеирак ыҟамызт, – Гагра азааигәара ақырҭқәа ар ӡхыргеит ҳәа аарылаҩҩхьан.
Лцамҭазы деиҭалзааит лгәылаԥҳәыс: «Алак-ҩакра бааҟәыҵны бхәыҷы дбыманы бҳацаала», – лҳәеит, акыр илыдылҵеит, аха дазыразымхеит, «џьара еимгеимцарак шԥаҟамлари: еибашьуа ҳреиуам, ԥырхагак раҳҭартә ҳазлаҟоузеи, схәыҷи сареи цәшәарас ҳзышьҭырхрызеи, урҭгьы уаауп, уаҳа ламыск рымамкәа иауҟоу»... – лҳәеит лажәақәа рыгәра ганы. Уаҳа акаҿы данылзаамга лҭаацәа дрыцны днықәланы дцеит агәылаԥҳәыс. Уи аҽны дылзааит аус лыцызуаз лҩызак: «Аҷандараҟа шәаала, шәаҳбартә ҳаҟоуп, ара ишәусхәузеи», – лҳәеит, длыдӷьаҵәыӷьаҵәлеит. Акыр дазаалгеит лара илықәлаз уи аԥҳәыс, длыццаргьы ҟаларын, аха аҵыхәтәан, «саб иахь ада џьаргьы сцом», ҳәа даақәгылеит уи ҷыдала дызҭахыз ахәыҷы. Абас дшылак-ҩакуаз аамҭа цеит, уи аԥҳәысгьы дыхҵәаны днықәланы дцеит. Лхәыҷгьы ларгьы уахьгьы изымцо, рқыҭахьгьы мҩа рымамкәа иаақәхеит.
Уи ауха ажәҩан ҵырхуа аҟынӡа ихысуа, ртанкқәа раԥхьа иргыланы ақалақь иалалеит, иагьыртәыртәит аруаа.
Аргама илбарҭан ақалақь аԥсҭазаара аҽшарқшаз. Иџьашьаны дрыхәаԥшуан ауаа рҽыԥсахшьақәагьы: уаанӡа икаркаруа илацәажәоз лгәыла ҳәсақәа аӡәырҩы лықәцәажәара иаҟәыҵхьан, иналықәцәажәоз ҟалазаргьы цәҳарамзар, мақаррамзар ажәа бзиак рҿыҵымшәеит, «баргьы бналаҵан аԥсуаа зегьы шәнырҵәатәуп, шәагьынҳарҵәоит» ҳәа иаалҿагылазгьы ҟалеит. Зегь дреицәаха игыгцәа ргыланы даақәгылеит акы даниаргьы даалывагылап, дихьчап ҳәа дзықәгәыӷуаз, лхәыҷы амариан ӡы дӡаазххьаз, лхаҵа аус ицызуаз ргәыла Вахтанггьы Гыгшәыгла иҭәыз асакара агәы иаақәхаз ирҩызахеит лхәыҷгьы ларгьы. Рхала рхы рзымыхьчо, иаазгәыҵаҳәҳәаны иааздызкылашаз, иаархылаԥшышаз аӡәгьы дрымаӡамкәа рыԥсадгьыл аҳҭны қалақь аҟны итәымх, рхыхьчаразы мчык рымамкәа...
Лхәыҷы даалгәыҵаҳәҳәа ашә лхаркны дтәар акәхеит, – адәахьы дәылҵшьа лымамызт, – алаапкқәа ирҩызаха ақалақь иалагьежьуан «агвардиаа» ҳәа изышьҭаз аруа.; Зны-зынла лара лахь анеира згәаӷьуа лханы инхоз абырзен ԥҳәыс Елла лыла илаҳахьан ажәабжьны, ақалақь аҟны инхан иҟаз аԥсуаа абааԥсрақәа ишақәдыршәахьаз иршьыз, иртҟәаз, зыҩны дырҳәыз шыҟаз. Мышқәак итәан ус, уаҳа адәахьы индәылымҵӡакәа, цыфак ахьынӡарымаз, иаӡәзаҵәыкны рыԥсы иаԥшәмаз
Елла ача рзаалгонаҵы. Аха иаалырҟьаны дара рахь ааира даҟәыҵит Елла. Ирзаалгоз аԥсымышьҭыга ача адагьы, лара лхаҭа хьаас дышьҭылхит џьара акы лзырузар лгәахәит. Аҵых акыр инеихьаны, џьара аӡәы сибарым ҳәа даахәыцны дыҩхаланы ашә дылзасит. Ҽмырҳа ҟаҵаны акраамҭа ашә аалыртуамызт Елла, аха Гәашьанеи шлакәыз агәра анылга маҷк аҟара иаавҵрааны, «Гәашьанеи, саҭабымҵан... Ача ахьыбзаазгоз азы гәыбӷан сырҭеит... саҭабымҵан...» ҳәа лыбжьы ныцакны даацәажәеит, абарҭ роуп ҳәа аанарго лҿаԥхьа иҟаз Вахтанг иҭаацәара рышә лнацәа нақәылкит, ашәгьы нкыдылҵеит. Инлыҵӡааз лшьамхқәа ҟәар-ҟәаруа луадахь дналбааит, лылаӷырӡқәагьы налҿыкьасеит... Адырҩаҽны шьыжьы илгәаӷьит ачаҭирҭахь ацара. Амлашьра иахҟьаны илацәақәа ҭыгга иҟалахьаз лхәыҷы «бымцан» ҳәа дӷьаҵәы-ӷаҵәуа лкалҭ дшахьынҳалазгьы, игәшәымшә ааҳәаны аҩны дааныжьны, «аӡәы дасуазар, ашә ааумыртын» ҳәа днаилабжьаны дындәылҵит. Дәахьыла илынлмырԥшырц даҿызаргьы џьаҳаным ззырҳәо агәашә аартны дынҭалазшәа аҟара дгәыҭҟьа-ԥсыҭҟьаха дныбжьалеит мышқәак раԥхьа гәата-бӷата лхәыҷы длыманы дахьылеиҩеиуаз амҩа. Ақалақь иахаԥаз закә уааз реилкааразы ачаҭирҭаҟны днеиаанӡагьы лыблақәа ирбоз лызхан. Зехьынџьара еилагылан зӡараҩахыс зҽеилыхны, ма зкьаҿқәа ԥыртлаз, иахьаақәшәаз игыланы рбыжьқәа рхацала еибаныҳәо, ашампан ҩы, ма ауатка ажәра иаҿыз, аӡәы ицәыԥхамшьо зҿы иааҭашәоз зҳәоз аруаа. Апарк акәзар ирҟәаҟәахьан, – атанкқәа рышьҭа-рӷазақәа рнын, ашәҟәыҭирҭақәа рыда амагазинқәа зегьы дырҳәхьан. Абжьааԥны еиваҽырбо Аҭынчра апроспект ианыз арԥызбацәеи аҭыԥҳацәеи рхабаргьы ыҟамызт... Анаҟәа ма аԥсҭҳәа еиқәаҵәа ахатәазшәа лбон ақалақь.
Игылеижьҭеи акыр шҵуаз рныԥшуан џьоукы еилагылан, џьоукы еишьҭагылаз ачаҭирҭа аҿаԥхьа, аиҳаракгьы ҳәсақәан. Лхы ӡырымгакәа лҽаамариашан еишьҭагылаз рышьҭахьшәа днагылеит, ларгьы. Лыблақәа еиҵыхны аӡәгьы дихәаԥшуамызт, аха лцәа иалашәахьан дааины лаагылара ҷыдала џьоукы ишаагәарҭахьаз, длаԥшықәҵангьы илыхәаԥшуа шыҟаз. Аха макьана аӡәы ажәак лықәиҵомызт, ларгьы дгылан ус...
Рацәак мҵыцкәа иааргеит ача дманшәалахарашәа цәанырракгьы аалоуит. Иаазгаз амашьына иаақәхны амагазин ахь анагара ианналага инаркны лԥынҵа иааҭас илаҳа-лаҳауа ача ԥха афҩы хаа, избан лхаҭагьы илзымдыруа лхәыҷрагьы аалгәалашәеит...
Ԥыҭҩык аруаа иргәыдымӡало ача анырга ашьҭахь, урҭ иреиуаз хҩык аарылҵны еижәыланы зҿыназхахьаз ачаахәацәа инарылаҳәҳәо, раԥхьа изгаша, анаҩс изгаша ҳәа еилыргарак наԥшьыргеит.
Лыҽхыршаны урҭ даарылагылеит зықәра абжа инахысхьаз ԥҳәыс шәпа-жәпак еилагылаз зегьы ираҳартәгьы ҿаалҭит. «Раԥхьа ақырҭқәа иргоит, анаҩс иаанхаз, шәара ишәаҳҭоит. Абри аганахь ала шәеишьҭагыла: аурысцәа, аерманцәа, абырзенцәа...» – ҳәа лнапы нарханы иахьгылашазгьы надлырбеит. Ираҳаз шыргәамԥхаз рныԥшуан иҟаз рахьынтәи милаҭла иақырҭқәамыз аҳәсеи ахацәеи, аха рҭагылазаашьа иаԥшны ажәак аҳәара рзымгәаӷьуа, ираҳаз иацныҟәаны, ақырҭцәа иаарылҵны уи аԥҳәыс иахьыдлырбаз аҭыԥ аҟны иаагылеит. Лхы ҩышьҭыхны иҟаз иналамԥшыр ззамуаз Гәашьанеи лылаԥш налықәшәеит ахадара зкыз уи аԥҳәыс. Илдыруаз лакәын уи агыруа ԥҳәыс, – ахшараиурҭа аҟны лхәыҷы изы данышьҭаз дылбахьан. Ҵабыргны, лыхьӡ лыжәла абри ауп ҳәа илыздыруамызт, аха
уажәы уи ҵак амамызт, – дналыдгылеит ҳәа дышлыдлымкылоз еилылкаауан. Уаҳа длыхәаԥшырц лҭахымкәа, лыблақәа леижьар ҳәа дшәаны лхы ҵарҟәыланы даагылеит. Ус шакәызгьы дахьгылаз дынцәыҵыԥш-аацәыҵыԥшуан. Уажәы игәалҭеит лара лышьҭахь иааиз аӡәык-ҩыџьак аилаҩынтра иҟаз рхы иархәаны лаԥхьаҟа иниасны ишаагылахьаз, аха акы лҳәартә аҭагылазаашьа шыҟамыз даазхәыцны, лхы алагӡаны дгылан.
Лылаԥш иааҵашәеит ачаҭирҭа ахышә азааигәара иааины иаагылаз, армаҭәа зшәыз, абџьарлагьы еихаххаа иҟаз ҩыџьа аҷкәынцәа. Аӡә дылзымдыруазаргьы, егьи илзымдыруа иакәмызт, – Вахтанг иԥа Гоча иакәын. Агәыӷра зцыз гәыхыҭхыҭрак аалызцәырҵит уи дшаалбаз, – аб ихымҩаԥгашьа иԥсахзаргьы, аԥагьы ус дышԥаҟалари ҳәа даазхәыцит.
– Иаԥсуоу аӡәыр шәыҟоума? – ҳәа уи аамҭазы еиҭа лыбжьы гәаҩаӡа иаагеит уи агыруа ԥҳәыс, иақырҭуамыз ауаа ахьгылаз лыбла харшалақәа ыршаҟь-шаҟьо дрылаԥшуа.
Дызлаԥшуаз егьа анаалара лцәуадаҩзаргьы, аха маҷк аҟара иашьцылахьаз, зшьамхқәаьы аҟәар-ҟәарра иаҟәыҵхьаз Гвашьанеи, уи аԥҳәыс лажәақәа ллымҳа ишааҭасыз еиԥш, зны мцак налыхҟьеит, нас иаалырҟьаны ҵаак налыӷрашәызшәа дааҟалеит. Иага рыцҳара даниашазаргьы дшаԥсуаз мап ацәкра лгәы иҭамызт. Маҷк даамахазаргьы, сара саԥсуоуп ҳәа ҿаалҭырц ҩнуҵҟала лҽаазыҟалҵеит, аха аӡәы дахьимыгӡеит:
– Сара саԥсуоуп, – ллымҳа иааҭасит лышьҭахь ала иааҩуаз иҿацаӡа иҟаз хаҵа бжьык.
– Аԥсуаа ача раҳҭаӡом, наҟ уҳалҵны уца... – инеихаргыла-еиҵаргыланы ажәа хәымгақәакгьы нацылҵеит агыруа ԥҳәыс.
Гәашьанеи игәалҭеит дара ақырҭуа ҳәсақәа иреиуаз ԥыҭҩык уи аԥҳәыс лажәақәа шыргәамԥхаз, аха ибҳәо ҽеим ҳәа аӡәгьы аҳәара изымгәаӷьит. Ажәак ахимҳәааит, маҷӡак иадамхаргьы дзықәгәыӷуаз Гочагьы.
– Сан аиарҭа дылоуп, дычмазаҩуп... Сара исышәымҭозаргьы уи лзы чахык... – еиҭа ибжьы ааиргеит уи аԥсуа.
Абри абра дабаанагеи, мамзаргьы излеигәаӷьӡазеи рҳәарашәа дџьашьаны изхәаԥшуаз ахаҵа лылаԥш неизылкит ларгьы. Иарма напала салафан пакетк кны иақырҭуамыз ауаа рышьҭахьшәа дгылан иара, ишәагаа аамыцхәымкәа, зықәрабжа инҭысхьаз, излагәалҭаз ала зарӷьа напы змышьхәылҵ илаҵакны ихҵәаз, акыр иџьаба-џьафаны иааӡаз аӡә шиакәыз зныԥшуаз ахаҵа.
Аԥсуаа зегьы чахык шәаԥсаӡам, имыцхәугьы ча ҳамаӡам... – иԥаҵа хәбаба еиқәаҵәақәа дрылаччо уи ихы наиқәкны даацәажәеит, абџьарла еиқәных игылаз, аԥшра-асахьа иазрыцҳамыз аруаҩ.
Атрышә бжьы заҳаз агәагәышьқәа ирҩызаха иааилаҟарҟар-ааилаччеит, аччара зхы иаҭәазшьар зылшоз ақырҭуа ҳәсақәа.
Уцәажәашьа шыԥшӡам узымдыруа уҟам иҽынкыланы ак – иҳәарц дналагеит илзымдыруаз уи аԥсуа, аха иажәа анагӡаха имҭкәа еиҭа уи иҽынеизикит аруаҩ.
Уца наҟ... Иахьа уаҵәы иԥсыша уан ача иазылуазеи? Унлыцшьҭалар лгәы ҟауҵап, хаҵак длымбеижьҭеи акыр шықәса ҵуазар акәхап... – иажәа хәаԥсақәа ндәықәиҵеит ҩаԥхьа.
– Абри аԥҳәыс ԥшӡагьы даԥсуоуп, – уи аԥсуа аҭак ҟаҵара дахьӡаанӡагьы ллымҳа иааҭасит илаҳахьаз бжьык, лылаԥшгьы наиқәшәеит лара лахь знапы рхханы игылаз Гоча.
Лылаԥш нархылгеит, дкылкааны лара лахь иԥшуаз ақырҭуа ҳәсақәа, аха макьана аус хада ахьыҟаз лара лахь шакәмыз даазхәыцит.
– Ан лзы ус ацәажәара ԥшӡам... Уаргьы анык улхымшакәа уҟам... – аргама дшыҩеицралазгьы, излаизауаз ала иҽынкыланы, аха ибжьы амч наҭаны ҿааиҭит аԥсуа.
– Уан, уара дузымгәаӷьуазар, сара суцхраауеит, уаала арахь, – аруаҩ аԥсуа дахьгылаз дынидыххыланы ижәҩа нҭарсны иаанкыланы азныказ имч мырхакәа диманы иҿынеихеит, иара иикыз апакетгьы неимпыҵшәеит.
Шьаҿақәак ааҟарцахьаны еиԥш уи аԥсуа аруаҩ иҽааимпыцжәааны, акы наигәҭасны даршәызшәа, днаидԥаны зны дџыхӡа даагылеит, аха нас иҽеиҵамырхакәа али-ԥси рыбжьара дҩаԥаны хыгәҵәыла днаижәлан ихы-иҿы шыҟаз хыла ааха ииҭеит. Иԥынҵа икылҵәрааны аҿыланахеит ашьа, арзаақьҳәагьы быжь гәаҩак нҭиԥеит, аруаа ақалақь иналалеижьҭеи аахыс ирымгацкәа еилаҵәы ишьҭаз агәамсам ажәҩан длалыҩрызшәа инылаҳаз аруаҩ, деиханы дгыларцгьы изаԥшьымгеит, ихы-иҿы еимлагәа иааникылеит.
Уи аамҭазы ллымҳақәа иаарҭасит еишьҭагыланы ицоз автомат ахысбыжьқәа, лылаԥш наидхалеит ихысызгьы. Ари Гоча иакәын.
Хҭыԥ цыԥхьаӡа ашьа илҵуа аара иаҿын асфальт аҟны ишьҭаз, деиҵақыџь-қыџьуа аԥсхыхра иаҿыз аԥсуа, лылаԥшгьы нақәшәеит мыцхәы амса зцаз иаартыз инапы. Уи нахыс ԥсгарахеит, ачаахәара зҭахыз, аха измаӡакәа игылаз аиҳараҩык рзы. Иҟалаз аилаҩынтра, аилаҵәаара иалагӡаны лхы дахәеит Гәашьанеи, – дшыҩуаз мацара луада ашә аҟынӡа днаӡеит. Лџьыба иҭалҵахьаз ацаԥха дашьҭалеит,
аха илԥыхьашәомызт, мааҭқәаки иареи рыда уаҳа акгьы шҭамызгьы. Ианылԥшаахгьы ацаԥха аҭыԥ илзақәыршәомызт. Илулак иаалыртит аҵыхәтәаны. Бааԥсрак шыҟалаз ицәа иалашәаны, аха изакәу изымдыруа дхахаӡа даалԥылеит лхәыҷы.
– Иҟалазеи, мама? – дӷьаҵәы-ӷьаҵәуа дналгәыдхахалеит, ларгьы даамҵарсны дҩышьҭԥааны даалгәыдлыҳәҳәалеит, уи нахыс уаҳа лыҽлызнымкылакәа агәынқьра дналагеит.
– Ибыхьзеи, мама, ибыхьзеи? – агәыҭҟьара дамҽханакхьан Баҭал.
– Сара акгьы смыхьӡеит... – даӷьҵәуан, дагьцәажәон. – Уара уиашоуп... Ҳара ҳаиааироуп, – даҽа мҩак Ҳамаӡам... Ҳаиааироуп, Баҭал, сыԥшқа...
Акыр иҽааиқәикит ахәыҷы. Уи злымшоз, зхы иазымиааиуаз лара лакәын.
Ахәылбыҽхашәа маҷк аҟара лшьара дшықәлазгьы, ишылҭахыз лхы лнапаҟны аагара лылшомызт, – уи аҽны дызлаԥшыз лхы илызҭцомызт, лыблақәа ишрыхгылац ирыхгылан. Агәырҩа иаркараз, акрымфара акыр зымч канаԥсахьаз Баҭал хәыҷы аҵх агәы ааҩнашамҭазы ацәа дынҭанагалазаргьы, уи лылымшеит лара, – лацәааихьшь лзыҟамҵеит ауха шаанӡа, иныҵаҩ-ааҵаҩны игоз ахысбыжьқәеи, атанкқәа рышьҭыбжьқәеи дшырзыӡырҩуаз акараҳәа иаашеит. Дамеигәырӷьаӡеит уи амш ҿыц, – лхәыҷи лареи ирзаанагоз лыздыруамызт. Ахәыҟаҵарҭа дыҩналеит дыҩныҵит, деиҭаҩналеит, фатәык ҳәа акгьы шыҟамыз шылдыруазгьы адулаԥқәа ирҭагылаз ачыс маҭәахәқәа ԥкаауа зегьы дырҭаԥшит. Аҵыхәтәан акыр зхыҵуаз, зкаԥсара лхашҭны џьара илыцәҭаханы иҟаз, сандыкәрак азна ахрыӷ лылаԥш нақәшәеит. Аӡы наҵаԥсаны агаз инақәлыргылеит. Аӡы анааҵабалак еиҭа аҿыц нахаҭәо иахьынӡауаз
иҭарбааны илжәит ахәыҷы дааԥшаанӡа Данааԥш игәшәымшә ҳәаны инаимҵалыргылеит.
Бара ибфозеи? – иблақәа ҭырхаха иан дналҿаԥшит иара.
– Сара амла сакӡом, уан дукәыхшоуп... Абри унацҳа, нас анцәа ак ҳаиҭап... – лҳәеит ларгьы.
– Бара ибымфозар саргьы исфаӡом, днаханы инықәиргылеит.
– Мап, сыҷкәын... – Иашахаҭаны амла сакӡом, уан дукәыхшоуп... – еиҭанаимҵалыргылеит.
– Саргьы амла сакӡом... – иқьышәгьы нҭирчааит.
Уи аамҭазы акыр-кырҳәа иаагеит ашә аҵәҵәабжьы. Днеилԥсааит Гәашьанеи. Азныказ ашә ахь анеира лзымгәаӷьит. Еиҭа игеит аҵәҵәабжьы, уажәазы еиҳа инароуны. Иҭыԥ дҩахыҵит Баҭалгьы. Аҩыџьагьы рылаԥшқәа неиқәшәеит.
– Папа даазар ҟалап! Сара иаасыртуеит, – иблақәа ԥхара кәицқәак нархыланы даацәажәеит иара.
– Уара... Уара ара уҟаз... – излауаз ала лшьапы ашьҭыбжь мыргаӡакәа днеины ашә днадгылеит.
– Иаарты, Гәашьанеи, Еҭери соуп, ача бзаазгеит... – зыҽкыдҵаны иӡырҩуаз ллымҳақәа иаарҭасит, иааҩуаз ибзианы илдыруаз абжьы.
Дааласны ашә амаа иамаз акылԥшырҭа дынкыпԥшит. Абар ассир! Иашахаҭаны игылаз лгәылаԥҳәыс Еҭери лакәын, илгәыдымӡало ҩ-чалу хыгьежьаак лкыхаҭан. Лхаҭагьы дазымԥшӡакәа иаалырҟьаны, иҵааршәхахьаз лгәы аҵаԥха аартны мрашәахәак нҭаԥхазшәа дааҟалеит. Илкыз деигәырӷьеит, аха уи аасҭагьы, лара лааира еиҳа лгәы арԥхазшәагьы лбеит. «Аԥсыцқьа бара... Издыруан зегьы бышреиԥшымыз... Издыруан арыцҳашьара, ауаҩра шбылаз...» – гәаныла даацәажәеит. Иҵабыргны, иара аибашьра иалагаанӡагьы, Гамсахордиа
ихаан иҟаз аилагьежьрақәа раан, егьырҭ реиԥш лхы ырмаџьананы имҩаԥылго лымбацызт: лҿабызшәа хаан, агәыларазы дыбзиан, ачеиџьыкагьы лыман... Абар уажәгьы лхәыҷи лареи зыниаз арыцҳара еилкааны, лчалуқәа лгәыҵакны лышә аԥхьа дгылан, рыԥсы еиқәлырхарц лҭахын, лхаҭа дышуаҩу аалырԥшуан...
Лгәы ааҭгәырӷьааны, дааласны, аҷараҳәа ашә ацаԥха аалыртит. Дныҵаба дцахьан Еҭери...
Зымҩа аатыз аӡхыҵра ҩар иаҩызаха ижәыланы ауада иааҩнеибаҳәеит абџьарла еиқәных иҟаз аруаа. Иҟалаз лхаҿы иааиаанӡа лшьапы дықәдырҟьахьан. Арҵәааҳәа дыҳәҳәо адашьма иқәжьыз иан лахь иҿынеихеит, иҟалаз збоз ахәыҷы. Амшә еиԥш дааимлагәа даанкыланы имч мырхакәа инеихаԥаз аруаа иреиуаз аӡәы, ахәыҟаҵарҭа шыҟаз ахь диманы иҿынеихеит.
«Еҭери, Еҭери... Баргьы урҭ бреиԥшума...» – лгәы ҵкапуа гәаныла дцәажәон дахькажьыз.. Иаалырҟьаны уи лахь рыцҳашьарак аалызцәырҵит...
– Бгыл, алаԥс... – акыр иаарӷәӷәаны шьапыла лцацха шыҟаз дынҭасит илхагылаз, агвардиаа иреиуаз.
– Ашәытара лнумҵан дыԥҳәыс ԥшӡоуп... – уи ибжьы наиқәиргеит даҽаӡәы. – Сара дыздыруеит, – длаԥсӡам макьана...
Уажәоуп уи ихы-иҿы анаагәалҭаз ари Гоча иакәын! Илааҳаз амагә илнаҭаз аасҭа акырӡа ихьанҭан уи иажәақәа илырҭаз ахьаа. Илулуак деиханы лшьапы днықәглеит.
– Дабаҟоу бхаҵа асепаратист? – илакыҵақәа ҭылашьцаа деиҭаацәажәеит шьапыла илысыз.
– Схаҵа ақыҭахь дыҟоуп, – аарла даацәажәеит зхьаақәа рацәаз Гәашьанеи.
– Иҟаиҵозеи ақыҭаҿы?
– Иан дычмазаҩуп...
– Абџьар кны ҳаруаа ирабашьуа дреиуоуп бхаҵа.
– Схаҵа абџьар имаӡам. Иан дычмазаҩуп, аиарҭа дылоуп. Мызкы иазынаԥшуеит аԥсшьара амхны ақыҭахь дцеижьҭеи. Уара иудыруеит, Гоча... – уи лхы наиқәылкит.
– Бхаҵа Мирон, аусурахь аасҭа, «Аидгыларахь» дныҟәон, – абри ауп сара издыруа... – дцәыҵаччо аҭак ҟаиҵеит иара.
– Ҳадгьыл шәықәтәоуп, арахь шәагьҳабашьуеит ҳәа шәаҿуп!.. – деиҭаацәажәеит илысыз. – Иабаҵәаху бхаҵа иабџьарқәа?
– Схаҵа абџьар имаӡам...
– Абџьар имаӡам?!. Арҭ закәызеи ашьҭаларҭа ауадахьынтәи даацәырҵит гранатак знапқәа иркыз аруаҩ.
– Уажәадагьы исымбац, изакәугьы сыздыруам... – иџьашьаны дрыхәаԥшуан иашахаҭаны уажәада илымбацыз.
– Изимазеи арҭ ҵәахны? Иазиуазеи? Ҳара дҳабашьырц иҭахын, ус ауми?
– Уи зтәу шәара шәоуп... – ас еиԥш аҩсҭаарақәа шыҟарҵоз лаҳахьан.
– Бҿы еихакы, алаԥс... – аграната шикыз длысрашәа инапы наирххеит, аха уа иҽааникылоит
Ашәытара лнумҵан... – еиҭа ҿааиҭит Гоча, нас инациҵеит. – Мирон, Ҭырқәтәылантәи абџьар ӡхызгаз дышрылахәу ҳаҩны аҟны инхо зегьы ирдыруеит, бара ҽзымдыр зыҟабҵозеи? Ҳара ҳаума ибжьо?! – уажәы иблақәа харшаланы ллакҭа дынҭаԥшит. Автоматқәа ахьыҵәаху бҳәар иаҳа ибзеиӷьуп...
– Ҳгәыләцәа зегьы ирдыруеит уҳәеит, урҭ уразҵаа... Уаргьы иудыруеит, ус анакәха, иаацәырга...
– Бара бхала ибҳәар, бхәыҷгьы баргьы ишәзеиӷьуп, Гәашьанеи...
– Сара издыруаз шәасҳәеит, исзымдыруа злашәасҳәарызеи...
– Ибхашҭыз ыҟоуп, ибгәаларшәа, иаҳа ибзеиӷьуп... Баҭали бареи бааԥсрак шәақәшәар сҭахӡам, ҳшеизыҟоу бдыруеит...
– Ҳаҭыр шақәуҵо збоит, ҳаиуара... – иблақәа ҭылблаарашәа илакҭа дынҭаԥшит. – Ҳара ҳзы ус ахымҩаԥгашьа анцәа иуџьишьаӡом, ма уи уицәшәа, Гоча Уқьырсианзар, – қьырсианҵас ухы мҩаԥга.
Лажәақәа игәы ишналакьакьаз аргама иааиныԥшит.
– Анцәа ибоит бааԥсрак шысҭахымыз... – уи нахыс ибжьы наихәлашәазшәа уаҳа акгьы ацимҵеит.
– Анцәа дызжьоит ҳәа уаҿуп... – еиҭа илакҭа дынҭаԥшит, аха иара уаҳа дылмыхәаԥшӡакәа дналыдҵны ауадақәа ларҳәы ҩарҳәуа аԥшаара иаҿыз рахь иҿынеихеит.
– Ацаԥха абаҟоу? – ҿааиҭит шьапыла илысыз.
– Иарбан цаԥхоу?
– Аквартира ацаԥха, алаԥс... – иаалырҟьаны ишьара днықәҟьаны арҵәаа ааҭиргеит.
– Ашә иаҿоуп.
Дласны днеины ашә ацаԥха ааҿыхны еиҭа дналықәҟааит:
– Шәара иахьынӡашәтәыз шәызхоит асепаратистцәа... – ацаԥха зны иҩышьҭыхшәа днахәаԥшны иџьыба инҭеиҵеит, нас иҩызцәа ибжьы нарықәиргеит «дыжәга» ҳәа.
– Ахәыҟаҵарҭахьынтәи дааргеит ирызмыршәыкьуа аҵәуара иаҿыз Баҭалгьы.
– Гоча, ҳаҩны ҳаздәылырцозеи, цәгьарас иҟаҳҵазеи?.. – уи днеихьынԥашалеит ахәыҷы.
– Уани уаби ирдыруеит... – дынигәҭасны уаҳагьы дихәамԥшӡакәа дындәылҵит.
Индәылганы, ирзыԥшыз автобус хәыҷ инақәыртәаны идәықәыргалеит. Ақырҭқәа иреиуаз лгәылацәа лалбаахьан, рҿы ахаҳә ҭоушәа ажәак мҳәаӡакәа игылан ирзыԥшуан...
Аӡиас ак шналаҳаз лзырдырыз бжьык ллымҳа иааҭасит, лгәалашәарақәагьы неиԥхьбеит. Дахьтәаз дааҭрысит игаз абжы заҳаз «Абгалаџгьы», илымҳа иааҭасит Гәашьанеи лавтомат шаахалыршалаз зҳәоз абжьгьы. Игәы нҭыԥсааит, – лгәамҵра лыҽнаҭаны ццакырак анлыхь рус шхыбгалоз даазхәыцит. Ихыснацәа иқьышәқәа инарықәкны «тс-су» ҳәа иныҵакны ибжьы наиргеит, ишлаҳаз аҟара агәра анига нахыс аҭабиақәа рахь иблақәа ырҵарны аԥшра дналагеит. Акраамҭа ус дыԥшуан, аха анцәа иџьашьахаратәы аӡәгьы ицәаара имбеит, ус анакәха аруаа ацәа рҽарҭахьан. Акыр иҽааиқәикит агәҭынчымра иамҽханакхьаз «Абгалаџ». Аруаа иреиуаз уаҳа рхабар анимба. џьара фархьк даӷрамгыларц рмаршәа кны ишьапқәа нықәыргыло Гәашьанеи дахьтәаз дналхагылеит.
– Бавтомат зхабыршалазеи? – илаҳартә еиԥш иажәақәа неиҳәеит, аха уи аамҭазы игәеиҭеит лыц еихамгыло аҵысра дшаҿыз. – Ибыхьзеи, Гәашьанеи? – иаҳа иҽылзааигәатәны дналазҵааит.
Иуадаҩым, исыхгоит... – лыбжьы қыџь-қыџьуа аҭак ҟалҵеит ларгьы, иагьнацылҵеит: – Аҷкәынцәа еиқәымшәарак рыхьит... – лхалагьы лавтомат ахаршалага аҭыԥ инҭалыртәеит.
Маҷк аҟара иаргьы днатәеит. Лҵысра акыр ишааиқәтәаз агәра анига еиҭа дынлықәцәажәеит:
– Иҟоу ааилкааны схынҳәуеит. Ццакырак ҟабымҵан...
– Усцәымшәан, уца... Алашьцара дналаӡ дцеит «Абгалаџ». Дыштәац дтәан лара: лыхгьы лыгәгьы ахьыҟаз ацҳахь акәын. Илаҳаз абжьы адагьы, аҷкәынцәа џьара еиқәымшәарак ишаниаз гәынхәҵысҭала агәра лгахьан. Иҟалаҵәҟьаз, дара рнаҩс издырырц зылшоз, уахь ирызцаз «Абгалаџ» иакәын, лгәы хыҭ-хыҭуа иаара дазыԥшын, аха уиижьҭеи аамҭа акыр шцахьазгьы ихабарк ыҟамызт. Акысгьы, дцеижьҭеи, дахьынаԥшуаз ацҳа иқәылбаахьан, рынаиааишьа ала уи зҷаԥшьо роуп ҳәа дзызхәыцуаз џьоукы рцәаарақәа, џьара ак шыҟалаз лзырдыруаз иныҵакны иаагаз шьҭыбжьқәакгьы лаҳахьан... Данцоз «бара ара быҟаз» иҳәахьан, дцаргьы дабацарыз ацҳа аҵаҟынӡа днеиӡаргьы, изҿыз аус аҟны лара илдыруаз, илдырзаргьы илылшарыз зымч каԥсахьаз...
Агәаҭеира дшаҿыз, иаара зынӡа дахьазыԥшӡамыз, лара дахьтәаз илаҵакны амҩаду аганахь ала аӡәы ахалара дшаҿыз лзырдыруа шьҭыбжьқәак ллымҳа иааҭасит ицәаарагьы лылаԥш иныҵашәеит. Абнацгәы даҩызаха излауаз ала ишьҭыбжь мыргаӡо ахалара иаҿыз уи ауаҩ акыр дылзааигәахахьан. «Аӷацәа дреиуоуп», абри ауп раԥхьа лгәы иааҭашәаз, уаанӡагьы илымпыҵарӷәӷәа ирмазеины илкыз лавтоматгьы аахалыршалеит. «Ҭс-су» –аамҭазы ллымҳа иааҭасит уи ауаҩ ишьҭыбжь. «Сара соуп, Гәашьанеи» – ҳәагьы нациҵет. Уи нахыс акыр аҽаарҭынчит уаанӡа мыцхәы аисра иаҿыз лыгәгьы.
Деидараха лара дахьыҟаз ахь дхалеит «Абгалаџ». Дара-дара ааидкьысланы израргамаша быжьқәак нархылҵыр ҳәа дацәшәо, рмаршәа кны инеидыга-ааидыго иааихых рышьҭаҵара дналагеит дызҵаз. Ашаракка акыр иазааигәахахьаз ажәҩан иналылбаа автоматқәеи, уанӡа илымбацыз, илзымдыруаз даҽа бџьарки.
– Арҭ абаҟаз, изтәыда? – маҷк аҟара лыбжьы налымҟьаны дыниазҵааит
– Ҭс-су, – иҳәеит еиҭа, иагьнациҵеит. – Шьҭа ҳара иаҳтәуп... Даҽа хҩык иркыша ҳамоуп. Гәашьанеи, – аргама ихигәалаҟаны дшыҟаз иныԥшуан «Абгалаџ».
– Ацҳахь умцаӡаз? – иаҳа лҽаарҭынчны деиҭанаиазҵааит.
– Сыҟан... Лаӷәымк аӡы ирцәалаҳан, аха иҭаҳгеит.
– Абџьарқәа узҭада?
– Аҟарулцәа... Шьҭа ԥырхага рымаӡам, – лассы иалгоит... Иаалырҟьаны гәазҳарак аалызцәырҵит...
Ҳара ҳаиааиуеит! – «Абгалаџ» илымҳа иааҭасит уи лажәақәа.
– Ҳаиааиуеит, Гәашьанеи, даҽа мҩак ҳамаӡам... – иҳәеит иаргьы. Даҽа минуҭқәак ус итәан, илаԥш ырҵарны ацҳахь дыԥшуан иара. Игәы змырҭынчуаз ыҟан, – акарулцәа ҿыцқәа уи ианаақәла иҟалашаз идыруан... Ацҳа иқәызгар акәын ҳәа хьаала даахәыцит.
– Абри бара ибымаз, ибҭаххар ҟалоит, лара лахь инаирххеит еивҵаԥахаа патронала иҭәыз автомат «амагазин», ларгьы дласны иааимылхит, лмаҟагьы инавҵалҵеит. Уаҳа уа даанымхемт иара, – иабџьарқәа аашьҭыхны уанӡа дахьтәаз иҭыԥ ахь иҿынеихеит.
Еиҭа лхәыцрақәа налхаԥеит...
...Изҭатәаз автобус зны ақалақь амилициа аҟәша аҟны инкыдгылеит. Лхәыҷи лареи амилициахь инаргарашәа даазхәыцит, урҭ рнапаҟны ианыкала ирыхьчарашәа гәыӷрақәакгьы аалоуит. Аха ус иҟамлеи «Ҳааиаанӡа ара шәыҟаз» ҳәа адҵа нарыҭаны, аныҟәцаҩ ида зегьы налбааны ишеицыз амилициа зыҩназ ахыбрахь инеит. Рнапқәа еикәыршаны иштәац итәан лхәыҷи лареи. Рықәҿиҭуамызт, иара
усгьы дааҳәны дрыхәаԥшуамызт, дааҟәымҵӡакәа мелодиак ахьынтәи даҽа мелодиак ахьынтәи дниасуа ашәышәра иаҿыз, зҭыԥ аҟны итәаз аныҟәцаҩ. Рыцҳашьарак злам гыгшәыгк иакызар ак рҭагылазаашьа шыцәгьаз, рыцҳарамзар бзиарак ишақәдмыршәоз агәра лгахьан, амшын ихыршәлоу кәыбрык аҟара лхәыҷ ларгьы урҭ рҿаԥхьа мчык шрымамыз еилылкаауан.
Мышкы аԥхьа, уи аԥсуа напхҵәа даныршьыз ишыҟалҵаз еиԥш, уажәы лхәыҷы длыманы иаартыз автобус ашә дынҭҟьаны аҩра аҩыџьагьы еиқәнархарашәа даазхәыцит зны, ҩнуҵҟалагьы лҽаазыҟалҵеит; лхәыҷгьы днаиахәыҭ-хәыҭит. Уи аамҭәзы, ашәышәра дааҟәыҵны ибжьы ааиргеит аныҟәҵаҩ:
Ашә ахьаарту бамԥшын, – иага шәыҩргьы хара шәызцаӡом... – иажәақәа наҳәаны еиҭа ашәышәра дналагеит. Лыҩнуҵҟатәи лҽааизгарагьы нҿыцәааит, еиҭа лхәыҷы даалгәыдыҳәҳәала днатәеит. Иашахәҭалы царҭа шрымамыз, рыԥсы иаԥшәмахашаз уаҩ дшыҟамлоз даазхәыцит, рықалақь аҟны иштәымхахьаз агәра лгахьан.
– Аныҟәцаҩ, ҳабаргои? – илгәаӷьит иазҵаара.
– Еиҭныԥсахлара, – уи лызҵаара дазыԥшызшәа, дааласны аҭак ныҟаиҵеит, дара рахь дхьамԥшӡакәа.
Иажәақәа инагӡаны рыгәра лымгазаргьы маҷӡак аҟара гәыӷрак налырҭеит.
Амилициа ахыбра иааҩныҵны рҿаархеит аруаа, хҩыуаак рыманы. Руаӡәк хынҩажәа шықәса ирҭысхьаз хаҵан, егьи ҩынҩыжәаҟа шықәса зхыҵуаз ԥҳәысын, илыцыз ахәыҷгьы жәабаҟа шықәса дреиҳамызт. Ахаҵа иҵагыланы дааргон изшьапык мыцхәы ишихьуаз иныԥшуан, иқәиргылоит ҳәа дшаҿызгьы ихы изархәо ҳәа иҟамызт.
Ани аби дынмыжьуа рҿы иааҭашәаз ражәа хәымгақәа наиқәҳәацәо, уажәы-уажәы дынцәыҵарххуа, аха зынӡагьы дкамыжьуа автобус иаадгылеит. Уаҩ диҿаԥшуа дыҟамызт уи ахаҵа, – бааԥсыла дшырпҟаз иныԥшуан, ихы-иҿы зегьы ашьаӡа-гәаӡа иаганы иҟан: илакыҵақәа мыцхәы иҵшәаан, иблақәа руак еибгашәа иҟазаргьы ашьаӡа-гәаӡа рхын, аҩыза уажәы-уашьҭан иааҭшәаны инкашәарашәа акыс иааскьахьан, ишаҭаху иаатуа ҳәагьы иҟамызт, – акәша-мыкәша мыцхәы икылчаан, ашьҟы-ӡҟы авҵыжжуа иаауан. Еибгамызт иԥынҵагьы: агәы ҭаԥҵәоуп лгәахәратә иҩашьахахьан, макьана иаӡазаргьы абӷажә ахалахьан мыцхәы икақәчаан иқьышәқәагьы, иҟаларын ихаԥыцқәагьы ыҵырххьазаргьы, аха уи агәра лгартә еиԥш илбартә иҟамызт. Иара усгьы иан иҽлыдырӷәӷәала дыштәазгьы иаҳа дналылаԥсит урҭқәа зыблақәа ирбоз Баҭалгьы. Инаицхрааны автобус дынҭаланы инеигәҭасит, иаргьы дынцәыҵаххны уаҳа иҽизнымкылакәа атәарҭақәа рыбжьара дныбжьаҳаит. Аруаа макьана адәахьы рыҟазаара рхы иархәаны ани ԥеи наицхрааны, иҩаиханы тәарҭак днықәдыртәеит. «Алақәа... Алақәа...» – ҳәа аԥсышәала ҩ-ажәазаҵәык аарлаҳәа инеиҳәеит, уи нахыс ахьаа бааԥс шимаз иныԥшуа иҽреиџьны дтәан ихы иқәыжьны. Ихаргалеит хаа бызшәак зарымҳәаз аԥҳәысгьы, ахәыҷгьы. Уи нахыс аруаа иреиуаз ԥшьҩык автобус инҭатәеит. Гочагьы дназлаз хҩык уаҟа рҽааныркылеит.
Ақалақь иналсны амрагылара шыҟаз рхы рханы инеиуан изықәтәаз. Асаркьа далԥшны уажәы-уажә лыбла иаахгылон: атанкқәа, БТР-қәа, аруаа... «Абарҭ зегьы риааишьас иҟоузеи? Ирымоузеи ҳара ҳтәқәа...» ҳәа хьаала лгәы дҭахәыцуа дацәажәон амҩа иахьаныз.
Кәыдры инаӡарц рацәак шрыгмыз автобус ааҿаҵәины Уарчаҟа инагаз амҩа инанылеит.
«Ҳаҭыр зқәу аԥсшьацәа! Монте-Карло ҳааины ҳаҟоуп, аҳәара ҟаҳҵоит шәылбаарц!..» – ибжьы ԥаршеи ихацала ҿааиҭит аӡәы автобус ԥшьбаны еихагылаз «Катран» ҳәа аҩыра зныз аԥсшьарҭа аҿаԥхьа ианаангыла. Ашә аартны аруаа иреиуаз ҩыџьаҟа налбааит.
Ҽырҵысрак рымамкәа итәан рыхәҩыкгьы.
«Шәылбаа ҳәа шәарҳәеит, ишәмаҳаӡеи, шәан...» ҳәа днарыҵаҳәҳәеит даҽаӡәы. Иҩаҵеибарҟьаны рхәыҷқәа рыманы иналбааит аҳәса. Дгыларц иҽнаԥшьигеит ахаҵагьы, аха илымшакәа деиҭанатәеит. Автобус шааиз рбыжьқәа рхацаланы ицәажәо уи иааиԥылахьаз армаҭәа зшәымыз, аха автоматла еибыҭаз аҭыԥантәи агырқәа рахь аруаа иреиуаз адҵа аныҟарҵа, ахьчалақәа иреиԥшха ҩыџьа аарылҵны автобус инҭалан, ижәҩақәа нҭарсны иаанкыланы дыркәалкәало дынҭыргеит уи ахаҵа, рнапқәа ааркьакьаны ихгьы инықәс-аақәсит шьапылагьы инаисит. Азныказ днарымпыҵыҩрны дынкаҳаит, аха ирласны даашьҭыхны дрыманы амардуан иҩаҿалеит.
– Дыззышәҭахузеи дырххо!.. – ихагалара иаҿыз ибжьы нарықәиргеит ҵаҟа игылаз агыруак иагьнациҵеит: – Сара дсышәҭандаз, Кәыдры днаганы дыскәабарын...
Акыркырҳәа иааибарччеит егьырҭ агырқәа ахьгылаз
– Дыҟазааит макьана... – даҳҭаххар ҟалоит аанарго аҭак ҟаиҵеит дхазгалоз руаӡәы.
Даргьы рыманы амардуан иҩаҿалеит.
– Атауар бзиа аажәгеит, – ҿааиҭит агыруак дыцхлымуа аҳәса ркалҭқәа дырхьыԥшуа дахьгылаз.
– Ублақәа наҟ ихҩа иуцәыӡыр уҭахымзар – хыбаарак шааизцәырҵыз аргама иныԥшуа уи агыруа
днаиҵаҟьеит агвардиаа иреиуаз аӡәы, иавтоматгьы ҩышьҭыхны ашьхәала дисрашәа иара иахь инаирххеит, аха уи азырханы иҽааникылеит, агыруагьы идыршәаз ала даҩызаха деиџьыԥны даагылеит, ихаԥыцқәагьы аахырџьаџьаны дааччашәа ҟаиҵеит.
Ихаргалеит аԥсшьарҭа аҩбатәи аихагыла ахь. Зышә аартыз уадак аҟны рыԥшьҩык ныҩнацаланы. Адәахьала ацаԥха надыркит.
Уи амш азы аӡәгьы рышә ааргны дырзымааиӡеит, џьара фатәык, ӡык иадамхаргьы ирырымҭаӡеит. Амла ишакуазгьы ахәыҷқәаҵәҟьагьы изықәдыршәаз рҽанрааланы, рцәа иҭармыгӡаша ҭармыгӡар ада даҽа мҩак шрымамыз шеилыркаауаз рныԥшуа изҭагылаз ҿымҭӡакәа ирычҳауан. Аха амлакреи, агәырҩеи, ашабареи анырзеицыла рымчқәа каԥсахьан, аиҳарак Баҭал. Зны-зынла дҩагыланы ауадаҟны дгыр-гыруа даалеиҩеиуазаргьы, шамахамзар ацәажәараҵәҟьа иҭахымкәа цәарҭа знымыз акаруаҭ акны иҽреиџьны дышьҭан.
Ирыцеҩнаркыз аԥҳәыс милаҭла дагыруан, Ламара лыхьӡын, илыцыз ахәыҷгьы Ахра ихьӡын, лара дылԥан.
– Сара сахьаԥсуоу сахдырҟьоит, аха бара арахь бзааргазеи? – цқьа ианааибадырқәа уи дналазҵааит Гәашьанеи.
– Аԥсуа сахьиԥҳәысу акәхап, уаҳа исыдырбаларыз... – лҳәеит ларгьы.
Дшагыруаз анеилылкаа азныказ уи лахь гәрамгарак аалызцәырҵзаргьы, аха акыр ианааицәажәақәа, иашахаҭаны лара леиԥш арыцҳара ианиаз аӡә шлакәыз, уаҩышьалагьы дышхәыдамыз, лхәыцшьалагьы егьырҭ илдыруаз агырқәа акыр дшырцәыхараз агәра лгеит.
– Аԥснытәи агырқәа рықәӡаара аамҭа ааит, Гәашьанеи, – лгәы аартны даацәажәеит, зны лыбжьы ныҵакны Ламара.
– Избан?.. – лҳәашьа агьааџьалшьеит Гәашьанеи.
Идырҩашьеит. Аԥсуаа нықәцаны Аԥсны дара ишырҭаху аҟазаара иақәдыргәрӷит, даргьы агәра ргеит... Иахькылнагаша рхаҿы ирзаагаӡом...
– Аԥсуаа Аԥсны рхатә тәылас ирызҭаз Анцәа иоуп, ирымхтәызар ирымызхырц зылшо иара аӡәк иоуп. Ус рмыхьыр акәын... – уаҳа даламлеит.
Иага лгәы аартны дцәажәозаргьы, агыруа – дагыруоуп, инагӡаны лыгәра агара ҟалом ҳәа дызхәыцуан. Ус шакәызгьы, лгәы иахәон уи аԥҳәыс лажәақәа. Аха, лара гәыҵхас илымаз – агырқәа рлахьынҵа азхьаара иацәыхаран, лхәыҷи лареи знапаҟны иҟаз агәылшьапқәа (ус дрышьҭан урҭ Аҟәа иналалеижьҭеи) рҽынрымпыҵжәааны дара ртәқәа ахьыҟаз ахь рцара, – абри акәын. Лгәы ҭнашьаауан уи алшаразы иарбанзаалак мчык ахьлымамыз Аха диқәгәыӷуан анцәа...
Убри аҭыԥ аҟны инаргеижьҭеи раԥхьаӡа акәны ахысбыжьқәа геит уи аҽны ахәылбыҽхашәа. Игеит амшын аганахь ала.
– Уи ахаҵа дыршьит... – лгәы шынҭыԥсааз лныԥшуа даацәажәеит Ламара.
– Излабдырзеи?
– Акылҳара скылԥшны избеит даныргоз, абаҳагьы икын... – иҟалаз лыблақәа ирбазар аҟара лажәақәа рыгәра ганы даацәажәеит еиҭа.
Ламара лгәаанагара шиашаз лассы агәра ргеит аҩыџьагьы. Ашә аҟны иҟаз акылҳара ала ишыԥшуаз игәарҭеит, уи ахаҵа дызгаз шыхынҳәыз, абаҳагьы руаӡәк инапы ишакыз... Уи нахысгьы хаз-хазы даҽа ҩыџьа рыманы ицеит: ианцоз абаҳа иргоз ауаа иркын, ахысбыжьқәа рышьҭахь ианыхынҳәуаз абаҳа аруаа иреиуаз ирыманы ихынҳәуан.
Ахымш рзы аӡәы ашә ааиртит. Ацаԥха абжьы анраҳа инаркны агәҭынчымра иамҽхакны иаагылахьан аҳәыҷқәагьы ранацәагьы.
– Нас, аҳәса ԥшӡақәа, шәыԥсы шԥашәшьеи?.. – дыҽхырччо даацәажәеит иааҩналаз ахҩык рахьтә руаӡәк, рышьҭахь иааҩналаз ус баша деилаҳәан, аха уигьы абџьар икын. Азныказ игәаӷьны ажәак рзымҳәо игылан.
– Ӡык иадамхаргьы... Ахәыҷқәа ҿажәкуеит... – қырҭшәала даацәажәеит Ламара.
– Ҳы!.. Иаашәыкәыршаны ӡымзар иҟоузеи!.. Амшын ара иҟоуп. Кәыдры акәзар ишәывсны ацара иаҿуп. Шәнеи ижәжәы!.. – иҽынхҵаны аҟырҟырҳәа дааччеит. – Бара бақырҭуоуп, ус аума? – анаҩс иажәақәа Ламара иналзикит.
– Ус ауп.
– Арахь бзааргазеи?
– Схаҵа дахьаԥсуоу азакәхап...
– О, агха ду ҟабҵеит. Рҽеишьа змам агха ду. Аԥсуа биҵаиеит... Абри иакәхап ибыхшазгьы? – илакыҵақәа ҵыршәаа лывара игылаз Ахра илақҭа дынҭаԥшит. – Уаргьы уҩеизҳар уабџьар кны уааҳҿагылоит, ус ауми аласба?..
Иҽмырҵысуа дахьгылаз иҭаҷкәым хәыҷқәа ааираҵәеит Ахра, аха ақшара изымгәаӷьит, уаҳа ажәак мҳәакәа лҽаанылкылеит иангьы.
– Аԥшьбатәи аихагылахь!.. – зны инацәа ркәаӷны Ламара иналықәкны иҩыза адҵа наииҭеит.
– Баала, – уи ихы налықәикит адца зауз аруаҩгьы
– Сабажәгои?.. Ҳара ара ҳаҟазар... – даагьаҵәыӷьаҵәын ак лҳәарц дналагеит, аха дахьымӡакәа али-ԥси рыбжьара иҽыҩхыршәааны гыгшәыгҵас ауада дныҩнаҟааит раԥхьа илацәажәоз.
– Аԥшьбатәи аихагылахь сҳәеит, алаԥс, ибмаҳаӡеи?.. – иавтоматгьы ааихԥааны иналықәикит
Ишимчыз аӡәы дынлыгәҭасызшәа лхәыҷы имахцәа даамҵасны иаанкыланы ашә ала ауада дындәылԥеит Ламара, аруаа иреиуаз аҩыџьагьы иласны инарышьҭалеит. Армаҭәа зшәымыз, – ахԥатәи, азныказ урҭ дрышьҭаланы ашә аҟынӡа дшынаӡазгьы дааҭгылеит, нас даахынҳәны ибжьы ныҵакны Гәашьанеи ихы налықәикит: «Сара бара быздыруеит. Бхаҵа Миронгьы... Шәара шәқыҭахь ибжьаз автобус сақәтәан...» – уаҳа мҳәакәа, иажәа аҭакгьы дазымԥшӡакәа дындәылҵны ашә наиркит.
Абри иоуп ҳәа дылгәаламшәозаргьы, џьара илбахьаз аӡә шиакәыз аҟара уаанӡагьы лгәы азҩахьан. Дгылан уи данцагьы лылаԥш кыдхаланы ашә ахь дыԥшуа, ашәаӡыӡара мыцхәы дамҽханакны... Илзеилкаауамызт уи ауаҩ лхаҵеи лареи ахьидыруаз лхәыҷи лареи рзы еиӷьзу еицәазу. Агәыҭҟьара имҵанарсхьаз лхәыҷы даалгәыдыҳәҳәала акаруаҭ днықәиеит, ҿырҭуамызт аҩыџьагьы, – ииан ус, рыԥсыԥ алагаҩагарагьы дара рзы ихьанҭыраны.
Ус ишышьҭаз ауада иааҩныҩуа иалагеит ԥҳәыск лӷьаҵәы-ӷьаҵәреи уи инацҵаны «шәсыцхраа» ҳәа лыҵәаабжьи. Иахьынӡарзауаз иааласны иҩагыланы, аргама хыхьынтәи иааҩуаз абжьы иаҳа иахьраҳарҭаз ахышә инадгылеит. Зны-зынла иааиԥҟьозаргьы, ишгац агара иаҿын мчымхара бааԥсык дшаниаз зҳәоз уи аԥҳәыс игәыҭшьаагаз лыбжьы, уи инацҵаны ааҩра иалагахьан хәыҷык иҵәаабжьгьы.
– Мама... Мама... Ахра ибжьоуп ари... Ирзыруазеи, мама, иршьуама? – дгәыҭҟьа-ԥсыҭҟьаха ибжьы ааиргеит Баҭалгьы.
Мап... Мап... уан дукәыхшоуп. Ахра иакәӡам, Ламарагьы лакәӡам... – лхәыҷы амц дшылжьоз
лыблақәа ирхибаалар ҳәа дшәаны ахышә ахь дыԥшуа даагылеит.
Ишгац иаҿын Ламара лыбжьы: «Мап, мап...» ҳәа. Зны амч аман лыҵәаабжьы, зны ихәаҽуан... Лоуразоуроу мцак налыхҵьан, анаҩс ҵааршәык дналарҵазшәа лцәа-лжьы, лгәы-лгәаҵәа зегьы неилыԥсааит, аԥхӡы хьшәашәагьы налықәнаҭәеит, уи нахыс лыҽлызнымкыло, зны деиҵасуа ахьҭшьра дналагеит, нас аҵәуара даамҽханакит. Лхы лнапаҟны иаалгарц лҭахын, аха иауамызт, уажәы-уажәы лыԥсы еивҵахо аиҵақьра даҿын...
– Мама... Ибыхьзеи, ибҵәуода, мама? Баҟәыҵ аҵәуара... – иан дникыларц иҽанишәон ахәыҷы.
– Схы... Схы сҵәуеит сыҷкәын, уара уахьалакым... Уара умшәан, нан... – лыҽнылкыларц лҭахын, аха илзауамызт.
Минуҭқәак Ламара лыбжьы агара иааҟәыҵит, Ахра заҵәык иакәын аҵәаара иаҿыз. Аха ҿыц еиҭаагахт аҵәуара иаҿыз Ламара лыбжьы, акыраамҭа игон, нас еиҭа аҩныҵәаара деиҭаналагеит. Уи аамҭазы еиқәырццакны ахысбыжьқәа аагеит. Уи нахыс иааҿахҵәеит Ламара лыбжьы. Зыбжьы гоз Ахра заҵәык иакәын: игәыҿкаагаха, инаиқәҳаз қдык даҵахазшәа... Даҽа знык игеит ахысбжьы, – уа инҵәеит, агыгшәыгҵәҟьа агәы арԥшқаратә игәыҭшьаагаз Ахра иҵәаабжьгьы...
Уи аҽынгьы аухагьы дара рахь уаҩ дымнеиӡеит. Ус шакәызгьы дара рыда издыруада лхәыҷи лареи уи амш, уи аҵх шырхыргаз... Зны ҩнуҵҟала, зынгьы лыбжьы налымҟьо анцәа диҳәон дматанеиуа: «Иа анцәа, ҳшамкәан ҳазшаз... Иа ухьышьаргәыҵа сакәыхшоуп, схәыҷи сареи ҳзыниаз аҟны халыргашьак ҳзыҟаҵа, уҳацхраа. Ианамуӡа, ҿаҵахәыс сара сыҟазааит, аха схәыҷы деиқәырха, днасыԥдоумтәын,
абарҭ агәылшьапқәа дырҿаҵахәумтәын, иаб иҟнынӡа днеиртә иҟаҵа, уиԥхраа, зегь зымчу уара»... Абас мацара дшаҿыз аӡәы ашә аартра дышналагаз лзырдыруаз абыжьқәа ллымҳа иааҭасит, лыгәгьы иаҳа иналымҟьаны, дахьгылаз дышьхынԥсылазшәа дзымқәацо уахь аԥшра дналагеит. Лылаԥш наиқәшәеит уи аартны иааҩналаз ауаҩ, мышкы аԥхьа иҟаз лхаҵагьы ларгьы шидыруаз зҳәаз ахаҵа иакәын. Дшааҩналаз еиԥш дааласны, аха абжьы мгартә еиԥш амаршәа кны ишьҭахьала ашә ныдиҵеит, иикыз, акыр ишыхьанҭаз зныԥшуаз асумка ауада иааҩнагаланы акәакьҭа аҟны инаиргылеит, нас Гәашьанеи дналҿаԥшит: «Аиҭныԥсахларақәа ҟалоит, бхәыҷи бареи шәыжәлақәа рысҭеит... Ирацәаны шәара шәтәқәа ааргеит, – лассы акрыфарҭа аус адыруеит, уаанӡа фатәқәак шәзаазгеит... Аха аӡәы имбароуп...» – абас наҳәаны, дшааиз еиԥш уаҳа ишьҭыбжь мыргакәа, зны ашә аавҵрааны дынкылԥшны, нас дласны дындәылҵны дцеит уи ауаҩ.
Ламара лхәыҷгьы ларгьы лхы иҭымҵӡацызт, аха дазҵаарц лҭахымхеит, изықәдыршәаз закәыз агәра ганы дыҟан. Уи адагьы илҭахымхеит, – лхәыҷи лареи ракәӡан хәыцырҭас илымаз... Уи ауаҩ иааирагьы, иааишьагьы маҷӡак аҟара дааилнарккеит, лгәаҿы гәыӷра кәицкгьы аалашазшәа лбеит. Асумка иашаҳаҭаны фатәылеи ӡылеи ишҭәыз шаагәалҭазгьы, иаалырҟьаны уи ауаҩ иахь гәрамгарак аалызцәырҵит. Иаалгәалашәеит даныхәыҷыз лабду иҿынтәи илаҳахьаз, акрызбахьаз уи ауаҩ иажәақәа: «Агыруа – дагыруоуп, игәра шәымган... Уаԥхьа дургылар машәыр узиуеит, ушьҭахь дургылар шьапҿаршә узыҟаиҵоит...» Лабду арҭ иажәақәа рыдагьы даарызхәыцит, аус лыцызуаз урҭ иреиуаз ԥыҭҩык рҟазшьақәа, лыбла иаахгылеит агвардиаа Аҟәа ианҭалаз инаркны лгәылацәа-агырцәа рҽыԥсахшьа, рхымҩаԥгашьақәа...
Аха аханатәгьы, лхаҵеи лареи шидыруаз изырҳәарыз?.. Дақәыркны ианыҟала дшақәдырӡуаз шидыруазгьы, лхәыҷи лареи афатә зырзааигарыз?.. Абарҭқәа даарызхәыцны лхы дааныӡбеит азныказ уи иахь гәрамгарак ахьаалызцәырҵыз азы. Ус шакәызгьы илгәаламшәарц ззамуаз ыҟан... Лхы дааҭашәеит лгәыла-ԥҳәыс Еҭери. «Еҭери бзиахә»... Заҟантә сыҩны бтәахьаз... Шаҟа пату бықәсҵоз, зегьы бреиԥшымкәа сбызхәыцуаз... Амла ҳшакуаз бдыруан... Бчалуқәа рыла сыбла хҩаны, иасыргьы ирызԥымҽрыз ҳаихашә снапала агәылшьапқәа ирзаасыртыртә сҟабҵеит. Счеиџьыка аҳақ бызгарым...» ҳәа гәаныла даацәажәеит. Лыбла иаахгылеит, лхәыҷы амариан ӡы дзаазххьаз Вахтанггьы, уи иԥа Гочагьы. Уи нахыс еиҭа агәрамгара даамҽханакит...
Даҽа мышқәак рышьҭахь аруаа иреиуаз ҩыџьа ааины дындәылганы, изыҩназ ахыбра актәи аихагыла аҟны иҟаз, зхышәқәа ԥардеиқәаҵәала иҭалаҳаз уада лашьцак дныҩнагаланы индәылҵит. Азҵаарақәа лыҭо рҿаархеит астол иахатәаз хҩык афицарцәа.
– Бхаҵа иӡхигаз абџьар абаҵәаху?
– Схаҵа абџьар ӡхиганы сыздыруам... – аҭак ҟалҵон ларгьы.
– Иабашьҭарҵа?
– Ус акы ыҟаны сыздыруам...
– Ҳара иаадыруеит абџьар аазгаз дышрылаз. Иҳәа иахьырҵәахыз.
– Сара ус акгьы сыздыруам...
Абас мацара азҵаарақәа шлырҭоз, ларгьы аҭакҟаҵара дшаҿыз акыр сааҭ ниасны ицеит. Лара дгылан, дара тәан. Ианааԥса акәхап, дара ҩагыланы ицеит, рхаҭыԥан даҽа хҩык неины инатәеит.
– Бхаҵа иӡхигаз абџьар абаҵәаху? – урҭгьы ҿыцла азҵаарақәа лырҭо иналагеит.
– Схаҵа абџьар ӡхиганы сыздыруам... – аҭакҟаҵара дналагеит уаҳа налылымшо иҟалахьаз ларгьы Урҭгьы абас мацара лыргәаҟра иаҿын, уаҳа лзымычҳакәа лшьапқәа дрызнымкылакәа иналыҵаҟәаланы дынкаҳаанӡа.
Лыхдырра анааи лкаруаҭ аҟны дықәын, ибла ҭаҳақәа ҭыҟаԥшьааӡа дхахаӡа дылхагылан лхәыҷы.
Ҩымш уаҳа дыдмыргәамҵит, аха ахымш рзы еиҭа иааины дыргеит уи ауадахь. Уаанӡеиԥш уажәгьы хҩыуаак астол иахатәан. Рыгәҭа дтәан, Ламара лхәыҷи лареи аныргоз иҟаз иреиҳабыз, азҵаарақәа рыҭара иналагазгьы иара иакәын.
– Шаҟа бџьар ӡхигазеи бхаҵа? – иҽааргәыбзыӷшәа днаҵааит зны.
– Абџьар ӡхимгаӡеит схаҵа...
– Заҟаҩ иркыша ыҟоузеи ҳәа сбазҵаауеит...
– Абџьар ӡхимгаӡеит.
– Иӡхигеит, бара ибдыруеит ишыӡхигаз. Иҳәа беиқәхар бҭахызар...
– Сара акгьы сыздыруам. Сааҭк инеиҳаны абас диргәамҵуан, нас амч ахь диасит, лыхцәы дахеит, акырынтәгьы длывахысит. Лара илҳәац илзымдыруаз ҳәашьа лымамызт.
«Дыжәга аԥшьбатәи аихагылахь...» ҳәа ҿааиҭит аҵыхәтәан. Амаҵуар лақәа ирҩызаха иааҩналаз хҩык агырқәа лыжәҩақәа нҭарсны иаанкыланы ауада дындәылыргеит, амардуангьы дрыманы инаҿалеит. Аҩбатәи аихагыла аҟынӡа ианыҩхала, – лҽаарымжәааны амардуан амаакыра нҭарсны икны даагылеит.
– Сшәыҳәоит... Схәыҷы дысзыԥшуп, иара иахь сыжәга, – даагьаҵәы-ӷьаҵәит.
Баала, баала, бхәыҷы гәырҩас дҟабымҵан, иаҭаххар уигьы дхаагалоит, – ҿааиҭит руаӡәк, еиҭа лмахәар нҭарсны иаанкыланы даалыхеит, аха лара илзынхаз лымч зегьы еизыркәкәаны амаакыра лҽаларԥсны иахьылкыз ламхра мариамхеит.
– Сара схәыҷы иахь исҭахуп... – лхаҭа хәыҷҵас дааӷьаҵәы-ӷьацәит. – Сшәыҳәоит, сааншәыжь ара...
Уаҳа ацәажәаха лымҭакәа, лымч мырхакәа иналыхеит. Ааҭгыларак ҟамҵакәа дрыманы иҩхалеит аԥшьбатәи аихагылахь, ашәгьы аартны уадак дныҩнаргалеит.
– Бхала бҽеилых... – ҿааиҭит руаӡәк лнапқәа анаурыжь, даҽаӡәгьы ашә аҩнуҵҟала инаиркит.
Лхы инаркны лшьап аҟынӡа днеилыԥсааит зны, деилаԥсома лгәахәратәы лхгьы акы ааҭагьежьит.
– Мап... Сышәшьуазар сазыразуп... Маап... – лыбжьы налымҟьаны дныҩныҵәааит.
– Бырххаха ҳамаӡам, бҽеилых... – еиҭа ҿааиҭит амшә асахьақәа змаз уи агыруа.
– Мчыла агьама аиуӡом... – агәамҵра аҽаҭара шиҭахымыз иныԥшуа даацәажәеит даҽаӡәгьы.
– Баша бҽыбмырххан, зегь акоуп... адҵа ҳамоуп, – иаартны иажәақәа неиҳәеит ахԥатәигьы.
– Аламысда уара, аламысда... – лажәақәа наиқәлыԥсеит аҽеилыхра иналагахьаз уи, агыруа нас днеиҭаԥаны, алақәа игҿарцалаз аашьышь даҩызаха акәакьҭа лыҽнаҭаны дныҩнаҵәааит: Шәмааин арахь... Шәмааин са сышҟа... Агәылшьапқәа... Агыгшәыгқәа…
– Бҽырҭынч... Бҽырҭынч, аԥҳәыс ԥшӡа... Бхала базыразхар иаҳа ибзеиӷьуп... – лыгәшәа аҳәара иҽыназикит аҽеилыхраз рацәак згымыз. – Аҽырххара балагар, быҵкы ҳамхаԥжәар ҟалоит, нас ибшәыбҵо боушам, зегьы бырҭаххоит... Уи аасҭа,
быҽмырххакәа, гьамала... – дагьыналзааигәаханы лнапгьы ааникыларц иҽнаԥшьигеит.
Али-ԥси рыбжьара иара иахь днеиҭаԥаны, лхаԥыцқәа наларԥаны, аҟаҿыҳәа имахәар днацҳаит, нас деиҵамхакәа еиҳа лҭыԥ аҟны днагылеит, лҽылыхьчарц лнапқәагьы аалырхахеит. Ахы заахаз амшә даҩызаха, арзаақьҳәа ауада дныҩнахәааит иара, азныказ инапы дахьацҳаз нҭарсны иааникылеит, аха нас даақәҵәиааны шьапыла лцацха шыҟаз дынҭасит, дынхьыдышьшьны дынкаҳаанӡагьы, инапы ыркаланы лхы-лҿы шыҟаз акшарагьы иҽынахьигӡеит, ашьагьы налҿаиршит.
Ашә аартны руаӡәк дындәылҵны дышцазгьы лызгәамҭаӡеит, ахьаацәгьа даргәаҟуа, уажәы-уажә лыԥсы лылышәшәо лыҽреиџьны диан.
Абар быҷкәын... – ллымҳа иааҭасит руаӡәы ибжьы. – Ибар ҳҭахымызт, аха бара ус ибҭаххеит...
– Мамаа... – дынҭыҵәааны, ашьа зҿашы уажәы акәакьҭа игҿатәаз иан дшааибаз еиԥш, лара лахь днеихеит ахәыҷы, аха иагьа иҽирххазаргьы, доуимыжьит, амшә дылзаҩызаха дааимлагәа даанызкылаз.
Быззыԥшузеи? Бхала бҽеилых, алаԥс – акыр дналзааигәаханы ҿааиҭит ахәыҷы даазгаз.
– Снаигәара умааин, ахәымга... – акыр илыхгахьаз лхьаа лҽаацәганы, лҽааизганы днеиҿажьцәеит.
Зны дықшарашәа инапы ҩышьҭихиг иара аха уи дааҟәыҵны, иҿататаз ажьцәа арыцқьара дналагеит.
– Дыкнашәҳа! – ҳәа иҩызцәа адҵа нариҭеит знапы дацҳаз. Усҟан ауп иангәалҭаз, аҭуан инаҵакны инашьҭыз атруба аҟны ҩ-шахак шкнаҳаз Ахәыҷы дааимлагәа дыкны дҩышьҭыхны, ашахақәа ааҟәараҟәантәны ишьапқәа инархадыршәит, дагьнаурышьҭит.
«Ахра насыԥда...» – уигьы дааизхәыцит. Амзаатә лзааны, уи нахыс аҵәаара дналагеит лара...
Ибжьы изҭымкаауа, еилгамыз шьҭыбжьқәак ихылҵуан ахәыҷы: ишьапқәа ахақәиҭра рыҭара илшарызшәа дԥаҭ-ԥаҭуан, инап хәыҷқәа рнацәкьарақәа рхаханы адашьма инықәикырц аԥшьигон, аха дзылазомызт... Минуҭк аҟара ажәак рҿыҵымшәо игыланы иԥшуан дара рыхҩык: зны ахәыҷы игәаҟра иазыԥшуан, зны «уҽырӷәӷәа сыҷкәын, уҽырӷәӷәа». – ҳәа аҵәаара иаҿыз иан илзыԥшуан. Цқьа дылбарҭамзар дылсырбап игәахәзар акәхап, маҷк аҟара аган иҽнеиҭеит, уанӡа зшьапқәа тәарҿаҿа илхагылаз руаӡәк. Акы налыҵасызшәа дласны дҩагылеит, деиханы лхәыҷ иахьгьы лҿыналхеит, аха дахьимыгзеит еиҭа, лцацха шыҟаз акшара ҟазҵаз Лылаԥш наиқәшәеит, руаӡәк, уанӡа аҩбатәи ауада аҟны иԥхьеикхьаз иавтомат аашьҭыхны иаахыршаланы ахәыҷы ишынаиқәикыз. Ауада иааҩнагәыргәырит еишьҭаргыланы ахысбыжьқәа. Дхысуан икнаҳаз Баҭал ихы иавакны. Адашьма кылырххаауа ахқәа налаҟацеит. Лҽеизгаӡаны лыҷкәын иахь дыԥшуан лара, деиханы дагьыҩагылахьан. Иԥсы ҭоуп лгәахәратә еиԥш маҷӡак аҟара дҵысуан зхы ҭҟьахьаз ахәыҷы, аха ус шакәыз агәрагара нагӡангьы илымамызт.
– Уаҳа бҽанбырхха ихыбаҩ ҭсырттоит... Ус аӡәы ихьхьхеит жәаха ҽнак... – даацәажәеит ихысыз. Уи иажәақәа рыла макьана лхәыҷы ахы шимаахацыз агәра анылга, дгәынқьуа аҵәуара дналагеит, нас уи лҽаамхны аӷьаҵәы-ӷьаҵәра деиҭаналагеит:
– Сшәыҳәоит... Доушәыжь ахәыҷы, анцәа шәиҵаԥшуазар, шәқьырсианцәазар, гәыԥшқара маҷӡак шәымазар... дрыцҳашәшьа... Соушәыжь саргьы, ҳҭыԥ ахь ҳажәга...
Уаҳа ажәак мҳәакәа, даагәамҵны, еиҭа иавтомат ахәыҷы ихы шыҟаз инақәикит. Агәра лгеит уи «агәылшьап» уажәазы лхәыҷы дшимеигӡоз...
– Умхысын… Умхысын… – дныҩныҵәааит, иаргьы, иавтомат ахәыҷы ихы иақәкны ишикызгьы, иҽаанкыланы лара лахь дынхьаԥшит. – Шәара ишышәҭаху... Аха доушәыжь ахәыҷы, иҭыԥ ахь дыжәга... Псык, сиҩызоуп сара шьҭа... – деиҵақьыз-қьызуан Гәашьанеи.
Уаҳа қәԥашьа лымамкәа дышԥырҽыз агәра анырга акәхап, Баҭал ишьапқәа ааԥыртланы днықәдыргылеит, аха днырымкылакәа дынхьыдышьшьит.
Дҩышьҭыхны акаруаҭ днықәҵаны ӡык неиҿадырхәхәеит. Маҷк аҟара иԥсы шааҭалаз агәра лгеит. Уи нахыс лыблақәа неиҵыхны лхәыҷы дзиҿамԥшуа лхы лықәжьны даагылеит, руаӡәк уи диманы данцозгьы лымбаӡеит. Ақьызқьызра дшаҿыц даҿын...
Ллымҳа иааҭасит егьи ауадахьынтәи ааҩра иналагаз агыруа ашәа «Сиса-тура», иҽырмазеингьы уантәи даадәылҵит знапы дацҳахьаз... Уи нахысгьы, илзынхаз лымч хәыҷы ааизыркәкәаны лхы лыхьчарц акыр дмахԥсахзаргьы, «Мирон усыцхраа, сыԥсынҵры» ҳәа дӷьаҵәыӷьаҵәызаргьы, «шәиԥхьыӡ» шәыгымхааит, аламысдақәа» ҳәа дшәи-ԥшьизаргьы, ахыхьчара лылымшеит, лымч дмырхеит.
– Бхаҵа дрыцҳасшьоит, мыцхәы ихьшәашәоу ԥҳәысуп бара... – имаҟа еибаркуа дынлықәцәажәеит аҵыхәтәантәи.
– Бласбеи бареи шәышьразы адҵа ҳамаӡамызт, баша бшәеит... – иҳәеит даҽаӡәы.
– Бхаҵа асепаратист салам сызиҭа! – даацәажәеит ахԥатәигьы.
Ҿыцха дышьҭан лара дҭаҭсаха, лхы ахчы илагәаны, ԥсык диҩызаха дымқәацаӡо ашьаршьаф лықәыршәны, аԥсра ада акгьы лҭахымкәа. Уи аамҭазы иаарыӷәӷәаны аӡәы ашә днас-насит, руаӡәкгьы днеины иааиртит.
– Гәашьанеи! – ллымҳа иааҭасит илаҳахьаз, бжьык, уи инацҵаны, иара усгьы иҭыршьаахьаз лгәы иаҳагьы инҭызшьааз аҟыр-ҟырҳәа ччабжьыкгьы.
Мышкы-зны бышлаԥсхоз здыруан сара!.. Быблақәа ирхызбаалон... – аччара дааҟәыҵны длыхӡасуа даацәажәеит илхагыланы илзыԥшуаз Гоча Џьохтабериӡе.
– Гоча... – маҷк аҟара лхы ҩышьҭыхны – лыбжьы нҭылкааит. – Акы заҵәык азы суҳәоит... Патрон заҵәык усзамеигӡан, сшьы, Гоча... Усзамеигӡан патрон заҵәык... – илзынхаз лымч хәыҷы ааизыркәкәаны, аӷьаҵәы-ӷьаҵәра даҿын аԥсҭазаара зҭахыҵәҟьамыз Гәашьанеи...
– Сара спатрон знысхрызеи... – дааҽхырччеит иара. – Мирон дыҟоуп, апатронгьы игӡам...
Патронк усзамеигӡан, Гоча... – деиҭааиҳәеит лшьаршьаф лҽаалаҳәаны днықәтәаны – Убри ак сзыҟаҵа, усзамеигӡан...
Иара дышгылац дгылан дырзыԥшуан ашьа зҿашыз лхы-лҿы, ашьаӡа-гәаӡа зхыз лыблақәа, мыцхәы иҵышәшәааз ллакыҵақәа.
– Ашәытара лнышәымҵан ҳәа расҳәахьан... агмыгқәа гәынамӡарыла даацәажәеит. – Сагхеит – иагьнациҵеит.
Уи анаҩс, уаҳа ажәакгьы мҳәакәа, дындәылҵны дцеит. Еиҭа ахчы лхы нылалгәеит лара, агәжәажәарагьы дналагеит: «Иазызуазеи аԥсҭазаара, иазызуазеи ... гьамас иамоузеи... Баҭал, схәыҷы сышԥоуҿаԥшуа.. Мирон... Мирон... Иазызуазеи аԥсҭазаара, иазызуазеи...»
«Иазызуазеи» ҳәа лыбжьы аалымҟьеит, аха анцәа иҳамҭаны имыцхәымкәа. «Ҭс-су» ҳәа ллымҳа иааҭасит «Абгалаџ» ибжьы. Аԥхӡы хьшәашәа лықәнаҭәахьан.
– Ҳаҷкәынцәа рус дырмазеит, – ллымҳа инҭеиҳәеит – Бсышьҭала...
Илаҳаз даргәырӷьарц ахаҭыԥан лгәы нҭыԥсааит.
Ҳабацои?.. – «Сара цашьа сымаӡам» – ҳәа гәаныла даацәажәеит.
– Ибҭаху бахьысыгӡоит, баала... – еиҭа ллымҳа инҭеиҳәеит. Уи нахыс дишьҭаланы лҿыналхеит.
Лара лгәалашәарақәа дыргәылахаланы дахьынӡарымаз акыр ахҭысқәа ҟалахьан: «Абгалаџ» уанӡа ишьны забџьар зхиххьаз акарулцәа рыԥсыбаҩқәа амҩа ианыганы иԥхьеикхьан, ацҳа аԥжәага лаӷәымқәа аҵазҵаз аҷкәынцәа уаҟа рус иалганы ашашәа рыманы иҩаскьахьан.
Ацҳа анԥжәалак ирԥырхагамхарц, ахьаҵра анаҭаххо азы иманшәалахартә еиԥш, аиҿахысра ианалагагьы иаҳа иахьчап ҳәа дазхәыцны, рҭыԥқәа иаархыҵны, маҷк аҟара иҩаҳаракны ахәаҿы атәара дҵас ириҭахьан «Аԥыза». Аҭыԥ маншәалан – изватәашаз ахаҳә дуқәа шьҭан, аҵла шьапышәпақәа гылан. Ахьаҵра анырҭахха азы рҽаармазеины инатәеит зегьы. «Абгалаџ» уанзеиԥш илаԥш лхын Гәашьанеи. Ԥырхагак лымамкәа, рыҵаҟа инашьҭыз амҩаду лбартә иахьыҟаз, иаҳа дахьчап – ззигәахәуаз хаҳә дук днаваиртәеит, иаргьы харак дымцакәа, даҽа хаҳәык иҽнавеикит.
Ацҳа аԥжәара абри акәӡан афронт анапхгара рҿынтәи ирымаз адҵа. Аха ԥырхага дук рмоукәа иманшәаланы ацҳа аԥжәара ада ус амамкәа алаӷәымқәа аҵаҵаны иандырхиа, уи аԥжәара мацара азирхарц иҭахымхеит агәыԥ рԥыза, уи акәын ирҭахыз егьырҭ аҷкәынцәагьы. Ирдыруан, ашамҭаз инаркны, абџьари аруааи аазгоз амашьынақәеи, егьырҭ аибашьыгатә техника иреиуази Аҟәа аганахь ала ацара шырҟазшьаз, аиҳараӡак аҵыхәтәантәи
жәамш раахыс. Иаарзыԥшыртә еиԥш аҭагылазаашьа рыман, ус анакәха иахьынӡарылшоз аԥхасҭа рыҭатәын...
Уанӡа иахатәаз алашьцра наҟ инахцаны, зхы ааӡырызгахьаз аԥсабара аԥшӡара харҭәаауа, абжьы ахаҵо, еицлабны, «кәли-ҷыли» ҳәа ашәаҳәара иналагахьан аԥсаатәқәа: игәыҟаҵагаха, иԥсҭазаара гәырԥхагаха... Гәашьанеи дахьтәаз ллымҳақәа ирҭахәмаруан урҭ рыбжьы ссирқәа, рыбжьы хаақәа, музика хааӡак иаҩызаха. Лыԥсҭазаараҿы иагьарааны илаҳахьан аҵарақәа ашамҭазтәи рашәаҳәарақәа, аха абас еиԥш ихааны уажәада илмаҳацызт, илаҳахьазаргьы илызгәамҭацызт... – Ааскьа лхы иадлымбалацыз аԥсҭазаара агәазыҳәаракгьы ааоызцәырыргеит. Ԥхыӡ хаак дынҭалазшәа хәыцра хаақәак дынрымҽхаркит. Иаалырҟьаны ллымҳа иааҭасит Баҭал иҵегьы даныхәыҷыз, ибӷаӡара аанкыланы дҩарԥа-ҩарԥо ажәҩан ахь дхалаҵо даниархәмаруаз, ахьтәы ҵәҵәа абжьы иаҩызаха акыр-кырҳәа инароуны иччабжьқәа. Уи нахыс аҵарақәа рыбжьы ахаҭыԥан уи ибжьы акәӡан ллымҳақәа ирҭаҩуаз, – лгәы ахаара ҭазҵоз, илхадыршҭхьаз аԥсҭазаара агьама хаа лгәалазыршәоз. Акинокадрқәа ирҩызаха лыблақәа иаарыхгылеит раԥхьаӡа аныҟәара даналагаз амш. Ақыҭа аҟны акәын. Зехьынџьара абырлашԥсара иаҩызаха дәыкрынла ихҟьаз, ауарҳал ԥшӡа иаҩызаз рашҭа аҟны, Миронгьы ларгьы наҟ-ааҟ иаагыланы «арахь уааи, ҳхаҵарԥыс, арахь уааи...» ҳәа днаԥхьа-ааԥхьо аныҟәашьа анидырҵоз, иара инапы хәыҷқәа ҩышьҭыхны дназыԥхьоз рахь ирхауа маалықьцас дԥыр-ԥыруашәа рыбжьара анеимидоз... Уажәы-уажәы лыбла иахгылон иаби иареи реицыхәмаррақәа, еилаҵәаны ргәыдеибакыларақәа, ллымҳа иҭасуан реицәажәабыжьқәа, рыччабжьқәа...
Иаалырҟьаны аӷьӷьа-ӷьӷьаҳәа бжьыцәгьақәак ллымҳақәа иаарҭасит. Инҿыцәаа ицеит иҭахәхәа лгәы инҭалахьаз ахаара, ицәымсахахьаз уи арԥсаҳәара иахьӡаанӡа. Иныҵаба ицеит лыбла ихгылаз ахҭысқәа, иниӡааит лхәыҷы иччабжь, лхаҵа ибжьы хаа. Инеихәлацәеит аԥсабара аԥшӡара хазырҭәаауаз, лгәалашәара хацзыркыз аԥсаатәқәа рашәаҳәабыжьқәа... Иаауан аибашьыга машьынақәа... Иаауан Амрагыларантәи – амҩаду цәӷәыхаауа, ргыгцәа ргыланы. Иаауан агәыԥ зегьы ирҭахымыз, аха иззыԥшыз...
Гәашьанеи лахь гәыхыҭхыҭрак еиҭааизцәырҵит «Абгалаџ». Дырманшәала-тәын, «аӡәы идамхаргьы даҿалкыртә иҟаҵа!» иҳәахьан «Аԥыза», иара ииҭахызгьы уи акәын – лнапала. лхаҵа Мирон ишьа луртә еиԥш аҭагылазаашьа лыҭатәын. Аха уи лылшарц азы икылкааны дхысыр акәын...
Рыблақәа ирбартә еиԥш иаацәырцит иззыԥшыз. Аколонна аԥхьа игыланы иааиуан атанк. Уи иашьҭагылан аруаа рыла иҭәыз, ахыб змамыз амашьынақәа... Ишзахәоз иласны иаауаз атанк, иахьтәаз ирымариашәны иниасит, лассы ацҳагьы инықәлеит. Адунеи зегьы бгазшәа аҭҟәац бжьы геит уи аамҭазы. Лылаԥш иныҵашәеит атанк дуӡӡа шҩаԥаз, нас иҩыҵыззаз ацҳа апанельқәа иаарыгәҭылакны, еиманы ҵаҟа рыҿшылархаз. Аӡы ахықә инықәххуаны еиԥш аанкылара иахьӡаз, аруаа зықәтәаз амашьына лавтомат нақәылкит, аха аҵхара дахьӡаанӡа алҩеи амцабзи иаарымҽхаркхьан, – инаршә хиахьан агранатаршәга ала уи еихсыз «Абгалаџ». «Гәашьанеи, аҩбатәи амашьынахь» ҳәа арҵәааҳәа ибжьы налықәиргеит, иҭацәыз игранатаршәга нкажьны завтомат аашьҭызхыз «Абгалаџ», ларгьы лҽеиҵамырхакәа уи амашьына
аҿынтәи анкаԥара иналагахьаз аруаа рыжәпара инарбаны еишьҭаргыланы ахы нарыжәылҵеит, лыбла ишабозгьы ԥыҭҩык ршьапқәа инарықәыҟьҟьаны амҩа инанаҳалеит Ма цәысеимҟьарак иаҩызаха лгәы лашарак нҭаԥхеит, азныказ ахысрагь дааҟәыҵны исылшаз убама лҳәарашәа «Абгалаџ» днеизхьаԥшит, – агәра лгарц лҭахын аруаа иреиуаз рынкаҳара лара ишылусымҭаҵәҟьаз. «Мирон ишьа буит афырԥҳәыс Гәашьанеи…» – ихы-иҿы ихалашо ҿааиҭит иаргьы, уаҳагьы иҽлыдмырхалакәа ахысра дналагеит. Иаҳа лхы агәра ганы ахысра деиҭаналагеит уи нахыс. Уи аамҭазы рхы рызҩышьҭмхкәа аҟынӡа ахысра бааԥс ҭарҵеит ақырҭқәа рыруаа. Ихысуан амҩа нымҩахыҵ аҭабиақәа ирҭатәазгьы, иҟазгьы, иаауаз амашьынақәа ирықәтәаз иреиуаз зыԥсы нханы иҟазгьы. Акырцх бааԥсы иаҩызаха ижәпаны иааиуан ахқәа ҵәаа ҵәаауа, ахаҳәқәа инарнԥаны аршәаа иасуа... Иҟәыбаса алеира иаҿын изҵатәаз аҵлақәа рымахәқәа...
Зегьы иреицәан амҩеи дареи ирыбжьаз амыӷ зқәыз аҵлақәа рыҽрывакны ҿааихак амамкәа ахысра иаҿыз БМП иақәгылаз ахыршәга. Уи даргәамҵуан «Абгалаџ». Даҽа гранатаршәгак иман, аха иара дахьтәази уии рыбжьара иҟаз аҵлақәа иԥырхаган. Дгәамҵуан Гәашьанеигьы; раԥхьатәи лхысра илнаҭаз алҵшәа анаҩс, уаҳа лыбла ишабоз аӡә даҿалкыртә дахьыманшәаламхоз. Илбартә еиԥш иаацәырҵыр лҭахын лыцқьара зҟьашьыз илызхымгоз ахьымӡӷ лзыргаз, аԥсҭазаара лҭахымкәа дҟазҵаз, лцәа ԥызҽыз урҭ агырҳәа аҟыр-ҟырҳәа зыччабжь уажәыгьы ллымҳа иҭаҩуаз, зшьа лымазар илыжәрыз Гоча Африкатәи абнауаа иреиԥшха ауаа ирызныҟәоз урҭ «агәылшьапқәа»...
Абылра иаҿыз амашьына иахылҵуаз алҩа еиқәаҵәа ҳәылмышьуа амҩа иахатәан. Ихысуа абри иоуп
ҳәа аргама уаҩ дылбомызт, аха иҟоуп ахьылгәахәуаз, ахь хрыжь-хрыжь ахысра даҿын. Аӡәы диҭахханы налықәҿиҭыргьы илаҳауа дыҟамызт, аԥжәареи ахысбыжьқәеи лхы ҭырҟьахьан.
Инҵәеит лавтомат иҭаз апатронақәа. Амҩа иқәлаанӡа, зхаҭыԥан дааргаз уи аҷкәын ишылирбахьаз еиԥш, иҭацәыз амагазин ааҿыхны, лмаҟа иавҵаз аҿыц наҿалҵеит. Илымҩатәшәа деиҭанхьаԥшит «Абгалаџ» дахьтәаз ахь. Аха дыҟамызт иара, – иҭыԥ аҟны ишьҭаз уанӡа иҭаирцәхьаз агранатаршәга ацәа гәаҩа заҵәык акәын. Рацәак мҵыцкәа еиҭах бжьы бааԥсӡак ллымҳа иааҭасит, – уи нахыс аҿы ааиханакит ахыршәга. Алҩа еиқәаҵәа ахылҵуа абылра иаҿын БМП. «Абгалаџ» иоуп», – гәаныла даацәажәеит лара. Икеи-кеиуа иаалашахьаз ажәҩангьы дҩаҵаԥшит.
Дыԥшуан уи нахыс акыр лҽадырхаланы, дҭанагалаӡаны.
Ԥҭацкгьы зхыршәламыз уи далууаа дԥыр-ԥыруа албаара даҿын амаалықь. Аргама илбон ихы лызкны дышиашаз лара лахь дшылбаауаз... Шәахәа ссир хааӡак лгәаҵа инҭаԥхеит... «Сара сзы даауеит!.. Анцәа дааишьҭит... Мирон иахь сигоит... Мирон сыԥсынҵры, уара уахь!» – даацәажәеит гәаныла.
«Ҳус нҳарҵәеит, ҳдәықәшәҵа!» ҳәа адҵа ҟаиҵахьан «Аԥыза». Аха лара уи лмаҳаӡеит, дшыԥшыц ажәҩан ахь дыԥшуан, иаҳа-иаҳа ааигәахара иаҿыз анцәа илзааишьҭыз имаҵуҩы – амаалықь дизыԥшуан...
Ахысра иаҟәыҵхьан зџьаԥҳаны анҵәарахьы инеихьаз агәыԥ. Рхысра ааныркылахьан ампыҵахалаҩцәа рыруаагьы, аӡәырҩы амҩа ианыжьлаз ахацәеи аԥсцәеи инарыха-аарыхо иаацәырҵхьан. Урҭ шаалбаз еиԥш мцак налыхҟьан, дызватәаз ахаҳә ду даавԥаны, лоуразоуроу лҽаариашаны даагыланы лавтомат
нарықәкны, лхыснацәа аҵхага иаадымгаӡакәа амҵа рыжәҵара дналагеит. Ҩаԥхьа ахысра ҭарҵеит ақырҭқәагьы. Ҳамҭак аҟара дышгылац дгылан лавтомат анҭалырцәгьы, аха нас дынхьыдышьшьит...
– Дысзымыхьчеит... – ихы данызбо даацәажәеит «Абгалаџ», маҷк инаскьахьаны, згәы аисра иаҟәыҵхьаз Гәашьанеи ашьацраҿы днышьҭаҵаны ианаалхагыла.
– Уара иухароузеи... Аԥсҭазаара лгәы, ахдыршәахьан, – лыхьымӡӷ лызхымгеит, ԥсаҭашкәакәа... – ҿааиҭит «Аԥыза».
Уи аамҭазы, аӡнырцә аганахьала амшын агаҿахь еибашьра дук ишналагаз рзырдыруаз ахысбыжьқәа рааҩра иналагеит. Уахь иԥшуан иҟаз закәыз ззымдыруаз зегьы.
– Ҳдесант аӡхыҵра иалагеит, – зегьы ираҳартә еиԥш ибжьы ҩҭыганы ҿааиҭит, аргама згәы алаҟаз «Аԥыза».
«Дрыцҳауп, дагьгәнаҳауп, ижәдыруаз,
Лашарак зыҩныҵҟа иззакым…»
Гәҭахәыц ҳәа ихьӡуҵар алшон Хьымца, избанзар дааҟәымҵӡакәа игәы дҭахәыцуан. Зынӡа данқәыԥшызгьы ус акәын дшыҟаз, иихәыцуазеиуара абри ҳәа изырҳәон. «Ахәыцроуп ауаҩы дызражәуа, амцхә умхәыццәалан» – абас аахтны иазҳәозгьы ыҟан. Ҵабыргны, дхәыццыԥхьаӡа есааира дышлозшәа ибон иаргьы. Аха усҟан дыҷкәынан, ихәыцшьагьы ҷкәынын, ихы-игәы ҷкәынын… Ихәыцра аҷкәын-цәа ахьыкәкәа ицон, арашь еиԥш иҵԥраауа дақәтәан, дгьыли жәҩани рыбжьара дахьамгоз-дахьаанамгозгьы иҟахузеи! Иара убри ала иԥсы агьҭаӡан. Оумашәа ибон имхәыцӡакәа акрызфоз, имхәыцӡакәа алаф зҳәоз, имхәыцӡакәаԥҳәыс даазгоз, имхәыцӡакәашәарыцара ицоз, иҽыжәлоз, имхәыцӡакәа ашәарах зшьуаз, имхәыцӡакәа ацҳа иқәлоз, ахра иаҿалоз, атыша иҭалоз, уимоу имхәыцӡакәагьы аԥсра иаԥылоз… Дшааи-шааиуаз, зынӡа изымбатәбарахо далагеит урҭ реиԥш иҟоу амхәыццәа џьара-џьара аԥсҭазаараҿ «ифырхацәаха» иахьаақәгылоз, иара шәынтә, зқьынтә иишәоз-иизоз
дараазымхәыцӡакәа иҟаҵаны ианалгалак – ииҳәо иҿамшәо, аԥсыӡ еиԥш дбалыбаҭо, ихатә хәыцрақәа даарылахон…
Ахәыцра иарҿиаз ҵҩа змам ашәҟәқәа дрыгәҭылатәан иара уажәы ихатә библиотекаҿ. Абасҟатәи адунеиаҿ хәыцҩы ыҟамзар изеиԥшрахарызеи иара адунеи ахаҭа? Ахәыцра ҳаршлоит, ҳаражәуеитҳәа зегьы ахәыцра иаҟәыҵызҭгьы изыҟалозма абасҟак иссиру, абасҟак игәырҿыхагоу арҭ ашәҟәы џьашьатәқәа ҳәа дхәыцлон иара. Ихәыцра иаанагон ахәыцрақәа – урҭ абырфын рахәыцқәа реиԥш ихәыцрақәа зегьы иргәылсны ицон. Ахәыцра уаражәуеит рҳәахуеит, умхәыцыр умажәуашәа! Ауаҩы дызражәуа ахәыцра акәӡам – дшыԥсыша ахьидыруа ауп. Ахаҳә, анышәаԥшь, аихаӡа уҳәа, ԥсы зхам ахаан иажәӡом, иагьԥсӡом. Ауаҩы гәынкылара имамзар, иац иифаз иахьа игәаламшәозар, уаҵә исԥеиԥшхарызеи ҳәа дымхәыцуазар, ҳәарас иаҭахузеи, аразҟ ду имоуп, уи разҟыс иузыԥхьаӡозар…
Ахәыцроуп адунеи еиқәзырхаз, ахәыцроуп даҽа ганкахьалагьы иқәызхуа, избанзар, бзиа хәыцҩы дшыҟоу еиԥш, дыҟоуп цәгьахәыцыҩгьы.
Хьымца ианакәзаалакь иҽеим ак иамхахәыцыр ҳәа дшәон, иара ус џьара ак игәы машәыршақә инҭашәаргьы – иара ибаанӡа уи зегь збарҭоу ахьышьаргәыҵа илаԥш ишыҵашәоз, иагьшианаимыжьуаз идыруан. Амца аӡы ишацәшәо еиԥш, ахәыцра бааԥсқәа дрыцәшәон. Убри иабзоураны ЗХӘЫЦРА ЛАШОУ ҳәа изуҳәар алшон уи, избанзар, ихәыцрақәа иага лахеиқәра рыцзаргьы, иара мыцхәы бзиа иибо апоет ду  ҳәа шиҳәаз еиԥш, мраҵас ихы-иҿы дырлашон, иблақәа аԥшқа иблақәареиԥш иразӡа иҟарҵон, ақьиара, игәыразра ҭабара зқәым ӡыхьҵас ихышхыҵәа, ииҭаху, дызҭаху, уимоу рацәак дызҭахымгьы рышҟа аҿынаирхон…
Уи ала иԥсы ҭаӡан, уи еиҳау насыԥ адунеи изаламызт, ашәҭ аҵаа ишацәшәо еиԥшҵәҟьа, ауаҩымра дацәшәон. Ауаҩра злоу аӡә диԥылар – игәы ҭгәырӷьаауанХьымца, аеҵәеи аеҵәеи шеибарԥшӡо еиԥш, рзеиԥш жәҩан еицдырԥшӡозшәа ибон. Аха ауаҩы инеиԥынкыланы дразны, дуаҩы лашаны дышзыҟамлозгьы идыруан. Аԥсҭазаара имариоу ак акәым, имҽыӷуп, ацәгьеи абзиеи еиҟароуп, уимоу зны-зынла ацәгьара еиҳауп. Ус ауп дшыҟоу иара иахшаз ауаҩгьы. Уи аупиара ихаҭа «цәгьеи бзиеи рышьхәа еивҵоуп» зиҳәазгьы. Уи еиҳаныҳәашьа амам. Уи ауп нас, бзиа хәыцҩы дшыҟоу еиԥш, цәгьа-хәыцыҩгьы дзыҟоу.
Хьымца бзиа-хәыцыҩцәа рышҟа ихы иԥхьаӡоит. Ҳазшаз иаԥхьа иқәуп урҭ рсиа. Шаҟа имариамзеи уи аншәалара. Цәгьа-хәыцраа рсиа акәзаргьы, аҩсҭаа иаԥхьа иқәуп. Ҳазшаз дгәырӷьоит, бзиа-хәыцыҩцәа рхыԥхьаӡара иацлозар. Убас аҩсҭаагьы икәа-имаӷра аҵыс ҭаҳәуеит, цәгьа-хәыцраа рхыԥхьаӡара иара исиаҿ ианазҳауа. Ҵыхәаԥҵәара змамауп урҭ реимак, алашареиалашьцареи реиԥш еиндаҭлоит. Алашара аԥхьа игылоуп, алашьцара ашьҭахь – аҵхи амши шеишьҭоу еиԥш. Заҟа дгәырӷьозеи Хьымца АМШ ЛАШАРА ДУ аҿы дахьыҟоу, алашьцара иагааҽрыцәгьан ишьҭазаргьы – иахьихьимыгӡо, ишьамхы иҽахьаирго. Алашьцарақәагь зегь еиԥшым – аҵхқәа зегь шеиԥшым еиԥш. Иубап аҵх – амза ахаҷҷо, еҵәала еилакәеицеиуа, аҵх-ҵәца ҳәа ззырҳәо, аӡаӡа ԥсҭаҵага аҳәо, аҟармаҵыс алаҷыр-ҷыруа. Аха иубап аҵх – аҵәырш ула иҭакызар иумбартә илашьцаӡоу, дгьыли жәҩани еимаҵәо «илаӷырӡашо», ацгәеиԥш, ашьапызаҵәқәа злакьиууа, ақәыџьмақәа рзы иԥсықәароу, ауаҩ изыҳәа иԥсҭыхгоу. Абарҭқәа раан азаҵәра еицәоу егьыҟаӡам. Ауаҩы усҟан аӡыркәи
заҵә еиԥш аҵх лашьца далахоит, амҟәыл еиԥш ихаҳаз аҵх лашьцажә ихала, игәы аԥхарала дзаиааир – дфырхаҵоуп. Уи аҟарагьы ауаҩы «дзыӡрыжәуа» даҽак зыҟалаӡом. Убас еиԥш «иӡрыжәу» рахь ихы иԥхьаӡоит Хьыца –доуҳала иӡрыжәу, доуҳамчла ибеиоу, имза-каԥхароу, имра-лашароу, иԥсҭаҵагоу…
Ахы абаҵнахи нас абас еиԥш иҟоу иара ИУАҨРА? Ишеишеиуа ианбагылеи ИМРА? Иахыҵуеи? Жәа-шықәса? Ҩеижәа? Хынҩеижәа? Хынҩеижәижәаба? Шәкы? Мап, адунеи иақәлоуп. Адунеи иақәлангьы иаанхоит, мышкахамышк-аҵыхәа хьымӡӷ ақәимгар, иҩызцәеи иареи рыжәҩахыр еибыҭаны, аенергиа ду аҭаны, ԥхьаҟа ирыздәықәҵар, иахьаадунеизымҽхазкыз ауаҩымра-лашьцашәыта ирцәамшьыр, агәылшьап еиԥш, зсаса еихырҳа зегь зыхәлазгало аԥсымҭәра, аԥсы-қымқымраирцәамфар!
Иахьа Иаса Қьырса ИИРАМШНЫҲӘОУП. Абри АМШЛАША КАХХАА ДУӠӠА аҽны абри аиԥш ахәыцрақәа дрылоуп Хьымца-гәҭахәыцҩы. Ҽазны еиԥшымкәагьы имашьхәылҵқәа рҿы иныруеит амҵәыжәҩақәа. Агәрагьигоит, зны ауаҩы амҵәыжәҩақәа шимаз, аха доуҳала иԥырра анеиҳаха, урҭ имыхәо ишалагаз. Доуҳала аԥырроуп аус злоугьы, доуҳала изымԥыруа зегьы ҳәазо адгьыл иқәуп, дара-дара еишьклаҳәуа, дара-дара еибахәаҽуа. Убарҭ ршьыцра бааԥс ауп раԥхьаӡатәи ауаҩы-лаша «имҵәыжәҩақәа» хызблаазгьы, аха ауаҩы (иуаҩыҵәҟьоу) доуҳала дырхыҳәҳәеит, доуҳала дыԥрит, ажәҩан далалеит, Ҳазшаз дизааигәахеит. Иара уи Адуӡӡа иоуп уи аиԥш аҿырԥшы изырбазгьы. Уи цәгьахәыцраа чарҳәараизуны дыршьырц аџьар дкыдырҟацала данкыдырҵа, даҽа ҩыџьа наҟ-ааҟ ивакнаҳаз руаӡәкгьы иара ихаҭа иакәызшәа ихы ааибеит Хьымца. Ҩныҵҟала уи еиҳагьы дкеикеиуа дарлашеит. Избанзар – имԥсыц лашашьа имаӡам. Иага длашозаргьы – илашара кәаҷабҵас иҭааӡа иҟоуп. Агәаҟра ӷәӷәа зхызгахьоу, ҽнактәи амш зыԥсоу здыруа иоуп зылашара амчхараамоу, зылашара еижьагам, баша шәалҟьамраҵас имлашо. Ацәаӷәарсҭа иҭашәаз арыц «мԥсыкәа»аҿа ахылҵӡом. Ари Ҳазшаз иԥышәа дуӡӡоуп. Убри ала дааӡоупХьымца. Убри ала иӡрыжәуп ихы-игәы-иԥсы. Убри ала иааӡон ихшарагьы – иԥацәа ҩыџьеи иԥҳаи. Иабаҟоу урҭ рхыҵхырҭа, иабаҟоу иара еиԥш уахгьы-ҽынгьы аԥхарра зхылҵуаз, иҩнаҭа амацара акәымкәа, Аԥсны зегьы зырлашап ҳәа дзықәгәыӷуаз урҭ иҷкәынцәа? Раҳәшьа заҵә аҵх еиқәара дзагәылакузеи, аҵх еиқәара лхьыӡсан изкаҭәозеи?!
Аибашьра, аибашьра џьамыӷәацәгьа!.. Иаазгада уи, иҳажәызҵада агыгшәыгқәа! Ауаҩи ауаҩи анеибашьуа цәгьам-бзиам иабаргәызеи. Аӷа бзиаакыр даԥсоуп рымҳәхьеи зҭоурыхаҿ оума зхызгахьоу ҳажәлар. Аӷа бааԥс цәгьахәыцҩы иҿы аус анумоу еицәоу адунеи аҿы акрыҟоума! Усҟан уара ухәыцра лашақәа иага иӷәӷәазаргьы, умч ауп аԥыжәара зуҭаша – агыгшәыг гыгшәыгҵас уаҿагылар акәхоит, гыгшәыгҵасгьы иҭоурхароуп, уаҳа ԥсыхәа умаӡам. Зхәыцрақәа лашоз Хьымца ишәыҭҳа-шәыҭҳаӡа итәыла иахаҳаз аԥсҭҳәа лашьцақәа мацәысҵас днаргәыдҷҷалеит, аӷа днаиҿагылеит дгәыҭҟьагаха! Аӷа цәгьахәыцҩы уи дақәгәыӷӡомызт, ихәыцрақәа дышрылоу, алҵха дахьымгӡакәа, ихәыҵәы ықәсхып ҳәа игәы иҭан. Зынӡа изымбатәбарахеит аӷа Хьымца иԥацәа рхымҩаԥгашьа. Урҭ қәыԥшқәоуп, ирылшозеи ҳәа дыҟан, иҽеиу бџьарк шыркымызгьы идыруан. Абџьар аҵкыс еицәаны, ахыҭҟьара еиԥшаӷа гәымха иԥылеит урҭ аибашьра адәаҿы – ус узазҳәозар ҳаамҭазтәи аибашьырҭа. Раԥхьа дҭахагәышьеит
иҷкәын аиҵбы – аибашьра алагамҭазҵәҟьа! Ашьҭахь дҭахеит аиҳабы – аибашьрааилгамҭазҵәҟьа. Аибашьра ахи аҵыхәеи иара иԥацәа рыла еиқәҳәалатәхазшәа. Ари ҳаӷеимшхаран, ухшыҩаҿ иааган ухы иузҭакӡомызт. Убасҟан Хьымца-хәыцҩы аханатә аахыс ԥсҭазаарас имаз ихәыцрақәа шеибакәу зегьы ццышәтәараха ихшыбаҩ иалаблызшәа ибон, аҭакар бааԥс аҽны аҭырас былны ианеиқәтәалак еиԥш. Дара ихшазгьыианакәызаалак доуҳала иишаз, ихшыҩаҿ «ииз» шьоук ракәушәа игәыинаҭалон, хәыцшьалагьы дареи иареи убасҟак еизааигәан – раб ииҳәаран иҟаз иҿы инҭшәаанӡа дара ирдыруан. Аби хшареи ас хәыцшьала ианеиқәшәа еиҳау насыԥ зыҟалаӡом аԥсабараҿ. Абри анасыԥ ду мчыла имхны, анасыԥдара ирҭеит Хьымца лаша цәгьа-хәыцраа. Игәы азҩоит ари адәныҟатәии аҩныҵҟатәии цәгьахәыцраа маӡаларҽеиԥшьны еиқәдырҽаҽаз цәгьа-ус бааԥсӡаны ишыҟоу, аибашьрагьыдара ишрыхҟьаз. Шаҟаҩ насыԥдартәыда урҭ, шаҟаҩ рынасыԥдара наҟ-ааҟ иахьагьы маӡа-аргама иалаҭхаџьуазеи – уи ҭхаџьроуп ҳәа узыԥхьаӡозар, ишнеи-шнеиуа ирзыӷьашкны иқәнамгозар!..
Хьымца ианакәызаалак ицәымӷын «аӡә дымԥсыкәа аӡәыр бзиаура ибахьоума» ҳәа жәаԥҟаҵас изҳәалоз «ахшыҩҭрақәа». Ишԥа, дхәыцлониара, аӡә дымԥсыкәа аӡә бзиа имбону? Ҳаӷоу ибааит уи аиԥшабзиара! Жәларык хшьааны жәларык абзиарарқәашьхеит ҳәа уаҩы иаҳахьоума! Абри гәҭакыс иҟаҵаны, жәларык ҳахшьааразы ақәыџьмақәа ҳақәызҵазгьы, чарҳәарыла ҳазҭиизгьы, иага шьаарҵәыра ҳаладыргылазаргьы – иаҵахеит, изымиааит. Иага ԥсҭҳәеиқәаҵәа хыларгьы амраишзазымиааиуа еиԥш. Хьымца ихәыцра лашақәагьы еиҭаҿыхеит. Иџьоушьаша, урҭ ԥаса аасҭагьы иӷәӷәахеит. Мыцхәы
иҵарӡангьы иныруеит, аӷа абри шакәу изхымгоз, аханатә аахысгьызгәаӷ имаз, ишьыцигоз. Уи ауп иаразнак иқәццышәааахәыцра иарҿиаз аусумҭақәа (убраҟа иаргьы иџьабаа дугьы злаз), ҳҭоурых ҵаула атәы зҳәоз ҵҩа змам ашәҟәы-бӷьыцқәа ахьеизакыз аусҳәарҭақәа, архьивқәа зиблыз, акультуреи аҟазареи рхәышҭаарақәа шьаҟьо хаха дызрыжәлаз. Ажәалаимч анымха, урҭ роуп хаҳәырҵәиаа иара дзеибашьуазгьы. Ихәыцуа дыҟамкәа, хәыцра зыҟалаӡом. Ихәыцуа – змилаҭ, зыԥсадгьыл рзы абзиа зхәыцуа зегь шьтәын, иқәхтәын, иааныжьтәын аӷа идгыло ашәыргәындақәа, цәгьахәыцрамзар бзиа-хәыцра зламыз амрицәа!
Аибашьра ианналага инаркны аӷа иҿагылеит зхәыцшьа бзиаз, зыжәлари зыԥсадгьыли зыԥсы иззалымхуаз аҵеи хьырҵәаҵәақәа, зынӡа ақәыԥшқәа, ахаан бџьар зымкыцыз, аҵысҵәҟьа машәырла изымшьыцыз. Урҭ рҭархароуп аӷа гәҭакыс имаӡазгьы – Зыԥсадгьыли зыжәлари ирызхәыцуа уаҩ дҟамларцаз, иаанхарцаз ахҭыԥшшақәа рымацара. Аха ус изыҟамлеит, зхәыцра ҟьашьыз раасҭаакырынтә хараӡа еиҳахеит зхәыцрақәа лашаз, мацәыс еимҟьараҵас аӷа иблақәа ирхыҷҷалаз, агәыҭҟьа дарганы дхьазцаз, иҿы мааҳәуа атәыладалцан дказцаз афырхацәа ӷьеҩқәа!..
Зхәыцрақәа лашоу рахь дыҟан, дагьыҟоуп Хьымца. «Хәыцрала» ишан адәы иқәиҵаз иҷкәынцәа аҩыџьагьы аибашьра ицәалаблит. Шьамхышәара аццышә дылагылоуп. Ихаҭагьы акәаш еиԥш дыблуп. Абас дшыҟоугьы, насыԥ ду иман ихы иԥхьаӡоит. Избанзар, ҳаӷацәа ирзымшьит ихәыцрақәа – Иԥсадгьыли ижәлари ирызку ихәыцра ҵаулақәа, ихәыцра лашақәа. Доуҳала дыӷәӷәоуп дшыӷәӷәац, доуҳала дԥыруеит дшыԥрыц. Доуҳала иԥыруа, доуҳала ҳазшаз изааигәоу ахаангьы ԥсра-ӡра иқәӡам. Уи
дҭасырхоит ҳәа иақәызкуа иоуп зхы зшьуа, зхы ҭазырхо!..
Ааи, иахьа АИРАИАМШНЫҲӘА ДУӠӠОУП. Доуҳала аира. Адоуҳа ахьԥсыз – уа иҟаӡам ԥсҭазаара. Ҽазны еиԥшымкәа ари ӷәӷәалаӡа иныруеит Хьымца лаша. Уи уажәы, аԥаимбарцәа рымҵәыжәҩа-шьҭыбжь иаҳауа, дгьыли жәҩани дрыбжьагылоуп. Анцәа иџьшьаны, ажәҩан агәы кеикеиуа ицқьоуп, адгьыл ахәрақәа маҷ-маҷ еинылоит. Абас шакәугьы, игәы нагӡаны иҭынчым Хьымца. Избанзар, идыруеит макьана рыԥсы шҭоу Ҳаԥсадгьыл ҳамазкуа цәгьа-хәыцыҩцәа. Рыԥсы шҭоумаӡа-аргама урҭ ирыцхраауа ачарҳәаҩцәагьы. Ус еиԥш иҟоу ауаа ари аԥсабара ишамымҵәац. Убри аҟнытә амш шаҟа илашоу аҟарагьы – агәҽанызаара шаҭаху…
Адунеи дуӡӡа нцәаиҳәарҭа-ханхьыҵәцаран дыҩнагылоушәа ибоит иахьа Хьымца гәеиҵамха. Зыԥсы аҵанӡа ицқьоу, мамзаргьы зыгәнаҳақәа зхызхырц гәык-ԥсыкала изҭаху рыда ари аныҳәарҭа-ԥшьа ашәхымс уаҩ дхымҵуазароуп. Ааи:
Аира иамшуп иахьатәи аныҳәа,
Ан илымшуп – Анцәа дзыхшаз.
Аԥсцәаҳа имоуп наӡаӡа аҽԥныҳәа,
Аԥсра ишазаргь – АИРА зшаз!..
Ахәрацәгьа ахаҵа иԥышәагоуп
Шықәсык зны Кисловодск ҭаацәала аԥхын ҳаԥсы анаҳшьоз – усҟан Беслан жәаҩаҟа шықәса ихыҵуан, уаҩы ишимбац длахҿыхын, дԥырԥыруа, дгәырӷьаҵәа дыҟан, иибоз, иаҳауаз зегьы дрызҿлымҳан. «Аҳауа аныхабааш» ҳәа изышьҭоу ахәы
ҳарак ҳанхалалак, уа аԥсараҿы иахьабалак иаҳԥылоз ацыӷ ԥшӡа хәыҷқәа џьашьатәшәа ибаны дрыхәаԥшуан, инапы аканфеҭ анҵаны ирҿеиҵон. Ҳаицны ҳашнеиуа ҵлак, ма чықьк ҳабжьалан наҟ-ааҟ ҳанеиҩнашалак, дааҳҿагьежьны, – «уаҳа ҳмеицәыӡырц!» – абас ааҳәаны, инапсыргәыҵа хәыҷ хахаӡа инаҳамҵеикуан, уи аӡәаӡәала ҳнапқәа анаҳҟьар акәын, «уаҳа ҳмеицәыӡырц» ҳәа иара ииҳәаз инацырӷызны. Ақалақь ҳаналоугьы убас ҟаиҵон. Иахьибаз, иахьааигаз сыздыруам. Данхәыҷызгьы ицәа иалашәозма наҟ-наҟ зынӡа иаамҭаӡамкәа ҳаицәыӡран ҳшыҟаз. Ҳаргьы ианакәызаалак ҳазицәшәози даҳцәыӡыр ҳәа? Аамҭала дҳациҵазма ҳазшаз, ҳасаби хәыҷы – ҳаԥсы иаҳзалымхуаз. Избан?!
«Аԥхыӡ мааноуп…»
Иаха ԥхыӡла сан ауҭра кәакәо дҭахуп. «Унан, ҽагала акәты сасзаап, аԥсра иаҿуп», – лҳәахит. Аҳәызба назгоит, иаҳшьып сҳәан, сааины ҳәызба-гәарҭак рылаԥшра салагеит, аха зегь тәым ҳәызбақәахуп – ак ауп, ак кьаҿуп… Руакгьы џьаҟәахуп, аҿқәа рацәаны иамахуп. «Асоума ишаадыртуа?» – ҳәа Бесик инаисырбахит – уигьы ара дгылахуп. Ус ҳара ҳаҳәызба анызба, иаразнак исыманы сан ҽагала илхәыз акәтаҿы снеит. Урҭ ҩбагьы ыҟахуп уажәы. Ахәра анҿарҳәо еиԥш, акасышқәа шкәакәаӡа ирыкәыршаны иҿаҳәахуп. «Урыламкьысын, шьҭа иԥсыртә иҟам», – лҳәахит сан.
Џьгьарда ҳахьынхо акәхуп. Ахықә аганахь иҳамоу ауҭраҿ акәымкәа, аҩны ашьҭахь ахкаараҿы, –
«абраҟа икаԥса ажәла, абра еиҳа еиӷьуп, ихкаауп, аҽакуп, уахь ахықәахь арахә ҭалоит», – лҳәахит сан. Ажәла ахькасыԥсашаз аҭыԥгьы сахьаҵас иккаӡа сыбла иаахгылеит.
Бесик ашҭа дықәланы агәашә ахь иҿынеихахит, ишыҟаиҵалац еиԥш, ахықә дынхықәгылан Архаҟа дыԥшырц – уи бзиа ибон устәи ҳқыҭа даналаԥшуа. Уажә агәашә дахьынҭыҵуа ахықә аҿы згәы ылганы иҟоу анышәынҭра ибоит, арахь иара иԥсы ҭаны, иахиҳәаарызеи ҳәа агәаҭеира салагахит. Иара ус сшыгәаҭеиуаз сагьааԥшит…
Ра-ҵла дук снамҵагылахит, хара-бӷьара иҟәаш-ҟәашӡа акаканқәа амҵаԥсахуп. Акаканқәа шьапыла аӡә дрыӷрагыланы ирҟьацыхит, еидҟьаҟьала… Еибгаз ак аашьҭысхын, иааԥысҽхит, иагәылаз канӡашәа иҟан, аха ихааӡа исфахит…
Бесик дхәыҷны дсываиахуп, зынӡа дысныруа, дыԥхаҵәаҵәараӡа. Арахь уааскьа, укаҳауеит ҳәа дсыдсырӷәӷәалахуеит…
Џьгьарда акәхуп. Ҳашҭа аганахьшәа ҳгәыла хаҵаки сареи ҳгылахуп. «Абри аиԥш ауаҩымра убахьоума, – ҳәа дцәажәахуеит уи дгәамҵны, – абри абҳәа (акьыркьмыл бҳәа) амахә иҿассы ишҿоу иаахҵәаны иго мацара, зынӡа даалгон даанысымкылар», – ҳәа аӡә иӡбахә имахын. Абҳәа ҵла санахәаԥш, ҵаны, амахәқәаагәылаԥыҵәҵәа иҟахуп. Уи ами,
иахьзеи ҳәа сыҟан сҳәахит. Ус аӡахәа зқәу даҽа ҵлак асаара иахьышьҭаз ҳнахагылахит. «Ари аӡахәагьы, уԥши, иазиуз» иҳәахит. Аӡахәа ахақәцәахь иҩаны, еилаԥыҵәҵәа иҟан, ашьапы иларкны абжаранӡа аԥсы ҭан. «Аԥсы ҭоуп рыцҳа, егьахьуам иацхраазар», – иҳәахит ҳгәыла. «Сеидру, акралҵру», – аасҳәеит саргьы, сгәы хьаауа, еигәышәк сымазар аҵла еилысхуан, иԥыҟҟатәу амахәқәа ԥысыҟҟон ҳәагьы сназхәыцит…
Хыбрак аҩныҵҟа иҳаракӡа аҭәаҟәа еиқәыхуп. Убри амца ҳцәакыхит. Амцабз ана-ара инагәылҟьа-аагәылҟьо, џьара-џьарагьы аԥсы ӡаны аҭәаҟәа аҩныҵҟа иаӷраланы ақәцәахь аҩаскьара иаҿыхуп. «Амра, аӡы ааг, аӡы!.. Иҳарцәап, ибылуеит мамзар!» – сҳәахит. Уи кастриулькак аалгахит, ижәпаӡа, қашьҵас ак ҭаны. «Ари закәи, бара?.. Ари ала иаҳзырцәома!» – ҳәа саагәамҵит…
Жә-шықәса раԥхьа машәырла иҭахаз сан лаҳәшьаԥа Иуреи Бесики еибга-еизҩыда сывараҿы ишьҭахуп. Аԥенџьыр зхы аалазкыз уаҩоумагак сылаԥш шынаиқәшәаз еиԥш, – шәгыл, Иура, шәгыл Бесик! Шәгыл, шәгыл!.. Шәҿыха! Шәгыл уара, шәгыл, шәласы!» – ҳәа аҳәҳәара салагахит, арахь хазгьы адгьыл ҵысуашәа збахуеит…
Сгәы ҭыҵны ицо санааԥш, ҵабыргны адгьыл ҵысуаз џьшьа иаразнак сҩаҵҟьеит, убасҟан ауп ианеилыскаа аӷба аҩныҵҟа акәымра хәыҷы аҿы сшышьҭаз – аӷба агара еиԥш амшын иаргазҽазуан, акылҳара хәыҷы санынкылԥш – Гагра цәыббылӡа сналаԥшит, сылаӷырӡқәагьы ҩхаҟәҟәалеит…
Тәылак аҿы снанагахит. Сышнеиуаз ныҳәарҭак аҿаԥхьа ашәаҳәабжь саҳахит. «Шәанаџьалбеит, аԥсышәала ашәа рҳәоит!» – ҳәауаҩы ишимбац сгәырӷьахит. Сынхьаԥшзар – абар ҳаԥсуа артистцәа! Рнапы анааинырҟьа, – шәықәыл, уара, шәзыԥшуи… Шәықәыл», – ҳәа аӡә ибжьы аагахит. Аӡә дкәашо днықәлахит. «Ишьапқәа хҵәоуп, аха дшыкәашо жәбома!» – ҳәа зегьы дџьаршьахуеит.
Сара, – «Бесик абрахь даарызушь?» – ҳәа сгәаҟ-ҵәаҟуа сеимдахуеит…
Џьгьарда ҳаҩны ашьҭахь ауҭраҿ акәхуп. Анаша ҿассы иҿахуп. «Ҟаҳ, изакә нашоузеи!» – иҳәахит хаҵак. Бесик ведрак кны дааихуеит, аведраабжаранӡа ак ҭахуп. «Анаша ҿумхуеи ахәыҷқәа рзын» анаҳҳәа, бзиоуп иҳәан, иаразнак днагьежьыхит, аведра нашала ирҭәразы…
Аҟәа акәхуп. Хаҵаки сареи ҳаицыхуп. Уи ателефон аӡә дизасхит, уажә иааигаран дыҟоуп, – иҳәахит, ателефон атрубка наҟ инкнаҳауа, сара дысҿаԥшуа. Иааигогьы акәтаӷьқәа ракәхуп. Уажә ҳахьгылоугьы целлофан макәан хәыҷык ҳкыхуп, урҭгьы ақьаад илаҳәа-ылаҳәаны акәтаӷьқәа рҭахуп. Сызцыз ахаҵа иидыруаз аӡә дибан акыраамҭадиацәажәон, нас ҳаззыԥшыз шьҭа дааихьазар ҟалап ҳҳәан, иааҳарласит. Уи ҳаиқәшәап ҳәа ахьиеиҳәаз акаҳуажәырҭа ахьыҟоу, адрам-театр ааҩс, асқьала аҿаԥхьа ҳанааи, иааран иҟазҵабыргны дааихьан. Са сызцыз ахаҵа иаразнак иара иҿы даннеи, иааигаз
акәтаӷьқәа имакәан аҭаҵара далагахит. Нас саргьы смакәан хәыҷы анимҵаск, уахь рҭаҵара дналагеит. «Ҵиу-ҵиу!» – дыргахуеит. «Шаҟа ибзиақәоузеи, рыжәла ҳкыроуп… Џьгьардаҟа иаҳгаргьыауеит», – сҳәахуеит…
Бесик дхәыҷны дахьышьҭоу икәаламашә сналакьысхуеит, иаргьы дгәыбзыӷӡа дыҟоуп, аха ацәа шигу иныԥшхуеит. «Ара амардуанқәа рыбжьара уахьышьҭоу угәамԥхозар ҟалап» анысҳәа, ихы ҩышьҭыхны иаргьы цқьа иаагәеиҭан, – ааи, – иҳәахит…
Аҟәа, ԥаса Ареспубликатә хәышәтәырҭа аҿаԥхьа ҳахьынхоз акәхуп. Аҩны аихагылақәа руак аҿы, ажәытәтәи ҳгәылацәа аурысқәа рҟны, ҳхәыҷы дӡыҟны дызгароу агара гылахуп, ҳаӷеиҭа, иԥсы ҭаӡамкәа дгарахуп, иҵаҳаршәло иклионкагьы цәаакӡа ҵаҟа ишьҭахуп. Ҳхәыҷы дызгароу агара ара идәылганы уажә ҳахьынхо ақалақь агәҭахь гатәыс иҳамахуп. Зны иара абри аҩны даҽа еихагылак ахь дхаҳгалахроуп, нас акәхуп дылбааганы данаҳго. «Шаҟантәуи, абри абас дыкҿаҳҵоижьҭеи» ҳҳәахуеит. «Уаҳа аҩада дҳазхагалом, ҳашиашоу ҳҩалбааны ҳцароуп», – ҳәагьы ааибаҳҳәахуеит…
Аҟәа акәхуп. Сан лаҳәшьаԥҳа зны лыԥшәмеи лареи ахьынхоз рыҩн хәыҷ аҿы акәхуп. Ԥаса арҵаҩратә институт ахьыҟаз аҿаԥхьа рацәак набжьамкәа, аихамҩа ааигәароуп иахьгылаз иара. «Шаҟа ибзиоузеи иаҵаку адгьылгьы иаргьы, абри шәымҭиир акәын» ҳәа аҩны ҳакәшан игәаҳҭахуеит. Уажә ԥшәымаԥҳәысс иамоугьы абра дыҟахуп. «Аҩны
еиҭаҳҭиуеит, ишәызҿыхуазар», – лҳәахуеит. «Шьыри, Бесик иҿихыр ҟалон, Бесик имч ақәхондаз», – сҳәахуеит гәаныла…
Шьҭа сцоит ҳәа сандәықәла, акы унамыцҳакәа ушԥацо, ус ҵасума рҳәахын, аҩны сахьыныҩнаргалаз аишәақәа ахәыцхарықәхуп, руак снахатәан, акрыфара снапы насыркуеит, кәац-ҵәаҟьак снацҳаит, аха шьоук рхәыцхажә шԥасфо сҳәан, наҟ инкаршәны сҩагылеит. Уачамчыра инхо сан лаҳәшьагьы абра дыҟахуп. «Аӡә даангылашам, зегь ааиаанӡа иаразнак иаҳԥырҵны ицоит, ма уара ԥыҭраамҭак уаанымгылои», – ҳәа дӷьаҵәы-ӷьаҵәуа дысҿыхуп…
Аҟәа акәхуп. «Колос» ҳәа изышьҭоу ачаҭиирҭаааигәара ҳаҟахуп. Бесик, уи иашьа гәакьак иеиԥш ииԥхьаӡо Аслан Ҳәатышь, сара уҳәа ҳаицыхуп. Дара хәыҷқәахуп – 10–12-ҟа шықәса раҟара рхыҵхуеит. Ача ааҳхәар акәын, ача ҳҭаххоит», – сҳәахит, аԥара аԥхьаӡара салагахит. Бесик ианисҭа, – аԥхьаӡашьа уздырӡом, – ҳәа дааччан, иеҭаԥхьаӡаны, имцхәыз арахь иаасыҭаны, чаахәара иҿынеихахит…
Џьгьарда ҳӡыхьахь узлацо амҩахәасҭаҿ акәхуп. Абра ԥаса даара сзықәгәыӷуаз, уаҩ гәыҭбаасгьы исԥхьаӡоз ҳашәҟәыҩҩык даасықәшәахит. Дсыдашшыларц иҽыназикит, аха уажәраанӡауабаҟаз ҳәа сгәы нханы сыҟахуп. Ус ҳаԥхьа икажьыз ахаҳә ду амариал еиԥшшәа ак ааины инықәтәахит. «Ари ашҳам амоуп, цәгьа ишәарҭоуп» сҳәан, снапы рҟьаҟьаны снасит. Иара сшьит, ашҳам уа иаанхахит. «Уԥши, уажәгьы ицҳарц ишаҿу», – сҳәахит, аха шьҭа егьамчмызт…
Ус даҽа ҩнык аҿы, ахәышҭаарамцагьы хәажжаӡа еиқәыхуп, Владислав Арӡынба дназлоу ауаа хатәрақәа ыҟахуп, еилацәажәарак рымахуп. Сара сдәылҵны сцан, ԥыҭрак ашьҭахь асы сышьклатата, асы сықәнауны сеиҭааҩналахит. «Ҟоҳ, асы ауама!» – ҳәа зегьы иааџьаршьахит. Столк ҳнахатәеит, ахахьы дтәахуп Арӡынба. Ацәажәарақәа ирылагар, саргьы ажәақәак сҳәарц сҭахыхуп (ҿеихакышьа ззымдыруа исдырҳәар). Снаҩс итәаз аӡә дангыла, иҵегьуи иҭыԥахь саанаскьеит. Арӡынба Аԥсны дааижьҭеи иацәажәарҭа смоуцт, сышәҟәыкгьы снапы анҵаны исҭарцгьы сҭахыхуп. Ус абраҟа издыруаз даҽаӡәгьы дсықәшәахит. «Нахьхьи амҩа сангылан, усывсны уанаауаз сышьҭумхит», – иҳәан, зны абри ҽԥныҳәас исыҭаны (уахь сшыҟамыз, зынӡа машьына шсымамызгьы), нас ҳзықәшәаз агәаҟразы «сгәы иалсит» ҳәа даасыдашшылахит. Аизара иалагар ажәақәак сҳәоит ҳәа сгәы ишҭыхозгьы ус иаанхахит…
Иахагьы ԥхыӡла ус збеит. Аҟәа акәхуп. Аԥошьҭа аԥхьа апарк ааҭыҵшәа сгылахуп – Бесик иҩызцәа дрыцхәмаруеит азы сизыԥшуп. Уи уа мардуанҵас иҟаҵоу еихатә кьыбак аҿы ирацәаҩны аҷкәынцәа – еиҳа имаҷ-маҷқәоу, еиҳа ихбыџқәоу уҳәа – дрыгәҭылатәахуп. Ус абра сахьгылаз сааигәара ҩыџьа аҷкәынцәа ак еимаркын, аисра рҽазкны иааидыххылахит, руаӡәк даныҩ, егьиигәаӷ кны дишьҭалахит. Бесик, – «шьҭа уаала!» – ҳәа сыбжьы аниқәсырга, анҭ еисуаз цәгьак сзыруз џьшьа, деилҟьаӡа, иаразнак аанда днахыууаан, сахьгылаз дааит. Урҭ са сахь ус шрымамыз анидыр, иҽааирҭынчит. «Анҭ узацәажәоз аҷкәынцәа зусҭцәада?» – ҳәа снаиазҵааит, аԥхьан дзыгәҭылатәаз рахьтә еиҳа идуқәаз
рахь дынхьарԥшны. «Ашкол исыцҭаз рами», – иҳәан, рыжәлақәагь ааиқәиԥхьаӡахит, «ранацәеи рабацәеи еилыҵхьеит» иҳәан, ранацәа рыхьӡқәагьы аасеиҳәеит. «Нас ус еиҳа еиӷьума? – анысҳәа, – «руаӡәк иаб аҩы данашьы иԥҳәыс дишьырцгьы даахьеит» иҳәахит. «Мап, ус еиӷьӡам, – нациҵеит, – уаргьы зны-зынла акгьы ухараӡамкәа шьоук угәы ндырхалоит, аха иучҳауеит, уи са издыруеит» – иҳәахит. Ииҳәаз оумашәа сгәы иаахәеит – асҵәҟьа сеиликаауеит ҳәа сыҟаӡамызт…
Хатәы ҩнык, иҳаракцәамкәа, абарҵа аманы, ҳаҩнахуп. Аҟәа акәхуп. Ашҭаҿы стәаны аҟәыд еилыҟәшәааны ачуан иҭасԥсахуеит изжәырцаз. Ус сганахь аанда даваланы ҳгәылак дцыркьыԥо длеихуеит. Сара схы сымҩахаӡакәа сус саҿыхуп. Ус уи, – «ҟоҳ, иабихәац!» – иҳәан, аҩада аԥшра далагахит, иҟалеи ҳәа саргьы санынхьаԥш, ҳаҩны иҩацәхыкны игылаз ҩын дук амцаԥшь агәылҟьо абылра иаҿыхуп. «Иҳаԥсыхәои… ари амца шьҭа арахьгьы имиасуеи!» – ҳәаагәаҭеира сшаҿыз, иаразнак ҳаҩнгьы амцабз гьежьуа ишыҩналахьаз сылаԥш нақәшәеит. Аҩныҵҟа иҟоу сцәалабылуеит ҳәа сшыгәаҟ-ҵәаҟуаз, аҩныҵҟатәи ашәқәа руак, аҵауларахь, зыԥсҭазаара иалҵхьоу санду днылзбааит. «Нанду, нанду!» – ҳәа аҿыҭра салагеит. Уи арахь лҿаалхахит, илулак амцабз дагәылсны, хәыҷыкгьы дылкыхуп. Абарҵа санынахьынҳала, ахәыҷы арахь дсылҭан, ани ҳгәыла цыркьыԥа ҵаҟа дахьгылаз днаисыркыхит. Аҩныаҩныҵҟа сыԥшәмагьы илулак ҳамаҭәақәа алылгахуеит. «Бесик дабаҟоу, Бесик?!Аа, алахшақәа! Ҳашԥаршьи!..» – ҳәа сгәы сҭауазырхуеит. Ус ахаҽаҳәа ақәоура иналаган, ибылуаз аҩнқәа арцәахит. «Ақәа
ауит, анцәа иџьшьоуп», – сҳәахит. «Уи уаанӡагь иауан… уақәымгәыӷцәан», – ҳәа бжьык саҳахуеит…
Иара абри ауха усгьы збахит. Уигьы Аҟәа акәхуп. Ҳахьынхо аҩны ааҵраҿы дгылахуп ианакәызаалак хаӷацәа маӡа-аргама ираҳәҭагәаџьуа ирыцу, уажәгьы уа ирҿагәыбзыӷуа ирыдтәалоу хәарҭлаӷьк. «Ҳақәызхыз шәа шәоуп уара… зынӡа ҳашәшьы, шәҳалга… автомат ишәҭ уара, зынӡа ҳақәихып…уҳаихс, уҳаихс, алахша уара!» – сҳәахуеит. Маҭы ӷра-дукгьы ивараҿы сылаԥш нақәшәеит. Ус мардуанк саҿаланы сышҩеиуаз, акьитаи ԥшра имашәа, ҷкәынак деилыхха даасԥылахит. «Абри даара дхыҭҟьоуп» – иҳәахит аӡәы. «Мап, ари дхыҭҟьаӡам, агәаҵәажәпақәа дреиуам, дҵаруп… насгьы ӷәӷәала дыгәбылҩуп» – сҳәахит. Аҷкәын игәы иахәеит сажәақәа, еиҳагьы ишьамхы иҵԥраауа иҿынеихеит…
Аҟәа ҳашәҟәҭыжьырҭаҿ акәхуп. Столк амгәа аартны сышҭаԥшуаз, хәшәык аасымԥыхьашәеит.«Гәыхьшәума? Изжәуадазишь?» – аасгәахәхит…
Џьгьарда ҳашколаҿ акәхуп. Акласс ашәхымс сагьынхыҵит, арҵаҩцәа рыстол еиқәыцә ак ықәхуп. Цқьа санахәаԥш – арҭ бызқәахуп. Сҩызцәа хәыҷқәа рылаӷырӡ рҿаҳәҳәы итәоуп, рҿы еилгахуам. «Иахьарнахыс наӡаӡа шәбызшәа шәҿыхуп… уааишь ара, уаргьы убз уҿы иҭахысҵәап», – иҳәахит, аԥсуа школқәа рышә анаркыз аамҭазы мчыла ақырҭшәа ҳзырҵоз
ҳарҵаҩы, Џьахәуа зыжәлаз ауаҩ цәыршәага, аԥсцәаҳа исахьақәаиҭаны, ираӡын хаԥыцқәа хырџьаџьа дахьтәаз.
Иаха ԥхыӡласашьа иҷкәын хәыҷы Адамыр дызбон. Уи иани иаҳәшьеи дрыцны Маиҟәаԥ дыҟоуп. Ааигәоуп уахь даныргаз, уаанӡа Џьгьарда ҳан лҿы дыҟан, аибашьра ахлымӡаахра далаԥшит – аҳаирпланқәа абомба шкарыжьуаз, аҩнқәа шбылуаз, ауаа шҭахоз… Тҟәарчалынтә вертолиотла ауп Маиҟәаԥҟа дшырышьҭызгьы. Ԥхыӡ дшызбазгьы усоуп. Агәам рацәаны изҭоу иашьыкьк дахагылахуп, аҩадахьҟа убас игылоу даҽаиашьыкь-дукгьы арахь ихбыкьны иқәҳар ҳәа сшәахуеит, сгәамҵхуеит…
Џьгьарда акәхуп. Ҳгәылацәа, ҳҭахцәа гәакьақәа Аӡынаа рҿы Гаша (Ҷыка иԥа Гари) ҳаҷҷак дықәхуп, иара хьыдхәо иҿажьхуп. «Дабақәу, сидашшылароупеи» сҳәахуеит. Ус дахьықәуу снаиҵагылахуеит, иара дызқәу цәгьа иҳаракыхуп, аха иқәыԥшхуп, ихытарын дканажьырц егьигхым. «Ҳаи абааԥс, ашәарҭа дҭагылоуп!» – сгәахәуеит. Ус ателефон сасхуеит, атрубка шьҭызхыз, – Цақәа боума? – ҳәа сылҿыхуп. – Мап, Света соуп, –лҳәахуеит. «Абааԥс, Гаша шәихьӡа… Бау дабаҟоу?!» – сӷьаҵәы-ӷьаҵәыхуеит.
Џьгьарда акәхуп. Ҳахьынхо ахәы анаараҿ, ачаирҭра ахьаанҵәо, лбаа, Арха сазааигәан сгылахуп. Ԥсаатәк ашәаҳәабжь хааӡа исаҳахуеит. Санынаԥш, ҳхәы иазааигәаны, ачаи радқәа ирыбжьаланы, ишкәакәаӡа ԥсаатәк ашәа ҳәо иныҟәахуеит.
«Ҟәарасазаап», – сгәы инҭысҳәаахит. Бесикгьы ибарц, дазыӡырҩырц сҭаххеит, – «Бесик, ари уԥши, заҟа иԥшӡоу, заҟа ибзианы ашәа аҳәо!» – сыбжьы наиқәсыргахит. Бесик дымхьаҳәкәа Арха шыҟоу дцахит, сыбжьыиаҳау имаҳаугьы сыздыруам…
Иахагьы ԥхыӡла ус збахит. Џьгьарда ҳаҩнаҿ акәхуп, хыхь аԥхьатәи ауадақәа руак сахьыныҩналаз, џьашьатәшәа иҟоу аԥарда, ибырфын лыхынгьы ибырфын лыхымкәа, абызкаҭаҳа иаԥазшәа иҵаӷаӡа, аҟьаҟьара, аҭбаара, аура акыр идуны, ашә иахьаԥыракнаҳаз аԥша иҩнасыз иаԥырнаган, арахь ауада иахьыҩнанагалаз ашифонер дуҭанаҳәҳәахит, азганкгьы бӷьаауа алаӷәра иаҵасыхуеит. Саныныҩнала иаасықәҵәиашан, исышьклаҳәны сакыхит, сҽамсхуеит ҳәа салаган, ианамуӡа, мчыла иԥжәаны сҽагәылсхыхит… Ашифонер ашьҭахь санаваԥш, кьанџьа дук қәацәӡа, аԥҳәызба лсахьақәа аманы, иара убригьы ԥардала иҭаҳәҳәа икҿагылахуп. Уи бааԥсыла иснырит, – Амра, Амра! – ҳәа сыԥҳа лыхьӡ ҳәаны ҿысҭхит, – абар зегь ҳзызуа аҩсҭаа дахьыҟоу, абар!..
Ари асахьа аҽаԥсахын, уи инашьҭарххны ус збахит. Иара убри ҳаҩны аҵаҟа (санхәыҷыз иҵарыбӡамкәа ишыҟаз иҟахуп) акы сашьҭахуп, избахуам… Адәахьы сдәылҵын, ҳаҩны ашьҭахь ԥасаӡа зны амаҵурҭашәа иаҿахыбыз савалан сышнеиуаз, аҩаршьҭраҿы аӡы тҟатҟо иахьҭатәаз сҭаԥалахит, аха рацәак сшьапқәа мырбааӡакәа сҭыҵхит. Абри ацарҭа зашәымҭазеи ҳәа сани, сан лаҳәшьеи ракәу, сашьцәа ракәу гәыбӷан аарысҭахит. Схьаԥшынгьы саннахәаԥш – наҟ ахшьырахь аҩаршьҭра ҿыц налдан амҩа наҭазар, аӡыиаразнак иҭыкәкәартәгьы иаазбахит. «Рацәак џьабаа зҭахымаз заҟа ҳгәаҟуазеи, сабиц», – сҳәахит уа гәаныла…
Сҿаԥхьаҵәҟьа хаҵак (зынгьы дыԥҳәысушәа) напҭырԥадук кны дгылахуп. Анапҭырԥа шкәакәаӡа, иҵаӷаӡа, саркьалыхушәа, уалԥшны зегь убахуеит. Аҩныҵҟа ӡахәа-маҵәык ҭакнаҳахуп, ажьымжәақәа хьныҳәҳәы иҿахуп. «Еижьагоуп уи, агәра шәымган» ҳәа бжьык саҳахуеит. «Иумкын, папа, иумкын!» – ҳәа Бесикгьы сықәҿиҭхуеит…
Мҩа дук санылан сышнеиуаз, иаалырҟьан, еиқәаҵәаҳаҳараӡа аԥсҭҳәа аахчылеит. Аха ԥсҭҳәамзаарын – алаҳәақәа ракәзаарын! Армӡаа ирацәоуп! Ишеидҳәыԥлаз илалбаан, ак схы, ак сыжәҩа, ак сызқәа, ак сгәышԥы… дара-дара хьибаҳәо, иеибарӷәи-ҵиуа, иласықәпапахит. Ҭәаҟәак еиԥшгьы сахьыҟоу умбо сааҭарҳәҳәеит. Сзымҵысуа ус сгылан, рыфҩы иҟиуази, рцәа гәымха иахылҵуаз ауарқь бааԥси сырхәаҽуа. Ус, акы ишацәшәаз мҩашьо, зегь еилауаҭыруа иалагеит, нас акакала исықәԥраауа, сыккаӡа схы саақәиҭыртәит. Саԥхьа иабџьар кны Бесик дгылан. Иацәажәаха соуаанӡа сҿыхеит. Адәахьы ацәылашара иаҿын, алашьцара хәыҷы-хәыҷла адгьыл иқәҵуан. Гәмысҭантә абзырбзан хысбыжьқәа шааҩц иааҩуан…
Ҵла ҳаракык сшықәыз салҟьахит, аха хагәха сышлеиуаз, ԥсаатәҵас сыԥрын, насҭха акыр инахараны игылаз даҽа ҵла дук ақәцәа сналатәахит. «Дызлақәшәаз ала, излаилшазеи» ҳәа сџьаршьахуеит…
Амшын схылан шьапыла сныҟәахуеит – сӡааҟәрылаӡахуам…
Амузыкантцәа амузыка адырҳәахуеит. «Арҭ уажәыгьы иаҿума» ҳәа снарыхәаԥшыхуеит. Абна кылырхаан иахьыҟоу аӡә анышә дарҭахуеит…
Анаџьалбеит, исаҳарызеи ҳәа абри сыԥхыӡ гәҭыхас ишсымаз, сашьа Артур Гәдауҭантә аҭел дысзасит, Бау дҭахагәышьеит ҳәа. Бау ҳәа хәыҷы хьӡны изаҳҳәо Џьгьарда ҳгәыла бзиа, иаҳҭах-гәакьоу Аӡын Ҷыка иԥа Ҭемыр иоуп. Уи знык дырхәхьан, Тҟәарчалынтә вертолиотла даарышьҭын, ара Гәдауҭа агоспиталь аҿы дышьҭан. Снеины дызбахьан. Бесик дахьҭахаз бааԥсыла игәы иалан, «аа Бесик, Бесик… ҳашԥарфеи алахшақәа» иҳәон уажәы-уажә, ихаԥыцқәа еихарӷәӷәаны ихьаа чҳауа. Ихәра ӷьаанӡа дгылан дцазаап, сырхәит, шьҭа аҽыҵга сымоуп ҳәа даангыло дыҟахызма, Бесик иеиԥш исԥхьаӡоз, Бау ҟәымшәышә, Бау гәыраз, Џьгьарда ҳхәы сынхалацԥхьаӡа асыс еиԥш иҟәбаҟәшәо исԥылалоз!..
Уаа-шәҩык раҟара ахацәа наҟ-ааҟ амҩақәа реихдарҭаҿы ишеилагылаз саарыхҭыгәлахит. Санаарыдгыла, зегь ааԥышәырччахит, аха рыччаԥшь алаҳәа ахӡеиԥш еиқәаҵәаӡа, иҳаӷеимшхараха. «Шәеибадыруаз, зԥа-заҵәқәа ҭахаз роуп» ҳәа аӡә слымҳа инҭеиҳәахит. «Саргьы урҭ роуп сзышьҭоу, аринахыс мҩас изныло сазҵаарц сҭахуп», – сҳәахит…
Ԥҳәызбак, шкәакәа маҭәала деилаҳәаны, дыԥшӡакәакәараӡа саԥхьа дгылахуп, слыҳәахуеит – аҷкәын дсыҭ ҳәа…
Аҟәа акәхуп. Амшын ахықәан аҟәара дылатәахуп, иӡны иҟоу, зхабар ҳзымдыруа ҳҩыза бзиахә Таиф Аџьба. Ишьоу атуфлиқәа са истәыхуп, «арҭ шьҭа са исҭахуп, исыҭи» сҳәахит. Дара ҵҩырны иҟахуп, аҳәынҵәа жәпаӡа ирыҵататоуп, ҩбашәа еидсаланы ԥсатә-ӷәыжәпақәакгьы абраишьҭахуп, урҭгьы ахьсыхәо ҟалоит ҳәа иаашьҭысхыхит. Таиф иаԥхьа фархьқәакгьы, иаамаҷымкәа, икаԥсахуп. Урҭ иара итәын, сара исҭахьахын, изгоит ҳәа саналага имуит, «уахьхәыма» сҳәан, сааччахит, уахьхәыма ҳәа зҳәашаз иара шиакәызгьы. Уи иаԥсахит даҽа сахьак: залк аҿы ауаа рацәаҩны иҟахуп. Сара ашьҭахьшәа џьара стәахуп. Санԥшы – Таиф ихажәҩабжьала дааздырит, иаргьы арахь данаахьаҳә – сгәеиҭеит, «узықәшәаз зегь здыруеит» ҳәа лакҭала иаасеиҳәан, дырҩегьх наҟ иаԥхьаҟа дынхьаҳәит. Нас дызхатәаз астол ихы нықәиҵахит – дышҵәуоз здырит, «сыхәра, сыхәра аџьыка аҿашәымԥсан, шәысԥырҵ наҟ!» – ҳәа, сгәы ҭыҵны ицо сыбжьы сыргахуеит…
Џьгьарда ҳаҩны ашьҭахь акәхуп, қыдқәак кажьхуп. «Абарҭ ақыдқәа рхыҵәҵәара сшаҿыз сыҽԥысҟеит», – иҳәахит хаҵак. Снаихәаԥшызар – ишьапқәа рыҩбагьы, аӷәы анырхуа еиԥш, лакӡа-ҩакӡа ишьаргәацәқәа рҟынӡа ҩынтә-хынтә еиҩырҟьа иҟахуп. Бесикгьы абра дгылахуп, «шьҭа уаҳа аибашьра ахьеилашыҵәҟьо уаламлан, абра амҿы ахьԥырҟо
урыцхраала», – анысҳәа, иаргьы дазыразны, ақлыб аашьҭихыхит, ахәархь бзианы ихтәуп ҳәа. Сҳәатәы ахьхеиҵаз адунеи азна сааигәырӷьахит…
Џьгьарда ҳҩадахь инхо ҳгәылацәа Чкәатуаа рашҭа сынҭалахит, ҳәсақәакгьы сыцхуп. Сахьнеиз аԥшәмаԥҳәыс Анҭица (лыԥсҭазаара далҵижьҭеи акыр ҵуеит), – аа, нан, нан, иухьзеи, сара анышәахә… уи закәу здыруеит, – ҳәа саагәыдылкылеит, лылаӷырӡ хаҟәҟәала. – Уҽырӷәӷәа, уҽырӷәӷәа… ухы уахәа, уаҳа ԥсыхәа умаӡам», – абасгьы нацылҵахит. Анҭица лыҩ-ԥацәа ԥасатәи Аџьынџьтәылатә еибашьраду иалаӡит. «Санхәыҷыз ара смааилози, шаҟантә аџьынџьыхәа сҿабҵахьази» сҳәан, саргьы сгәыԥшааит ӷәӷәала. Абарҭ рашҭаҿы, схәыҷны, ҽнак рла ансыцҳа, сшьаргәацәаҿы сжьы анҭнажәа, – алышькьантыр иахәхаша… уи ара иусырбарым уаҳа! Уара ишԥоуцҳаи, уара ҳамалықь хәыҷы, – ҳәа сыргәыбзыӷуа, сыхәра ҿыӡәӡәаан ианҿалҳәазгьы абыржә акәушәа иааснырт…
Саб иаҳәшьа Қсениа (зыԥсҭазаара иалҵхьоу) саб иашьа диҿыхуп, аԥсраҿынӡа машьынала ҳнаг ҳәа. Аҟәа акәухуп. Сара ажьыргәыцқәа ажьымжәа иамхны исфахуеит, дара ссахуп, агәмыркатыл еиԥш…
Абри сыԥхыӡ мыждагь змаанахарызеишь ҳәа сшазхәыцуаз, Аҟәа агаразын Гәымсҭа ирны ижәылоз ҳар ирылаз саб иаҳәшьа лԥа Даур Џьапуа дҭахеит ҳәа аасаҳаит!..
Џьгьарда акәхуп, ҳҩадахь инхо ҳгәылацәа рашҭаҿ амшын цәқәырԥахуеит. Амшын аҿы Бесик дыӡсахуеит – дхәыҷуп, хәбаҟа шықәса ихыҵуеит.
Ус аӡы дамгааит ҳәа агәаҭеира салагеит. Уаанӡа их хәыҷы аӡы иахьӡааҳәҳәоз избаӡахуам. «Абааԥс, ахәыҷы дӡааҟәрылеит!» – ҳәа ҳәсақәакгьы рыбжьы гахит, урҭгьы ара иҟахуп. Руаӡәк, – «данӡааҟәрылоз збон, заҟа дгәаҟзеи ихы еиқәирхарцаз, аха иамугәышьеит», – лҳәахит. Абааԥс, шәишьҭал ҳәа ҷкәынцәақәак саарыдӷьаҵәы-ӷьаҵәлеит, аӡы аҵаҿы еимдар дышԥарымбари ҳәа сгәыӷуа. Дабашәа ӡааҟәрылеи – анакәу, аракәу ҳәа сгәаҟ-ҵәаҟуа сышишьҭаз сааԥшит…
Аҟәа ҳуаҭахқәа рҿы акәхуп. Ашә асбжьы гахит, иасызгьы Бесик иакәхуп – иасшьала иаразнак иаҳдырт иара шиакәыз. Ашә дасаанӡагьы ибжьы ныҵакны ашәа ҳәо дааихуан, унхацәеит ҳәа ҽԥныҳәас иаҳамҭарц акәхап ҳәа сгәы ианаагахуеит, арахь идунеи шиԥсаххьоугьы здырхуеит. Иан днеины ашә анаалырт, иара дшааҩналаз еиԥш, ибжьы хааӡа ирԥшқаны, лыргәыбзыӷрадалагеит. Сара амаҵурҭа уада-хәҷы аҿы стәан, рыбжьы саҳауан ада избаӡомызт аҟнытә, сгәырӷьан сыԥсуа, дшаақәаз збапи ҳәа, схы ашә ианаавҵсырҳәҳәа, имацара иакәымкәа, даҽаӡәгьы ишьапы инаркны ихәамц абжаранӡа снаихьыԥшит. «Иҩызакгьы дицзаап», – аасгәахәхит. Цқьа рҿаԥшыха соуаанӡа ацәа саалҵит…
Иахагьы ԥхыӡла ус збахит. Сышәҟә ҿыц «Аԥсҳа» аҭыжьра саргәаҟхуеит. Атипографиаҿ аус зуаз (уажә илахьынҵоу, дахьыҟоу сыздыруам) ҳҩыза Леуа Ԥачалиа, – сара мчыбжьык, жәамш рыла анбанқәа сыҟәшәоит… иаҳгәаԥхар аҭыжьраакрахҳарҵуама, уи хьаас иҟоумҵан, – иҳәахит. Ус аҟәатәи аԥсуа школ (Лакоба ихьӡ зху) ашә снылагылахит. Уахь сныҩналеит. Уа шьоук збеит, урҭ сылахь еиҵымхцәакәа аԥсшәа нараҳәаны, алада акоридор сныбжьалеит. «Бесик дызланыҟәалоз… Бесик дызлацалоз… Бесик аҵара ахьиҵоз!» ҳәа сгәы сҭауазыруа аҵәуара салагеит. Сахьнеиуаз ҿыцха адашьма сықәԥшуа, ишьҭақәа џьаракыр избозар ҳәа сгәаҟуа!..
Хыхьӡа ҳаракырак аҿынтә гәашьа дуӡӡак лыҵыҩрын, саман аҿыланахахит. Сҿаԥхьаҵәҟьа иҟаз аҩхаа ҭшәа ҵаула ҭылашьцааӡа, иџьаҳанымха сҭаԥшыхуеит – ахаҳә гәашьа уахь сагарцакәын, аха сҽамжәаны саныԥа, аҩхаа ҭшәа сахыууаа нырцә сықәԥалеит, иара шиашаз ицаны аҵалашәыра иҭаҳаит. Ара нырцә сахьнықәгылаз издыруа шьоук ыҟахуп, – «ижәбозма ахаҳәажә сыҽшацәызгаз, сазымшьит», – сҳәахит. «Уи ҳаӷацәа рхазын идыргылаз баҟан, ибзиан иҟауҵеит иахьбӷоуҵаз», – рҳәахит даргьы.
Аӡә сықәҿиҭит сыхьӡ ҳәаны, зынӡа ибзиан иааилыскаартә, ибжьы ккаӡа. «Уоу!» ҳәа аҭак ҟасҵеит – сагьааҿыхеит.
Аҭак ҟаҵатәызу иҟаҵатәымзу сыздыруам.
«Уара иужәлои?» «Карданов». «Уара?» «Хәааде». «Уара?» «Пежев Заур». «Уара арԥыс?» «Маршьан». «Иухьӡуи?» «Бесик».
«Бесик… Бесик дааит!» – ҳәа аҳәҳәара салагахуеит.
«Уи иеиԥш иҟоу аҷкәын шәышықәса рахьтә знык ауп даниуа» – иҳәеит Бесик, Абзагә Гәыргәлиа
дҭахеит ҳәа аниаҳа, убасҟак игәы ҿнакааит. «Ари уара уажәақәа роуп, Бесик, – ҳәа ԥхыӡла сиҿыхуп, – ари шьҭа зегь шәаҵанакуеит, шәара ҳҟәыбҷақәа, ҳхьырҵәаҵәақәа… шәара шәыӡбахә аҳәара мариа усума!..»
Иаха ԥхыӡла дәеиужь дуӡӡак сықәгылахуп – уи шаҟараз ажәала ҳәашьа амам. Аҵх каххаа иҵәцоуп, аеҵә жәпаҳаҳараӡа ажәҩан ҵарыбӡан иаҵажьуп… Сахьгылоу саԥхьаҵәҟьа иҭашәашәаӡа адгьыл кылҵәахуп, амза ҭаҷҷа иҭаԥхахуеит. «Ари уԥсадгьыл ауп… уззыԥшуи, уҵәҩан-шьап арсла!» – бжьык саҳахуеит. «Иабаҟоу уи!.. Иаажәг, исышәҭ!!!» – ишсымчу сыҳәҳәахуеит, сыбжьы аиаҵәақәа кыднаршәар ҳәа сшәо, сгәы ҭыҵны ицо ацәа саалҵуеит.
Иахантәарак хәыҷык дыскыхуп. Убасҟак дсырқьынцыцуеит, убасҟак сихашәалом… Иаргьы уи ихы иаирхәахуеит – зны сыргыл, ҽазны сышьҭых ҳәа, ииҭаху сирҟаҵахуеит. Сара сзы ари еиҳау насыԥ адунеи аҿы иҟахым!..
Уаа-ссақәак рҿы снанагахит. – «Абасҟак иссаз абаҟаз, уаанӡа изаҳамбацзи?» – сҳәахуеит. «Аҵан-уаа ҳауп, нан, ҳарҭ, – лҳәахуеит ԥҳәыск. Зыбжьы гоз дызбахуам. – Утәа, ухаҵкы сцеит. Аҷкәынцәа раби дареи кәацк ааргарц ицеит, шьҭа лассы иаароуп… рыхҩыкгьы аибашьра иацәынирхеит – Москва иҟан… Уара уаӡәк дышԥоузымхьчеи, иухьзеи абааԥсы, ишԥоугхеи!.. Утәа, узгылагәышьоузеи…» «Сабатәо, аҟәардә збаӡомеи?» – ҳәа снаԥшы-ааԥшыхуеит. «Уажә иааргоит аҟәардәқәа… ҳаҩны иакыр», – лҳәахуеит.
Иаха ԥхыӡла зегь реиҳа исзааигәоу сҩыза ҳәа исыԥхьаӡо аӡәы аӡытҟәа ахьҭатәаз шьапыла дылҭасын, схы инаркны сшьап аҟынӡа аҳәынҵәа ласгәыдиҭәалеит. Сара сааццакын, ӡхыҽҽак ԥшааны снаҵагылан, хыма-ԥсыма аҳәынҵәа сықәсыӡәӡәаауа салагеит. «Аиаша ҟауҵеит, – рҳәахит сызбоз, – иаразнак иалумхыр, нас ӡы уазымӡәӡәо ари аҳәынҵәа умаҭәа иалаҩан иаанхоит».
Аҳәынҵәа аасықәсыӡәӡәоит – сыԥсгьы ааивызгеит.
Сышнеиуаз, амҩа аҿықәан, ҵлак былны, еиқәаҵәаӡа аҵлақәа инарылзбаахит. «Абри акәаш ауп шьҭа саргьы сзеиԥшу», – сҳәан, сылаӷырӡқәа ҩхаҟәҟәалахит. «Мап, уара уи уеиԥшӡам – ухы адумкылан», – ҵыск ааҷырҷырхит, амрагь хааӡа инасгәыдҷҷалахит…
Шәҭы-какаҷла ихҟьаз дәеиужь дук сшықәыз, ԥарԥалыкь ӷра ԥшӡаӡак снахьыԥшыхит, искуеит ҳәаснашьҭалан, иара ахьцо – са сцо мацара, ахаан сшьапы зықәсмыргылац дгьылкаҿ снанагахит.
«Шьҭа сызлацозеи аҩныҟа», – ҳәа сгәы хьаахуеит, сзышьҭаз аԥарԥалыкь акәзар, иара ус ацәаарагьы џьара избахуам…
Ашә асбжьы ган иаасыртит, аха уаҩ дызбахуам. «Угәы аарты… угәы аумырклан» – бжьык саҳахуеит. «Сгәы аартцәаӡами?.. Мыцхәгьы иаартцәоу џьысшьоитеи!..»«Иаартуп, аха иззаауртуа дырла…» «Бзиоуп, аха…» – ак сҳәарц сгәы ишҭаз ацәа саалҵит…
«Шаҟа бзиаузбоз уаҳәара сахьымӡеит, с-Беслан лаша уарамыжда, убри ауп зегь реиҳа ихьаазго, – ҳәа ԥхыӡла сиҿыхуп. – Уара уанҩыҵхаха-нахыс уеилыхха уҟан, џьшьатәшәа уҵарын. Ахәыҷ баҳчаҿ ашьыжь уанназгалак, агәашәаҿ ҳнеиаанӡагьы, усымпыҵҵәраан ашҭа унҭалон. Уинахыс уҩызцәа хәыҷқәа еиларгьежьуа унарылалон... Ахәылбыҽха уаазгоит ҳәа саннеилакгьы, аԥхӡы уҿашы, ушыхәмарыц ухәмаруан – узмырааԥсоз, баҩ-ҷыдас иулаз сзеилкаауамызт. Уааӡаҩ, еисыхәылԥаз снеицыԥхьаӡа, – даара дхәыҷы ҵаруп, даара деилыҷҷоуп… сызлашәыҳәо, бзиа дшыжәбо амцхә ишәмырбацәалан – уи шәара шәгәы иҭаҵәахызааит, – ҳәа салҳәон. Сара аԥышәа ду змаз уааӡаҩ лажәақәа ианакәызаалак исгәалашәон, шамахаӡак акәымзар, уаныҩеидасгьы, шаҟа сыԥсы уҿҳәараз аахтыцәҟьан иусырбомызт… О, иараби, иараби, иныҟасҵазеи, заҟа ирацәоузеи исызуамҳәаӡакәа сгәаҵа иҭахаз ажәақәа!..»
Ашьыжь санҿыха, сылаԥыџьқәа алацәқәаб еиманарҷабуа иҟан ԥхыӡла избоз сгәалашәом, аха издырит сышҵәуоз. Ус еиԥшгьы сыхьлоит. Ари еиҳагьы иргәаҟгоуп. Ԥхыӡла избаз гәынкыланы ақьаад иананысҵалак ауп еиҳа сгәы анысҟычуа, еиҳа ԥсеивгарак ансоуа…
Ҷкәынак дысԥылан – ҳзеибамдырит,
Наҟ дсаҩсны хара данца, –
Аԥхыӡ ԥхыӡуп, аха сцәа ианырит, –
Уи са шсакәыз – са схаҭа!..
Иахагь ԥхыӡла ус збахит. Тыша ҵаулак ахықәан ҵла ҳаракык хықәгылахуп. Уи махәҭа-ду-заҵәык надаада ишшапаӡа иамахуп. Убри амахәҭа даҽа махәҭакгьы аҵиаан иҟахуп. Ҳҩызцәа аӡәырҩы абраҟа еилагылахуп – атыша ҳахысны цашьас иҟаҳҵари ҳәа ихәыцуа. Ус, ашырҳәа сҿыҩасхахын, аҵла ду сыҩкыдлахит. Азнаказ, атта-ттаҳәа снапқәа еиҭныԥсахло, амахәҭа ду иаҵиаан иҟаз амахәҭа маҷ аласҿынасхахит, нас уи ԥҵәар ҳәа сшәоу, аду самҵасны искын, хыма-ԥсыма дырҩегьых снапқәа еиҭныԥсахло, ԥхьаҟа сҿынасхахит. Акыр санынаскьа, атыша сҭамҳартә, сҽыларкьны сыԥеит – нырцә сҽахьҿықәсыжьлаз, адацқәа злыҳәҳәоз ахықә-ҿҟьара саҿымыҩрыкәа, сҽаларԥс ишыскыз саанхеит. Нас изулак сеиханы наҟ аԥаҩ снықәгылеит. Егьырҭ ҳҩызцәа, илакҩакуа игылаз, са сазлааз ала исышьҭалоу исышьҭамлоу сыздыруам…
Ус уи инашьҭарххны, Џьгьарда ҳаҩны аҿы акәхуп. Ӡӷаб хәыҷык ааҵра давахуп. «Ари амаалықь лхала дныжьны ишԥацеи, асаби лхала даанужьыр ҟалома, лхала даныҟоуилацәажәо сеидру, лгәы бжьырхуеит», – сҳәахит. Ус сышлеиуаз, ҳанхәыҷызтәи ҳахәмарырҭақәа рҿы ҿыц хәмаргақәак збахит. «О, схәыҷра, схәыҷра… уабаҟоу!» – сгәы сааҭауазырит.
Ус збахит иахагьы. Ахьшьыцба ашьапы ашашәа ахаҵаны искыхуп – ирԥырны ажәҩан иаласҵахуеит, аҵыс акырцаз. Ус, – иакит уара, иакы… улах, абжьы умаҳаӡои?!» – иҳәахуеит аӡәы. Ашашәа сахо-сахо, ахьшьыцба лбаазгоит, аха ҵыс ҳәа акагь амкит. Еиҭансырԥырлак – инеины амжәа-ҵла иқәтәахуеит, амжәа-какал афара иалагахуеит. «Ари шьҭа акракуама… амжәа афар!» – ҳәа сгәамҵхуеит.
Ус Џьгьарда ҳӡыхь аҿы акәхуп. Абраҟа игәазырҳагаха игылаз ахьацақәа, алқәа ԥызҟада ҳәа сгәы иалахуп, ҩбагьы аԥшаихнажәазшәа збахуеит, арахь дара мкаҳацкәа ишшәыр-шшәырӡа игылахуп. Иԥызҟаз ҳәа сгәы иззанаго ҷкәынак сиацәҳарц сҭахуп, аха уи аҭыԥан, – џьалла ацәқәа ирыцраҳәаны иугар ауеит, – ҳәа сиҿыхуп…
Уи ашьҭахь ихышхыҵәа илеиуаз ӡык схықәгылахуп. Аӡы ихыланы нышьк аҩада ацәқәырԥа иаҿаланы ицахуеит. Анышь аханы хацәақәак ақәгылоуп, рышьҭахь ԥҳәызбак дыԥшӡакәакәараӡа дрывзбаахуеит. Уи анҭ ахацәа ирымбартә са сахь дхьаԥшны, лыблақәа лхаччо, «ирласны схынҳәуеит», – лҳәахуеит…
Хыбрак аҩныҵҟа еизарак ыҟахуп. Ашьҭахьтәи арадқәа рҿы ҳаштәаз, сҩызаки сареи ҳаанкыланы, ҩыџьа аруаа ҳрыманы идәықәлахит. «Ҳабажәго, хара ҳадӡамкәа» – анысҳәа, ҳҭыԥахь ҳаиҭадырхынҳәыхит. Ус зҿы цырцыруаз аҳәызба ҭыхны, сишьырц аӡә дсышьҭалахит. Сара бџьар сымаӡахым. Ҩнык сыҩналаны, уи аихагылақәа зегьы сырхысны, хыхь аҭуан сықәлахит. Ахыб схы аҵамкшарц, сыбӷа ырхәашәа, сҽыларҟәны сахьнеиуа аварениа зҭаз абанка-ҭацәқәа хәыҷык-хәыҷык рҭаны, ирацәаны ана-ара иқәгылахуп. «Арҭ зегь зфаз иара алахша иоуп», – сҳәахит. Аҭуан сықәланы сышнеиуаз – абрынџь зҭаз банкак самхацәхасын, аҩҩыҳәа, аҩны иалшәшәаны алада илҭалахит. Ари шьҭа сахьыҟоу алаидыруеит ҳәа иаасымхацәгьахахит. Дук мырҵыкәагьы, ҩныҵҟатә мардуан-ҭакнаҳала дҩеины, ихы арахь иаавҵирҳәҳәахит. Аԥыр ҳәа искыз абанка аҿынасырхахит. Уи аниааха, ишьҭахьҟа дхынҳәны дылҭалахит. Акакала абанкақәа игәыдсҵахуеит, аха зынӡа хыхьынтә далҟьаргьы сҭахыхым. Такәы даныласкьа, ирӷәӷәаӡаны игәыдсҵо салагеит. Уаҳа имч анымха, длалҟьан, ишызбоз хәдацәахьы адгьыл дҩыҵашьшьит, дыцҟьа дымцакәа, аха ҵыҵышьагьы имамкәа.
«Шаҟа ибзианы иҟауҵазеи, шаҟа иқәнага дақәуршәазеи!» – ҳәа Бесик игәырӷьабжь саҳахуеит…
Сумкак скыхуп, цәҩыча хҵәахак, иаамаҷымкәа, иҭахуп. Исҭиирц сҭахыхуп. Аҟәа аҩнқәа русбарҭаҿ акәушәа џьара сныҩналахит. Уа ԥҳәыск, – аӡәы илҭахуп, илсырбоит, – ҳәа сыцәҩыча лыманы наҟтәирахь даҽа уадак дныҩналахит. Ус Уачамчыра салалан сҩеихуеит, сшааиуаз, сан лаҳәшьа дахьынхо амҩаду сныбжьалахит, ларгьы абра даасықәшәахит. «Ахәыҷы дубазар?» –ҳәа дсазҵаахит, Дина захьӡу лмаҭа ӡӷаб лзы. «Дызбон, нахьхьи, «Ажәахатәи адәқьан» шыҟоу дааиуеит», – сҳәахит. «Шьапыла даауазма!» – ҳәа дааӷьаҵәы-ӷьаҵәыхит. Ус лареисареи Дима захьӡу егьи лмаҭа ҷкәын хәыҷы (уи длыцхын) рыҩны ҳааихит. Уа ҳахьааиз, агәашә ҳшынҭалаз еиԥш, сыцәҩыча шысцәыӡыз, иахьа смаҷҟәикны сшыҟоу, ашәахьа-мшха смаар шакәыз ласҳәахит. Лара уи рацәак ихьаалымгахит, саргьы сыцәҩыча санаауаз автобус аҿы исцәырымӷьычкәа, ани аԥҳәыс ианлысҭа излырбаз илымхны еиҭашԥасылымҭари, зынӡа ишԥасцәыӡри ҳәа хазгьы гәыӷра хәыҷык сыманы схәыцхуеит. Ус сан лаҳәшьа слышьҭагыла рмардуан ҳнаҿалахит, иҭшәаӡа, икат-като, оумашәа иҟахуп, аханы ҵәымӷ заҵәык алахуп. Аарла ҳхаланы наҟ ҳаныҩнала, сышьҭахьҟа ашә ныдсҵахит. Ҳахьыныҩналаз, зны машәырла иҭахаз сан лаҳәшьаԥа Иура, зынӡа иԥсы ҭоушәа, деиқәшьшьы абра
дыҩнагылахуп. «Аа, Иура, сышԥашәшьи Бесики уареи!» – сҳәахит. «Уҳамшьӡеит, еиҳагьы уԥсы ҭаҳҵеит», – абас иҳәазшәагь аасаҳахит, зынӡа иҿы шеихимхызгьы…
Акыр ҵуан Беслан лаша ԥхыӡла дсымбеижьҭеи – уи сгәы иалан. Иаха ԥхыӡла дызбон. Ҳзалаҿы аҭӡы иадгылоу адиван дыхәхәаӡа дықәиахуп. Хаҵак, – «шьҭа лассы днаскьаҳгоит, ҳҵәуап», – иҳәахит. Сара Бесик иԥсы ҭам ҳәа схахьы иаазгарцгьы сҭахыхым, сҵәуоит сҳәаргьы сылаӷырӡ шымаауа здырхуеит. Ахаҵа дҵәуан данаақәҵ, сара Бесик ишҟа сҿынасхахит. Ааигәа саннеи – ишьамхы шыҟоу, зегьы иаагәарҭартә, ишьапы ааҵысыхит. «Уннан, ишьапы ҵысит!» – ҳәа иан лыбжьгьы аасаҳахит. Санынеихагыла, ианакәызаалак иҿыхашьала, ибла ҟәазқәа шашаӡа иаахитын, даасҿаԥшыхит. Сҿы исзамырҳәеит, аха «иԥсы ҭалеит» ҳәа акәукәу ҳәа сгәы ҳәҳәеит, ахаан изласымбацыз ала агәырӷьара дуӡӡа самҽханакит. Ари збаз иангьы, сара саламыкӡакәа, иаразнак ихахәы ԥхьаҳәо, ихы-иҿы шьышьуа, дгәыкы-ҵәыкуа игәыдкылара далагеит. Иара изымбатәбараха, ихы шьҭихырц, иҟалаз еиликаарц иҭахыхуп… сара сгәаҭеиуа сахьгылоу – иҿаԥхьа гәыԥҩык аҳәса ашәы зшәны итәоу имбандаз, дшаҳҵәуоз еилимкаандаз, уи еиҳагьы иҵауланы игәыахәуеит ҳәа суалуашахуеит. Иара убас сышгәаҟуаз мацарагьы ацәасаалҵуеит. «Ҭоуба зуеит Анцәа иҿаԥхьа, о, сыҷкәын, – уара уԥсы ҭам ҳәа изҳәогьы ишдсмырҳәо, саргьы аринахыс лакҩакрак шыҟасымҵо ала!» – гәаныла сшьамхы арсны сааматанеит.
Аҟәа акәхуп. Сашьа Валерии сареи ҳаицыхуп. Сара сеткак азна аҵәа скыхуп, иара Аҟәа скабинет аҿы исцәынхаз сдипломат икыхуп. Оумашәа избахуеит, ана-ара аԥсуаа рацәаҩны иахьҳԥыло, изларымшьызеи ҳәа сгәы иаанагахуеит. Иара ақалақьгьы ус ишырҳәацәҟьоз еиԥш еилаԥыххаа иҟаӡахым, аҵлақәагьы шамахамзар еибгахуп. Сашьа еиҳа дшәаӡахуам, сара сгәы ҭынчым, аӷа инап аҵаҟа иҟоу ҳаҳҭны-қалақьсацәтәымха, џьашьатәшәақәа сыҟахуп, џьара ҳааныркылан, ҳажәла ааҭкааны ираҳҳәеит, паспорт ҳәа егьҳамамызт уеизгьы. Ҳашнеиуаз сашьеи сареи ҳаицәҟьалеит. Сгәаҭеиуа сышишьҭаз, ԥҳәыск сылбан, лара лахь сымҩахылгахит, уа иҵегь аҳәса ыҟан. Аҵәа зҭаз сыссетка иҩаҳаракны аҭӡы иадкнасҳалеит. Акаҳуа ршны ислыржәит, исылсыр уашьҭан ақалақь аҿы џьара сыркыр ауеит шысгәахәуазгьы, фырџьанқәак ауатка ааныскылеит. Уантә сдәылҵны сышнеиуаз, апалициа еиуоу қырҭуак гәҩарас скны дсыхәаԥшуа далагеит, аха уахь схьамԥшӡакәа, ашацаҳәа снаиаҩсны сцеит. Ага савалан сахьнеиуаз хҩы-ԥшьҩыхацәақәак сԥылахит, лафшәагь ак еибырҳәахуеит. «Илеи-ҩеиуа ара иалоуп, аԥсахыҩцәа!» – ҳәа сгәы рзыԥжәахуеит. Уаанӡа амшын ааигәара игылаз абаракқәа ыҟаӡахым. «Арҭ мҿыс ирблызар акәхап», – сҳәахуеит, аҿаԥхьахь ҩын дук ашьапы ркын, аргылара иаҿыхуп. «Арҭ ҳаӷацәа ақәҵра ргәы иҭаӡам, Аҟәа ҳара иаҳгаӡеит ҳәа иҟацәҟьазаап» ҳәа, бааԥсыла сгәыԥнажәоит!..
Бру-хәыҷык скыхуп, исцәыӡыр ҳәа сшәахуеит. Ус исымҟәыҵшәан икашәахуеит, сгәаҟ-ҵәаҟуа сашьҭахуп. Аҵыхәтәан исыԥшаахит, аха иаракәу иаракәму сыздыруам, ԥасатәи аасҭа еиҳаушәа збахуеит. «Еиҳазар еиҳагьы еиӷьми», – бжьык саҳахуеит. «Ишԥеиӷьу… аӡә ихылԥаҽаӡәы ихалома, иахьамшәаз исзақәыршәома», – сҳәахуеит…
Уадак аҿы сашьа дызбахуеит, ижәны дыҟоума, мшәан, сҳәахуеит, ишьапқәа дрызнымкыло, дкаҳар ҳәа сшәахуеит, аҭӡаҿы днеин, ихы аниҟьоз џьшьа еиҳагьы агәаҭеира салагеит, иара ихы ҭынч уа инадиҵан даагылахт, ашәахь инапы наирххан, – Арӡынба аӡы дылагылоуп, Арӡынба дбааӡеит, – иҳәахит. «Дымбааӡакәа, дышԥамбааӡо… изакә ӡхыҵроу иҳаҵалаз умбаӡои!..» – сҳәахит.
Хәыҷык дгарахуп. Агара иадтәалоу аԥҳәыс ахәыҷы игара-ҟәҟәақәа ааԥлыртлан, ишьапқәа аарԥшны иаҳлырбахуеит, – ари шәахәаԥши, ишьапқәа шахәрыз, иагьшарчыз, – лҳәахуеит, – гарада дааӡазар акыр иаԥырхагоума, – ҳәагьы нацылҵахуеит. Ҵабыргны, ишьап-ҟәартәрақәа ҟаԥшьшьӡа, иԥахәӡагьы ичны иҟахуп. «Иршьит… иршьит ҳаҷкәынцәа… ҳақәырхит!» – ҳәа аҳәаҳәабжь ааҩхуеит…
Хаҵа-еимгәаззак дтәахуп. Иҿы ираҳацыԥхьаӡа кәтаӷьк-кәтаӷьк шеибгоу, иагьшаӡоу, иҿы инҭадырпҟахуеит. Иԥсы ҭәыхуам. «Ари ҳакәтаӷьқәа зегьы дрылгеит, шьҭа ҳара иаҳзынхеи» ҳҳәахуеит. «Абар кәтаӷьк нхеит, ишәызхоит», – рҳәахит. «Кәтаӷьк акәзаргьы, хырҵлаӷьуп», – ҳҳәан, арахь иаарымҳхит, зсаса раҳаны итәаз ихәлабга ицаанӡа.
Сыбла саркьақәа каҳан исцәыԥҽыхит. «Шьҭа исыԥсыхәои, акгьы шԥасықәмыз, сышԥамыҷҟәики!»– ҳәа сгәы ԥыжәжәо сааԥшит. Иаразнакгьы саԥхьа аҟәардә снапы нықәсшьит, сыбла саркьақәа еибгаӡа уа ишықәыз анызба – сабиҵас сааигәырӷьеит, – ԥхыӡзаап избаз, Анцәа иџьшьоуп, – сҳәахит. Амала сгәы шхьаац ихьаауан, нас дырҩегьых Бесик изхәыцра салагеит, ибла гәыҭбаа шашақәа ааины сыблақәа иаарыхгылеит, – «иззы?», «ҳзыхҟьеи?» – ҳәа иааҟәымҵӡакәа исазҵаауа. Ҳагәнаҳа рзымгааит абри аиԥш ҳақәзыршәаз!
Хҩыкны ҳаицыхуп. Аҟәа акәхуп аригьы. Ҳашнеиуаз, сара салкааны, сишьырц ҷкәына хәыҷык дсышьҭалахит. Уи автомат икыхуп. Ар ахьтәоу ауп уҳәартә еиԥш, гәашәк сҭалахит. Уа исыцхраауа аӡә дцәырҵаанӡа, исышьҭархх дыҩҭалан, ҩынтә-хынтә дсеихсит зыбжьы мгоз абџьарла. Исԥырхагамхаӡахит. Ашьҭахь иара абри ахәыҷы, салоугәалашәап ҳәа, иикыз абџьар аҭыԥан, ҿырпынҵас ихәхәаӡа иҟаз хәмаргак сиҭахит. Сиԥырҵны сшааиуаз, ҩны-ҳаракык ашьапаҿы, амардуан ду иаҿалан ҳәсақәак леихуеит. Урҭ сан лаҳәшьаԥҳаАлла даарылзбаахит, аҳәсақәагьы лара ԥаса дахьынхозтәиқәан, шәамахь-ҳәсақәан. Урҭ зегьы сырдыруа-сырзымдыруа саагәыдыркылеит. Руаӡәк, Зина захьӡыз, – са дшызбаз дыҟоуп, лкан лыԥсахӡом, – сҳәахит, аха ааигәа данаасыдгыла – лакәӡамызт. Ахәыҷы исиҭаз сҳамҭа сыманы уадак аҿы снеит. Уа рацәак аамҵыцкәаЗураб Амҷба дааҩналахит – уи са дысқыҭантәиуп, Аҟәааус иуан, уажә дахьыҟоу сыздыруам. «Зегь збон сара, уеиқәхеит», – иҳәахит. Ари ауадагьы иара итәыхын,
сара уа сыҟахын. Иџьыба дынҭалан, шьыҵәрак ақьаад ԥара ааҭиган, – усҭ, ухы иархәа… сара маҷк сыццакуеит, – иҳәан, иаасыдигалахит. Ишеимаҳкуаз аԥарақәа каԥсахит, дара еидҷабланы, еиларҟәыҷы иҟахуп. Изулак иаасыҟәшәан, наҟ еиҭаисҭахит, – «сахьаангылогьы сымоуп, уахь сцоит, иҭабуп», – сҳәахит…
Џьгьарда ҳҩадахьинхо ҳгәылацәа рганахь акәаҵа сыҵахуп. Абра даасықәшәахит Аҟәаҳалҵныҳмаар ада ԥсыхәаҳамамкәа ҳҭазыргылаз ақырҭуа еиҳабыра ирыдгыланы зхызыхьчочарҳәаҩык. «Схылԥа збом, схылԥа сашьҭоуп, – иҳәахит, –џьаракыр иубозар угәы исызҭаз», – ҳәагьы снапы ианиҵахит. «Бзиоуп, – сҳәан, – ари уԥши, ари ҳҵәа-ҵла закә ҵәа-бзиақәоу иҿоу!» – ҳәа дынхьасырԥшыхит. Иара ашьыцыҩ ҳарам иааигәамԥхахит. Ҵабыргны ҵәа-ҵла ҳаракык гылахуп, иҟаԥшьы-уаркалеиуа, оумашәа иубартә аҵәаҿажьхуп. Уи снаиԥырҵны сышнеиуаз, ахықә саныҩхықәгыла, ажәытә иҳазгылаз ал-ҵла ду амҵан еихакахәы шкәакәаӡа иаханыишьҭахуп. «Абри цәлашьшьӡа абасиҟаломызт, ԥҳәыс дазаагазар, даара еиха бзиоуп, аха усда инхеит», – ҳәа цәажәабжьык саҳахит. Аиха шьҭысху ишьҭысымху сгәалашәом. Зхылԥаиашьҭазгьы уаҳа дахьцаз ҳәа егьсыздыруам…
Аԥҳәысаагара ӷәӷәала иахыԥаны аҭаацәара иалалаз ҳҩызаки сареи еизарак аҿы ҳаиқәшәеит. Зны даасыдашшылан, нас, – иугәалашәома, ԥҳәыс дааугом ҳәа шаҟа сыхҭашәклоз… Шәараданаажәгоздаазгазҭгьы, уажә абассаргьы ахырзаман еиқәаҵәа сзыҟалозар акәхарын…». «Изакә гаӡароузеи узлацәажәо. Зегь уара ҳуеиԥшхар, Аԥсны зыхьчодаз!» – сҳәахит, сгәы ԥыжәжәо.
Ҳгәылаԥҳәыск дааҩналахит. «Ԥхыӡ џьашьатәык збеит, измааноу сыздыруам акәымзар», – лҳәахит. «Имшхааит… изакә ԥхыӡуи?» ҳназҿлымҳахеит. «Сҩымсаг уаҳанаҭахымкәа иажәыхуп… цәгьабзазала аҩны ԥссо сшыҩназ, сҩымсаг кәытны иааҟалан, амҵәыжәҩақәа аԥыр-ԥырҳәа иҟьо, ҳаҩны ԥссаны иааснаҭахит». «Ибдыруеи Аԥсныиалаҳаз агәам лассы лгашьак аиургьы… ԥхыӡ бзиа ббеит, даара зҵакы ҟаимаҭу ԥхыӡуп» – зегьыиаалымадырҽхәеит.
Зал дук аҿы ауаа рацәаҩны еилаӷәаа еилатәахуп. Еизароу, спектакльк иахәаԥшуоу – иҟоуҳәа егьсыздыруам… Антракт ҳасаблашәааамҭа-еимҟьарак аныҟала, шьоук ндәылҵ-аадәылҵқәеит, шьоук штәац итәоуп. Ус санԥшы, снаҩс Бесик дахьтәаз ивараҿы ибзианы издыруаз хаҵак (ҩымҭақәашәагьы акзцәаблагәло) зынӡа ихараӡамкәа, Бесик дыхҭеикит, димыртәо, диқәымчуа далагеит. Бесик уаҩы ишимбац дразын, ауаа рыцҳаишьон, залымдаррак ибаны изычҳаӡомызт. Уи здыруан аҟнытә, иаразнак снеин, – «иҟауҵо закәи», – ҳәа Бесик еисуаз снаигәыдхахалеит, наҟ-ааҟгьы саарыбжьагылеит. Уара уԥа шиакәыз сыздыруамызт, саҭамыз иҳәоз џьысшьон уи, аха, – уара иухьи умҳәоишь!» – иҳәан, иқьышәқәахиаҵәааӡа, еиҳагьы гәаӷла даацәажәеит. «Исыхьыз уздыруам акәу!..»ҳәа сныҩныҵәаан сигәыдлахит, зыԥсадгьыл азы иҭахаз аҵеи игәы шԥанурхаӡои, уи уақәиҭызтәыда ҳәа сыԥсахыеиҟәыҷҷо, ажәларгьыаууыааилдыргеит, удәылҵ наҟ ҳәагь иҵаҟьахит…
Аҟәа акәхуп. Абри рҽеи ҳәа, ақьаад ианыз ҩымҭак аасыдыргалахит. «Уи сусс алаӡам, Таиф итәоуп, иара
ирҽеиааит», – сҳәахит. Иаргьы абра дыҟахуп. Алаф иҳәоит, мыцхәы длахҿыхуп. Аҩымҭа аарымихын, ашәа ахҳәаауа, арҽеира дналагахит…
Џьгьарда ҳаҩнаҿ акәхуп. Ихьӡ аԥсабара ианыӡаартә, дахьнанагаз сеидру, ахыш ԥсцәеирымга иԥҳәыс дицны абра дыҟахуп. Ҳаҩны хыхь ауадақәаруак аҿы инапала (амаҭ агәышҵа еиԥшиҿаасҭаха) уаџьаҟк қьырмытла иаҳзеиқәиҵахуеит. Иагьыҟаиҵахит, агьипс иалхушәа иҟәашӡа, алҩа царҭа агәылҳәаны. Далганы данцоз, иԥҳәыси иареи ашҭа агәҭа илеихьан еиԥш, – дзакәызаалак, џьара какалкимыркыкәа дшәышьҭуама», – ҳәа сҭаца схы налықәскыхит. – Ма иџьа-ԥса ҳәа акгьы ишәымҭаӡеи?» – ҳәагьы сналазҵаахит. «Иаҳҭеит, зықь мааҭ раҟара иџьыба иҭаҳҵеит». – лҳәахит. Санԥшы иара, аӡәы диргьежьыр ҳәа дшәо, дыццакы-ццакуа, ихы шкәакәаӡа, иԥҳәыс лмахцәы данкны, дышзахәоахылаӷьара дҭаланы ацара даҿыхуп…
Хәышәтәырҭак аҿы сышьҭахуп. Беслан днеихт – фбаҟа шықәса анихыҵуаз еиԥш дхыцәӡа дыҟахуп, иблақәачча-ччо, длахҿыхӡа… Уи даннеи, ажәҩан сзаламло сиеигәырӷьаҵәа, схьаақәа зегьы насыхҟьа ицахит, ахьышәҭҳәагьы сҩагылахит. Исықәыз адиалаанаасыкәсырша, еиқәаны иаасышьалахит, сцәа иақәшәо аӡәы исзиӡахызшәа. Сҽанааиласҳәа, иаразнак ҳандәылҵын, ақалақь ҳалалан ҳҿынаҳхахит. Бесик акы изаасхәарц сҭахыхуп (изакәу сгәалашәом), иаргьы идырхуеит. Инапыахьыску дсываԥало, дышзахәо ирццакны даахуеит – еиқәа кьаҿ хәыҷык ишьоуп, ихахәы
аԥша иԥхьанаҳәоит… Ҳшааиуаз дәқьанк авитрина ҳалԥшны ашәыр рацәаныиахьықәыз ҳбахит. «Уԥши, заҟа иҟәазу… атамаҟалазаап», – ҳәа наиасҳәахит. Иара игәы ԥшааны аҵәуара далагахит…
Сыццакы-ццакуа сышнеиуаз, сшьапыцәыҵакшан, сшьацәхыԥ хжәахит. Санҿыха, ҵабыргыҵәҟьан, сшьацәхыԥ сыхьуан – убасҟак иӷәӷәаны сшьацәхныслеит ԥхыӡла…
Ҭабиаҵас џьараҳҭатәахуп. Бесик дааихит аԥхӡы иҿашы. «Иҽимырааԥсааитишь… уажә ҳалагоит иҭыхра», – лҳәахит ателехәаԥшраҿы аус зуа ԥҳәызбак. «Уҽумырааԥсан, џьаргьы умцан уаҳа» анысҳәа, – «сара стәы сҭахын, ари акәымкәа» – ҳәа, абалалаика еиԥшшәа, музыкатә рҳәагак аашьҭихыхит. «Уара утәы аҩны иҟоуп, иузаазгоит уажәыҵәҟьа», – ҳәа сҿынасхахит…
Џьгьарда акәхуп. Ахықә иазааигәаны ауҭра ахьыҟаҳҵалоз (Бесик дахьҳацхраалоз) аҵысхә кататахуп. «Абар, ԥсаатә шьаҭарагә нмыжькәа зегь зфаз абри ауп… ари ахыш ԥсцәеирымгажә идоуҳауп, абас ҳақәхуа иҳалоуп», – ҳәа бжьык саҳахит. Санԥшы – цыгә дук наҟ мраҭашәарахь аҿы рханы, алымҳақәа кәеҩӡаитәахуп. Ианаахьаҳә, сшабаз еиԥш, абыӡгәыр еиларгыла, са сахь аҿаанахеит. Цгәуп аха, ҵабыргны, рацәакгьы ацгәы еиԥшхым, аҳәынҵәа ашьклататахуп, ихышӡагьы иҟахуп. Исыршәап анысҳәа, ацгәы мшәо збахьадаз, ахҭҟьа еиԥш аҿаанахахит, сшьапқәа ирымҵасны исыцҳарц. Сызласуа џьара ак сымԥыхьашәозар ҳәа сышгәаҟуаз, ахысбыжь
гахит, ацыгәқәа анеибафо еиԥш, аӷәиҵиибыжь цәыршәагахагь иаасаҳахит. «Ишьит, ишьы… аҷкәын ишьит – шьҭа ҳҭынчуп, анцәа илԥха иоуртә», – ҳәа дырҩегьых аӡәы ибжьы ккаӡа слымҳа иааҭаҩуеит…
Ҵлак амҵан амца еиқәҵаны стәахуп. Амца иахылҵуа амцабз, аԥырӷқәа… – шеибакәу зегьы арацәаххыра еиԥш еиқәаҵәахуп, хьҭоуп иахылҵуагьы ԥхаррас. Амца иахакнаҳау ачуан иҭоу ахшгьы, ҳаӷеиҭа, алаҳәа ахӡеиԥш еиқәаҵәахуп, ашра иалагарц егьагым, хәыц шкәакәак хыршәлоуп – ахыхра саргәаҟхуеит!..
Сҽыжәны саахуеит, сҽы цыркьыхуеит. «Ашьапы чаԥаӡами?» – дсазҵаахуеит аӡәы. «Ашьапы чаԥоуп, аха амаҭ ацҳаит», – аҭак исҭахуеит уи.
Санхәыҷыз бзиа избон уаха ҳашьҭаламҭаз ахәышҭаараҿы«амца аҿаҳәара» – аԥырӷқәа ахәа бзиан ирықәҳәҳәан исҵәахуан. Уаха шаанӡа ҳацгәгьы аԥхарра аҽаҭан уа ишадтәаалоу иаахнагон. Ашьыжь заа сгыланы «амца ԥсыртлон» – сԥырӷқәа шап-шапуа иаасырԥшуан, иҿыцҳҳараӡа амца ашьапыскуан. Уаҩы ишимбацгьы сгәырӷьон –амца снапала иахьеиқәысҵаз, иаха шаанӡа ҳацгәгьы хьҭа иахьамкыз…
Иахагьы убри аҩызаҵәҟьа аԥхыӡ збеит. Сԥырӷқәа аасырԥшыхит ашьыжь, аха акызаҵәык акәын аарла зыԥсы ҭаз, убри ала изулак сымца ашьапы скыхит…
Зны Гарԥ ахәы ҳарак сықәгылоушәа, зны Џьгьарда ҳхықә аҿы слеи-ҩеиуашәа, зны Ауадҳара ашьха…
аҽазны Санчара, Қлыхәра, Марыхә акаҵәарақәа рҿы сгылоушәа, аҽазныхгьы, нхыҵ Ҟабардатәылан, Бақсан аӡиас аԥшаҳәа ҿыцбарах ибо савоушәа, нас сҩызцәа аҟабарда поетцәеи сареи, Уашьҳа-Махәа ҳәа дара зышьҭоу Ельбрус ақәцәа акьышә-кьышәра (дара рҿы саныҟаз зны ишыҟаҳҵаз еиԥш) ҳхалазшәа, анцәа ирҭыԥу уи ашьха еилаарцыр ҳарак дуӡӡа, ԥаса зынӡа исызгәамҭоз ассирқәа аҵбааны, уаҩытәыҩса ишимбац саргачамкызшәа… арҭ аҩышықәса-хышықәсак, лбаашьа сымаӡамкәа, гәырҩа дуӡӡала скақәханы сахьыҟаз Сымшақәа ҟнытә иара ашҟа сианагазшәа, сыԥс исхыҵхьоу аҭыԥан иара аԥсы цқьакәакәара лаша-лашо исыхәланаҭәҳәошәа… – ԥхыӡушәа-лабҿабоушәа, иеиҭаҳәашьа змам џьшьатәык сҳәыԥы-ӡыԥуа сшалаз, ашамҭазшәа, дара рхала сгәаҵан зхы ҩыҵызхыз ацәаҳәақәа, ишыҟасҵалацыз еиԥш, ақьаадахь риагара снахыццакит:
Ари Уашхәа мақьаԥсысуп,
Ари ҳазшаз иоуп исзырҳәо.
Ари ԥсҿыхган сара исыцуп,
Иароуп Амрасхазырԥхо!..
Аибашьраан сара Аҟәа сыҟагәышьан, сыҩны кажьны џьаргьы сцом, сыршьуазар – сыршьааит ҳәа аханатәгьы сгәы иҭаскхьан. Сыҷкәын деибашьгәышьон, дҭахеит, аха уи сара иабаздыруеи… Учхоз ҳәа иахьашьҭоу аганахь ауп са сахьынхо. Иара абра иҟан иҳақәлаз ақырҭқәа рыштаб. Урҭ ара алага-ҩага излаз, иҟарҵоз, идырҿиоз ҿык-бзыкала ҳәашьас иасҭарызе!.. Сара сыҩны-сгәара жәоухәынтә идырҳәит уеизгьы. Бзиа сыҟан сара аибашьра ҟалаанӡа… Ҳмазара хәыҷ сзыхьӡоз, ауҭраҿ анышә иҵаҵан исҵәахит, аха шаҟа узыҵәахуеи. Хынҩажәа-хынҩажәижәаба раҟара кәты ҳзанын, ажәхьақәа ҳаман. Ҩба-хԥа кәты ааныжьны егьырҭ зегьы ҳшьын, акәтыжь ҵааны абҟәылқәа хааҩеит, ацә ҿарақәагьыҳшьын ус ҟаҳҵеит. Урҭ зегьы ҳҵәахит сыԥшәма-ԥҳәысгьы саргьы – аӡын ара ааигәа-сигәа инхогьы ҳаргьы амла ҳамгарц азы…
Ус ҳшыҟаз, ҽнак ани иаалацыз ақырҭуа «гвардееццәа» аахит – ҩыџьа еицуп, автоматқәа ркуп, ҳаиҳабы имшира ыҟоуп, укәытқәа ҳгароуп рҳәан, руаӡәк ашҭаакәытқәа ахьықәыз автоматла реихсра далагеит. Изакә еибашьцәаз са исыздыруам, акәтқәа иршәеит акәымзар, шьышьак изрымҭеит. Ус ҟаумҵан, сара икны ишәысҭоит лҳәан, сыԥшәма илулак лкәытқәа «ыргәыбзыӷны» икны ирылҭан, еибарҟарҟаруа ирыман ицеит. Ус, ҩбаҟа сааҭ ааҵхьан еиԥш, арҭ руаӡәк дааит, зегь мазеиуп, ҳаиҳабы имширахь унеиԥхьоит, уаалароуп иҳәеит. Иамаскыр, ҳиаҭәеишьом ҳәа иара абрацәҟьа иласгәыдиҵо сеидру сҳәан, сиццеит. Ҳахьлеиз, аӡә дааҳԥыххылан, арахь дабауго, сымшиирааҳаҭыр аҟнытә ԥсаҭатәыс дышәшьы иҳәеит ҳаиҳабы ҳәа ҿааиҭит!Сара ақырҭшәасызҳәом, аха маҷ-саҷқәак саҳауеит. Иаасықәшәацәгьеит! Саадырхынҳәын, автомат аԥынҵа сызқәа иадкшало сырманы рҿаархеит. Амшын ахықә ахь сыҩкылырган, жра дук сыҩхықәдыргылеит. Наҟ амшын агәахьысыԥшуа. Дара сышьҭахь сызқәа равтоматқәа ақәкны иркуп. Сҳашҳатәараха сышгылаз, абри аимгеимцараз, санԥшы, саԥхьа дукнабжьамкәа, ажра ахықәан автоматк кажьуп. «Уа шәызҿу аҵкыс, абни автомат жәгар» сҳәеит сымшәаӡакәа, исзырҳәаз, исылзыршаз сеидру. Абригь аасҳәеит, ҳаԥхьа изго ҳәа, еивасны уахь рҿынархеит. Уаанӡагь автоматқәа маӡала ирҭиуан дара, ари ишьра ҳахьӡоит, уи аҵкыс автомат ҳгар ахә ыҵҳхып рҳәазар акәхап.
Рҩыџьагь еихьымӡа-еиԥымӡо ишнеиуаз, руаӡәк ҿыцха автомат иҽагьлақәижьит – убри аҩыза ҭҟәацбжьыцәгьак аагеит аха, аиԥш заҳахьада, адунеи ааҳәит, са сахьгылаз ахԥша сышьҭнахын саршәит, сахькаҳаз анышә сықәнажьит… Изулак сеиханы сгылеит. Аха сшьамхқәа ҟәарҟәаруеит, сцәа сҭарыхьҭшьаауа сеиҵасуеит…
Егьи ари автомат ахьышьҭаз  ҳәа изышьҭоу аминақәа ыҵазаарын. Убарҭ ԥжәеит. Са сызшьырцзгәы иҭаз аҩыџьагьы цҟьашәҟьа иагеит. Руаӡәк изнап-заҵәык ҿыхны, зыԥсы ҭаз инацәкьарақәа ҵыс-ҵысуа, убра аганаҿ икажьуп. Иџьоушьаша, равтоматқәа руакгьы еибгаӡа аганахь џьараишьҭоуп. Изулак уи аашьҭысхит, аҵаҟа ҩ-боимак изолентала иҿаҳәаны иаҵан. Сыԥсы ансоу, сеихан иаразнак амандаринаҭра сҽасҭеит.
Зымшиира азгәарҭоз иҩызцәеи иареи «шәабаҟоу уара, «аԥсаҭатә» иоума ариаҟара шәзыдхалаз, изакәызеи ариаҟара иҵаԥыжәжәаз, ҳџьаԥҳаны зегьы шәалгеит» ҳәа рҿыҭбыжьқәасаҳауеит…
Абас, Анцәа ҳазшазАхьышьаргәыҵа имшала, сара саџьал сахыԥагәышьеит. Уи ашьҭахь ҩымшгьы аамҵыцкәа дара рыштабгьы шеибгоу ҳар анааи бџьармцалаиқәыргеит, ҳар Аҟәа ахы иақәиҭыртәит!
Нанҳәа
Шьыжьуп, иҿыхьшәашәаӡа иасуеит аԥша. Амшын ҭынч-ҭынч, хаа-хаа аԥсы еивнагоит, аӡакуашәа,
аарла аҟәара инахьысуеит. Ҭынчроуп, аха абас ахаан иҭынчрамхацт ҳәа угәы иаанагртә еиԥш…
Ашыц ҵлақәа, мҳаџьырра ицоз ирцәынхаз ракәушәа, гәыԥ-гәыԥла еилагылоуп, ишьаҭажәӡа, иџых-џыхӡа, ихьанҭа-хьанҭаӡа. Урҭгьы ҭынчуп иахьа мыцхәы, рыбӷьы ссақәа маҷк аԥша иарҵысуеит аҟароуп…
Ныҳәоуп иахьа – Нанҳәоуп, Нанҳәа-ныҳәа… Иаха абарбанџьиақәа ираамҭан. Иаха ианааилалашьца-нахыс Аԥсны ақыҭақәа зегьы рҿы, хәыцԥхьаӡа, ишеишеиуа иқәубаауа илашон абарбанџьиақәа – аиҳарак ахәыҷқәа рнапала иеиқәырҵаз. Урҭ абарбанџьиақәа ирхыԥон хәыҷи-дуи – рыԥсҭазаараҿ аҩысҭаамсхәык рыламсырц, цәгьамыцәгьас иҟоу зегьы Анцәа ирҟәиблаарц…
Ари аныҳәа жәытәӡатәи ныҳәоуп. Иахеижьҭеи ажәытәӡатәи аамҭа ҳагәылоуп ҳарҭгьы – Лӡаа ду ҳаҟоуп. Иԥшьоу адгьыл аҿы иазгәаҳҭоит Нанҳәа. Иазгәаҳҭоит зыԥсы ҭоугьы, иҭахазгьы – ҳагәлымҵәахқәа зегь рыхьӡала. Амшын ааигәара иаха еиқәаҳҵеит Абырбанџьиа Ду – амшын агәы ихыҷҷало иарлашартә еиԥш, хараӡа атәым-дгьылқәа рҿы иҟоу ҳашьцәагьы ирбартә еиԥш… Зылԥхаҳаура излаҳаҵеиҳәаз ала, ҿыц ҳсабихазшәа, ҳҽынеиҭныԥсахло – аӡә ишьҭахь аӡә – абырбанџьиа ҳахыԥон. Ҳахыԥон илеиқәыццышә ицаанӡа…
Иахьа амш ааԥшит уаҩы иџьеишьартә илахҿыхӡа, иразны, ажәҩан агәы кеикеиуа ицқьаны, иӡыжь-иаҵәҟаҟараха… Ҭынч еилагылоу ашыцраҿ аҵарақәа еибарҷырҷырӡом. Аха иубартә иҟоуп урҭгьы ргәы шҭгәырӷьаауа, еибарҳәарԥсаруа, еибарҟәиҭшәиҭуа амахәқәа ирықәтәоуп.
Иахьа мыцхәы ирацәоуп ашьхыцқәа. Урҭ гәамҵрак рыман ҳәа убом, иҭынч-ҭынчӡа инеивыԥрааааивыԥраауеит, ашәҭ блахкыгақәа инарықәтәа-иаарықәтәоит, рус-ԥшьа ишаҿыц иаҿуп, ццакырак рымаӡамкәа. Адунеи ршазар аахыс ус иаауеит – дырхылаԥшуеит дара рынцәахәы – Анана-Гәында. Заҟа лгәы разузеи, заҟа дыԥшӡоузеи иахьа уи. Цха-фҩыла икәазо аҳауа далшьқьраауа геи-шьхеи еимылдоит. Нанҳәа… Анана-Гәында – ашьхыцқәа еицрыхәхәа илышьҭоуп дахьнеиуа. Уи лышьҭа схуп саргьы сынхымшәо – абылра иалҵыз, ҿыц иины адунеи иқәлаз аӡә иаҳасабала, зашәахә ззымҳәакәа Аԥсны ахацкы-ԥсацкы ицаз зегьы рашәахә аҳәара сазгәышьуа, аха ҳәашас иасҭара сзымдыруа…
Ахынҳәра
Ааигәаӡоуп ахәышәтәырҭа санҭыҵыз, ҿыц-ныҟәа сиеиԥшуп, избо-исаҳауа џьасшьоит, зегьы срыцәхҟьеит, зегь ҿыц срышьцылар акәхеит. Бааԥсыла ихәыз сдоуҳа иснаҭаз ахьаацәгьа сзымхозшәа, сыҩныҵҟа исызцәырҵыз ачымазара иахҟьаны ахәшәтәырҭа санҭашәа, сыԥсы мцо-имаауа ареанимациаҿы сахьышьҭаз, сгәаҟуа сахьпатоз, ԥхыӡынгьы-иԥхыӡымкәа, лабҿабангьы-илабҿабамкәа, гәаныла ус збеит: ҽыуардынла амҩа сықәхуп. Ауардын нҭаҳа-ааҭаҳауа иахьцо, «бҟәыл-бҟәыл» ҳәа, аԥҳал анбжатоу иурҵысыр еиԥш, ак абжьы гахуеит. Ари, аҭацәрахь зхы кыду, ибжатахаз сыԥсҭазаара акәхуп. Уахи-ҽни шаҟараамҭа амҩа ҳақәыз здырхуада, аҵыхәтәан Индианӡа ҳнаӡахит. Убраҟа, ӡиас хышхыҵәак ахықәан, оумашәа иҟаз ҵла-дуӡӡак ашьапаҿы ҳахьнеиз, – «абраҟа хыџьараны ухәшә ыҵоуп», – ҳәа аӡә дысҿыхуп. Аҵла адацқәа, ауарбажә ашьапхыцқәа реиԥш арахь
иҵҳәҳәо, џьашьатәшәа иҟахуп. Жышьас иаҳҭаз сыздыруам аха, хаҭала иаҳамбоз, зыбжьы ҳаҳауаз иахьҳирбоз аҭыԥқәа рҿы сыхәшә ыҵхны, шьҭахьҟа ҳдәықәлеит. Ҳаауан дырҩегьых ҽыуардынла. Уажә ҳаԥхьа дгылахуп сыҷкәын Беслан лаша.Сгәы ҩарха, ажәҩан ҵаула саҵаԥшуа ауардын сахьану, ԥаса ҳанаауаз «бҟәыл-бҟәыл» ҳәа исаҳауаз саҳаӡахуам. Уи иаанагосыԥсы еиҭахынҳәит, схьышьҭра сықәлеит акәзаап.
Ус иагьыҟалеит – ахәшәтәырҭаҿ сахьышьҭаз мызк аҩныҵҟала хынтә аԥҟара сықәшәеит, ахасеиқәхеит, ҳазшаз абаҩҷыдазлеиҵаз аҳақьым Маврик Чагәаа ибзоурала аԥсцәаҳа симпыҵыҵит, аԥсҭазаарахь сеиҭахынҳәит, шьҭа ахаан уи ҳалҵны џьаргьы ҳамцарц азы, Сдоуҳа аҩныҵҟа ҳаҟоуп сԥеи сареи. Ҿыц-ныҟәаҳиеиԥшуп, ашьац иаҵәара ҳалагылоуп, амҩа ҳақәуп – нҵәара зқәым аԥсҭазаара амҩа!..
Аԥсҭазаараҿ идыртәны иҟоу убысҟак ирацәоуп, иаадырхьоу убысҟак имаҷуп, урҭ ааиҿурԥшыр – адырра агәашә макьана ҳҭамлаӡацт, маҷк иаавҵҳраахьеит ауп.
Автор
Гәдоуҭа ақалақь салаланы сышнеиуаз, лара даасыхьӡеит. Ар рымаҭәа лшәын. Уи лшәны уажә адагьы дызбахьан. Иԥхашьаны аӡә иҟны имцәажәоз – иахьа абџьар лкуп. Лхы снагәӡит. Машәыр бықәымзааит, дад, ҳәа саалықәныҳәеит.
Аԥҳәызба дшацәыԥхашьоз абри ажәабжь салҳәеит.
Аибашьраҿы медеҳәшьас дыҟан, иахьагьы дыҟоуп. Лнапаҿы дыԥсит жәаа шықәса ирҭагылаз арԥыс. Аԥсхыхра дахьаҿыз абас ҿааиҭит:
– Сара… ианакәызаалакгьы абас дааигәаны аӡӷаб дсымбацт.
– Саргьы уара суҩызоуп, – лҳәеит.
– Ииашаны?! – иааџьеишьеит.
– Ааи, ииашаны…
– Заҟа бхыҵуеи? – дышқьуаз длызҵааит.
– Зеижә.
Ус даақьит еиҭах. Ихьаа ӷәӷәан. Изыхгомызт.
– Умшәан, ичҳа.
– Сшәаӡом, аха… сыԥсуеит! Сыхәра ашьа ааӡом.
– Ус умҳәан, ухаҵами! – игәы лырӷәӷәон.
– Ахаҵагьы дыԥсуеит, иахьагарҭоу иқәшәар!..
– Умшәан. Аԥсра уазымхәыцлан.
– Сара… Сара ианакәызаалак аӡӷаб дгәыдсымкылаӡацт. Убас егьаансыжьуеит ари Адунеи! – ус ҿааиҭит арԥыс. Уахьихәаԥшуаз жәохә шықәсагьы иуҭомызт. – Сара угәыдыскылоит, иҟалома?! – лҳәеит лара, дааччашәа, лгәи лылаӷырӡи еилаҵәо.
– Сыбжьоит! – иҳәеит иара, ахәыҷқәа реиԥш.
Дгәыдылкылт. Иара илаӷырӡ аҿаанахеит.
– Ԥсуа қьабзла шьҭа уара сутәуп. Аибашьра еилгар сугома?! – ихахәы бырфын лнапы алшьуа днеиҿаԥшит. Аха лашьцахьан.
– Бара быбзиоуп. Сшыԥсуа ббоит, аха сгәы бырӷәӷәарц баҿуп. Аха шьҭа сара…
– Иауеи – уара?
– Акгьы… Уажә дааиуеит иара… Нас сан дҵәуалашт… Абар дааит… Заацәан дааит, аха…
– Исылшоз зегь изыҟасҵеит аҷкәын қәыԥш, аха имыхәеит. Ауха асааҭ аказын идунеи иԥсахит. Аӷа дҳакәшаны дтәан. Ахә дысзалымгеит. Дықьуа даналагалакь – дысгәыҵарӷәӷәа дааныскылон. Иара сшьапы ишьышьуан, ишьышьуан, ацәажәара ицәыуадаҩын.
– Бара быбзиоуп! Сеиқәхар бсыццаҵәҟьома? – ҳәа дсазҵаауан.
– Суццоит, баша исҳәома! Амала уанбзиахалакь мап сцәумкааит?! – Иааҩуан ахысыбжьқәа ҵыхәаԥҵәарада.
– Мап скӡом… Бара быбзиоуп… Беибашьуеит…
– Ус шәҳәоит, нас шәыԥсы аншәоулакь – аԥшӡақәа шәрышьҭалоит!.. – сҳәеит сыҽхырччо.
– Ус бымҳәан, мамзар баша сбыргәыбзыӷуа џьысшьоит, – иҳәеит. – Сара санхәыҷыз аҵла ҳаракқәа
рықәлара бзиа избон. Асас данаҳҭо бзиа избон… Ҳани ҳаби џьара иҟан ианаауаз бзиа избон.
Адунеи аҿы џьара гәырҩак ыҟамызшәа ажәҩан цқьан, аеҵә аҵыџьџьаауа иԥшӡан. Агәгәаҳәа ахысбыжьқәа, аҭҟәацбыжьқәа ааҩуан. Ҩыџьа аҿар аԥсреи абзареи ирыбжьагылан. Астәи иара иҩнынӡа – сааҭк ала унеиратә иааигәан. Аха иара изыԥшын аҽа мҩак…
Маҷ-маҷ иҿыцәаауан ибжьы. Маҷ-маҷ ишьышьуан лнапы. Лара анык, еҳәшьак леиԥш иаԥхьа дтәан.
– Усҟан сара срызхәыцуан аҩны итәаны зыбз иаасуа ҳцәа ҳхызхуаз аҳәса, аҭыԥҳацәа, аҭыџьҳацәа. Урҭ ражәа уазхәыцыр, арра ицаз аҭыԥҳа лыламыс уахь инлыжьуазаап, дыцқьаны аашьа лымамзаап! Дара ракәзаап аԥсуара еиқәзырхо…
Убарҭ абздуқәа ҳарзеилкаауам азоуп ари аҷкәын қәрахьымӡа ахшцәа зхьыкәкәа исымпыҵаԥсыз ихьӡ аргама изысымҳәо, схаҭагьы схы зӡырсымго. Уи иаҵанакуа еилызкаауагьы ҟалашт, аха иззеилымкаауа еиҳахоит. Инасывалалакь – ихәыҵыччо иалагалашт…
Саргьы ажәа лысҭеит, арԥыс қәрахьымӡа ила сықәны агәрагьы лсыргеит рыхьӡқәа шысмыраргамо ала.
– Иарбан газеҭу изнаҳҵара? – слазҵааит сара.
– Шәара иахьышәҭаху! – лҳәеит лара. Нас инацылҵеит: – «Бзыԥ» ианылааит. Бзыԥ ауми иахьа зегь ҳзыхьчо! Абри амаӡа хәыҷгьы ахьчааит! – лҳәеит.
– Иҭабуп бымаӡа са сҟны иахьаабыртыз. Уигьы ҳҭоурых иаҟәырҷахоуп…
Аԥҭақәа ажәҩан иаҿыҵибаҳәа ицоит. Ицоит еилагьежь-еилахынҳәуа. Амитәамшхаурҭ ирыҵоуп аԥша. Иараапкуеит.
Снеиуеит ҳқыҭа мҩа ианыршәлан. Адгьыл шабоит. Ақәа, ақәа! Ус, сгәы нҭгәрӷьаан, мыч ҿыцк насылалазшәа збеит. Сшьамхқәа ааӷәӷәахан, сшьапқәа насыҵԥрааит. Аԥҭақәа еибарсны Кәдрҭаҟа ицон. Саб иҳәо саҳахьан, Кәдры ахы аԥсҭҳәақәа анҭаҳа, хымԥада ақәа амурц залшом ҳәа.
Снеиуеит сыццакы-ццакуа, аха узхәозеи! Сыхшыҩ сгәы аашьҭԥаа иԥырны ицахьеит. Са сабаҟоу, иара абаҟоу! Аҩны инеихьеит. Сацлабуеит саргьы.
Агәашә аҷараҳәа иаартны ашҭа сынҭалеит. Уаҩ дыҟаӡами, мшәан! Мап ацаҵаҟа бжьык гоит.
– Ахьшь иагаша, ахьшь! – Кама лоуп. Акәҷарақәа ҭалкуазар акәхап.
– Татеи! – арҵәаа ҭырганы лҿаалхеит Кама. (Уи ацәажәара даналагоз сыхьӡ лызҳәомызт азы Татеи сыхьӡылҵеит). Дышьҭысхын дысгәӡит, слыгәӡит ларгьы. Агәырӷьара иҭԥаа иагома уҳәаратәы, лыблақәа шаҟь-шаҟьо дсыхәаԥшуеит.
– Камахеит, ахьшь шәагааит ҳәа акәҷарақәа брылоуп, иаазгозеи аҩнагәҭа ахьшь?!
– Аиеи џьушьҭ! – дааԥхашьан, сыхәда лыҽнадылҵеит.
– Дадараа абаҟоу? (Кама ҳан Дада ҳәа лалҳәоит).
– Ҳажә хьарыдан Дадагьы Бабагьы убри иашьҭоуп. Ҳаицхыраан акәҷарақәа ҭаҳкит, азы аагеит. Аџьмақәа ҳхьеит, еилҳаргеит. Нас снеины аакьыскьа сызҵамиацыз ҳра аҵаҟа ашьацра снылаиеит. Дхәыцуа дсываиоуп Камагьы. Ҿылҭуам, ҿысҭуам.
Аҿаанахеит ақәаршаҩы. Ашырҳәа сҩаҵҟьеит.
– Кама, бара аҩныҟа бнеи, сара ас снықәлап акыр збозар. Арҭ уаҩ дмааит ишыббо.
Ашәақь аашьҭысхын сҿынасхеит. Иазызуазеи уҳәарауазеи?! Шьцылароуп зегьы. Ажәҩан ааимҟьан ҟаитанцас амацәыс ааҿалакьылакьит. Инақәырццакны аҵықьҳәа иҭҟьеит. Оума зымшха зҿаазхаз афы, ҳҩадахьы аџьра шыҟаз, есс, уцаларгьы уцала, илылапҟа ицеит. Изаахаз здырхуада?
– Бымшәааит, Кама?!
– Мамоу, уара умшәааит, Татеи! – сгәы налырӷәӷәахт. Иааилабыџит. Снеиуеит аӡԥшаҳәа саваланы. Уажәы-уажәы имацәысуеит, идыдуеит. Ахысра иаҿуп. Иагәарԥханы илеиуеит ақәа. Ажьа шаҟа итәаз аҟара иҩт ҳәа, сынтәантәарак иамуӡоз ақәа зегь уаха иаурц иалагеит ҳәа сыҟоуп. Икыдхаҽа ицоит. Адгьыл рыцҳа, иалаӡозеи уҳәарауазеи! Иахан ажәра иаҿуп, иаҿуп. Агәы аҟычуеит. Аӡԥсы сҿыкәкәа ицоит. Сшеилысра сеилысит. Ианаамацәыс аҟәара-бжьараҿ акы сылаԥш нақәшәеит. Сыԥсымзар Каԥшь ауп. Сыблақәа сышԥаржьарыз. Сҿынасхеит уахь. Аха сааҭгыланы ҩаԥхьа амацәыс сааԥеиԥшит. Абар, хымԥада иароуп. Сҿынасхеит сыццакны. Дӷамшь сынхықәгылт. Илеиуеит аблақәа цырцыруа. Сынҭалеит. Снырны, алаԥанқәа рыцаҟа Каԥшь снадгылеит. Аԥа аҵакәашо иаҵоуп.
– Узша уисасуп! – сааигәырӷьеит. Аҳәыс ашҟа сҿынасхеит, аха уаҳа умԥсит. Каԥшь ааигәара снанашьҭуам. Мшәан, мызкы аҩны сахьыҟамыз ҳажәгьы сахашҭма?! Анцәа иџьшьоуп, санааиуаз Марыхә аҩны иахьыҟамыз, мамзар сыԥхаҵа ашҭа сама иҭалозар акәхарын. Аха мап! Марыхәгьы саргьы даара ибзианы ҳаишьцылоуп, кыр ҳаицышәарыцахьеит. Шаҟа исыхәоз уи араҟа исыцзар! Ауаҩ ицәажәара адыруеит. Марыхә саб ицеимдоит уажәы.
– Каԥшь, Каԥшь! – иргәыбзыӷуа сҿынасхеит. Башоуп зегьы, иауам. Ишыласыналарҟацара уажәы-уажәы иаасықәнарххоит атәыҩ раӡынԥсарақәа. Ҳаивагьежьуа аҟәара ҳалоуп. Арахь ақәа кыдҵәаны илеиуеит. Ус акыр аамҭа ҳшеибарххоз, Дӷамшь иара атәы ҟанаҵеит. Иџьасшьоит асҟаамҭа излачҳаз! Уи амш анааихәласлак ихышхыҵәаны аҿаанахалон. Уажә аҟәара зегь амҽхакны, оума аҿыцҳәацәо иааҳадгылеит. Уажәымзар-уажәы иааҳаҵаҵәоит. Ассир уҭахызар! Аӡаӡа иацәшәаны аӡыжь иалахаз ҳәа, Каԥшь сацәшәаны аҳәыс Дӷамшь иасыргоит. Ауаҩ агәаӷьра илазароуп. Сгәы аасыԥсахын ашырҳәа аҳәыс ахь сҿынасхеит. Абар алакә! Каԥшь сыгәхьаагьы амкит. Аӡы илеиз ацәымӷхоу здырхуада?! Аҳәыс сыманы сҿаасхеит. Каԥшь уа игылоуп. Ишԥасышьҭамлари. Ахаҳәқәа сшьапы иаҵахынҳәуа ицоит. Аӡы смаҟҿаҳәара иахысны, заҵааира сгәаҵаӷара иазнеиуеит. Акыргьы снаскьеит, аха аус ахьыҟоу саԥхьаҟоуп. Саԥхьаҟоуп азы аизыҵәара амч зегь ахьысзыԥшу. Снеиуеит ԥхьаҟа. Мап! Уажәшьҭа уаҳа иауам. Сшьапқәа сыҵнахит. Акызаҵәык исзаанхаз аӡсароуп. Снеиуеит сызнапык ала сыӡсо. Аҳәыс мхәаҽырц ахы раҳаны сыжәҩа иқәуп. Уажәы-уажәы ргыгцәа ргыланы исзааиуеит ацәқәырԥақәа.
Аха сара урҭ срышьцылоуп. Абасеиԥш ианыҟалоз азы акәӡами саб сзазыҟаиҵауаз? Ажәытә уаа «аӡи амцеи урмеисан» рҳәоит. Аха са саб ари ахшыҩҵак даҿагылоуп. Уи, Дӷамшь хышхыҵәан ианлеиуаз, сима дцон. Ҳҽеилаҳхуан. Иара, зеиԥш ҟамло егьыҟам ҳәа аҟәара даақәгылан, сара азы сынҭеиҵон. Гәаҵаӷара исызҩеиаанӡа сшьапы сыцнахуамызт. Снеиуан саб игәы сыманы.
– Баба, ҳара аӡы ҳазлаҽԥынтәалоу ала, атәы бзианы иудыруазароуп, – иҳәон уи, – ацәгьа ыҟоуп, абзиа.
Саргьы кыр сазҟазан схы сыԥхьаӡон. Аха абар уажәы смахәарқәа адысра иаҿуп. Сымч кәадахоит. Инхьысаашәа саццоит аӡы. Цас иауашәа иааҟәымҵӡакәа иара аҳәысгьы аҽҟьара иаҿуп. Абар саԥхьа аӡеибафара. Араҟа икҿаҵәиуеит уи. Сымласыр аԥашә ахь сымҩа ҭӷәхаа игоуп. Сҽысҟьеит иахьынӡасылшоз. Аха ауаҩы даныццакуа иҟоу зегьы ихьынҳалоит. Аҳәыс сыжәҩа иалыҩрны ахы аӡы инӡааҳалеит. Изулак аҩада сеиҭаҩахеит. Сшәақь аҵӷа сыжәҩа иахҟьарц егьагӡам. Ҳаит абри абџьар раԥхьа изхәыцыз, убз ада кәац уҿамшәароуп! Сыҽсырӷәӷәеит. Сырырц егьсыгӡам. Аҟәара сқьышә нықәкны сыԥсында сҳәо ауп сшыҟоу. Аха абар, сыгәнаҳа зықәшәаша Дӷамшь ақыдқәа еибарбылгьо иахьаанаго. Иаауеит рхы сықәкны. Иаауеит сҳәыси сареи ҳҵаадмырҟәрылар ада ԥсыхәа рымамкәа. Аха ишыҟалаз здырхуада, (рыхқәа еинҟьазар акәхап) руак ахы ласыҵасын сҩышьҭнарԥеит. Уи аԥсеивгара хәыҷ схы иархәаны сеихеит саргьы...
Каԥшь уажәгьы нырцә игылан. Сыбжьы нақәсыргеит. Уажә иабама уи аӡы. Егьарааны мчыла иӡаасцалахьан, Дӷамшь хышхыҵәан ианлеиуаз. Ируан усс иамаӡамкәа, аҵыхәа раҳа икны.
Мызкы аҩны иҟамыз аҷкәын, ихьарыдаз ҳажә ԥшааны, аԥа сыма аҩны санааи, шаҟа игәырӷьазеи!
Саб дмаацызт. Аимдара даҿын. Снацәа насҿыҵакны атрышә сасит. Ааигәа дыҟазаарын, иаҳаит. Дук мырҵыкәа иҟаауа иааит Каԥшьгьы. Иазычҳауазма?!
Адырҩаҽны, ашьыжь сзымгылаӡеит. Аҟәатәи ашыкьыбжьы иашьцылаз аҷкәын, аҟармаҵыс абжьы хааӡа сгәы иқәҩуа саныцәа, аламала сауҿыхахуаз.
– Угыл Татеи, угыл! – Кама – дааины ацәа салылхит. – Угыл, угыл! Абысҭа кнаҳхуеит. Баба уиҭахыуп.
Снаҳәны саақәиеит.
– Угыл, сымҳәеи! – ашырҳәа схыза насықәлԥааит. Илуҵәҟьомзаап убама! Сҩагылеит. Амардуан снаҿатәеит. Ажәҩан цқьан. Амра каххаа иԥхон.
– Баадәылҵи бара! – саб ибжьы наиргеит. – Уҿы уӡәӡәарауазеи, нан! – даадәылҵит сангьы.
– Арахь шәааскьа! Иа Анцәа ду, суҳәоит, – ашҭа агәҭа дгылан ҿеиҭон саб, иахатәи сҳәысхәыҷы ахәда инапы ықәкны, – уара зхьышьаргәыҵа сакәхшоу, уаҳзылԥха! Улаԥш хаа ҳахҵа. Ҳаҷкәын ҳиргәырӷьеит. Дурманшәалеит. Ухьышьаргәыҵа сакәхшоуп! Аҵара ду даанахәеит. Уаҳзихылаԥш ԥхьаҟагьы. Деибга-деизҩыда иҵара далган дҳарба. Уажә ахаҭа усырбеит, уашьҭан агәи агәаҵәеи усырбоит. Ухьышьаргәыҵа сакәхшоуп! Иахьарнахыс абри, ихьӡала иоушьҭуп! – аҭырқҳәа аҳәыс алымҳа анаӡара лхикәцәааит саб.
– Ԥҳәыс-хәыҷыкгьы даҳзааиго ҳәа нацҵа уара, ԥҳәыс хәыҷык! – даалафит сан дахьгылаз.
– Ихәҷу даҳҭахӡам, џьым, идуу лоуп, Татеи, идуу! – нацылҵеит Камагьы.
Алымҳа ашьа ацрашәы игылан иахатәи сҳәыс. Сгәы иныҵаххит уи ус ахьазыруз. Аха ганкахьалагьы сааигәырӷьеит. Саб ацәҿарақәа еиҵаиргылазомызт. Ишыхәыҷқәаз ма иҭиуан, ма ишьуан, ма ԥсхәрак, чарак ахьыруаз ахы ианкны иманы дцон. Сара шаҟа исҭахызз Цыбаа рыцә ҳәа ҳҳаблаҿ зегьы еибадырбо, ахәда асыкь ргыланы, адомбеи иаҩызоу цәык хәылбыҽхала иҳазгәарлозар.
Ааи, уажә злымҳа хҵәаны саԥхьа игылаз аҳәыс сара убас сақәгәыӷуан. Сахәаԥшуан стәаны. Сегьхәыцуан; даасгәалашәеит Миландар, ҳгәылаԥҳәыс Миландар. Абар лынхара. Дышԥаҟаз ари аԥҳәыс, уажәгьы дышԥаҟоу?! Аибашьра мцахәцәа. Шаҟаҩы ирныда уи ашәахсҭаҿаҿақәа.
Сара усҟан Аҭараҟа сныҟәон ашкол азы. Ҳаӷа Кавказ амҵанӡа дааӡахьан. Ахысыбжьқәа ааҩуан. Миландар лыҷкәынцәа Қәҭыли Ҷуҷули ашкол иҭан. Ҿыц рхәы ааинышәшәылон. Қәҭыл заа арра дыргеит. Сара ибзианы исгәалашәо Ҷуҷул иоуп.
– Гармелиа! – анырҳәалак, Германиа рҳәаз џьшьа сцәа ҩасхыбзаауан. Уи махәҿала аканат ахалараҿ, аҩраҿ, аԥараҿ – зегьынџьара аԥхьахә изыԥцәан. Иахьеиԥш исгәалашәоит арра даныргоз. Икьаф ҟаҵаны дыҟан. Инапала ииааӡаз Мақар дақәтәан. Аҽы уҳәеит ҳәа, зынӡа ишьабсҭан. Ашкол ашҭаҿы ирхәмарит. Аусҳәарҭа амардуан дхалеит. Дцеит еибашьра иҽы дшақәтәаз.
– Ҳзыхынҳәыр бзиоуп, ҳзыхнымҳәыр – атәылаз қәԥароуп, иҳалшозеи! – абарҭ роуп уи иахьтә исгәалашәо. Сара сакәым, уаҳа аӡәгьы акгьы издырӡом. Миландар лыҷкәынцәа ртәы лнылмырԥшӡеит. Уи моу, аибашьра ианаҿыз ус зҳәозгьы дыҟан:
– Уара, абри лыҷкәынцәа аҩны иҵәахны илымоушәоуп дшыҟоу!
Аиашаз уи унарҳәон Миландар ахачҳара илымаз. Акгьы лынлырԥшӡомызт. Аибашьра иалгеижьҭеи сынтәа жәохә шықәса ҵуеит. Уи лыҷкәынцәа мшаҽны агәашә инҭганы иандәықәылҵаз еиԥш, иахьагьы рымҩа даԥшуп.
Қәҭыли Ҷуҷули рыхьӡала иоулышьҭыз ацәқәа ҵыԥхынӡа иҟан. Аӷьараҳәа анхара-нҵра иалахәын.
– Нан, дара сыҷкәынцәа шәывагылоушәа збоит! – лҳәон уи. Аха зыхьӡала иоушьҭыз аанӡа дара ԥсит. Жәохә шықәса! Егьмаҷӡам инырҵыз. Миландар уажә урҭ рыцкқәа ашҭа илызҭоуп. Икәырбанқәоуп. Икәырбанқәоуп, уажә саб злымҳа хиҵәаз аҳәыс еиԥш. Иоушьҭуп уи лԥацәа рзы, абри аҳәыс хәыҷы иахьарнахыс са сзы ишоушьҭу еиԥш. Урҭ Аԥсадгьыл ахьчацәа раара иазԥшуп. – Сара стәы – аҵара салгара.
– Абарҭ ԥсаанӡа ма ишԥамаари сыҷкәынцәа?! – дгәыӷуеит Миландар. Имгәыӷкәа иԥсхьада!..
Иҵит шықәсык.
Саби сареи арашәара ҳаҿын.
«Аешьа иеиԥш усывагылеит, баба, исыбаргәузеи!» – иҳәозшәа дсыхәаԥшуан уи, сыршәашьа гәаҭо.
Иаҭахым, баба, убри аҟара иумжлан, убри аҟара. Аха сара сгәы иауӡомызт. Иҭырԥԥа-ҭыррԥԥаны еиқәыжьуа сцон.
Ахәылбыҽха саб аҩны дааҩналеит деишәара-еиҵараха. Иаасцәымӷхеит.
– Иҟалазеи?
– Унеии, уцә иазызуз убап! Сындәылҟьеит. Иҳақәшәира дназхагылаша.
– Диида, сара хса! – даадәылҟьеит сангьы. Кама илҳәара лзымдыруа, лылабжышқәа ҭыкьаса, ацә лҽынахалыжьит. Ааи, ацә! Ихзырцәаауаз акәын уи уажәы. Ан анырхьоз, иара ԥыхьеиԥш ҷынла ирзацҵаӡомызт. Ашаха нахаҵаны иҿарҳәон.
Снамҵатәеит.
«Сару, иухьзеи абааԥсы, Сару»! Иаасыхәаԥшит. «Сыԥсуеит умбои! Усыцхраа абааԥсы!» – аблақәа аарла инаҳәы-ааҳәуан. Алаӷырӡ рҭыҩрны ицон. Абра инҵәарцу сыцә аԥсҭазара?!
– Иазуузеи уара мцахәцәа?! – дхырӷь-ҿырӷьуа саб иахь лҿыналхеит сан. Иаргьы днаскьашәа агәара дадгылан.
Ахәылбыеха сан ашьарақәа рхәы ҭыганы иахьыналыргылаз, Сару ахалеит. Ашьарақәа џьеи инанашьҭрын, арса иашьцыланы иҟаз ацә. Саб агәашә иааҭаламҭа иақәшәеит. Уи Каԥшь ақәҿаҳәага аҵәыгәгә икын. Иаласыршәап ҳәа аҿахьынаирхаз, аҵаррала Сару агәыҵәҟьа иҵашәеит. Уи акәхеит. Икаҳаит. Саб ианиҳәоуп Сару ас аԥсы агәы икылачны, ашәаҟьа аҿыҵуа изеихоз аныздыр. Аҵәыгәгә ахьақәшәаз ишчра ичхьан. Снапы нақәырӷәӷәаны ахәара салагеит.
– Иаҳшьгәышьап, усгьы иԥсуеит! Иџьымшьқәа дырхәыҵԥшуа ҿааиҭит саб. Сцәа сынҭыԥсааит.
– Ухы утәыми уара еилагаз?! Ари кәырбануп. Анцәа, ҳаҭоумҵан! Иԥсуазар ус иԥсааит! – даҿаапкуан сан. Сааигәырӷьеит уи. Издыруада инхар?!
Сара ахәара сшаҿыц саҿын. Саругьы хәыҷы-хәыҷла агәы иоунашьҭуа аҽырххара иалагеит. Дук мырҵыкәа ашьшьыҳәа иҩгылеит. Ҳаԥсқәа ааҳалалеит зегьы.
Ажә анырхьа, ишыҟанаҵац еиԥш, тәыҩала иақәԥо, иԥхаҵа иама ахәылбыҽха ҩаԥхьа ашҭа иааҭалеит.
Ааԥынра! Ҳаи, ушԥабзиоу, сукәхшоуп! Аҟәа уи лассы иузгәаҭаӡом. Аӡынгьы ашәҭқәа ҿассы иҿоуп. Иабоудыруеи! Ааԥын ааира иазыԥшызшәа сқыҭа зынӡаск аҽаҩычаӡеит. Ихаакәараӡа уи афҩы иалыҩуа иаман иааҩуеит сыжәлар рашәаҳәабжь. Ааи, сыжәлар! Сыжәлар са сзааӡаз. Ирхыҩуеит ашәа. Ашәа аԥсҭазара гәырӷьахә иарҿиаз. Аусура, анхара ашәа.
– Уа бзиа жәуқәеит!
– Оҳоу, оор!
– Уаа бзиара збаша, бзиала иаабаша, баба! – иааиларыԥсеит абжьқәа. Сааира иазыԥшызшәа, ҳнеибартәақәеит. Алар еиԥш иаархоуп аҵыруа. Амхурсҭа, ацәқәа, урҭ зкыу аҿар... Шаҟа игәазырҳагоузеи! Аҟәа, Аџьра уҳәа жәабжь ҿыцс иҟоу ҳрылацәажәоит. Кьаҭхәа иқьаса цәыриган, иҭаҭыныжәга аиҵаҵара даҿуп.
– Ари иаауа дызусҭада, уара?! – ҳанхьеирԥшит Хәыхәт иакәу аӡәы.
– Ҳаи, афырхаҵа!
– Аусура иааӡаз аҩны дузыртәом, џьым!
– Аԥсҭазара анарха азҭо аџьа ауп-тәа!
Аҳәысҭа аҵыхәан дааиуан саб. Дааиуан ицәқәа ҵаҳәаны. Абар Сару алақәа ҭшаша, ахәда асыкь ргыланы... Уи иаваҳәоуп ҳгәыла Ҳабахә ицә.
– Баба, ашьыжь сахьзымааз саҭашәымҵан. Бзиа жәуқәеит!
– Мамоу, уара шьҭа аусура ҳәа аӡәгьы иуеиҳәом.
– Бзиала иаабаша, Махә!
– Ҳоҳ, уара уабаҟаз?! – сара сахьгьы илаԥш наиршәит уи. Мшәан, мчыбжьқәак раԥхьа акәын Сару ауӷә анақәаҳҵаз. Ҳаи, илыҟанаҵоз уҳәарауазеи?! Ҵәҩанҵәыҟа иԥон. Иузышьақәкуамызт...
Уажә абар сыцә аԥхьагь уаҩ дгылам. Ԥызада ицәаӷәоит. Снеин акәаҭан ааимыздеит.
– Аҷын думыркьысын! – инасышьҭеиҳәеит уи. Ицон аҵыруа иҭаршәны. Ицон иаасмырласыр акәаҭан сахьымӡартәы. Иара акәаҭангьы ацәқәа рцашьа агәы иахәаны ицлабуашәа, анышә еиварԥшьыхаа ишьҭанаҵон. Аԥхьатәи акәыр хәыҷы аӡынтәи ажьакца ахнаҳәарц, аԥсҭазара ду иацшәаҳәон.
Шамахамзар ҳамхы ҳацәкьасахон аҩны. Уажәшьҭа ҳзыцәшәозеи! Рагыдк-рагыдк инаӡо ҳџьықәреи лапҟьақәа сыбла ихгылан (ҳа ҳахьынхо ҷыдала амх ԥаса анаалоит). Ԥыҭрак ашьҭахь аҩныҟа санцозгьы сгәы иаанагон: Даҭа дыԥсӡамзар (сара саб Даҭа ҳәа иасҳәоит) ҳамхы шьҭа иҭырҩыӡааны ишԥацәагәамхари! Агәашәаҿ снаӡаанӡа сгәарҭеит
уажәы. Аха аԥхьа сызбаз Кама лакәӡам, Марыхә ауп. Ҳамхахьы сылаԥш насыршәит иаразнак. Ацәаӷәара сҳәахт. Иқәҳәҳә аԥш аахьан.
...Ашықәсқәа уҳәеит ҳәа! Арҩаш цәқәрԥақәа ирҩызоуп, еивасны ицоит, ицоит. Хәышықәса раԥхьа аинститут аҿы иеибадырыз аҿар, иахьа ҳаиԥырҵит ешьеи-еҳәшьеи реиԥш ҳнапқәа еимыхны. Ачара уны. Ҳаит, ишԥаҟақәоушь аԥсҭазаара! Аҵарахь раԥхьаӡа сшьапы анеихызга инаркны есышықәса сентиабр аказы, снаӡаны сҩызцәа хәыҷқәа збанда ҳәа ашкол ахь сцон. Уажәшьҭа? Ииасит схәыҷра ашықәсқәа. Сарԥысхеит. Абар аҩызцәа сыцны сахьнеиуа. Алаф еибаҳҳәоит. Ҳхы-ҳҿқәа лашоит. Иззымдыруада иац аҵара иалганы, иахьа зқыҭа гәакьа иалаланы инеиуа игәырӷьара заҟароу?! Еиҳараӡакгьы, уи иԥсеиԥш бзиа иибо иҩызцәа аницу?! Игәырӷьоит ақыҭагьы. Бзиала шәаабеит аҳәоушәа, амахәқәа иеиҵнахуеит. Аиаҵәара аҳра ауеит. Абжьы хҵаны ишәаҳәоит аҟармаҵыс. Уи иахантәаракгьы иаҿын. Уахгьы-ҽынгьы иаҟәыҵуам. Иаҿуп. Издыруада изызшәаҳәо?! Аԥшӡара акәзар?! Иҟалап. Ҳа ҳҿы аҵхгьы амшгьы блахкыгоуп. Аԥсҭазара акәзар?! Усгьы ҟалоит. Ихаауп. Иԥшӡоуп уи. Адунеиаҿ аԥсҭазара еснагь иаҭахуп. Ушәаҳәала, аҟармаҵыс!
Амра акыр ихалахьан. Иааҭәоумшьартә аҭакаргьы канарццеиуан. Аҩны ҳаназааигәаха, сҩызцәагь рлаф ахы ааиқәырҳәалеит.
Ҳгәашә алыкә ылыршәан санааха, ҳнеира иеигәырӷьазшәа, арҵәаа ааҭнаргеит.
– Татеи! – ашә даалаххит Кама. Аха илзымдыруаз џьоук шсыцыз анылба, даабжьажьеит. Уи лыбжьы иазыԥшызшәа, иаадәылибаҳәеит сангьы сандугьы.
– Уа мшыбзиақәа!
– Арҭ сҩызцәа роуп, Нанду!
– Унан, шәара шәшеибгоу!.. – дрыкәшарц лҿыналхеит. Иаурухуаз!
Камеи сареи рҿы дҳарӡәӡәеит. Ҳӡыхь бзиа дҳаржәит. Нас гәата-бӷата арамҵа ҳнатәеит ҳаикәшаны. Ҟасҭеи илаф аацәыригахт. Уи Хмыҷ длаԥшықәҵан димоуп.
– Ахь-мыхьк ҟасҵаанӡа, схәыҷқәа, – лҳәан, ауаткеи арасеи ааҳамҵалыргылеит сан.
– Иазыжәуазеи, дихеит, Хмыҷ ишимжәыцгьы дашьуп! – даалафит Ҟасҭеи. Ҳааибарччеит.
– Ҳаи, Хмыҷ дызлоубаз убаблақәа ҭышәшәароуп! – изымчҳаит Хмыҷгьы. Фырџьанк-фырџьанк аннаҳкыла, аԥшәмара Хьымца инаидысҵеит.
Камеи сареи саб даагарц агәашә ҳанҭыҵит. Уи ааигәа аус иуан. Ҳнеиуеит. Кама дҷырҷыруа ацәажәара даҿуп. Даҟәыҵӡом. Ркласс, лҩызцәа, ашәҟәқәа дзыԥхьаз... сеидроу дызлацәажәо. Ԥыхьа аҩныҟа саиаалак, зҵаарала сыхҭалклон: уабантәааи, узаазеи, узлаазеи, иуцаада, ишԥеиҳәоз? – ҳәа. Уажәшьҭа саргьы сназлазҵаақәо ыҟоуп.
– Уара, Татеи!
– Закәызеи, Кама?
– Баба Сару ишьуеит иахьа!
Сцәа ҩасхыбзааит: ихьыухьууа акгьы сааимнадеит.
– Ишԥа бара, Кама?
– Аҵара далган данаа исшьуеит имҳәоз. Арҭ аҩымшк ушаауаз идыруан. Агәылацәагьы иреиҳәахьеит. Мшәан, Сару уара иукәырбанми?! – даасҿаԥшит деиқәшьшьы.
– Ишьыр бара ибҭахума?
– Сара мамоу, аха...
Иахьа иршьуеит сыцә. Хырԥашьагь амам. Сару рыцҳа. Сыбла иаахгылеит аӡы ианырызгоз, ҳанеицыхәмаруаз, аԥсреи абзареи ианеимаркуаз... Уажәы – адомбеи ахаҭа!
Ҳнеиуеит Камеи сареи. Ауаҟьан-чаҟьан быжьқәа гоит. Шоуроуп, аха аԥшалас аҵоуп. Уи ашәҭ рыфҩыхаа алоуп. Изҳәода ааԥынтәи аԥсабара агәлымҵәахра?! Игәыҟаҵагоуп.
Ҳаанаԥшы-ааԥшит Камагьы саргьы. Ажәҩан иалыҩрыма, иабантәааи, мшәан?
– Ани злыԥха ҳаура уаанагама? – ҳнаҩс арасра ихы аалыҳәҳәеит ҳгәыла Ҳәыҳә.
– Иарбан уи?
– Иарбанхи, иахьа аҩны уззыҟоу!
Иҽеиз егьсызиамҳәеит. Сгәы иалоуп.
– Амарџьа, ҳхәы шәымфан. Шьыбжьон ҳнеиуеит. Кәацк сфандаз сҳәо сыҟоуп... Ееи, аусура ҟадыџь!.. – дцеит аҵыхәтәантәи иажәақәа нхәыҵаҳәа-нхәыҵаҳәо.
– Дышԥаҟоу ихьӡи иареи еиқәнамгаӡо?! – Дҳәыҳәым, аха дҟәараануп! – нацылҵеит Камагьы. Саб дҳаман ашҭа ҳанааҭала, асасцәа ҳрызгәамҭаӡеит.
Ҳгәыла ҷкәын Ҟаитан аԥшәмара аанкылан идиржәуан. Ахаҵкы камыршәуа ныҳәаҿак ркын. Рӡамҩақәагь ааԥшӡахахьан. Ҳшааиз анырба, иҩеибаргылеит. Дрылаҳәаҵаны аԥсшәа реиҳәеит сабгьы. Нас хпыҿк аанкылан аҵара изылгаз рыдиныҳәалеит.
– Иҟабҵозеи бара, амла ҳабыргома? – сан лахьгьы ибжьы наиргеит.
– Уажәыҵәҟьа иҟалоит! – наиаҭалкит ларгьы.
Агәашә абжьы геит. Санаахьаԥш ҳгәыла Тыкәа иакәын. Иаасцәымӷхеит. Ҳҳаблаҿ уи ида аӡәы акәац идыркуам. Ашьтәқәа зегь «ԥсцәаҳас» дрымоуп. Абар иаҳәызбагь гьало иахьиҟәну.
– Бзиала иаабаша, сбабараа! – ихылԥа ихыхны дааҳалагьежьит аԥсшәа наҳаҳәо. Дныҳәеит. Афырџьан анидыркы, ари кәацда излаажәрызеи, уара, – иҳәан, саб иахь иблақәа ааччеит.
– Уажәыҵәҟьа акәаҳтәып, избац Тыкәа уакәзар! – дааихыҽхәоит сабгьы.
– Абри иахыҵуоуп уигьы иахыҵуа! – иаҵәца лаихәлапҟеит! Даазгазеи уҳәарауазеи! Алаԥықәшәа имоуп ҳәа сыҟоуп.
Ҳафҩы икыма?!
Саби иареи наскьеибаԥхьеит. Снаршьҭалеит саргьы.
– Ҳаԥшрым, Тыкәа. Сааҭгьы убжьы наиқәырга. Сара уажәыҵәҟьа ацә кылырҟьа ара иусырбап. Заа иҳармазеип. Уахазы...
– Саб, ҳаҟәыҵып убри! – сааӷьаҵәыӷьаҵәит.
– Усҭыҳә! Сыззыԥшыз амш анызба... – иажәа далгаанӡа дыҭрысны иҿынеихеит.
Сару рыцҳа! Урымшьыр ауам! Иузызурызеи? Сыԥсы уҿҳәароуп. Бзиа ҳаибабоит. Сара суаҩуп, уара уҳаиуануп. Са суацәажәоит, уара уӡырҩуеит. Ухы урҵысуеит. Исҳәо уақәшаҳаҭуп. Уаныԥшқаз аӡы уасмыргеит. Усааӡеит. Уижьҭеи ҳхәура уаҿуп. Уцәаӷәоит, улаҵоит. Ҳамҿы уаҵоуп. Сааԥсеит умҳәац. Зегь рыла ҳҽеибаҳҭар уҭахуп. Ҳанхара ахы шьҭыхны иукуп. Шаҟа бзиара уухьоузеи!
Арҵәаа, арҵәааҳәа аҳәҳәабжь геит. Аҭҳарҵәҳәа саалҵит. Ишызбоз адәы аҵыхәа инеиуаз сабгьы дааиқәҟьашеит.
Ҳаиқәӡырҩуа ҳааҭгылеит зегьы. Миландар лмыткәмабжь гон. Сцәа сынҭӡыӡаан схәы-сжьы қақаӡа иҩеилагылеит. Агәашә сынҭҟьан, ашырҳәа сҿынасхеит. Иҟалазеи анаџьалбеит!.. ӡәыр иԥсӡы лаҳама?! Издыруада лыҷкәынцәа шҭахаз ашәҟәы ааны, ианбанӡаҳцәахуеи ҳәа ицәырыргазар?! Снеиуеит иаҳа-иаҳа ирццакуа. Дареи ҳареи ҳабжьара абна снылҟьеит. Аҳәысҭа аҵыхәан ауаа еилагылан. Иаҳа-иаҳа аизыҩҩра иаҿын урҭ. Амыткәмабжь шгац игон. Иҟалазеи, мцахәыцәа?! Снеит саргьы. Сназдыххылаз
сиазҵаап шысҳәоз, еикәшаны изхагылаз сылаԥш нақәшәеит. Ацә! Ҷуҷул ицә! Ихаббала иԥсны икажьын.
– Уи дшыҟам уаргьы иудырма, нан... Саргьы издыруеит, нан... Сгәыӷлар сҭахын, нан... – лнапқәа лгәыҵаԥса деиҵақьызқьызуан Миландар.
– Ирҳәо саҳахьан акәымзар, блала исымбацызт...
– Ацәмызкы абри аҟынӡа инанагоит ҳәа сыҟамызт...
– Ассир сымбеи уара!.. – агәра рзымго аибыҳәара иаҿын иааидгылоз.
– Сара исхароуп... Аҵыруа иҭаскыз салгап сгәахәын... – иҟалаз гәнго дцәажәон Разан. – Аҭакар бааԥс рзымчҳаит. Ацәмызк зызҵысыз ацә аапкит. Оор сҳәеит, акәаҭан сҽақәсырӷәӷәеит – иамуит, исызнымкылеит. Рҿынархеит исымпыҵԥаа. Ицон ари ацә аҩыза ахы иҭарԥаны. Акәаҭан ахьрыцраҳауаз иаҳагьы иараапкуан. Ицон рыблақәа аш рхыланы, аӷьара еиҟаратәуа, асаба шьҭарчы... Ишнеиуаз аҵла ианазааигәаха, ауӷә еимҿдырххеит... Нас хыла иасит... Уи акәхеит... Сара исхароуп...
– Баҟәыҵ, бара рыцҳа, баҟәыҵ! – Миландар дналыдгылеит сан.
– Уи ԥсырц рҳәахьан, ихаҵкы ицеит! – инацлырӷызит сандугьы.
Саби ҳгәыла Тыкәеи наскьа ацә иахагылан. Сҩызцәа иҟалаз рзымбатәбарахан ирҳәара рыздыруамызт.
– Шаҟа ицә бзиааз рыцҳа?! – даасыдгылеит Кама. «Бара бакәын иагыз!..» – сгәы инҭысҳәааит. – С-Ҷуҷул, с-нан... сгәыӷларц сҭахын, нан...
Сыбла даахгылеит Ҷуҷул. Аҩраҿ, аԥараҿ заҟа ибаҩ ицәыласызи уи.
«Гармелиа!» – анырҳәалак «Германиа» рҳәаз џьшьа, сцәа ҩасхыбзаауан. Арра данцоз ашкол ашҭаҿ
Мақар анирхәмарыз сыбла иаахыххылеит. Ҩаԥхьа иҿыцӡа слымҳа инҭасит уи иажәақәа. «Ҳзыхынҳәыр бзиоуп. Ҳзыхнымҳәыр – еибашьроуп...».
Усҟан уи ибла ҳныҵижьит ҳӷәап-ӷәапӡа ҳахьгылаз. Абарҭ рынасыԥ хьчатәуп ҳәа акәызҭгьы амш зхыубаалоз уи иблақәа ирҳәоз. Хымԥада! Абарҭ роуп ҳара ҳзыԥсахуа рҳәозҭгьы? Хымԥада убри ауп ирҳәоз! Нас исылшахьозеи сара?!
Ахәыцра саалнахит сыцәабжьы. Абар Сару! Алра иаалҵын, ибыҩҩуа аҿаанахеит, ҳашҟа ахы рханы.
«Сара соума шәыззыԥшу?!» – аҳәозшәа иааҳалагылт. Иааины ахы аасгәыднашьылеит. Сахьыҟазаалак садыруеит Сару! Сҩызцәа уи еибадырбон. Камагьы сышҟа лҿаалхеит. Аҳәысҭа абжа лаҵоуп. Абжа ацгәыхш аахыҩлоит. Ҳашьхақәа асы рҿажьнаҵ алаҵара ыҟоуп, – рҳәоит ҳабацәа. Уажә урҭгьы с-кәамҟьан ирҿаԥсаз. Аамҭа цоит...
Аҳәысҭа аҵыхәан игылоуп зҩыза звыԥсааз ацә. Миландар лыцә ахацлакы. Ауӷә азхык арсуп.
– Уи дшыҟам уаргьы иудырма, нан... сгәыӷлар сҭахын, нан...
«Абарҭ рынасыԥ хьчатәуп... Абарҭ роуп ҳара ҳзыԥсахуа»... – ҭаха сырҭом амҩа змаз Ҷуҷул иблақәа ирҳәоз ажәақәа.
– Сгәыӷлар сҭахын, нан... – лҳәоит Миландар.
Сҩызцәа сзыԥшуан.
Сару ахәда снапы нхысшьын, исыман сҿынасхеит. Снеиуан Қәҭыл ицә ашҟа. Сышьҭахьҟа аууҳәа быжьқәак гон. Ауӷә ахы аашьҭысхит. Сҿынасхеит, ацәқәа неиваҳәаны.
Кама лыкыркырыбжь гон...
Адәахьы асы шлеиц илеиуан, иахеижьҭеи еиҳа-еиҳа иацнаҵон, ахәыҷқәа аԥенџьыр икылԥшны адәахьы иԥшуан. Ас асы анлеиуаз ианакәызаалакгьы гәахәарак, гәеизҳарак рнаҭон, рыбла хәыҷқәа нҭгәырӷьаауа. Усҟан, уажә еиԥш, заҵа аҩны иҩнамгыларыз, еибарыҩны асы инылеибарбылгьон, инылеибаркәымпылуан, акагь хьаас ирымаӡамкәа, иҿыҟаԥшьаа-ҿыҟаԥшьааӡа... Уажәы усҟантәи ргәырӷьара, ргәышьҭыхра, уаҳа хнырҳәышьа амаӡамкәа, инарымпыҵԥраа ицазшәа акәын ишахәаԥшуаз, рыблақәа кыдхаланы адәахьы иԥшуа аԥенџьыр иахьадгылаз.
– Арахь шәадҵ, арахь!.. Уа шәзадгылоузеи, иҟоу шәымбаӡои?.. Аӡәы шәгәаиҭаргьы апҟаҩ аашәхиргоит!.. Урҭ арыцҳашьара злоу уаау џьышәымшьааит... иаапкны аҳабла иалоуп шәымбаӡои... ахәыҷқәагьы ргәхьаа ркым, адуцәагьы ргәхьаа ркым, зегь ҳаршьырц ргәы иҭоуп... аџьнышқәа!.. – Дыгә ихы дҩаханы, иҽынхьырнааны днарықәымчит ахәыҷқәа, деихәлассы, илаба аҽҳәа иныҽҳәышьуа дахьтәаз. Араҟа имаҭацәагьы ыҟан, Кьахьыр ихәыҷқәагьы.
Уи иахьак ихәыцрақәа убриаҟара ихьанҭан, дахьныҽҳәатәаз уаҳа дагьымгылацызт. Аибашьра мышьҭацәгьа изҭанаргылаз, ирызцәырнагаз ахьаақәа хызҽшаз, иԥхьӡыркәкәашаз макьаназы акгьы ибомызт. Амшқәагьы еихәлашьшьы, еилгарак рымаӡамкәа, аҵхқәагьы уаҩы иааизхымгартә еиԥш ихьанҭан.
– Ишәмаҳаӡеи, бара, ииҳәаз?.. Шәадымҵуеи арахь!.. Ижәбазеи иара уаҟа, шәнадгылартә еиԥш?!. – Кьахьыр иԥҳәыс Арда лыԥҳацәа днарықәымчит, дҩаҵхаханы рышҟа инеихгауа. – Уаҩы ииҳәо шәаҳауам шәаргьы!.. – даагәамҵхамҵит, акырӡа лгәы кыдгыланы дшыҟоу мҩашьо. Дарбаныз изыцрамсыцыз ари аибашьра хамышҭыхә, дарбаныз аӡиас аԥаҩ шыҵнашәаауа еиԥш иҵнамшәаацыз!.. Акырӡа еиҭанакхьан рҟазшьақәа, рхымҩаԥгашьақәа...
Ахәыҷқәа ааин, амца ахьеиқәыз аԥхарраҿы, рҟәардәқәа иаарыханы, рҽааидырӷәӷәала инатәеит, гәалаҟарак рымаӡамкәа...
– Иабаргарыз абарҭ иахьа?.. Ирзырҭахыз?.. Ирылархузеи абри аҩыза амшха?.. – Дыгә иԥҳәыс Хаԥҭина, лшьал касы лхарԥаны, лхы-лҿы ҵаӷа ааԥшуа дахьтәаз, даацәажәеит, лгәы иҵхоз дшамырҭынчуаз лнырԥшуа. Иахьа ашьыжь индәылганы иргаз уажәраанӡагьы иахьыҟамыз дарҭынчуамызт. Данымцәажәозгьы убарҭ ракәын хәыцырҭас илымаз. Лыҷкәын Кәатат ихабарк ахьыҟамыз уи зынӡаск лшьа лыланарбахьан, лыԥсы ҿнакаахьан, деихәланагәахьан, аха арҭгьы ас индәылганы иахьыргаз гәҭынчымрак лызнарҵысуан, лыԥсы налылышәшәаны, ллахаҵ аргьыжьыртә аҟынӡа дынҭанаргылон, даруалуашон, аха иахылҳәаарыз дақәшәомызт. Зшәақьқәа харшаланы ирхылаԥшқәозгьы, иргәыҵалах здырхуада, ирхашҭызшәа, иахьак рыхабаргьы ыҟаӡамызт,
абжьааԥны Кьахьыр иҩны индәылшәаны ашәиҭышәи ишынармышьҭуазгьы...
– Иабаргахуаз... џьара ҭабиақәак ддыржуазар акәхап, арҭ тҟәацәоуп, уаҳа ирылаҳхраны иҟоузеи ҳәа инарықәҟаауа... Узытҟәаз ииҭаху улаимыгӡои!.. – Дыгә еергьҳәа иԥсы нҭкаауа, арҭ амшқәа ихигахьоу акыр имч шҵыршәаахьоу мҩашьо, хрыжь-хрыжь даацәажәеит, Хаԥҭина ихы налықәкны, иҽаардадашәа.
– Аус руртә еиԥш иҟоума, реихдақәа инарыхкьашо... Џьара машәырк рмыхьуандаз... заалымдарак иақәдмыршәондаз!.. Закәытә аамҭацәгьоузеи зҟырҟы ҳкылахаз!.. Ҳхәыҷқәагьы ҳаргьы ҳагәнаҳа рзымгааит ҳара абри аҩыза ҳанҭазыргылаз!.. – Хаԥҭина лгәынамӡара хыжжуан, лгәынқьра еиқәыртәашьак амамызт, уажәы-уажәы лҽеиҭалкуан, лҽеихалырԥсуан узылҿамԥшӡо. Нас лкасы иҵагь иналхыкәлыршон, лыбла ҭакәаҳақәа еергьҳәа инцәыҵырԥшуа. Хаԥҭина еиҳараӡак дзыргәжәажәоз аԥсы гәырҩа аиҳа абза гәырҩа акәын.
– Еҳ, анаџьалбеит, ҳашԥаҟақәаз... ҳабакылыргеи!.. Шьоукы ацәышлампырқәа реиԥш инаҳаҵалан, адунеи рӷәаԥсарц иалагеит, аха ишԥарзеилымкаауеи ақәыхәлацәгьақәа... мышкызны иааҳәны рхы иҭамԥашеи!.. – Дыгә ахәхәаҳәа даақәыԥсычҳаит, ихәыцрақәа еиҳа-еиҳа рҽахьдырҭбаауаз, рҽахьеиҵырхуаз иахҟьаны. – Ауаҩы илаимыгӡо ҳәа акагьы ыҟамзаап иԥсы ахьынӡаҭоу, иԥсы ааихыҵаанӡа... Аҵлагьы далҟьоит, амцагьы далаҳауеит, азыцәқәырԥарагьы дкыднаҟьоит... Еҳ, сабиц, ҳаԥсы ҭанаҵы егьахкы ҳрықәшәап, егьахкы ҳрынҟьап!..
Дыгә уи зхиҳәаауаз еилкаан... Изҭашәаз аҭагылазаашьа даараӡа рыԥсы ҿнакаауан, рыԥсы рыхнахыртә аҟынӡа инанагахьан...
– Ҳаҷкәын деибганы дҳаундаз, уаҳа краҳҭахума?.. Дахьагаз, дахьыӡыз ҳзымдыруа... Кәатат рыцҳа, уԥсы ҭоума уара гәаҟ?.. Уабаҟоу, уабану, иухылаԥшуада?.. Уан иԥсыша, адунеи сықәхеит, аԥсцәаҳагьы сиҭахымкәа!.. Уара уԥсы ҭаны уҟандаз, сара слеихәлаҳа, слеихәлабга сцаргьы!.. Ԥсҭазаашьас исымоузеи сара уажәшьҭа!..
Хаԥҭина, лыҷкәын даалгәалашәацыԥхьаӡа, лылаӷырӡқәа налҿыҳәҳәуан, иналҿыкьасон, лхы-лҿы акаҷырақәа инырҭыкьаса рҿынархон иаалзеиқәымҳәалаӡакәа. Усҟан аӡәгьы ҿиҭӡомызт. Иахьтәаз убриаҟара иҭынчрахон, аӡ ԥыруазар иуаҳартә еиԥш.
Ариабжьарак илхылымгацыз иҟаз!.. Лыҷкәын, аибашьра ианалагаз аахыс ишылҭахыз илымбацыз, уажәы маӡала, аӡәгьы ихы имырбакәа, дааны дшыҟаз, шьоукы аакылсын, даҳҭахуп ҳәа днарылкәыкәааны дыргеит уажәи рыбжьара аӡәгьы лыла дҭалырԥшуамызт. Рабџьарқәа рхарззала ашҭа ианааҭалалакь, акәыкәыҳәа дыҳәҳәо, лыӡӷы ацәа ахыхуа днаргәыдхахалон, сыҷкәын дабаҟоу, сыҷкәын дабажәгеи ҳәа лыҽшьуа. Арҭ ҳагәхьаас ирымоузеи, ус ҟабымҵан, ус бымун ҳәа деимырхха аҩныҵҟа дныҩнаргалон Хаԥҭина, рнапқәа налыкәыршаны Кьахьырраа. Егьырҭ рыцқәа хырџьаџьаны, ари дызхеилагада, дызхәымгада, даанышәкыл акәымзар, цәгьала дҟаҳҵоит ҳәа, рабџьарқәа ыркымкымуа инарызцыхлымуан, инарықәмақаруан, рыблақәа ашьа нархыҵәало...
Хаԥҭина Дыгә иаасҭагьы дҵыкәкәа ацара даҿын. Дыгә еиҳа ичҳауашәа ихы ааирԥшуан, абарҭ зегьы џьарак еизаны абас дахьрылатәаз.
– Еҳ, анаџьалбеит, ҳазҭашәаз ҳзалымҵуа, ҳаҩнқәа рҟынӡа ишаҳҭаху ҳзымнеиуа, ҳнеиргьы ҳзыхдырҟьо, ҳазхыршьаауа ҳзымдыруа ҳназыхҟьазеи!.. Ауаҩы душәиирц уҭахызар, абас дшәии!.. Ма иансааз еиԥш
сыҟазҭгьы, арҭ ахәымгақәа сыҽрысҭозма, сшьапы сҽасмыргози!.. Ианакәӡамыз ҳаиҿаҳаит дареи ҳареи, аԥсра рықәшәандаз!.. – Дыгә урҭ зыӡбахә имаз ргәаӷкра деиланаршуан. Ицламҳәа қәацқәацо дҩагылан, ихы ларҟәы-ларҟәуа аҩны ҩныҵҟа даалеиҩеит. Хҽышьа змамыз ихьаақәа ддыргәаҭеиуан, ддыршаҟьшаҟьон. – Аа, шәара, акәамсаӷқәа!.. Шәара шәоуп акәымзар, ҳара иҳахьлакгьы агәхьаа зкыдаз... Шәара акы шәмыхькәа абра шәалганы шәыҟазар, уаҳа иаҳҭахыз!.. – Дыгә имаҭацәеи Кьахьыр ихәыҷқәеи рҽеидырӷәӷәала иахьтәаз днарызхьаԥшит иаарыцҳашьаны. Аҿыв-сывҳәа ахқәа нарывҟьо иахьеиқәхаз насыԥшаран иԥхьаӡон. – Аха, уи сҳәеит ҳәа, ҳашԥазалымҵри... анцәа даҳхылаԥшып!.. Аџьма имԥсыша амаҵә азылаҟәуеит, рҳәоит... – Дыгә урҭ данырзааигәаха, инаизхьаԥшыртә еиԥш, илаба нкыдиҟьа-нкыдиҟьеит. Даргьы рыблақәа ҭырхаха инеизыԥшит, абри изымҵатәоу ажәҩан еихәлакәаҳа инаҵганы, даҽа жәҩан цқьак инамҵагылар рҭахны.
...Дыгә днеин, аԥенџьыр акыдыршәыла днаханы, адәахьы дынкылԥшит. Асԥаҟьақәа еилыҩры-еилыҩруа, ажәҩан иаҵахәмаруа алеира иаҿын. Иахьабалакь сыла иҭалаҳан, сыла ихҟьан. Инарзышьҭымхуа ашәыб иаҵагылан ашәаԥыџьаԥ, рымахәқәа шьҭассы.
– Бара!.. – иҳәан, Дыгә Хаԥҭина ихы налықәикит, лышҟа даахьаҳәны.
– Иууазеи?.. Иузыҟалахзи уажәы?.. – ишҟа даахьаҳәит ларгьы, гәамԥхара-ҟазшьак лнырԥшуа.
– Аҩнынӡа ҳнабжьысыр иҟалои?.. Ҳныҩнамԥшуази... иҟоу ҳамбози!.. Уажәы еиҳа иҭынчроушәа збоит... ибжьаларыда анцәаузша!.. – убри дназхьит Дыгә. Уахь анеира, аҩнаԥшра дазгәышьуан, уаҟа дыҟаӡазар иҭахын, аха иахьшәарҭаз иахҟьаны рацәак изыҩнатәомызт.
Дыгәраа рыҩнқәагьы рацәак ихараны игыламызт. Уажәы изҵатәоу Кьахьыр иҩни дареи аандак акәын ирыбжьаз, агәашә хәыҷы унҭысыр, рынхарҭа-ргәараҭа унҭагылон.
– Уеилагама, џьым-џьым... аӡәы ҳаиуршьуеит!.. Арҭ иблакы-блаҵәуа игәароу ҳаарымԥыхьашәар, амалагьы еергьҳәа иҟоу, ҳаԥсы ааҳхырымхуеи!.. Иҳахдырҵуазеи анҭ аџьнышқәа, акы иацәыԥхамшьо!.. Иҟаҳҵахуазеи уахь... зегь цәдырҳәхьеит, зегь еимырҵәахьеит, краҳзынрыжьыз џьушьома?!. – Хаԥҭина лыбла иныхгылеит рынхарҭа, рыҩны-ргәараҭа, ицәгәыххаа, ишьаҟьаны, иӷәыҵәны изхысыз. Дыгә ииҳәаз наԥхьарыҟәҟәаны, лҽыназылкит уахь дылмышьҭырц.
– Ус ҳнықәԥшыр сҭахын!.. – иҳәеит Дыгә, игәалаҟара маҷк иааиҭаршәаны.
– Џьаргьы шәымцан, шәдәылымҵын, ишәарҭоуп ҳәа иҳарҳәаз, уара иузеилымкааӡои измааноу?.. – Ҳаҩнқәа рахь ҳнарышьҭуандаз, ара ҳааганы ҳаҩнарцалозма ҳзеиҭамҵуа, џьаргьы ҳзымцо, ахылаԥшцәа ҳаҭаны?!. Абри ушԥазымхәыцуеи уара?!. – Хаԥҭина лажәақәа аалырмчит, лҳәатәы дахыԥарц ақәикыргьы ишылымуаз, дшақәшаҳаҭымхоз инирныруа.
– Ҳаргьы ҳцоит, ҳаргьы ҳцоит!.. – иҿабыӷ-ҿабыӷӡа Дыгә имаҭацәагьы ҩаҵхахеит, убрахь ацара иазгәышьуа. Урҭгьы ирҭахын, Дыгә иеиԥш, рыҩнаҭа-ргәараҭа инҭаԥшыр, рылаԥш нахыргар.
– Уа шәтәа, сымҳәеи!.. Иабыкәу шәахьцауа?!. Ҳаи, иҳалаумгало ҳәа иҟоузеи, уара аубыџьыр!.. – Хаԥҭина ахәыҷқәа ашьшьыҳәа иналыртәеит днарықәымчны. Дыгәгьы иҽааникылан, уи уаҳа даламцәажәеит, уиаҟара аҽалагалара иҽамҭакәа.
Амш акыр илеихьан. Ҭарҟани, Кьахьыри, Мзауҭи рыҟамзаара даараӡа ирнырны иҟан араҟа аҩны
иҩнаханы, дәылҵшьа змамкәа иаанхаз. Ирҳәо иақәымшәо, ируа иақәымшәо ишеилаз ауп Дыгә ибжьы шаагаз.
– Уара, Ҭакәа, аранӡа уааскьеи... абанҭ агәарабжьара ибжьаланы иааиуа зусҭцәоу узеилыргозар?.. – Дыгә имаҭа днаиԥхьеит ишҟа. Уи ахьышәҭҳәа аԥенџьыр днадыххылан, адәахьы дынхьаԥшит, асаркьа дналыԥшны.
– Исзеилкаауам, даду... асы цқьа исзалбаауам... аха хҩык еишьҭагыланы иаауеит, ҳашҟа рхы рханы, – иҳәеит Ҭакәа, иабду днаизхьаԥшны.
Урҭ еишьҭагыланы ишааиуаз, ашҭа анаӡараҿы иаҿаз агәашә ду иааҭалеит, асы инылхауа.
– Дара роуп, даду, дара!.. – иҳәеит ахәыҷы, цқьа ибла еилнаргартә ианиба. – Ҳашҟа иаауеит, даду!..
Итәаз зегьы ҩыҵхаханы, ашәахь рҿынархеит иааиуаз инарԥыххыларц.
Аԥхьа Ҭарҟан дгылан, ихылԥа ҟьаҟьа, сыла ихыбны, ипалта шьҭаҳәазо, еидара хьанҭак иаҵоу иеиԥш, ибӷа ырхәаны... ишьи-ишьи неиқәҵо, асы дашәаҳауа дааиуан. Уи дишьҭагылан Кьахьыр, иплашь хәхәаӡа, илахь узҭамԥшӡо хылԥа ҭагәаҩак ихарԥан иҭагәлаԥӡа. Урҭ рышьҭахь дгылан Мзауҭ, ихылԥа қәакьеи иплашь ҵаӷеи ишәҵаны. Даараӡа иузымдыруазар иузеилыргомызт, убриаҟара асы рықәнаухьан.
Ишааиуаз, абарҵа ианааҵагыла, ршьапқәа адық-дықҳәа инкыдырҟьан, рымаҭәақәагьы инарысуа, ирықәыԥсаз асы нарықәдыршәшәан, аҩныҵҟа иныҩналеит.
– Ҳаи, анцәа иџьшьоуп, шәара шәеибганы шәахьааз!.. Иахьантәаракгьы шәгәырҩа ҳагахьан... Анҭ рҟынтәи зегьы урықәгәыӷуазароуп, рыгәрас иугозеи!.. – Дыгә дадырсызшәа, иахьынеихигаз, уаҳа дзеиҭамҵуа, дгыланы дырзыԥшуан.
– Шаҟа ҳшәыцәшәазеи, шәара аубаџьырқәа!.. Ишәыхьыз ҳзымдыруа, шәзыхдырҟьаз ҳзымдыруа, иахьантәаракгьы ҳшеилауаҭыруаз, ҳшеилагьыжьуаз иааҳхаагеит... Ҳлахаҵ гьыжьны ҳнеилаҳарц егьҳагмызт... – Хаԥҭина маҷк лыԥсы налылалазшәа днарԥыххылеит, аха, уажәы-уажәы, исарҳәарызеишь ҳәа, лгәы нҭыԥсаа-нҭыԥсаауан. – Шәеибгоума, нан... шәыԥсы ҭоума?.. – дынрыдӷьаҵәыӷьаҵәылеит, лыблақәа еергьҳәа инцәыҵырԥшуа. Лыблақәагьы уажәы даҽакын ирыҵыԥшуаз, деилазыршуаз, дзыргәаҭеиуаз. Ишакәым иааҭырҟьаны акы налҿарыжьыр ҳәагьы дацәшәон, дуалуашон маӡа-аргама, рацәак илнылмырԥшырц шылҭахызгьы.
– Бымшәан, Хаԥҭина, ҳаибгоуп зегьы... ҳарцәынхеит... Анҭ роума, анемсаагьы ҳарцәынхахьан... – иҳәеит Ҭарҟан, ихы аарҵысы-аарҵысуа, лгәы алаирӷәӷәарц, иалаикажарц. – Ауаҩы адунеи аҿы дызқәымшәо ҳәа егьыкамзаап... – нациҵеит, змыжь ҵаулазак дынӡааԥшылошәа, игәы дынҭахәыцуа. Егьырҭгьы ааин, иааикәшаны амцаҿы инатәеит, иааргаз ажәабжь иназҿлымҳаны, иназыӡырҩырц рҭахны.
– Нас, иҳаумҳәои, Ҭарҟан, иахьа шәахьыргаз, шәзындыриаз, шәзыхдырҟьаз?.. Шәызлеиқәхазеи, шәыԥсы зларцәыжәгазеи анҭ ақәыџьмақәа, уаҩы ирыцҳашьара злаӡам, зыԥсы қымқымуа ҳа-Набжьоу иалахаз?.. Еҳ, сабиц, ианакәзамыз иҳахьӡеит зегьы... ҳанеиқәшәамыз, ҳанеибыҭамыз!.. – Дыгә, маҷк рыԥсы анааиҭарк, днаразҵааит, избанзар ас аҩны индәылганы ианыргалакь, ишдыргәамҵуаз, рыԥсы шырҿарҵоз, ишдырҳәацәоз ибзиаҵәҟьаны идыруан азы. Иара абраҟагьы, аҩны иҩнацаланы иахьрымаз, изыхьчоз шрыдгылазгьы, акырынтә ахамышҭыхә иҭадыргылахьан.
– Ишәасымҳәои... изшәасымҳәахуеи?.. Ҭарҟан, дара иеицыз дызлареиҳабыз ала, згәаӷкра имаз рыӡбахә ацәыргара шицәымӷыз удырратәы, днеиԥхьхәыц-ааиԥхьхәыцаауа дналагеит иажәабжь. – Арантәи, раԥхьа ҳнадыргылан, ыҟами, ҳнарыԥца, амҩаду ҳанцаланы, ҳрыманы рҿынархеит. Азныказы, ҳабаргауеи, зыхәҵәы нҵәаша, ҳаршьырцаз аума абрахь ҳзааргауа насгәахәт, аха узацәажәо абаҟоу, рыблақәа харыззала, рылахь еимарџьыхәны, узырҿаԥшуамызт, цәгьарак иақәшәаз реиԥш, уажәы-уажәы иҳақәгәамҵуан... Ҳанааҭгылалакь, – Пашьол, пашьол!.. – рҳәахуан. Ииашаны, ргәы иҭакыз еилкаашьа амамызт. Аҟыԥыҳәа ҳгәы инҭашәеит, арҭ ҽеирак азы ҳшырымгоз, аха ирауҳәараны иҟааз!.. Ус, амҩаду ҳшаныз, Набжьоу аханы, дара рхырӷәӷәарҭа ахьыҟаз ҳнаргеит ҳӡагәӡагәуа, ҳрыцҳахәха. Рхысгақәа, рабџьарқәа ана игылоуп, ара игылоуп. Дара пылыпылуа, амҩа нымҩахыҵ-аамҩахыҵгьы рымҿхаҟны, ахьацақәа ирымҵагылоуп, џьара еидгәыԥланы, џьара хаз-хазы... Еиқәных, зегь рыла еибыҭоуп... Ҳара ҳтәқәа, арыцҳақәа... излеибашьуа абџьарҵәҟьа рымаӡамкәа, абнара илазар акәхап... – Ҭарҟан даақәыԥсычҳаит, набжьоуаа рыҷкәынцәа иршәымкәа, ирхамкәа, арахь цқьагьы еиқәыршәамкәа, маӡа-аргама урҭ ирҿагыланы ирабашьуаз наигәалаиршәеит. Рҳабла, рқыҭа ахьчара анаҭахха, иахьеидгылаз гәыграк инаҭон дахьыҟазаалакгьы... Зны-зынлагьы иааицәыӡлон, аха нас ашарԥыеҵәа еиԥш иаацәырҵуан. – Аа, Дыгәхеит, ишыҟоу умбои, аибашьраан аӡәгьы угәхьаа икӡам... узықәшәараны иҟоу узеилкааӡом, узшьуагьы дуздырӡом... Ус улахь ианиимҵароуп, акәымзар улыбжьахәаша уцаргьы алшоит, уӡырҭа-уԥсырҭак ыҟаӡамкәа...
– Уи сара исзеилымкаауа џьушьома, Ҭарҟанхеит, аԥыхьатәи аибашьраан исыхҭнагаз сымдыруеи... Зны срытҟәеит анемсаа, зны сыршьырцгьы иалагахьан, аха сырцәынхагәышьеит... ушрыцәнымхара иҟахузеи!.. – Дыгәгьы иажәа ныбжьеигалеит, рацәак имроукәа, аибашьра ду аан ихҭигақәахьаз наигәаларшәо.
– Изхысҳәаауа... – деиҭаналагеит Ҭарҟан дызҿыз иажәа анагӡара. Зегьы еиқәыӡырҩуа итәоуп ииҳәарызеишь ҳәа.
– Ҳара ҳанырба, рызынтәыкгьы рылаԥшқәа наҳаладырҟацеит ҳанкылблаауа. Шаҟа исцәымыгхазеи абас ҳрыцҳахәха ҳахьцәырыргаз!.. Изусҭцәада, уҳәарауазеи, ицәымкыр-цәымкырӡа иҳахәаԥшуа!.. Аха уи иалышәхузеи!.. Ус ҳашгылаз, ҳзаԥцаны ҳаазгази дареи акы неибырҳәан, ҳнымҩахыганы, арыӷьарахь ибжьагалаз амҩа ҳнанырцалеит.
– Ҳаи, шәара арыцҳақәа, шәара ахәашабгақәа... изакәытә мшымыхәлоузеи шәназҭадыргылаз, шәахьырго шәзымдырзо, шәзықәдыршәо шәзымдырзо!.. – Хаԥҭина лкасы днацрыхо дааматанеит. Макьаназ лыҷкәын иӡбахә ахьцәырырымгозгьы лычҳара иахлыржжуамызт, иӡбахә раҳазар ишԥарымҳәари ҳәа илычҳауан. Егьырҭгьы Ҭарҟан иажәа нагӡаны далымгакәа иԥыҩломызт.
– Ус ҳашнеиуаз, ыҟами, Чагә инхарҭаҿы ҳнаӡаанӡа, акәараҷҷа ахьиасуаз, ацҳа хәыҷы ахьхыз, ҳақәырмыжьлакәа ҳааныркылеит. Арахь ишәаԥырҳаԥуеит, абнара аӡәы дҩылҟьаны дрыжәлар ҳәа ишәарӡыӡо... Ауаҩы даншәо џьарак дзышьақәымгылозаап, аҵәы иӷроушәа, уажәы-уажәы дҳәа-ҵәыҳәаҵәуеит, акы даршаҟь-шаҟьоит, даруалуашоит...
Изхысҳәаауа, абри ацҳа хәыҷы уахьынықәсуа, уажәы уи ацҳагьы ыҟаӡам, иқәнацкьаан, акагьы
аанымхаӡеит, итҟәацыз иаршәит иахьынӡазалшоз... Убраҟа ихаххала, еиҟәжәаны икажьуп Чагә итрақтор хазынагьы, абжьааԥны дзыхӡыӡаауаз, ҳаҭыр зықәҵаны иныҟәигоз, ҳа-Набжьоу ҳгәы ҳамыргакәа ҳамхурсҭақәа злаицәагәоз, излалаиҵоз...
Абраауп арыцҳарагьы ахьыҟалаз!.. Иҟалаз, ишыҟалаз, изынҟьаз, изынԥаз ҳара ҳахь идырӡомызт, аха дара ибзиаҵәҟьаны еилкааны ирымазар ҟаларын...
– Аа, с-Кәатат рыцҳа, с-Кәатат хәашабга... уназыхәлабгазеи... уара зылахь акагь анымыз... ҳрыцҳара зықәшәаша!.. – уаҳа лзымҳәакәа, акьыжыҳәа инеималҭәеит Хаԥҭина иаалзымычҳакәа... Аӡыцәқәырԥара еиԥш акы даашьҭнакәыцәааит иналыжәланы. Ҭарҟан ииҳәоз ажәабжьгьы ллахаҵ аргьыжьын, дааилнарышшеит.
– Баангыл, Хаԥҭина, баангыл... ус бымҳәан!.. Ҳара иҳаздыруам уаҟа, уи атрақтор Кәатат дақәтәазу, даҽа шьоукы ақәтәазу... Уи макьаназы еилкаам... – Кьахьыр иҽырҟасаны Хаԥҭина дныԥхьаирҟәҟәеит лҽаанылкыларц. Аха лара гәҩарас илымаз ус аҟаԥыҳәа илзыхәаҽуамызт инеихәлагәаны.
– Уажәа иацҵеи, дад, уажәа!.. – Дыгә илаба дахьтәаз инышьҭеикшеит тыгә-тыгәҳәа, ичҳара шхыжжуаз инимырԥшуа. Ахаҵа, егьа гәырҩацәгьа дрықәшәаргьы, исынсырԥшуам ҳәа далагоит, инцәыҵаихәаҽуеит, инцәыҵаикәаҳауеит, аамҭала акәзаргьы...
– Дара, ыҟами, иаша амҩа инангылан, абри атрақтор ахькажьыз акәша-мыкәша зегьы еимыжәдароуп ҳәа инаҳадырҵеит... Арахь асы шьҭоуп, ҳмагәқәа инархыҵәоит, цқьа ҳазныҟәом, ҳашәаҳауеит... Дара, аминақәа ыҵоу џьшьа, ҳашҟа ишәаны изықәлаӡом... Анахь шәнаскьа, арахь шәааскьа ҳәа зны иҳақәымчуеит, зны иҳақәҟаауеит... Маҿа-маҿа асы ҳалхо ҳалоуп ҳлабақәа ныҵакшо, ӡәыр асы
даҵаханы дыҟазар, даҳзаҵыхуазар ҳәа. Ари зныкым, ари ҩынтәым... асы зегьы ҳкәаҳаит ҳшылхауаз... Ажәҩангьы еихәлабганы, цасҳәа иауазшәа, иааиқәтәомызт... Чагә иҩны-игәараҭа, арыцҳара ишақәшәаз мҩашьо, еихьыжәжәа, еимацәкәыкәы иааԥшуан, аӡәгьы дахӡамкәа, ақьаԥҭажә еиԥш, ирыцҳахәха.
Дзакәытә нхаҩыз Чагә... закәытә нхараз еиҿкааны имаз!.. Ишԥаҟарҵеи, ишԥарӷәыҵәи, уҳәарауазеи, иарамышкахала!..
Хәылбыҽханӡагьы ҳаурмышьҭит... Дара зышьҭаз рышьҭамҭа ҳәа акагьы ҳамбаӡеит. Ҳара ҳзышьҭаз Кәатат иакәын, аха уигьы ишьҭамҭа ҳәа егьыҟамызт араҟа...
– Аа, с-Кәатат, с-Кәатат рыцҳа... уназыхәлабгазеи... уӡырҭа, уԥсырҭа ыҟаӡамкәа!.. – лҳәеит дырҩагьых Хаԥҭина, лыҷкәын дизхьуа, ихабарк ахьылмаҳаз лгәы ҵнашьаауа, арахь дыҳәҳәар дзымыҳәҳәо, лҽеихарԥсны.
Кәатат рыцҳа ҳа-Набжьоу Хаҵакьаҿ ҳәа ишьҭан, ихьӡызҵазгьы Кьахьыр иакәын. Дыхәмаршәа иааиҳәаз наидхалан, аҳабла зегьы Хаҵакьаҿ ҳәа инаишьҭалеит, ихьӡыҵәҟьа нархашҭызшәа. Шәагаала дкьаҿын, аха ибаҩ ицәыласын. Аҩра, аԥара, аҽықәтәара цәгьалаҵәҟьа бзиа ибон, иахьахәлаанӡа ҽыла дыҩуазаргьы, мап ацәикуамызт. Аҽы ыҩны ишцо ахьышәҭҳәа днахьынҳалон, днақәгылон, инапқәа шьҭихуан дгәырӷьаҵәа, инаҳаракны, аԥша неиҿасуа дахьақәгылаз дкаҳауамызт, дагәылҵәраа дцон. Дызбозгьы иеигәырӷьаны, рнапқәа изырҟьон, афырхаҵа Хаҵакьаҿ, убас, убас... уаҵамхакәа уцала ҳәа наиқәҿыҭуа.
Уажәы, аибашьра ианалага, зҽеидызкылаз аҷкәынцәа дрылан, дҳәырҳәыруа, акы дацәшәомызт,
ара дшубоз ана дынхәыҵҟьон... Ҽнак, иани иаби рҿы дахьааиз, дызҭашәаз дзалымҵыкәа дшыҟаз, длыбжьахәаша дахьырцәыӡыз даараӡа ирхьааит араҟа иаанхаз...
– Сара сгәы излаанаго ала, арҭ ҳара ҳтәқәа ирҳәынҷазар ҟалоит, рымаршәа анрымԥыхьашәа. Акыҟоуп араҟа, ҳара иаҳзеилымкаауа, иаҳзеилмырго... – иҳәеит Кьахьыр, илахь неимарџьыхәны. Ииашоуп, атрақтор ԥжәеит, аха, иџьоушьаша, рышьҭамҭак ҳамбаӡеитеи!.. Аҳауа иналашәкәа, иналахәаша ицама уи ныҟәызцоз, уи иақәтәаз?!.
– Сара абас сазхәыцуеит... абри аҩыза агәаанагара сымоуп... Убасҟан, абри аныҟалаз, ҳара ҳтәқәа убраҟа, абнараҿы ицәыҵатәаны ирзыԥшуазҭгьы, иҟалаз рхы иархәаны, итҟәаны иргазар?.. – Мзауҭ дахьтәаз иҿыцҳҳараӡа даҽа хшыҩҵакык аацәыригеит, аха уи шыҟалаз еилкаашьа амамызт уажәазы. Ихьааргон рызынтәыкгьы.
– Уи иԥсы ҭоуп... аа, ишәымбари иԥсы ҭамзар!.. Егьаҟаларгьы Кәатат ус иҽриҭомызт, длыбжьахәаша дцартә... – иҳәеит Ҭарҟан, абраҟа еиқәхәыцраха иеилатәаз ргәы ирӷәӷәарц, ргәы каимыжьырц. Уи аибашьра ду аан ихимгацыз егьыҟамызт, зны дрытҟәахьан, зны азы иҽалажьны дрыцәцахьан...
– Аиеи, мшәан... акҟалазҭгьы, иаҳмаҳар ҟалаӡомызт... Дара ртәқәагьы рзыԥшаауам, шәымбаӡои?.. Есҽны ирышьҭоуп, аха ирзырманшәалом... – Кьахьыр убри инақәирӷәӷәеит, рыхшыҩ убри иназышьҭны, агәра ргартә еиԥш.
– Ижәбалап, абри зегьы Хаҵакьаҿ иоуп иҟазҵаз... Урҭ, уи аҽны дызгаз, рыӡырҭа-рыԥсырҭа уаҩы изымԥшаауа, џьара ицәыҵаихәаҽызаргьы ҟалап... Рымаршәа иоуны дышрывымсуаз агәра згоит сара! – Мзауҭ игәаанагара узықәгәыӷшаз акы аҵан. Даргьы ргәы маҷк иааркәандеит уи ииҳәаз...
Асы еимаҷыҩны ишлеиц илеиуан, иаҟәыҵуамызт. Аибашьра ахьҭакрагьы ацуп, амлакрагьы ацуп, амашәыргьы ацуп, ахамышҭыхәгьы уҭанаргылоит ианакәӡам, ушақәымгәыгӡо...
Аҵх акыр инаскьахьан. Ишеицәажәоз ирызгәамҭаӡакәа аамҭа акыр инаскьаганоуп ишышьҭалаз. Дыгә икаруаҭ ауаџьаҟ азааигәара икҿагылан. Уажәы-уажәы иеимҳәабжьы уаҳауан. Ахацәагьы араҟа каруаҭқәак инарықәиалон, аха усҟак рыцәа ҭынчмызт. Инаҳәы-ааҳәуа, измыцәаӡакәа аҵх андыршалозгьы ыҟан. Аҳәсеи ахәыҷқәеи иахьшәарҭамыз, рааигәа иҟаз ауадаҿы ишьҭалон, рылаԥш иҵдыршәомызт.
Убри аамҭазы, аӡәы иаалырҟьаны, тыгә-тыгәҳәа аԥенџьыр днаснасит, абжьы рмаҷӡаны, абри Ҭарҟан дахьықәиаз иамариашаны.
– Ҭарҟан, о Ҭарҟан!.. Ишәмаҳазои, уара?.. Сара соуп, сара!.. – ибжьгьы еергьҳәа инҭикааит, ишакәым ираҳаргьы иҭахымызт. Маӡала дшааиз мҩашьо, аҭӡы иҽнадирӷәӷәалеит, уаҩы димбартә еиԥш, уи зыбжьы газ.
– Уарбану, уара, уаха ҵхыбжьон иҳажәлаз?!. – Мзауҭ дҩыҵхахеит, ибжьы рацәак имырдуцәакәа инаиқәиргеит, дызусҭоу алеиликаарц. Егьырҭгьы ари абжьы иарҿыхан, рыхқәа ҩыҵдырззеит еиқәыӡырҩуа.
– Сара Хаҵакьаҿ... Хаҵакьаҿ соуп... ашә аашәырты, аӡәгьы дыҟамзар!.. Сааит сара шәара шәышҟа, сшәыдышәкылозар!.. – аарлаҳәа даацәажәеит, дшәаԥырҳаԥуа, иабџьар, ишәарҭахар, дышнаҵхара икны.
Зегьы ҩхықәтәалеит, абжьы ираҳаз џьашьаны. Мзауҭ ахьышәҭҳәа ашә аартны днеиԥыххылеит.
Диманы аҩныҵҟа дааҩнаигалеит. Палта кьаҿк ишәуп асы ақәыҳәҳәы, ахәда шьҭыхны. Ихылԥа алымҳацәқәа аушьҭны еибаркуп, ихы-иҿы гьежь ҿыҟаԥшьааӡа иааԥшуеит.
– Кәатат уоума, Кәатат?.. Уара ахәашабга, уԥсы ҭоума?.. Уԥсы злаҭахазеи?!. – зегь ҩагылан инеихыкәшеит, инаидизалеит. Ҭарҟан ауаџьак аҿы иҭагылаз акәаҷаб ҩышьҭыхны, хыхь инықәиргылеит дымшәаӡакәа, цқьа инаихәаԥшырц. Ашырҳәа амца ҩеихәларкын, ауаџьак аҿы днадыртәеит. Даараӡа ахьҭа дакны дыҟан, иавтомат итәӷәыбжьара иныбжьакны, ипалта кьаҿ аҳәынҵәрақәа ааԥиртлеит.
– Аӡәгьы дыҟаӡами? – днаразҵааит. Убри аилкаара иҭахын иаарласны.
– Иахьа аӡәгьы дыҟаӡам... Ашьыжь индәылҵыз, инылахәаша ицан, ҿааҳәыра рмоуртә, ихнымҳәӡацт макьаназгьы... – иҳәеит Кьахьыр, уи иҽынаидхало. – Урҭ зны иаҳхылаԥшуеит, зны ус ҳаанрыжьуеит, – нациҵеит уи.
– Ааи... иҵабыргны... имцымкәа... хәылбыҽхаахыс акырынтә скылыԥш-кылӡырыҩхьан, аха исзыгәаӷьуамызт... Ашьҭахь, исзымычҳаит... иҟалалакгьы ҟалааит сҳәан, сҿаасхеит... – Кәатат ишәны иҟаз инапқәа амца инахеикит иааирԥхарц.
Ус, урҭ рцәажәабжь заҳаз, аҳәсагьы ахәыҷқәагьы хыма-ԥсыма иҩагылеит инеишьклаҳәуа. Кәатат ихәыҷқәа рыблақәа ҭырхаха инаихәаԥшит, раб иаара рзымбатәбарахны.
– Уԥсы ҭоума, с-Кәатат рыцҳа, уԥсы ҭоума?! – Хаԥҭина лнапқәа наикәыршаны даалгәыдлыҳәҳәалеит, лылаӷырӡқәа лҿаҳәҳәы, ихы шьышьуа, игәы шьышьуа, акыраамҭагьы доулышьҭуамызт дӷызыӷызуа.
– Ҳыҳ, сыԥсы ҭамкәа... ишԥаҭам!.. Анҭ ахәымгақәа роума сыԥсҭазаара ҿахызҵәарц иашьҭоу?!. Уи бара
бацәымшәан, сан!.. Сара ус аламала схы рысҭом... абгақәа реиԥш ҳаишьҭоуп ҳнеицхлымуа... – иҳәеит Кәатат, иан лгәы ааирҟәандарц.
– Аа, уара, аубыџьыр... умшәаӡакәа иааумгәыӷьуа иҟоузеи!.. Абыржәы абра иҩнатәазар ишԥаҟауҵоз?.. – Дыгәгьы дааскьаны аҽҳәа дныҽҳәатәеит, иҷкәын дихәаԥшуа. – Уабаҟаз?.. Уабаргаз?.. Уԥсы злаҭахазеи?.. – убри акәын уажәы зегь реиҳа хьаас имаз. Егьырҭгьы уи иназҿлымҳахеит. Шаҟа иархәыцхьааз, шаҟа иаргәырҩахьааз?..
– Ааи.. сара сымԥсырц сыҟазаарын!.. – ихы ааиркьакьеит Кәатат иҽааиҵыхуа, ихылԥагьы неихихын, днарылаԥшит.
– Ииашаҵәҟьаны ишәасҳәоит... сеиқәхеит... анцәа дысхылаԥшуан!.. Уажәы... аамҭагьы маҷк ауп исымоу, аха ишәасҳәап сназҭадыргылаз, сназҭашәаз...
...Аиашоуп исҳәо сара... Арантәи сшыргоз, рхырӷәӷәарҭа аҟынӡа снаргеит... Абџьар рымоуп, аха шәазымҵаан... зегь еиҵарпапа... Даргьы рацәоуп – ахәыҭкар...
Ус, снараԥырцан, Чагә ихкаара сынҭарцалеит, ҳашнеизҵәҟьа, уаҳа џьаргьы ҳаамҩахымҵкәа... абни иказарма ду ашьҭахь ахьацараҿы илагылаз атрақтор, аус аруны, арахь илызгарц... Аиаша шәасҳәап, дара шәаны уахь изнеиуамызт. Агәашә аҟны игылаз амжәаҵла рҽавакны исзыԥшуан, иҟаиҵо аабоит ҳәа...
Атрақтор снахыкәша-аахыкәшеит... Нас, аҩныҵҟа уҭал рҳәан, аҩныҵҟагьы сынҭалеит сымшәаӡакәа... Аус ауруроуп рҳәан, аусгьы асыруит... еиқәыхьшәашәа игылан. Чагә итрақтор нхарак изаԥсамыз!.. Нас, рнапы рҟьеит, арахь иуман уааи ҳәа. Дара, ашәыргәындақәа, џьара минак аҵаҵаны иҟаҵазар, уажәымзар-уажәы иԥжәаны, ажәҩан
иаланаҵоит ҳәа исызкылԥшуан... аха, анцәа иҟынтә, акагьы смыхькәа, ашьшьыҳәа исыманы, ашҭа сынҭысны, амҩаду снанылеит... Ааи, аиаша сҳәоит сара, амц шәызжьом... Дара, ари шырбазҵәҟьа, ахьышәҭ-сышәҭҳәа алафеҭ инахьынҳалан, иааскьаны инақәгылеит рҽаарџаџаны.
– Сгәы иҭашәаз жәдыруоу убасҟан?.. Аибашьраан аӷа иҭархаразы ухаҿы имааиуа ҳәа акагьы ыҟамзаап!.. – итәақәаз днарылаԥшит Кәатат, иажәабжь иҵагь иназҿлымҳахарц.
– Алакә иҳәоит, уара, ари... алакәҵәҟьа дақәшәазаап!.. – Кьахьыр ихы ааирҵысы-ааирҵысит, Кәатат ииҳәоз џьашьауа.
– Ааи... усоуп ишыҟоу, усоуп... амц шәызжьом сара!.. Ахьышәҭҳәа инаҿсырхан, сара Хаҵакьаҿ сакәым убри насмыгӡозар ҳәа сгәы инҭаскит... Нас ажыжәҳәа сҿынасхеит, сышнеиуа, арыӷьарахь иҭагалаз амҩа сынҭаланы, ахшьырахь хланҵы инҭасҵап ҳәа. Аха, сшыҟалаз жәдыруоу?.. Сеилашуа салагеит... мчык сыкәҵәиашаны саруалуашоит... Уажәшьҭа егьысгӡам ацҳаҟынӡа сназарц... «Абригьы хаҵароуп, ахылаӷьара инҭасҵар, иҟәыбаса иагап, саргьы сышԥазҭымҵари», – насгәахәт. Аха, сцашьа ргәамԥхоу, иҟалах здырхуада, ацҳа хәыҷаҿы снаӡаанӡа, сааныркылан, сыҩҭырцан, дара нҭатәеит рҽеимыртаӷа, ирцәызгар ҳәа ишәазар акәхап... ааи... Хыхь алафеҭ снақәгылеит сара... Зны снаныԥаны сыҩыргьы ҟамлози, аха абџьар зку рыцәцара ус имариахомызт. Асы сашәаҳауа, сыҩны сышцо рбар, аҵкыс еицәоу, аҟәҟәаҳәа инасышькларҵон... Уи сзеиԥшымтәыкәа ҳашнеиуаз ауп амитә аныҟалаз!.. – Кәатат дааҭгылеит, иԥсы ахац ианакыз наигәаларшәаны. Инаҿҟьар, уаҳа аҭахзамызт, шәыԥсык ихазаргьы, еиқәхашьа зыҟаломызт.
– Аа, нан, нан... Анцәа ҳрыцҳашьа, зхьышьаргәыҵа ҳакәыхшоу!.. – Хаԥҭина даауазырит, иҟалараны иҟаз лыҷкәын дзахымԥарызшәа, лгәы нҭырӡыӡаауа.
– Ааи... иҵабыргыҵәҟьаны... аиаша сҳәоит сара... Ацҳа хәыҷы ҳнықәгылон еиԥш, акы тҟәацит, акы ԥжәеит, мыч дуӡӡак змаз!.. Нас иҟалаз ҳәа акагь сымбаӡеит!.. – инапқәа ааиҟьеит, ихы ааирҵысит, дунеи ԥылҳаҭрак дшалашәаз мҩашьо.
– Уан жәымҭацәгьа, уан хәашабга, иуԥеиԥшран иҟааз!.. Хаԥҭина деиланаршуан илаҳауаз.
– Иажәа ибмырҳәои, бара... бҽааныбымкылои!.. – Дыгә уи дналықәымчит.
– Уиаҟара иалышәхузеи, санааԥшы, аиеи, шьоукы сеимырхха исыханы агәаҩарахь сгара иаҿын, асы сылшьуа... Атрақтор зымҩа икажьын, алафеҭ – зымҩа...
– Умшәан... умшәан... ҳара ҳауп, ҳара!.. – шьоукы рыбжьы сгәы иқәыҩуан, аха изусҭцәаз цқьа исзеилкаауамызт... Абас нырцәҟа, ҳара ҳтәқәа рахь снанагеит схәахәа-жьахәаны, аха акагь смыхькәа, сымԥсыкәа... Егьырҭ аҩыџьа, уи аҽны сара ҭаха сызымҭоз, сзыргәаҟуаз, уаҟа иҭахеит, аха ҳара ҳтәқәа наҟ ииаргеит иаҳҭаххоит ҳәа аԥсахрақәа раан... Абри иску автоматгьы убасҟан исырҭеит аҷкәынцәа, ари дара ирымпыҵаҳхыз ауп, уалеибашьла ҳәа...
– Нас, уара... ахлымзаахҵәҟьа... уҭадмырхози!.. – иааџьаршьеит уажәраанӡа еиқәыԥсы иеилатәаз, Кәатат дызҭашәаз, дшеиқәхаз рзымбатәбараханы.
– Сҭамхози, аха... анцәа сихьчеит!.. Иҟалаз убриоуп, убасҟан ҳара ҳтәқәа кылԥшны иааԥшуазаарын арахь... Аминагьы ацҳа хәыҷаҿы ишьҭазҵазгьы дара ракәзаарын... Хьрыԥс дуҭахума, Шьаҭкәа дуҭахума, Кәынҵал дуҭахума... иахьахәлаанӡа икылԥш-кылӡырыҩуа абнара илоуп... рылаԥш ус аламала аӡәгьы
дыҵшәаны дызцаӡом... Иахьа, шәлабақәа ныҵакшо, асы шәанылхозгьы аабон... – Кәатат, гәыӷәӷәарак шимоу удырратәы, иааиҳәоз агәра уиргартә далацәажәон.
– Нас, уара... ҳаи, анцәа ирманшәалааит, аус дуқәа ирҿуп... ҳаԥсадгьыл аншәарҭаха... – иҳәеит Ҭарҟан. – Уаҳа ирҳәозеи, Кәатат, уахь?.. Иҟоузеи?.. Ишәарҭоума?.. – днаиазҵааит.
– Ашәарҭараз... ишԥашәарҭам... аха, ҳара ҳтәқәа макьаназы гәкаҳарак аадырԥшуам, еиҳа-еиҳа аҽырӷәӷәара, аҽеибыҭара иаҿуп, ааи... Зегь дарароуп, ҳара ҳтәы иагоит, уи шәацәымшәан шәара!.. – ргәы ааирӷәӷәеит Хаҵакьаҿ, дааԥышәарччан.
– Ҳара ишԥаҳаԥсыхәоу, нан?.. Араҟа ҳанбанӡаҟазаауеи абас, инаҳхыкәласуа, ахәыҷқәа ирыхьуа ҳзымдыруа, адуцәа, араҟа иҭахаз, ҭыҵшьа ҳамамкәа?.. – даагәжәажәеит Хаԥҭина, уажәы маҷк лыԥсы ааивганы, лыҷкәын иԥсы ҭаны дахьааиз, дахьылбаз, лгәырҩақәа зегьы налхылцазшәа.
– Шәаргьы мҩак шәоуп, ас мацара ишԥацари?.. Ма шәеиҭныԥсахланы, ԥсыхәак ҳзаҭозар, шәалаагап... Уажә уиаҟара аамҭа сымам... Абна, ахьацараҿы сҩызцәа сзыԥшуп... ааи, дҵак ҳамоуп, инаҳагӡароуп, уахатәи аҵх иалагӡаны!.. Абрахь иаалоз ар реиҳабгьы дҭазырхаз ҳара ҳауп... дара ахьыҩнатәаз аҩны ԥызжәазгьы ҳара ҳауп... Аҳаҳаи, акы шәацәымшәан!.. – иҳәан, ишихьынҳалаз иҽынарымпыҵҟәыҟәааны, ахьышәҭҳәа дындәылҟьаны, абнара иҽнамеидеит Хаҵакьаҿ, али-ԥси рыбжьара иҽынҭагӡаны.
Аухантәаракгьы арҭ уаҳа лацәааихьшьык аарзыҟамҵаӡеит, еилагәжәажәо иахьтәаз... Шаҟа ирызхәыци, шаҟа ргәырҩеи!.. Аибашыҟы илахьынҵа иара инапы иануп... ашәарыцаҩ иеиԥш, дкылԥш-кылӡырҩуазароуп, илаԥш неихмырсыӷьуа, дыццакыц-цакуа...
...Ашарԥазы алада шыҟаз убри аҩыза хысбыжьқәак геит, уааиланарӡыӡарын...
– Аа, ижәымбари, ари Кәатат иоуп, Хаҵакьаҿ!.. Ҳаи, ухаҵкы ҳцааит!.. Машәыр анцәа шәақәимыршәааит уҩызцәагьы уаргьы!..
Ҭарҟани, Кьахьыри, Мзауҭи адәахьы индәылҵын, сыла иҭалаҳаз аԥсабара инықәыԥшит, убри еиԥшыз иҵагь ахысбыжьқәа ҳаҳауазар ҳәа...
Жә-еихагылак змаз уи аҩнаҿы иаанхан иҟаз аԥсуаа – аҭакәажәцәеи, аҳәсеи, ахәыҷқәеи зегьы ирдыруан ақырҭуа гвардееццәа иахьа рыҩны амҟәыл бааԥс еиԥш иахаԥараны ишыҟаз… Урҭ раԥхьа, уа инхоз агыруа иуак ила ус аарыцҳаит, уи аҩнаҿы абџьар рацәаны иҵәахны ишрымоу рдыруашәа, дара неиаанӡа зегьы цәырганы дасу рышәқәа раԥхьа ишьҭарҵар, руадақәа ишрыҩнамло, рышәқәагьы шԥырымҽуа. Урҭ, игәианны акәзаргьы, зхаҿы зыхшыҩ ааиз шьоук реиԥш, зегь шранарыжьуа… Насгьы, аибашьра иалагаанӡа уи аҩнаҿы дынхон «Афорум» ахадара иалаз аӡәы, уи иара иԥсы рцәигеит, аха идокументқәа рацәаны инханы ишыҟаз рдыруан… Урҭ адокументқәа уи иуадақәа рҿы иаанижьрымызт, хымԥада, уаҟа инхоз аԥсуаа рҿы иԥсаҟьаны иҵәахызар акәхап… Ажәак ала, ақырҭуа гвардееццәа цәгьак абааури, малк абеидаҳкылари ҳәа рнапқәа ирыфо ишдәықәыз, иаалырҟьан, қалақь дук иажәлан, агара рықәызшәа аҽырхиара иалагеит.
Уи аҩнаҿы аԥсуаа бжь-ҭӡрак ракәын инхоз. Егьырҭ, ҩ-ҭыӡрак аурысқәеи, х-ҭыӡрак аерманцәеи, иаанхаз зегьы агырцәеи ақырҭцәеи ракәын. Аха аҩны зегьы гәыцәс иамаз дара аԥсуаа убарҭ абжьҭӡырак ракәын, ацәгьеи абзиеи акы анрымаз ахьышәҭҳәа рҽеидыркылон, насгьы, хыԥхьаӡарала дара егьырҭ раҵкьыс акырӡа ишмаҷызгьы, ахаан рхы аӡә дықәдмыртәацызт, иаразнак рҭыԥ ддырбон… Иамуӡар, ирарҳәон иахьынтәааз, ианааз, ишааз, тәылауаҩшәҟәыс ирымаз рҽага ҿҟьаҟьақәа шракәыз, аԥсуаа ишрыцҳаршьаз, ишрыдыркылаз, еигәышә ԥынҵала амаӷыш рхны, рыдгьыл чашәрақәа рҿы ишындырхаз, ишындырҵыз, аха уи зегьы дара рыԥсы анроу, иаразнак ишырхашҭыз… даргьы раԥхьаҵәҟьа иацыҵҟьон, ара ҳара ҳабдуцәа раахыс ҳаԥсцәа рыбаҩқәа ыҵаԥсоуп ҳәа дгьылқәакгьы рыӡбахә рҳәон, аха уи зегьы шымцыз рықәԥҽуа ианалага, ибзиоуп, нас мышкызны ҳаилзырго ак ҟалап ҳәа, рхапыцқәа еихарӷәӷәаны инарԥырҵуан. Урҭ зегьы ибзиаҵәҟьан ирдыруан аибашьра иалагаран ишыҟаз, Қырҭтәыла, аилаҳара иаҿыз Асовет Еидгыла абџьар ӷәӷәаны ишрырҭаз, уи здыркуа реидцалара ишаҿыз, уимоу, рбахҭақәа ирҭакыз аӷьычцәеи, ацәгьауцәеи зегьы, абџьар кны, Аԥсныҟа еибашьра шәцозар шәоуҳашьҭуеит ҳәа шрарҳәахьаз… Убри азоуп, ара инхоз агырцәеи ақырҭцәеи аибашьра аԥхьа рыгәқәа ҭыԥраауа изыҟаз, ргәырӷьара зырзымҵәахуаз…
– Шәабџьарқәа дәылыжәга! – ҵаҟантәи гыруа ԥҳәыс еиқәыззак аҩада лхы рханы аҩны даҵаԥшуа лыбжьы ааҭлырҟьеит… – Уажә иаауа абригада, анкьатәиқәа иреиԥшӡам, урҭ шәыхқәа шьышьны ицаӡом... Урҭ, ашьацқьа злоу ақырҭцәа рыла ишьақәгылоуп!..
– Шәара ишәыхҟьаны абри ҳаҩны акы анахь, ҳара ҳнапала шәықәаҳхуеит! – даҽа ԥҳәыскгьы лҳәымсаг кны ҵаҟа аԥссара дахьаҿыз, аԥсуаа уажәыгь иқәымҵыцкәа убра иахьыҩназ лхы лыхнахуан.– Иагьа ҳаԥсы шәфахьазаргь, иахьа ишәҿаҳхып…
– Анҭ шәыҷкәынцәа ианаамҭаз иԥхашәҵеит, шәхацәагь ианыцәгьараха иалҵит, аха шәбыргцәеи шәареи зыбз ада зыхәлам шәыԥшқацәеи ара шәзаанхаз ауп иаҳзымдыруа… Шәаргьы шәыԥсадгьыл хәыҷы ахь шәымцо, уа Гәдоуҭа, уаԥсҵәык азна шәеилаҵәыҵәы шәахьтәоу!..
Урҭ агыруа ҳәсақәа, даара еиқәшәаны ахораҿ ашәа еицызҳәо реиԥш, убас инеимда-ааимдо еихырҳәаалон, уи зегь заҳауаз, зуадақәа рҿы итәаз аԥсуаа, ианырзымычҳалак, рԥенџьырқәа рыхқәа нарылакны, шәаангыл, макьана зтәы иаго даабап, ишыдыдуа қәа ауам, рҳәагәышьон… Аха идәылҵыр, знык аԥҟьаԥҵа ҟарҵар, алаапкқәа реиԥш зегь рыжәлон азы, мчыла ичҳашәа иааиуан…
Ақырҭцәеи агырцәеи, еиҳарак аҳәса, дара-дара рыбжьарагьы аимак ӷәӷәа рыман. Урҭ ирдыруан ани ашьацқьа злоу рыгвардееццәа анааилак ашьҭахь, зыԥсы ҭоу аԥсуаа ҳәа аӡәгьы дышнымхоз, ара рыбла ишабаҵәҟьоз ирымшьыргьы, еидыҳәҳәалан ишықәыргоз. Аха нас акәын аус аныҟалоз! Урҭ руадақәа реимакра иалагашан, сара реиҳа зремонт ҟаҵоу сыхәҭоуп бара баҵкыс ҳәа!.. Уи аҩыза ацәажәарақәа Нели акырынтә илаҳахьан, уи дахьынхоз аҩны аԥшьбатәи аихагыла ахышә аҟынтәи. Уантә иааигәамзи, ҵаҟа ирҳәоз зегьы ахьышәҭҳәа ихалон…
– Сара схаҵа, аибашьра аԥхьатәи амшқәа инадыркны аҭабиа дҭагылоуп, мышкы заҵәыкгьы ихы шьҭыхны ажәҩан даҵамԥшыц… Шәара шәтәқәа, Гәымсҭа ахықә хьчатәуп ҳәа анрарҳәалак, рыԥсқәа рылшәшәаны икаҳауеит, ишхацәоу рхашҭны шәеиԥкақәа ирыҵалоит!..
Ари заҳаз, ани агыруа ԥҳәыс хҿыҿшәа иҟаз, лыԥсы ҩеины лыхәда икылагылеит. Аха иааҭырҟьаны иакәымк лҳәар, ани иааираны иҟаз агвардееццәа
ақырҭцәа цқьақәан азы, уи, дара рҭаацәа рыхьӡала ацәгьақәа шралҳәоз лдыруан азы, мчыла лҿы еихагәаны цәгьала илычҳаит.
«Бара беиԥш иҟоу роуп абри аҩыза ҳалазгалаз, урҭи ҳареи макьана ҳаицынхартә ҳаҟан» – лҳәеит гәаныла. Аха егьи дызҿыз данаҟәымҵӡа, аригь лгәылацәа рҿаԥхьа зынӡа ахьымӡӷ лгар лҭахымхазар акәхарын, ԥыҭк налышьҭалҳәеит…
– Сара схаҵа иара иахьихәҭоу аҭыԥаҿ дгылоуп, абџьаргьы икуп, ихәыҷқәагьы маӡала Ҵаленџьихаҟа имышьҭӡеит!..
Убри акәзаарын иаҭахыз, убри азхеит дара-дара хәцәы-хәцәы еибакырцаз!.. Аха нас, макьана цқьа ирзыԥшыҵәҟьаз ззымдыруаз, (згәы бжьажьозгьы ыҟамзи) нарыбжьалан, иԥаԥашькны еибафоз алақәа реиԥш, цәгьала иааимырхит.
– Шьҭа иазшәырха, – рҳәеит урҭ ргәы ԥыжәжәо иахьгылаз, – макьана иҟало аӡәгьы акгьы издырӡом. Аԥсуаа рыԥсқәа ҭоуп, ишыжәбо рыҩнқәа ирыҩнымҵӡацт, шәара руадақәа еимашәкуеит! Урҭ дәылырцаӡаргьы, идәылызцаз, дара агвардееццәа рхаҭақәа руадақәа ргаргьы ҟалоит! Ишԥа нас, дара ус баша ршьа карҭәо џьышәшьома?! Мамзаргь, шәара шәеиԥш иҟоу ауаа иҵегь еихых-еиҵыхны, иҭбааҭыцәӡа рыҩнқәа ирыҩналарц азы мацара еибашьрызу?! Мап! Урҭ андәылырцалак, ма цәгьаԥсышьала иандәылыргалак ашьҭахь, рышәқәа рылахь иҿаҿаӡа ирнырҵоит!  Нас ухаҵоуп ианых! Ма ианысхуеит ҳәа унапы шьҭыҵырц иҟоума?! Убас иуваҳап, ахаан уҿахьы аҿаҵаҵәҟьа анагара алымшо!..»
Убри маҷк иаархәыцит аҳәса. Аиашаз, макьана иҟало аӡәгьы акгьы издырӡом, урҭ агвардееццәа арахь раара, ҩнык иаҟароу ахаҳә дуӡӡа абӷалара иаҩызан…
Уи дара рхаҭақәагьы ираҩсуазу, «ирықәҳауазу» макьана цқьа ирыздырӡомызт… Иҟан, урҭ ахьнеиуаз ҩнқәак рҿы, аԥсуаа ирымаз рмал хәыҷ анырзымхалак, агырцәа ртәқәагьы рнапы анрылыршьуаз… «Ҳара ара ҳаан шәара шәзы ҳаибашьуеит, шәара аԥсуаа шәывартәаны, ахәԥҳас, анхәԥҳас иҟаҵаны, ҿаҵак еиҩымшакәа илбаажәдаӡом!.. Ус анакәха, шәмалгьы еилазар акәхап, аиҩшарагьы ҳара ҳнапы ианышәҵа!..»
… Уи аҩны иҩназ аԥсуаа шьыжьнаҵы еиныҩхьан иахьа агвардееццәа уахь инеиран ишыҟаз ала. Насгьы, урҭ ираҳахьан дара Қырҭтәылантәи ҿыц ишааз, егьырҭ згәы зырҭәхьаз иреиԥшӡамызт, арҭ акгьы рмоур, зынӡа хаԥыцла акаҭран ықәызхуаз иреиуоуп. Насгьы, урҭ жәаҩык рҟынӡа ашәанцәагьы рылоуп, рҳәеит… Урҭ убриҟара иҽадабаӷьқәазаап, уаҩ изамыртуаз ашәқәа хыла иргәыдланы иаадыртуан, аӡәгьы дыршаҭаӡомызт… Ахааҵәҟьа рызхара рымфацзаарын, ашьақар кыԥқәа рыла рџьыбақәа ҭәын. Аҭакәажәцәа руадақәа ианрыҩналалак, уаҳа иргоз егьанырымбалак, ашьақар ргозаарын!.. Аџьыкхышгьы ҳҭахуп, аха уи нас ҳанцонӡа иаҳзышәҵәах ҳәа рарҳәозаарын!..
«Шәцәа иҭасыԥсааит! – лҳәазаап ҭакәажәык лгәы анкыддыргылаӡа, – шәара шәабацәаҵәҟьа ҳчеиџьыка ирфахьоу рҿыҵуа иалагар, Кәыдры Аиҩхаагьы иазымкыр ҟалап!..»
«Ди, бара бзыҳәан патронак ҳзырӡуам, – рҳәазаап дара, – аԥсцәаҳа дбышьҭаланы данааилак, бимбар, дҳазгәаауеит! Амала, абри бышә бхаԥыц еиԥш икат-като изҿои?!» – рҳәан, иааҿырԥаан, ирууааӡа иршәны аҩнавара иаварыжьзаап!..
«Сашәа шәтәааит…» – лҳәагәышьеит ларгьы, уаҳа илылуршооз…
Насгьы, Шеварднаӡе даҽа мчыбжьык ауп арҳәреи аӷьычреи азин ахьриҭаз ҳәа рыларҵеит, уи нахыс нас наҟ-ааҟ аҭынчра иацклаԥшлар акәзаарын… Ус зрыларҵаз, шаҟа рызгоз ргарцаз акәын, избанзар, урҭ шаҟа гәыԥ ыҟаз, ахаа-мыхаа, ахҷаҭ, ахьы, араӡны раԥхьа изымԥыхьашәоз сеидру?! Зтәы иакыз итәы иакыҵәҟьон, аха зтәы иамкыз аҳәагыла даҩызахон, аӡәгьы дишаҭаӡомызт, иааиԥылоз зегьы еихихуан…
Нели хынтә аибашьра иалагаанӡа агаз зҭысуаз атруба дасит. Уи ианаагоз, лхан инхоз Сырма лышә абжьы мыргакәа ԥшьаала ивҵраан иаанлыжьырц акәын. Нас, лара лышьҭыбжь мыргаӡакәа, лшьацәкьарақәа дрықәгылан уахь дхалон.
– Зынӡа ԥшшәы ҳәа акгьы бхаӡам, ҿыц акыр баҳама? – Сырма дшыныҩналазҵәҟьа ллымҳа инҭалҳәеит.
– Исаҳаит, – лҳәеит Нели, – аха уи илаҳаз ажәабжь, иԥжәаран иҟоу алаӷәым еиԥш, наҟ ирҟәыган илыршәыр лҭахын, аха уахьгьы дара ртәқәа аҵанакуан азы, иахьылгара лзымдыруа илымпыҵахан иҟан… – Ҳара иҳахьлакгьы шьҭа, ҳхәыҷқәеи ҳаӡӷабцәеи алахәашар ҳәа сшәоит…
– Избан? – Сырма иаразнак лхы-лҿы лкит, лыблақәа амцаԥшь иацәылыхьчоушәа, – уажә иааран иҟоу зынӡа имаҭаԥшьқәоума?..
Нели уи усҵәҟьа лгәы лымылҟьаргьы лҭахӡамызт, аха иҟаз аиашаҵәҟьагьы лызлаҩгомызт…
– Ани аԥсахҩгьы дгииуа аӡын мҵы еиԥш, иахьа знык дааихьеит сыҩны. Бара быԥшәма ихьӡала абри ашәҟәы бнапы аҵабҩыр, издыруада шәеиқәхаргьы ҟалап ҳәа. Ашәҟәы ҳәа дызҿу снахәаԥшызар, анапы аҵаҩра акәым, икәыжә-кәыжәны излеиҿасымԥсаз сыздыруам… – Уара анаԥхаҩы, – сҳәеит зны аҩныҟа
дныҩназгалан, ашә ааихасыркын, – уара аԥсуа уихылымҵӡеи, мышкызны аибашьра ааилгар, ҳара ҳтәқәа миааир ауӡом усгьы, ауаа узларҿаԥшуеи?!.
– Аԥсуаа ахаангьы изиааиӡом! – иҳәеит иара итәала даара агәра ганы, – урҭ убриаҟара абџьар ааргеит, иахьгылаҵәҟьо адгьыл ҭанарҽылоит!..
– Урҭ абџьар рымоуп аха агәы рымаӡам… мышкызны иаҵахоит… Усҟан, уаргь хәыҷқәак урабзар акәхап, рылахь еиҵыхны рҩызцәа изырҿамԥшуа иҟалоит, наҟ уажәнатә унавалан уҽушьыр, даргь рыхьымӡӷ рхухуеит, сҳәеит…
– Сара иҭабуп ҳәа ажәлар иансарҳәо, шәара шәыбаҩқәа уаҩы изымԥшаауа иҟалоит!.. – иҳәан, ашә насҿақшаны дцеит.
Нели лыҩны акәын уи аԥсуа ԥсахҩы ихҭакны имаз. Избанзар, уи лхаҵа жәлар Рфорум дшалаз рдыруан зегьы, лара знык шәҟәык лнапы лзаҵаирҩыр, нас аҭыԥантәи дара ртелехәаԥшрала идәықәырҵон, Афорум аусзуҩцәа рҭаацәагьы аԥсуаа зҿу иақәшаҳаҭӡам, урҭ абџьар шаҟа ирласны ишьҭарҵо аҟара, убриаҟара ирласны аибашьрагь еилгоит, ажәларгьы баша хыда иҭахаӡом ҳәа…
– Ихала сиқәшәар, илақәа кны иҭысхуан, – лҳәеит Сырма лыԥси-лыԥси еихьымӡо дахьгылаз, – ҽеи усгьы иамҳәозар акәхап уи ашәҟәы еиқәаҵәа?..
– Ҽеи шԥаҳәо, са сзыԥхьаз иахьналагоз ауп, аха аҵакы иаразнак еилысымкааи. Знапы аҵаҩу, дара еиҳабыс Аҟәа иқәдыртәаз Надареишвили иоуп. Аԥсацәеи ақырҭцәеи шеишьцәоу, еимаркуа акгьы шрымам, абџьар шьҭа ишышьҭаҵатәу, ишазхо, егьызхарам ауаа ршьа икаҭәаз, уи иақәшаҳаҭу аԥсуаа зегьы абри ашәҟәы рнапы шаҵарҩыша…
– Ус рхәы инахатәаны ирфалааит! – Сырма дахьгылаз лара лтәала аӡыршы лықәырҭәазшәа дааилашәеит, – ҳаԥсадгьыл агәи агәаҵәеи зегьы дара
рнапы ԥхҭқәа идыркны, ҳара ҳаҷкәынцәа аибашьра иаҟәыҵуеит акәу?! Уи аҩыза ахаангьы рыла иабашам дара… Ахацәа ракәым, иара ҳаргьы абра хәыҷ гәарҭак ҳампыҵахеит акәымзар…
– Иҟаҳҵоз ҳдыргәышьон!.. – Нелигьы уи акырынтә дшазхәыцхьаз мҩашьо лыҽлызнымкылакәа иаалҿыҵҟьеит, – ԥыҭҩык ашхқәа ҳаԥсы иаҵаҳҵон уаҳа егьҳалымшаргьы… Саб рыцҳа ахысшьа анысирҵоз, уаҩ дызқәымшәо егьыҟам, ибдыруазааит ҳәа сеиҳәон…
– Иара убри ашәҟәы зман ирыло ҳаԥсуа ԥсахҩгьы раԥхьа днаргылан…
– Уи итәы шымариахарыз… – Нели лхаԥыцқәа убас еихалырӷәӷәеит, лааигәа дгылазар, ижьы кны илфар ҟаларын… – Ҳааилгақәар, уи изы аӡәгьы инапы иҟьашьыр суӡом… Сара сизхоит…
– Уажәы аус злоу, – Сырма Нели дналҿаԥшит, ирласны иӡбатәыз, ирласны изызхәыцтәыз шырацәаз лырдыруа, – ҳаҩны иҩноу аԥсуаа зегьы ԥхьактәуп. Уажә иааран иҟоу, бара излабҳәо ала, егьырҭ иаҳхаагахьоу аӡәгьы иреиԥшӡам. Амал мацара акәӡам изышьҭоу, урҭ рых иаҭәарымшьо акгьы ыҟаӡам… ҳала ишабо, ҳхәыҷқәа шыҿааҿаауа…
– Уи еилкаауп, – Нели иаразнак азхәыцра далагеит иарбан мҩоу иалырхшаз, – аҩны ҳдәылҵны џьара ҳдәықәлан ҳцоит ҳәа ҳалагар, иалҵӡом… Ацәгьаҳәацәа аԥенџьырқәа иркылагылоуп, шьаҿак шааҟаҳҵалак, иаразнак ҳгәарҭоит, аҭелқәа рысра иалагоит… Ани сҿаԥхьа инхо агыруа ԥҳәыс Ӡабули лԥенџьыр асаркьа даддырҷаблазшәа ауп дшадтәало! Уи напынҵаны илырҭазар акәхап…
– Сара изласаҳаз ала, урҭ асааҭ ԥшьба рзы, аҽнышьыбжьон ауп ианаауа, – Сырма лҽылзеиқәкуамызт, ахәыҷқәеи абыргцәеи ҭыԥк иахьарҭашаз лыздырамызт…
– Ус акәзар, даҽа ҩ-сааҭк ҳамоуп… Ҩ-сааҭк рыла, зшьапы инанаго нанагоит, инанамго ҳрыҵагылан идәылаагароуп…
– Идәылаагоит, аха иабааго, – Сырма иҟалҵашаз дахьақәымшәоз азы ауалуашара даҿын.
– Аҩны аҵаҟа, аподвал ҳаҵалоит… – Нели уи уажәраанӡа иӡбаны ишлымаз мҩашьо, иаразнак илҳәеит… – ҳазегь џьарак ҳҟалар, еиҳа ҳаибахьчоит…
– Аха уа аӡы ыҵоупеи… – Сырма аԥшқацәа ракәын лыбла ихгылоз уажәы. – Ани аурыс Иван иуада аграната анҩнарыжь, атруба ду ԥжәеит, аӡы зегьы ҵаҟа ацара иаҿуп, иҟаз-ҟазо иҵоуп… Насгьы, ауаҩы иԥсы илнаршәшәартә афҩы ҿаасҭа ахылҵуеит…
– Ишԥааури, хԥа-ԥшьба сааҭ иҳачҳароуп, нас ианыхәлалак, даҽак ҳаӡбап…
– Ибзиоуп, сара срылалоит зегьы, адырра рысҭоит…
– Беиха, саргьы Афорум адокументқәа даҽа ҭыԥкахь, ажәабатәи аихагыла алыӷәрахьы иганы исҵәахыроуп… Урҭ хәыц-хәыц зегь ҳаԥшаауеит ҳәа иалагашт… зеиԥш ҟамло егьыҟам, бараӡәзаҵәык ибдыруазар сҭахуп, уа хыхь, ауаџьаҟ аҿышәҭеиԥш иҟоу, аҳауа зҭысуа атруба ду иҭакнасҳауеит…
– Еилкаауп, – лҳәеит Сырма, уиаҟара иԥшьоу анапынҵа ду анагӡара агәаӷьрагьы иацыз дазхәыцуа…
Асааҭ ԥшьба анааҟала, гәыр-гәыр рыхга, атанкқәа ҩба раԥхьа иргыланы, ар-шьаҟауаа ҩеижәаҩык иреиҵамкәа, хаз ԥшь-вилиск ирықәтәаны рыҩны амацәаз еиԥш иакәшан иаагылеит. Рызегь абласаркьа еиқәаҵәақәа рхан, рыр-форма цырцыруа иршәын, асабаҵәҟьагьы макьана џьаргьы игәаӷьны ирықәымтәацызт… Иџьоушьашаз, амҩа ԥыҽҽны
атанкқәа рыман иахьааз ауп, иамуӡар, иҵегь еиҵаз, а-БМП-қәа ааргар ҟамлозшәа… Аха ара аус злаз, неилых ҟамҵакәа аҩн иҩназ зегьы ргәы аҭҟьара акәын, рыхшыҩ азхәыцра иахьӡар ҟалаӡомызт ҳҽабеиқәҳархари ҳәа. Атанкқәа рхысгақәа шиашаз аҩны аҩ-подездк рахь идырхеит, даргьы мырцәаӡакәа, аус шыруц ируан. Урҭ ибџьарԥсараха хыхь хәҩык-хәҩык рҟынӡа рықәтәан, рызегь рабџьарқәа иркыз харшалан аҩны аԥенџьырқәа рахь иша-шаны идырхеит. Урҭ рҟынтә, атанкқәа ирықәгылаз апулемиотқәа рхы заа ирдыруазар акәхарын, Нели Сырмеи руадақәа рхышәқәа рахь ирхан. Атанкқәа аус дзыруази, уа иақәтәаз аснаиперцәеи рыда, зегь ахьышәҭҳәа илбааит, авилисқәа ирықәтәазгьы рабџьарқәа аҟәҟәа-ҿҿа дырган, заа иазгәаҭан ирымаз аҭыԥқәа ааныркылеит. Жә-еихагылак змаз аҩны аҟынтәи ауаҩ иакәым, амҵ ндәылԥрааргьы, иаразнак рхы иаҿаркуан…
Убри аамҭаз, авокзалаҿ адәыӷба иаԥылозшәа, рышәҭқәа ргәыҵаҳәҳәан, игәырӷьаҵәа иаадәылҵит аҩ-подезк рҟынтәи ақырҭуа ҳәсақәа ԥшьҩык. Урҭ убас рхы-рҿқәа ччон, рыблақәа ҭгәырӷьаауан, атанкқәеи авилисқәеи ирыкәшон, нас урҭ ирықәтәази, илбаахьази зегьы заа рхыԥхьаӡара рдыруазшәа, рыцԥхьаӡа акака рырҭеит… Иџьоушьаша, акзаҵәыкгьы мыцхәымхеит!..
– Ҳашәзыԥшижьҭеи иҵуазиз! – ани Жьужьуна захьӡыз, лгәырӷьара зынӡа илзыҵәахуамызт, лшьапқәа лыҵԥраауан, лгәы ҭыԥраауан, – шәара шәаԥхьа иааиуаз зегьы уаа ҟәымшәышәқәан, итатацәан, ара аҟәымшәышәреи ататареи знаало аӡәгьы дыҟаӡам!..
– Ааи, ааи, ара иааиуа зегьы аԥсуаа акосметика ауп ирзыҟарҵо, уи акгьы ирыхәом, урҭ рыхқәа нықәкны исатәуп! – лара џьара акала длыҵахомызт лгәыла Наирагьы.
– Асара рыхәаӡом, – ашампански ахыртлара иаҿыз урҭ ргәыла ԥҳәыскгьы дгәырӷьаҵәа лҿаалхеит, – арҭ ара ҳшьа дыртәахьеит, наҟ, рыхәдацәа нықәкны, рыхқәа хҵәатәуп. Амала, ара ҳала ишабаҵәҟьо акәымкәа, идәылганы, нас рҿы ахьымааҳәра иганы… Дара аԥсуаа жәаԥҟа бзиак рымами «ала зшьыз идыржуеит» ҳәа, шәара рыжрагьы шәықәҳаршәоит аха!..
– Шәара ахаан зхы камшәац, ақырҭуа дуӡӡа ир, иҟашәҵаша ҳара ишәҳарҵома?! – даҽаӡәгьы аԥсуаа ахьынхоз аԥенџьырқәа рахь лнацәкьарақәа рыхханы идлырбон, – абанҭ рҿоуп ашхқәа ахьыҩноу, иахьҩныблаатәу!
– Ҳара априказқәа ҳаҭара аҭахӡам, ҳара ар еиҳабыс иҳамоу Шеварднаӡе иоуп! Макьаназ убриаӡәк иоуп зыприказ ҳақәныҟәо! Иахьагьы, арахь аӡәгьы ҳхала ҳхы ак ҭашәаны ҳмааӡеит, ҳаазышьҭыз иара иоуп, иара Иаҳаракыра!
– Ааи, ааи, уи ус шакәу ҳамдыруеи, шәара зхаҵкы ҳцаша, шәара ҳаиқәырхаҩцәа! – Жьужьуна дгәырӷьаҵәа урҭ рыкәшара даҿын.
– Иазхоуп! – иҳәеит урҭ реиҳабы уиаҟара алаӡарақәа шимамыз дырдыруа, – шәара абра инхо ҳмилаҭ, шәхацәа акгьы иахьаԥсамхаз азы ауп, ҳара ҳусқәа зегь кажьны абрахь ҳзааз… Аԥсуааи шәареи шәыда ус ҳамаӡамкәа ҳаҟаӡамызт. Қырҭтәыла абџьармчқәа абыржәаҟара ианырӷәӷәатәу аамҭа ҟамлаӡацт… Иааҳакәыршан ҳаӷацәа ҳрылатәоуп… Арахь, уаԥсҵәык иҟоу аԥсуаа, шәара хыԥхьаӡарала акырынтә шәышреиҳаугьы, шәымч рықәхом… Аԥсра, аиҭаԥсра!..
– Шәиашоуп, шәиашагәышьоуп, арҭ уажәраанӡагь иаагатәызма?! Иарбану ҳара иаҳмычҳац, шәыԥши, абни ауадақәа рҿы инхоит Афорум ҳәа изышьҭоу ашхырцәаӷьҭраҿ аус зуа иԥҳәыси ихәыҷқәеи. Урҭ
уааӡам, урҭ шхырцәаӷьқәоуп! Урҭ рыбызҭыԥи рхапыцҭыԥи зным қырҭуа дыҟаӡам…
– Иазхоуп! – иҳәеит еиҭах маҷӡак ихьынааз ибласаркьа еиқәаҵәақәа риашо, – ҳара ара дасу дахьынхо, дызҿу, иихәыцуа, игәы иҭоу ҳзымдыруазҭгьы, арахь зынӡагьы ҳааӡомызт… Уи зегь нҭырҳәцааны иаадыруеит, иаахҵәаны, аратәи ақырҭцәа баша ҳшәықәгәыӷуан, апориадок шәзыҟамҵеит!.. Аԥсуааи шәареи шәнапқәа еикәыршаны шәтәа ҳәа акәӡамызт ишәыдыз, урҭ шәыҵашәырӡ, ҳәа акәын иаҳәоз аполитика шәара арахь шәаазгаз… Аха, шәара ииашан ишәзеилымкааит, шәхы иԥнамҟаӡеит!.. Уи, ҳара қарҭынтәи ҳааны риашатәыс иҳауит!..
– Ииашоуп, ииашоуп, уи иамазкуада?! – ани аԥҳәыс шаҭлаҟьашәа иҟаз уажәы-уажә аԥсуаа ахьынхоз аганахь дыԥшуан, урҭ реицәажәара иалагӡан дара рыцәдәылҵны ирыцәцар ҳәа дшәозшәа… Акәты шьтәқәа рацәаны измоу леиԥш акәын дышгәырӷьоз
– Ииашазар, шәхацәа шәеиԥкақәа ирыҵартәан изшәымааз? Уа иагьҟәыкуанеи?! Аха уи даҽа темоуп, уажә аусахь ҳаиасроуп!..
Абригь иҳәеит, убри иазыԥшызшәа, иҩызцәа зегьы равтоматқәа аҟәҟәа-аҿҿа ааилдырган, ахысра рҽазырхианы иааиҵарҵеит.
– Уажә араҟа цәгьала ишоурахоит, абылра иаҿу аԥҳәаҟәа аҟны зыҭра ҟаҵаны измоу аҳәынаԥқәа алаԥаны ианыҩуа еиԥш, уажәраанӡа зхы шәшьышьуаз шәаԥсуаагьы, адәылыҟьҟьара иалагоит!..
– Амала ҳаԥоит ҳәа иалагар, рымҵәыжәҩақәа ԥымыҵәҵәааит! – ивара игылаз гвардеецк Нели лԥенџьыр агәҭаҵәҟьа иарбаны автомат ахқәа рҿынаирхеит.
– Рымҵәыжәҩақәа ԥҵәар, ани рыԥсадгьыл хәыҷ ахь, Гәдоуҭанӡа излацои?! – Ҽаӡәгьы икьатеих ԥҵәо. Сырма лԥенџьыр ахь ахы рханы еишьклеиҵеит.
– Изымцаҵәҟьошәа аабар, ари ҳадгьыл ԥшьаҿы иаажуама, уахь атанкқәа ирыцраҳәаны иаагароуп!
– Ааи, ааи, ианаауаз шьапыла иааит, аха ианцо мгәацәха иҳәазаны ацара рықәшәоит!
– Амала, аҳәса рзы мгәацәха аҳәазара маҷк иуадаҩхашт, ана-ара џьара иаҿаԥақәашт! – даҽа гвардеецк дагьхысуан, егьи инапала аԥаҭлыка иҿыҵакны ауарашгьы ижәуан, убри иалагӡаны сыччоит ҳәагьы даҿын…
– Урҭ урмеигӡан, ҳара ҳаԥхьа иааиз агвардееццәа иҿдыршаахьеит, анапы иадыргахьеит, каканк-каканк роуп изаҟароу!
– Ус акәзар, рацәак игәаҟӡом! – аҟырҟырҳәа дыччо, еиҭа аԥенџьырқәа идырбаны ахысра далагеит, – аха уанӡа ҳаргьы маҷк ҳгәы дырхаароуп, дара рзоуп ҳшьамх ҳҽарганы ҳзааз!..
Убри аамҭаз, урҭ насҭхашәа ирывагылаз ақырҭуа ҳәсақәа ирбаз рзымбатәбарахан, ишьамхнышлан, рыҳәара иалагеит, усҵәҟьа ҟашәымҵан, аԥсуаа руадақәа амца ркыр, ҳара ҳтәқәагьы алабылуеит, ҳмал-ҳшьал, ҳанхара зегьы нықәыццышәаа ицоит ҳәа.
– Шәымшәан, – иҳәеит дара еиҳабыс ирымаз урҭ рахь ихы наирхан, – ари аҩыза аибашьра ду иалагаз, ианеилгалак, аҩн ҿыцқәа измыргыло дыҟаӡам! Амармалташь иалхны аханқәа шәызиргылоит! Ааи, ааи, Шеварднаӡе иџьыба дууп, Қырҭтәыла хәыҷы акәым, Кавказ зегьы ныҟәнагоит!
Ицәгьарахошәа анырба, зшьап инанагоз агәылацәа зегьы цәырҵны рыҳәара, рышьапкра иалагеит. Ҩныда-гәарада иқәыдмырхарц, арҭ ауадақәа џьабаала идырҳаз, рыԥхӡаша зду шракәу, уаҳа хыҵакырҭа, хыхь ажәҩан ҵаҟа адгьыл, уу аллаҳ, џьаргьы акгьы шрымам. Аха дара иддырҳауамызт, еиҳа-еиҳа равтомат иҭнарҟьҟьоз аԥенџьырқәеи,
иԥыххаа ицоз асаркьақәа рыбжьи, амузыка бзиа абжьеиԥш агәахәара рнаҭон…
– Ҳара аԥсуа иҿы ҳнеины ашә ҳасӡом, иҟалозар, ҳаҩнажьла ҳәа, аԥсуа ихала дыҩны дылбаароуп, ухаҵкы, ақырҭуа, иҳамоу ухы ахумбаан, аҩнынӡа уҳазхал ҳәа!
– Аиаша уҳәеит, аиаша! – даҽа гвардеецк уи ииҳәаз убриаҟара игәаԥхеит, ани зыжәра даҿыз ауараш аградус изымхазар акәхап, иарма нап иакыз ауатка ԥаҭлыка ахы аахикәыцәаан, аҟылԥ-ҟылԥҳәа иуараш ҵәыцабжак аҟара алеиҭәеит. – Абыржәшьҭоуп уи аусура ианалаго! Акәымзар, аԥсуаа амца зкыз ацыгәқәа реиԥш ихьу-сууа адәылҟьҟьара ианалагалак, сгәы ирыцҳанашьар ҟалоит!
– Аиаша уҳәеит, аиаша, саргьы ԥыҭк сзалаҭәеи, сыламыс ажәагәарц, иаҵәахырц!.. – иҳәан, ивара игылаз агвардеец иԥаҭлыкагь неимҵеикит.
– Удам-здам исҭомызт, ари Китовани инапы зынҵан исзааишьҭыз ауп!
– Қырҭтәыла аидкылараз акы уамеигӡан! – иҳәан, иԥаҭлыка ааиршаҟьшаҟьан, уажәшьҭа еиҳа иџьбарахазаргь иџьбарахеит анигәахә, аҟылԥ-ҟылԥҳәа илалбааидан, изҭаз ирууааӡа ианиршә, аҩны аҭӡамц инадԥыххаала ицеит. – Аԥсуаагь рабџьар шьҭарымҵар, абас Қырҭтәыла иладԥыххаала ицоит!
– Ҳа, ҳа, ҳа, – рҳәан, агвардееццәа зегьы иргәарԥханы иааибарччан, еиҭах ахысра иалагеит. Убри аамҭаз, уи аҩны ауалыр арыԥҵә анахҟьо еиԥш, қырҭуа хаҵак ддәылҟьан иҿааихеит.
– Шәабатәиқәоу уара, шәара, шәыбнауааума, аԥусеи ақырҭуеи ахьынхо шәамҳәаӡакәа шәаарышьҭма шәаазышьҭыз?! – уи дышиашаз атанк иақәгылан ихысуаз рахь иҿынеихеит, хыхьынтә ибозар акәхарын урҭ шракәыз иԥенџьыр кылблаан иказыжьыз…
Уи ицәырҵра дара еиҳагьы ркьатеи ԥнаҵәеит. Аха иҵегь дырзааигәахар, цқьа иҿаԥшыр рҭахын. Иаргьы ихамыждараз, иааиԥыхьашәоз хаҳәк аашьҭихын, атанк агәысеница ашҟа аҿынаирхеит.
– Узмилаҭда уара?! – урҭ реиҳабы Гелла еиҭах ибласаркьа ааириашан, ихылԥагь ырԥшӡашәа иааихеиҵеит.
– Сагыруоуп! – иҳәеит иара, убриалагьы урҭ идирдырит ишьҭихыз ахаҳә аршәра изыргәаӷьыз дара иатәарымбоз игыруа шьа-цқьа, игыруа гәы шакәыз!..
– Сара иахьынӡаздыруа Қырҭтәыла агыруа ҳәа милаҭ ыҟаӡам! – нас, иҩызцәа агвардееццәа днарылаԥшит ииҳәаз иашоу–иашаму шьақәдырӷәӷәарц иҭахушәа. – Шәара шәгәы ишԥаанагои?!
– Ҳара ҳгәы излаанаго ала, абас, Шеварднаӡе дуӡӡа ир ҳацәажәара згәаӷьыз, ари аҵыхәтәантәи агыруоуп!..
Рызегь шақәшаҳаҭыз рыхқәа аадырҵысит.
– Ус анакәха, ҳала дахьамбаша, аҩнаҵаҟахь дганы иҭыԥ дықәышәҵа… Иахьатәи ҳус, агыруа ила ахы ҳкыр акәхеит!..
Хҩык агвардееццәа ахьышәҭ-сышәҭҳәа атанк иналбааԥан, (атанк иақәтәаз роуп уи иаахаз ахаҳә азыҳәан ашьа зуазгьы!) агыруа дшыҿаа-ҿаауаз аҩнаҵаҟа дынхәыҵаргалан, ихы иарбаны ҩынтә ихысит. Нас инеигәыҵасын, аӡытҟәа иҭатәаз дналарыжьит.
Урҭ хынҳәны арахь ианааҵыҵ, реиҳабы илақәа ырцәгьаны дара дырҿаԥшуа днаразҵааит:
– Избан, абри еиԥш иҟоу ахәымга ҩ-хык зиқәшәырӡыз?
– Акы, дахьагыруаз азы, ҩба – ҳтанк ахаҳә ахьагәыдиҵаз азы!
– Уа шәиашоуп! – иҳәан, аилауаҭырреи аҳәҳәареи иалагахьаз аҳәса рҿы еихарымкыр, даргьы убри
аҩыза шырзыԥшыз реилыркаауа рықәмақарра далагеит. Ианаҟәымҵӡа, аҟәҟәаҳәа ажәҩан ахь иавтомат ахы рханы дхысит, иажәа ҩбазтәыз ихы убри ажәҩанаҿгьы дшаԥшаауа агәра ирго…
Нели лгәылацәа аԥсуааи лареи аҩнаҵаҟа иахьцәыҵатәазынтәи, ҿышәҭа хәыҷӡак аҟынтәи узблак ала иубартә иҟан адәахь имҩаԥысуаз зегьы. Уаҟа лара лакәын итәаз, уи лывара Сырма дтәан, уи илбоз Сырма илалҳәон, Сырма нас иганы егьырҭ иралҳәон. Ахәыҷқәеи, аӡӷабцәеи, абыргцәеи наҟ иҵегь инаскьаган, уахь иагьцәыҵлашьцан, аҳауагь ҟәыкыран, аха џьара ԥжәарак, тҟәацрак ҟаларгьы рацәак ишәарҭам ҳәа ирыԥхьаӡеит.
– Арҭ зынӡа аӡәгьы дыршаҭом… – Нели аԥсуаа зегь руадақәа ирдәылган арахь раагара азныказ дшақәшаҳаҭмызгьы, (уи дара аԥсуак иаҳасаб ала иахьыланарҟәуаз анаҩсгьы, ара аҳауагьы ачҳара шыцәгьаз лдыруан) уажәшьҭа иҟарҵаз еиҳа ииашоушәа лбо далагеит. Ибылуазар иблааит руадақәа, аԥсы қымқымқәа ирцәынхаз рмал хәыҷ, урҭ акгьы усс ирымаӡам, акызаҵәык, ауааԥсыра еиқәхоит. Уахак ара ирзычҳар…
– Кәыкәыри иоума иршьыз?! – Сырма Нели лхы налыдылкылан, лыбжьы аарла илаҳартә длазҵааит.
– Ааи, агәаҟ, машәыршәа иԥенџьыр иақәшәазар акәхап, изымычҳазт ддәылҵит… Шәахьхысуаз шԥашәзымдыруаз, иҳәеит! Ҳахьхысуаз ҳзымдыруазар, уажә иақәҳмыршәо, рҳәан, ихакәмаҷыраҵәҟьа иадырбеит!.. Амала иара гәаҟ ԥаса тапанчакгьы ныҟәигалон, аха дшәаны изҭымгеит…
– Уажә изҿуи? – Сырма алашьцара дахьхәыҵатәаз лгәы аҭра иҭагыломызт, урҭ руадақәа рышәқәа ааԥҽны иныҩналан, уа уаҩ дрымбакәа, зехьынџьара аимдара иалагар ҳәа даашәаны.
– Уажә ҳгәыла ҳәсақәа алекциа ирзаԥхьоит, даргьы рҽеиқәрымкыр, убри аҩызаҵәҟьа шырзыԥшу реилыркаауа… Шәымшәан, рҳәеит, гыруак иԥсра, хаԥыцбааԥсык аҵхра иаҩызазар ауп, шәашьцылар ауп, рҳәеит!.. Урҭ аҳәсақәа ҟәышқәами, дара роуп ицәырҵыз, рхацәа аҩны иҩнакны ирымоуп! Кәыкәыри иԥсра аахьан рыцҳа иԥҳәысгьы лхәыҷқәа лыман наҟ Гыртәылаҟа дықәҵны дцахьан усгьы… Са сыԥсадгьыл шԥакасыжьуеи ҳәа ишьапы аҿаршәны икын…
Ԥыҭрак ашьҭахь, еиҭа аҟәҟәаҳәа ахысра иалагеит. Аҩны дахьаҿаԥшуаз, аԥхьатәи аганахь ала зԥенџьырқәа ааԥшуаз аԥсуаа зегьы, рԥенџьырқәа ҟәаҟәаса иқәырҵеит. Нас, реиҳаб адҵа ҟаиҵеит, егьи аганахь алагьы ԥыҭҩык ааиасны, ирымоу асхьема инақәыршәан, уахьтәи аԥенџьырқәагьы ԥыххааса иқәырҵарц. Уи иҿы иҭшәаанӡа, рабџьарқәа рыман, иаразнак еибарҩны рҿынархеит. Апатронақәа усгьы иауреигӡахуаз, минуҭқәак рыла, ԥенџьыр зхылаҳәоу ҳәа акы аанмыжькәа, иԥыххааса еиларҵеит. Ариаҟара зжәхьаз ауаа, џьара-ҩыџьара еиҭах агырқәа руадақәагьы ирамхареихсит, аха уахьынтә душьуазаргьы аӡәыр ихы кылирҳәҳәараны дыҟазма, ргәыла Кәыкәыри ихьыз аамышьҭахь… Зегь еибадыргозар еибадыргеит, ара иуҳәо заҳауа ҳәа уаҩ дыҟам, ҳара ҳаԥсқәа еиқәҳархагәышьааит, рҳәеит дара.
– Уажә изҿуи?! – Сырма лыбжьы ныҵакӡан Нели деиҭалазҵааит.
– Уажәы маҟҿаҳәаранӡа рымаҭәақәа зегьы ршәыхны, ашоура иакызаап, аӡ рықәҭәара иаҿуп. Иџьоушьаша, ҳҳабла ар акәыршан идыргылазар акәхап, абриаҟара ахысра ицо, егьырҭ аҩнқәа рҟынтәи гәылак, ма мҩасҩык, амилициа усгьы уахь иназышьҭуада, аӡәзаҵәык дубом… Рыԥсқәа рӡеит…
– Ус анакәха, уи хыхьынтәи ирыдырҵеит… Аӡәы шәимеигӡан, ишәҭаху рзыжәу, шәнапы иануп ҳәа…
– Акәхап, – лҳәеит Нелигьы, аха Сырма лгәы калыжьыр лҭахӡамызт, нас уи лгәалаҟара бааԥс егьырҭ рахьгьы ииасыр ҟалон иаразнак… Аус злаз, аӡәы иҟытбжьы мгакәа, ахәлара аҟынӡа анеира акәын…
– Ҳа ҳтәқәа рҿы бнеины ргәы рыӷәӷәа, ахәыҷқәа рыбжьы аӡәы ианиаҳа, ҳус цәгьахар алшоит… Аӡгьы ирымоу зегьы иаразнак ирымжәааит, иааигӡалааит… Ирычҳалароуп, ани абырг Наҭелагьы лқьыбжьы аӡәы имаҳароуп, иааилашәшәаанӡа ичҳатәуп ҳәа лаҳә… Ари еиԥшым иббахьоу, ахәыҷқәа ргәы ҭыбымҟьан, абыржәтәи ашоура ҳзацәцар, зегь ҳхаагоит ҳәа… Маҷк ауп инхаз, ҳәа… Ибҳәаша уажә иббама, бара сҟәыш хәыҷ?!
– Урҭ сара џьара акала еиқәыскып, бара анҭ ргәы иҭоу, иҟарҵарц ирҭаху цқьа игәаҭала, – лҳәан, иахьынӡауаз лхы аҭуан икыдымсылартә иларҟәны, наҟ-ааҟ аҩнаҵаҟа иҵгаз атрубақәа лыцырхырааны, урҭ ирыцәцоз, аҩнаҵаҟа зегьы аӡытҟәа бааԥсеиԥш еизан иҟаз дылсны аӡыԥсы лхьыкәкәа, ахәыҷқәеи абыргцәеи акәакь лашьцара рҽаҭан иахькҿаҟәыҟәыз днеиит. Ахәыҷ рыцҳақәа аҳауа бааԥси алашьцареи рзыхгомызт, акьу-шәура иалагахьан, иҟан зыбжьы маҷк иаазхазцалозгьы, аха урҭ иаразнак аӡы зҭаз ацәымҳа рҿаркуан, ма ирзынхан ирымаз ақашь хәыҷ ала ирыжьжьон. Насгьы, маҷӡак ирыхәоз, адәахь ахысбыжьқәеи, аҟаабжьқәеи, аҳәҳәабжьқәеи дара рыбжьы рылаӡҩон, уанӡа инарышьҭӡомызт… Урҭ ара ишыҵатәаз аӡәзаҵәык иаарыҵидыраар, нас уаҳа аҭахӡамызт, атанк агәыцә арахь иаарханы, аҩнгьы иеигӡомызт, ҽаӡәгьы иеигӡомызт, зныкала еибадыргон…
– Дара-дара анибарҵәара иаҿуп, анцәа иҳәозар, ҳара ҳархашҭуеит!.. Ҳԥенџьырқәа иреихсны ирҟәаҟәеит, аха уи усс измада, уа иҩнаҳблит ҳәа иаагьежьны ицаргьы ҟалоит… Ани агыруа Кәыкәыри дыршьын, аҩнаҵаҟа уахьааҵало дыҵарыжьит. Зегь ахьгылоу ажәреи ахысреи ирҿуп, макьана аӡәгьы аҩнуҵҟа дыҩнамлацт. Издыруада аҩналара ргәамԥхаргьы, иаагьежьны ицаргьы ҟалоит… Аус злоу, ҳара ҳабжьы аӡәы имаҳароуп, иҳачҳароуп…
– Ишԥыкәу ҳабжьы аӡәы ишиҳарҳауа… Ара хәыҷгәарҭак ҳрылатәоуп. Шәыҽшәырӷәӷәа, нан, сызкәыхшаша, уи уажәыҵәҟьа иҳахҟьоит, – лҳәеит Наҭелагьы ахәыҷқәа днарылаԥшны ргәы рыӷәӷәо. Нас, Сырма, аранӡа бааишь, нан, абнахь сеиҭаган сыбзыртәондаз, ара сыбӷа шьҭа иазычҳауам, лҳәеит. Сырма днеины даныналхагыла, уи ллымҳа дынҭахәыҭ-хәыҭит: Нан, Нели бареи ижәулакгьы, ани аԥсы дахькажьу ижәбо ак иқәшәыжьыроуп, акәымзар, ари ашоура бааԥс иҟоу, иаразнак ифҩы ҿаасҭаханы идәықәлоит, ахәыҷқәа ирзычҳарым…
– Аиеи ди, уи ҳаргьы ҳазхәыцхьеит, ааимҟьарсҭак шааҳаулак иҟаҳҵоит…
– Шьҭа шәца, урҭ ара са сылаԥш рхуп, макьана сҳәатәы харҵоит…
– Адәахьы ҳцар ҳаршьуама?! – ахәыҷқәа иреиҵаз аӡәы, макьана иҟаз цқьа иабеидыруаз рыцҳа, Сырма длышьҭаларц иақәикит. – Ара адаӷьқәеи амаҭқәеи срыцәшәоит…
– Аратәи амаҭқәа урцәымшәан, нан, арҭ рхы уаӷрамԥалакәа иуцҳаӡом. Адәахьтәиқәа роуп ишәарҭоу, урҭ рыхқәа кьакьаӡа ҳабацҳари ҳәа идәықәуп…
– Нас, урҭ зшьуада, папа иаҳәатәыми?!
– Убригь зегьы дрыхьӡом, умбои, нан, ипылпылуа иҳалоуп…
– Ссу! – лҳәеит Сырма лнацәа лқьышә инықәкны, – абра ҳхаҿы ауп дахьынхо ани ашхы иаҩызоу ақырҭуа ԥҳәыс, Анцәа ак лумырҳан… Иаразнак ирҩны илгоит…
– Аҳы, бмыԥшын нан, арахь ҳа ҳаихәоит, арҭ макьана сара исҳәо аӡәгьы дахыԥаӡом. Ари Нели лыԥҳа ахьшьыцба даҩызазаап, ас ибзиан дсыздырӡомызт, анцәа лаԥшы бааԥс лхьумырсын…
– Ибзиоуп, сшәықәгәыӷуеит! – лҳәан, еиҭах иахьынӡауаз лхы ларҟәӡаны, атруба жьакцақәа лгәыдыҳәҳәалан, аӡи амазути еилашьшьны иахьыҟаз лыҽҭамыжькәа, илулакгьы, Нели лҿы днеиит.
– Рыԥсқәа ҭоума? – лҳәеит Нели лара лахь дмыԥшӡакәа, лызлак ала ани акылҳара хәыҷы дкылԥшны адәахьы дыԥшуа.
– Ахәыҷӡақәа ирцәыцәгьагәышьоуп, аха адуқәа ҳазҭашәаз ахьеилыркаауа азы, ирычҳауеит… Ирымаз аӡгьы шьҭа анҵәара иаҿуп, аха иамуӡар, Шьазина нас касышла ираӡаны идыржәла ҳәа ласҳәеит аӡытҟәа иҭоу.
– Уанӡа ҳнеизар, ҳус цәгьоуп… – Нели ԥшьаала лхы аҭӡамц инадылҵеит, шьҭа илыӡбарыз лзымдыруа. – Аӡытҟәа аныдҳаржә, нас ҳрылгеит ауп…
– Маҷӡак, рҟырҟы аарцәаакыртә…
– Ҿамҩак еиҳаны ирылымҭааит…
– Илдыруеит, илдыруеит, уи аӡәгьы иҳәара лҭахӡам…
– Арҭ уажә иԥшуп «ортабстрел» ашьҭахь, аԥсуаа абираҟ шкәакәа рхаргылан ицәырҵуеит ҳәа! Руаӡәк Шьазина лыхьӡ иҿакуп, убрии сареи ҳаиқәшәара ашьҭахь, аусқәа зегьы еиӷьу аганахь ала рҽырԥсахыр ҟалоит ҳәа…
– Быԥҳа лыхьӡгьы иарҳәахьоума анҭ ахыркәыкәқәа?.. – Сырма илзымычҳакәа иааималҭәеит, – амаалықьҵәҟьагь дыршаҭом…
– Иарҳәахьазаап, Афорум аиҳабацәа руаӡәк иԥҳаи сареи ҳаиқәшәараан, аҭынчра шәыхьчароуп ҳәа рнапы ианиҵеит шьоукгьы… Рбызшәа сзеилымкаауазар шаҟа ибзиаз, аха шьҭа слымҳа ацәа сызҭарҭәом, еилыскаауеит…
Агәылацәа шьоукы аԥсы ддәылган дган дыжтәуп ҳәа иалагеит, аха урҭ агвардееццәа реиҳабы Гелла адҵа ҟаиҵеит, мчыбжьык аҩнуҵҟа уи дыҵган дган дызжыз, дахьыҟазаалак дыԥшааны дшыкнеиҳауа ала. Ақырҭуа ир абас ирԥылаз, мчыбжьык аҩнуҵҟа игәылацәаҵәҟьагь дырзымчҳауа, гәбылрак рызнымхартә ифҩы галароуп, ҳәа!..
Ус, ар рҟынтәи аӡә дааикәҟьашан, Гелла иваӷӷа игылаз ауаа днарылсны, уи аҭацәажәага арупор наганы инаииркит. Иаргьы уажәраанӡа ииҳәашаз ӡбаны имазар акәхарын, амыцхә ахәыцрагьы абеиҭахыз, ацәажәара дналагеит:
– Абри аҩны иҩноу аԥсуаа! Ахәылбыҽха, асааҭ фбанӡа аҿҳәара шәымоуп, хәыҷи дуи, ҳәсеи хацәеи зегьы шәдәылҵроуп. Аӡәгьы акгьы дақәҳаргәыӷӡом. Дасу ихәҭоу дақәшәоит… Идәылымҵыз, иԥсы шҭоу иуадақәа дрыҩнаҳбылуеит… Убриак шәақәҳаргәыӷуеит!..
Абригь ааиҳәеит, арупор изҭаз иршәны инаииркит, егьи аҷкәынгьы уи аҭакс ауараш ԥаҭлыкак ыршәны аҿааирхеит. «Ари, Очамчыра инхо аԥсуаа рҳәашьала, ҽаанбзиала ахьӡуп!» – иҳәахт.
– Ари маҷуп, ауаткагь ԥсыҽуп… шьҭа анҭ ҟаҳҵароуп, избанзар еиҳа-еиҳа ишоурахароуп, ҳаргьы уи ашоура марианы иаҳхызго ҳҭахуп…
Уи иаанагоз, зегьы арҩышьыгақәа рыҟаҵара иалагар акәын… Избанзар, шьҭарнахыс иҟалоз зегьы рзеиԥшзар акәын, аӡәы игәы ԥшаауа, ма ламыск џьара икҿаханы, дашьаҳауа ианыҟала, рус
еиԥнаҟьон, иазеицәахон… Насгьы, асааҭ фбанӡа арҩышьыга ибзиан аус ауан, зегь аӡҩон, зегь рзеиԥшны иҟанаҵон. Ирҭахызар, хыхь иҟаз ҵаҟа иагон, ҵаҟа иҟаз – хыхь иагон!..Ауаҩ ишьра – рбаӷьк ашьра ирзаҩызахар акәын…
– Арҭ агәыр ҟаҵара иалагеит, – Нели Сырма лахь лхы налырхеит, шьҭа ҳара иааӡбари ҳәа аанарго. – Урҭ иҵегь еицәоу акы рхәыцуеит, рхы згаша… аус злоу, ҳхәыҷқәеи ҳбыргцәеи аӡә иҟыт-ԥсыт мгароуп. Ианамуӡах… уаҳа ԥсыхәа ҟамлаӡо иалагар, бара ҳара ҳтәқәа ахьцәыҵатәоу ахь бцоит, сара сцәырҵуеит…
– Ишԥа, бара бцәырҵыр ҟалома, иамур, са сцәырҵыр акы иамусуп… Бара бхаҵа дызлоу бхашҭма?!
– Убриазоуп еиҳагьы сцәырҵыр зысҭаху… Сара рнапаҿы саныҟалалак, егьырҭ шәыԥшаара иаҟәыҵуеит…
– Уи ажәоуп ҳәагьы ибымҳәан, – Сырма аҽырҳәа инеималҭәеит. – Ианаҭаххалак, са сцәырҵуеит, сара дара рзы акгьы саанагаӡом…
Урҭ аҩыџьагь рыбжьы ыҵакны иҟарҵашаз акыраамҭа еимаркуан-еиҿаркуан, нас акы ианазааи, аԥсы иҭыԥ дықәырҵарц рыӡбеит, избанзар, даҽа сааҭбжак ус дынхар, аҩнаҵаҟа ифҩы уаҩ даргыларан иҟамызт. Арахь хәыҷ-гәарҭак еидҟәыҟәланы ашәаӡыӡа иаго уа иҵаԥсоуп… Насгьы, уи аӡытҟәа дылажьын, урҭ уи рымжәыр ада ԥсыхәа рмоур, ҳаӷеимшхаран.
– Иаабо ак иқәҳажьып, уажә ижра ҳалагеит ҳәа анышә злаԥаҳҟоугьы ҳамам, иҳаԥшааӡаргьы, зехьынџьара аӡы ыҵоуп, баҳаҿык ыҵауҵаанӡа аӡы аауеит, акгьы ҳнарҟаҵом.
Аҩыџьагьы ԥшьаала рыԥсқәа ӡаны, рышьҭыбжь ҷытк мыргаӡакәа, аӷәыжә-мыжәқәа, еиуеиԥшым
афанера ԥҽыхақәа, ааҵәақәа, ашиферқәа, ажәакала рнапы иазышьҭыхуан ирбоз зегьы иқәыжьны дхәыҵарыҳәҳәеит…
– Аџьаргьы ухаҳаргылон адәахьы удәылган уҳамазар! – Сырма излаалгаз амч лзымдырӡо, лафкгьы лҳәеит.
– Уи нас, дара ԥыҭҩык ирзеиԥшны иҟарҵап, иахьӡо ҳаҳтәқәа... – Нелигьы ллафи лгәаӷи еилаӡҩаны ҿаалҭит…
– Амала, усгьы дыршьуан рыцҳа, абри итапанча ма знык аҭыхра дахьӡазҭгьы, ахьӡ ҟаимҵози!..
– Ишҭимхыз ауп, акәымзар иԥсыжцәа иаҳзынижьуаз ак имамкәа дынхон!..
Иаалырҟьан, атанкқәа руакы убас аус ауит, џь-дуӡӡак ашҭа агәҭа иқәгыланы, ԥшадааск ласны аӷьеиҳәа ихнажәазшәа.
– Шәдәылҵ, алахшақәа, ԥшь-сааҭк ҵуеит шәара шәзыҳәан абра ҳгылеижьҭеи! Ԥшь-сааҭк иадымхалаӡеит ақырҭуа ир Аҟәанӡа ааира! Анҭ шәыҷкәынцәа рардәынашьыга шәақь кьачақәа рхы иақәԥыҵәҵәаны акәын ишаауаз ақырҭуа ир! Уажә шәара шәых қьан ақәышәҵоит, амузыка шәзарҳәаны шәылбаагатәуп!.. Аркестр шәаԥхь, сышәанцәа!..
– Ак уасҳәоит, Гелла, ани Афорум иалоу рҭаацәара ҳамҭа дук рзаҳашьҭыр уҭахӡами?! Автомати апулемиоти ртәы акәым, еиҳа зхы ҭбаау, атанк атәы! Уи шиашоу рԥенџьыр иақәкуп, аҵхароуп иаҭаху?!. Уара иааугәаԥхар… Аҟыт ахҳарҵуам…
Гелла азныказ иааигәаԥхазшәагьы ибеит иҩыза ииҳәаз, аха нас инапы иҟьеит, уи макьана иҟалаӡом ҳәа аанарго…
– Уи сара схаҭагьы ишысҭаху удыруоу, генацвале, аха уи Афорум иалаз иԥҳәыси иԥҳа ԥшӡеи
ԥҽыхак раахан, уашәшәырак рнаҭар ҳәа сшәоит! Урҭ Анцәа ириҭаз рыԥшӡара шрымоу снапқәа иааины ирынтәалароуп!.. Насгьы, ани Афорум адокументқәагьы ԥыҭ-чыҭк ҳамԥыхьашәап ҳәа сгәыӷуеит, зегьыҵәҟьа анышә ишԥалҭарыз?! Усҟан ауп Шеварднаӡе инапала счын инаган даҽа чынк анациҵо! Уи, абамба камфеҭ иаҩызоу ихцәы шкәакәа насзааигәатәны, хрыжь-хрыжь данцәажәо ибжьы уажә слымҳа иҭаҩуашәа ауп ишсаҳауа: «Аԥсуа жәлар реиқәкреи, Қырҭтәыла акзаара ашьақәырӷәӷәареи рҿы, ҷыдалатәи иџьабаа дуқәа рзы, аинрал ҳәа ахьӡ ихҵазааит – Мамардашвили Гелла Вахтанг-иԥа! Убри инақәырццакны агәыр-гәыр, агәыр-гәыр ҳәа анапеинҟьабжьқәа аҭуан ҵырхуеит».
– Ҳа, ҳа, ҳа! – иргәарԥхаҵәҟьаны иааччеит агвардееццәа зегьы, уи Шеварднаӡе аҳамҭа ахьианаишьоз мармалташьла иҭалаҳаз Қарҭ аиҳабыра рхан иҩнагылазшәа… Иаагәырӷьацәан, равтоматқәагьы иаарыхеит, аха «аиҳабыра» рыҩнаҿы ахысра шыҟамлоз аныргәалашәа, рцәа иааҭыбзаан, ԥшьаала рҽааиқәыркит…
– Аа, ус акәзар, уара упланқәа ҳарԥырхагахом! – иҳәан, атанк ахы егьи аҩны аихагылахь, егьырҭ аԥсуаа ахьынхоз ахь ирхеит.
– Аҟәарҭ иацу акәҷарақәа ахьшь аҽанрыланажьуа еиԥш, атанк ахы аԥсуаа ахьтәо ианрылаҳауа, убри еиҳау гәахәара акгьы иснаҭом! – иҳәан, атанк иақәтәаз руаӡәы урҭ аԥенџьырқәа руак иарбаны аҿынаирхеит. Атанк ахы шнеиуаз, аԥенџьыргьы аҭӡамцгьы ҭҟьаны, ирууааӡа ахы иҭарԥаны егьи акварталахь иаман ицеит. Аҩны ахьгылаз, ахы зықәшәаз аҽеиԥш, иаахыџхыџит, иааибарххеит, аха аарла аҽааннакылеит.
– Снаршә баша ахаан икамшәац! – иҳәахт гвардеецк хаҵара дук ҟазҵаз аӡә иеиԥш иуараш ԥаҭлыка
даҿыхәо, – ишԥарҳәо аԥсуаа ианныҳәо, уажә ахаҭа уҳарбоит, нас агәаҵәа ҳәа аума?! Раԥхьа атанк ахы рылаҳажьуеит, нас ҳара? Уи аҟара амца ҳацрыддуам ҳара, аха ҳагьыхьшәашәацәам! Афорум аҿы аус зуаз иԥҳәыси иԥҳаи знык рыкәа ҳҭарҵар, ҳҭыхрагьы ргәаԥхашам!..
– Аус злоу, дара аԥсуаа-шхырцәаӷьқәа зегьы арахь аҭыппра иалагароуп! – иҳәеит уи иҩыза, раԥхьа иаацәырҵыз инапқәа аашьҭимхыр, ишьап иқәҟьара дшазыхиаз ирдыруа иавтомат дахькылыԥшуаз.
– Сара Аҟәа ҳалалеижьҭеи бжьҩык аԥсуаа роуп исшьхьоу, – иишьхьаз макьана даара иҟәнишьон уи.
– Уара акыр усеиӷьуп, сара хҩык роуп сзыхьӡахьоу!.. Аха иахьа ихасырҭәаап ҳәа сыҟоуп, иҟалап сагьуаԥысыргьы!.. Унацәақәа рхарҟәалара уахьымӡо!..
– Ус угәы изаанагеи?!
– Гелла адҵа сиҭахьеит, снапы назқәыскыз урылгала ҳәа!
– Ах, анаассыни, угәы азхара аԥсы ауршьап!
– Уи мацара абасыхәо, урҭ рмал иара игоитеи?! Ус сҳәеит ҳәа, зны-зынла санаирҟьашьуагьы ыҟоуп!.. Уџьабаа цәгьоуп, иҳәеит.
– Нас ишԥоуҭахыз, Анцәа ауаҩ зегь ииҭома?!
– Арахь игәаӷьны ҳанаа, зегь ҳаиҭароуп! Уа Қарҭ шаҟаҩ чмазаҩцәоушәа аԥара шәаны адокументқәа ҟарҵаз умдыруеи?! Амитингқәа рҿы рбираҟқәа шьҭыхны Қырҭтәыла акзаараз иҳәҳәоит, арахь Аԥсныҟа аибашьра ицатәуп ҳәа анрарҳәалак, аԥсуаа ирыцәшәаны, қьаадк ианымӡало ачымазарақәа рыхьуашәа ҟарҵоит!..
Атанкқәа даҽа ԥшьыџьарагьы аԥсуаа нхоит ҳәа ахьрарҳәахьаз аҩны аԥенџьырқәа иреихсны икылыржәжәааит. Уа инхоз халеит, илбааит, агырцәа
ирыҳәеит ирымҵақьақьеит, шәамеихсын ҳаҩны, нас ахаан уаҩ дзыҩнамло, ҳаргьы иаҳмыхәо, даргьы ирмыхәо иҟалоит ҳәа, аха иуҳәо заҳауадаз, иржәхьаз арыжәтәи, ирыларҵахьаз арҩышьыгеи зынӡа рхы ҭырҟьан, дара рзыҳәан зегь акакәын, изеихсуаз, дагыруоума, даԥсуоума, рхы иаҿашәоз, иаарԥыхьашәоз дыршаҭаӡомызт. Аха убригь рацәак алҵшәа анамоу:
– Арҭ аламала идәылҵуа ракәӡам! Шьҭа рышәқәа рыԥҽра ирылагатәуп!.. Сышәанцәа, шәыхиома?! – дхәааит Гелла.
– Ааи, Гелла, ҳашԥахиам, иҭагылаӡамкәа иҭыцҟьаан иуҳарбап! – рҳәеит даргьы.
– Ус акәзар, автоматчикцәа хҩык-хҩык шәыман шәдәықәла, егьырҭ иаанхаз, аҩны ибзиан шәакәшан шәгылаз, дахьҳаргылаз аҭыԥаҿ аԥсуак дзыцәцаз, иан дшаалыхшаз деилыхны, дкәал-кәало дыкнасҳауеит. Ани Афорум алахәыла иԥҳәыси иӡӷаби рыԥсы шҭоу снапаҿы иаажәгароуп… Уи азы сааҭбжак еиҳаны ишәымаӡам… Нас, даргьы ԥыҭк аамҭа рықәсырӡыр ами! Урҭ, дара аԥсуаа ирҳәалоит еиԥш, аракәада иаҩызоуп, шаҟа ихаау аҟара «ргәылхрагьы» уадхалоит!
– Унацәақәа рыдуфалоит!.. – иҳәеит иижәыз ауаткеи ауараши ддыршын, иԥхӡы иҿыкәкәо дахьгылаз.
– Уажә ҳара ҳҿы иааины иҟоуп! – Нели Сырма лхы налыдылкылан, илалҳәеит урҭ еибырҳәоз. Дара усгьы акы иацәыԥхашьап ҳәа уҟазу, рыбжьы хацалан акәын ишцәажәоз… – Сыԥҳаи сареи ҳаӡбахә ауп ирҿаку! Нас, Афорум иадҳәалоу адокументқәагьы рҭахызаап! Шәаамыццакын, уажәыҵәҟьа ара адашьма сахьыҵатәоу, аксерокс рхыхны ишәзыҟасҵоит! Шәыцԥхьаӡа акака, шәахьнеиуа шәалаҽхәаларц!..
– Ашәқәа рыԥҽра иалагар, ианаадыртлак, аӡәгьы ҳрымбар, нас излагап зыбгәахәуеи?!
– Нас, – Нели иаразнак илҳәар лҭахымызт, уи, настәи аусқәа зегьы, избанзар, дада рзы зынӡа ишәарҭаз ацәажәарахь иианагон, – нас, алыӷәра зегьы хәыц-хәыц еимырдозар акәхап, уа уаҩ данырымбалак, иԥхьаркит ҳәа ргәы иззаанаго атәым милаҭ руадақәа ирыҩналан игәарҭашт, дара ақырҭқәагь аӡәык-ҩыџьак зынӡа зыгәра рзымгақәогьы ыҟазар акәхап… Уаҩ дрымбар, малк, ԥарак, хьык шԥарымбари… Уи ргәы арҭәыр?! Нас, уаҟагьы аԥсуаа гәырӡ-шашәаӡ ҳаӡызшәа, џьаргьы ҳанырымбалак, арахь… ҵаҟа аҩнаҵаҟахь рҿааирхозар акәхап… Убасҟан ауп аус аныҟало…
Сырма уи нахыстәи уаҳа дазымҵааӡеит. Нелигьы алацәажәара даламгеит, избанзар, настәи аҭагылазаашьа ахы ахьархоз аӡәгьы издырӡомызт… Настәи, нас иунарбон…
– Даҽазнык бцароуп ҳаҳтәқәа рҟынӡа. Сара сцон, аха дара рбызшәа бара ибзеилкааӡом, урҭ ргәы иҭоу ҳзымдырыр, нас ҳахькылсша сеидру…
– Сышԥамцо, сышԥамцо, урҭгьы маҷк ргәы ааиқәысҳәалароуп… Арахь, ари агыруа мыждагьы ифҩы ҟииуа иҵалахьеит. Хәыҷыҟадыџьқәа ирзычҳагәышьар…
– Рацәак нымхеит ҳәа раҳә, ҳшеибгоу алашьцара ҳзаԥылар, нас издыруада…
– Издыруада, издыруада… – лҳәан, Сырма аӡытҟәа лыҽҭамыжькәа, атруба жьакца дуқәа лгәыҵаҳәҳәан, дырхьынҳалан, рбыргцәеи рхәыҷқәеи кҿаҟәыҟәны алашьцара иахьхәыҵатәаз ашҟа лҿыналхеит. Уа днеиаанӡа, ҩынтә убас абетон ԥшьыркца лхы кыдсылеит, ларгьы азныказ дшәан, лнапгьы нықәылшьит, ашьынкеиԥш еиҟәшәазар ҳәа!.. «Ишәыбаргузеи абџьар кны аибашьра иаҿу ҳаҷкәынцәа… Сыҷкәынны сзымшаз сыгәнаҳа иқәшәааит… Саргьы аӡәыҳәа сшәыламгылазаауаз... Ҳара иҳахьлакгьы, абарҭ
ахәыҷқәа анаҳзеиқәмырха, зегьы ишырбо, аҭӡамц схы анҟьо, схы анҟьо, иааԥҽаанӡа саслоит…»
– Шәыԥсқәа ҭагәышьоума?! – рынаурқәа ракәын илбоз, аха гәаныла иахьтәаз ахьылдыруаз аҭыԥ ахь лхы налырхан, дҵааит.
– Ҳара шәаҳцәымшәан, ахәыҷқәагь анӷьазкы, иааԥсан, рылацәақәа ҭаагәышьеит, – лҳәеит, дышзымҵысуазгьы, урҭ зегьы ажәалеи лаԥшылеи ирхылаԥшуаз аҭакәажә. – Сызкәыхшаша Шьаризан, зегьы ртәы дақәшәоит, зегьы рцаԥхақәа лара илымоуп. Абриаҟара дагьанбаҟәышхеи?!.
– Сан баҳцәымшәан ҳәа лаҳә, ара ҳара ҳабжьы аӡәгьы иҳарҳаӡом… Бара бтәқәагьы ҭынч рҽеиқәыркит шьҭа… Аӡырыжәтә ҳцәынҵәагәышьеит, аха иҳачҳап… Иамуӡар, ҵаҟа иҭатәо раӡашәа ажәра ҳалагап…
– Абааԥс, уи шәаламкьысын, – Сырма илызгәамҭаӡакәа маҷк лыбжьгьы аалцәыҭҟьеит, – уи аԥсы дылажьуп, иҵыкәкәаны иаауа ауп… Иҳаӷеимшхароуп…
– Уи, ԥсыхәа анаҳмоуӡалак… – Шьазина лылабжыш мчыла иаанылкылан, акьаасра иалагаз ахәыҷ иахь лҿыналхеит. Уи иан, шьҭа ҳара ҳтәы егьыҟам ҳәа заа лшьамхқәа лыҵаҟәалахьан, лхәыҷқәагьы дрыхәомызт, лыхгьы дахәомызт анасыԥда… – Ҳара ара шәаҳцәымшәан, уахь шәара џьара акыр шәзырҽеиуазар, – Шьазина еиҭах лылабжышқәа мчыла «рыҭра иҭацаланы» сцәажәоит ҳәа даҿын… Дгәылшәарц акгьы лыгӡамызт лара рыцҳа, илыхьӡоаз аибашьроуп акәымзар…
– Руадақәа ирыҩнам, зыгәра ҳзымгоз рҿы аӡәгьы иҵәахны имам, нас, быжьрабыжьҵәа иабацеи быжь-ҭаацәарак!.. Қьышәла шәцәаӷәозаргь, аҩны зегьы хыла-гәыла иаашәырҳәуазаргь, ацәышлампыр еиԥш адгьыл шәыҵалозаргьы, абраҟа,
сара сҿаԥхьа иԥшааны, аԥсуаа аџьмақәа реиԥш ианысзеидшәымцала, нас шәара шәтәы егьыҟам… Аӡәаӡәала шәара шәхаҭақәа шәеихсра салагоит, – иҳәеит Гелла, иара имилаҭ ҳәсеи хацәеи ари аҩнаҿы инхоз зегьы леидцалан, ани уажәы-уажәы ацәгьа иазҳәақәоз аӡәык-ҩыџьак наҟ иныԥхьеикын. – Шәызегь ԥсык еицышәхоуп, шәаҩысҭаақәоуп, џьара иҵәахны ишәымоуп… Ҳара ҳааира ҩ-сааҭк шагыз, зегьы рыҩнқәа рҿы иҟоуп ҳәа адырра ҳауит, нас иаалырҟьан иабакылаӡрыз, абриаҟараҩык ахәыҷқәеи, абыргцәеи, аҳәсеи! Еиҭеимыжәда хәыц-хәыц, ианшәзымыԥшаа, аӡәзаҵәыкгьы сшышәмеигӡо жәдыруазааит… Шәкәалкәало абри аҭәаҵлаҿ шәыкнаҳаны, асалиарка шәықәҭәаны, аҿҿаҳәа амца шәыцрасҵоит!
Иҟарҵаша рзымдыруа, иахьеимдаша рзымдыруа, агвардееццәа раԥхьа иргыланы, еиҭах цқьа изыҩнамԥшыцкәа иҟаз ауадақәа зегьы хәыц-хәыц реимдара иалагеит. Аурысцәа рҿы инеит, аерманцәа рҿы инеит, маҷк аԥсуааи дареи аимадара змаз ақырҭцәа рҿы инеит, хәыц-хәыц еимырдеит, аха уаҳа умԥсит. Нас, аӡәы ихы иҭашәеит, алыӷәра зегьы еимаҳдап ҳәа. Уахьгьы гәыԥҩык цеит, ацгәыԥсыҵәҟьа ахьзымнеиуаз зегьы еимырдеит, аха изакәызаалак шьҭамҭакгьы рымбеит. Шьҭа иҟарҵоз, аҩны зегь шьҭыхны амаҭәеиԥш идмыршәшәозар! Акызаҵәык, Анцәа иргәаирԥхомызт, ҵаҟатәи аподвал аҵалара, уа иҟаз афҩы чҳаны ишԥаҵаларыз ргәахәзар акәхап…
Гелла зынӡа иԥсы ҩеины ихәда икылагылеит, шьҭа идырит, урҭ араҟа ԥшаашьа шрымамыз. Ус анакәха, абра инхоз ақырҭқәеи дареи шьоукы аимадара рыман, дара арахь идәықәлаанӡа, рызегь маӡала машьынак инҭаԥсаны, даҽа ҭыԥкахь ирҵәахырц иргеит. Уи азы, хымԥада, аԥсуаа ирымаз ахьи аԥареи дара ирырҭеит. Ус анакәха, урҭ рмал, аратәи ақырҭцәа шьоукы рҿы иҟоуп, шьоукы рнапы ианшәалеит! Аха изусҭцәада?! Идаӷьхаргьы, имаҭхаргьы иԥшаатәын…
– Аҵыхәтәан, даҽазныкгьы шәгәышәҽанысҵоит, абра инхо зегьы, раԥхьа шәара агырцәа шәнаргылан, аԥсуаа маӡала даҽа ҩныкахь иганы ишәҵәахызар, ишәҳәа, зынӡа ҳаилашәмыршәан, ишәырҭаз ахьи аԥареи арахь иҳазшәырхынҳә… Мап анакәха, шәыла ишабо шәыҩны аабылуеит! Ахәыцраз, жәа-минуҭк шәаҳҭоит!.. Сышәанцәа, асалиаркақәеи аконистрқәеи шәырхиала!
Урҭ ирҳәаз Нели еиҭаган Сырма ианлалҳәа, шьҭа акы ӡбатәуп, аха иааӡбари ҳәа, дахьгылаз аныҟәара далагеит.
– Са исыӡбахьеит! – лҳәеит Нели даалҟьан, ашырҳәа Сырма лнапы кны даанылкылан. – Сара сцәырҵуеит!..
– Усҟан ҳазегь ҳахәда ҳәызбацагәыла иԥыбҟеит ауп! – Сырма уи лҽыналгәыдлыжьлан, дзымҵысуа даанылкылеит. – Бахьнытәнеиз анырбалак, бышьҭа инхылан зегь рыԥшаауеит, ахәыҷқәагьы, акәатақәа реиԥш инаргәыдҵаны иршьуеит!..
– Бымшәан, иахьатәи ала шәызегь аӡәгьы акгьы шәыхьыртә иҟасҵаӡом. Уаҵә џьара нас ак шәыхьӡап… Избанзар, уажә аҩны амца ацрарҵаҵәҟьар, зегь алҩа ҳахәаҽуеит, ҳашьуеит… Уиаҵкыс еиӷьми, сараӡәк сыла ҳаилгар…
Сырма еиҭах акы лҳәақәарц далагеит, аха Нели иаразнак уи лқьышәқәа лкит.
– Ани агыруа итапанча самырԥхашьар, хьымӡӷ шәсыргом! – лҳәан, уаҳа лацәажәара далагар аамҭа лыцәцар ҳәа дшәон азы, даныӡӷабыз лаб ашьхымзаԥшра даниццоз ишыҟалҵалоз еиԥш, лхы
злаҵакыз лкасы рыӷәӷәаны иааҿаҳәаны лҿыналхеит. Нас дааҳәын: – Амала, сара сзы акызаҵәык бамеигӡацызт, абыржәгьы сахыбымбаан, знык ани бзиа избо быччаԥшь ала мчыла бысҿачча!
Шьҭарнахыс иҟаларан иҟаз зегьы иаразнак зцәа иалашәахьаз Сырма, лмахәар ала лхы-лҿы аалрыцқьан, бжьы аҵаӡамкәа, лқьышәқәа ааихылхын, лхапыцқәа ҟәашӡа иаалрыԥшит…
– Убри сызхоит! – лҳәан Нели, ани агыруа дышьны дахькажьыз ала акәымкәа, ахәыҷқәеи абыргцәеи ахьыҵәахыз аӡәгьы гәҩара имоурц, егьи аихагыла аганахь ала узгоз аҿышәҭахь лҿыналхеит ашыр-шырҳәа аӡытҟәа агәҭа дҭаланы. – Шьҭа сара сҟьашьит ҳәа егьамам, амала дара аӡмах афҩы дсырҳап, излиааз ауп! – лҳәеит, лыбжьы Сырма лҟынӡа иааӡартә.
Гелла уажәшьҭа аӡәгьы дшимеигӡоз рдыруан зегьы. Аҩны иҩназ ауааԥсыра зшьапы инанагоз зегьы дәылыргеит, аиарҭа иамаз усгьы рырххаха змадаз… Урҭ макьана ирзыԥшыз рыздырӡомызт, амала акызаҵәык зыгәра ргахьаз, ара инхоз аԥсуаа ԥшаашьа анырмоу, рыҩны абензин нақәҭәан ишырбылуаз акәын. Избанзар, анҭ маҟҿаҳәаранӡа иеилыхыз ашәанцәа рконистр дуқәа хԥа дырхиахьан, Гелла излареиҳәаз ала, раԥхьа хыхьынтәи, ажәабатәи аихагыла аҟынтәи иақәҭәо рҿаархон. Зегь ҵаҟанӡа, еиҳарак акырџьара амҿтәы шәқәа ахьҿаз ирықәҭәан ианылбаалак, нас, сԥычка цырак акәын иаҭахыз, жә-еихагылак аҩн дуӡӡа збылран иҟаз амца ду аԥыр-ԥырҳәа иԥарц азы..
– Аԥсуаа зҵәахыз зегь Қырҭтәыла иаӷацәоуп! Ҳара, арахь ҳзаашьҭу, қырҭтәыла иаӷоу зегьы милаҭ еилых ҟамҵакәа рус рақәыршәаразоуп!..
Ақырҭцәа ахьгылаз хәыҷи-дуи зегьы еибархьусууит: урҭ амаҭқәа заа ираҳаит шәшаауаз, ибналеит,
ҳара акгьы ҳхарагәышьам, ӡәыр акрихаразар, изхароу урҭ рыцҳазшьоз, маӡала рхәы рызназгоз Шура лхаҵеи лареи роуп, рҳәеит.
– Иаажәг, урҭ арахь, изусҭцәада?! – зынӡа дыҳәҳәеит Гелла, уи ибжьы атанк ахы атҟәацбжьеиԥш иааиланарӡыӡеит иҟу-ҵәууа еилагылаз.
Аҩыџьагь, рыӡәӡәараз ирго ауалырқәа реиԥш, иркәымпылуа, еилақь еилагылаз ажәлар иаарылыргеит анҭ маҟҿаҳәара зҽеилыхны игылаз ашәанцәа ԥшьҩык. Урҭ ҳрыцхраауан, зны-зынлагьы ӡыки чаки рызнаагон, уи мап ацәаҳкӡом, аха уажәазы рыбналара ҳалахәым, рҳәон дара рхы рыкәаҽ иахьгылаз.
– Инаган аҭӡамц иадшәыргыл! – Гелла зынӡа урҭ ирҳәоз уаҳа акы дазыӡырҩыр иҭахымызт, избанзар, уи иаразнак агәра игеит, урҭ хаҵеи-ԥҳәыси агырцәа ракәҵәҟьазшәа аԥсуаа заа адырра рыҭаны, иганы изҵәахыз.
– Ашьа бааԥс казымҭәац аӡәыр шәыҟоума?! – ихы шьҭыхны зегьы аӡәаӡәала днарылаԥшит Гелла. Уи ииҳәаз иаангоз, агырцәа зымшьыц аӡәыр шәыҟоума ҳәа акәын… Хҩык иаразнак игәырӷьаҵәа рнапқәа еицырҩахеит. – Ус анакәха, шәыхҩыкгьы шәеицхысуеит!
Ашәанцәа равтоматқәа рхианы, ашырҳәа зегьы ирылҵны иаагылеит. Ҳәсеи хацәеи агәылацәагьы иаазцәымыӷхаз аӡәык-ҩыџьак ҟалеит, аха егьырҭ зегьы, урҭ рыла ҳаилгозар, ҳхы иқәаҳкып, ҳхаҵкы ицагәышьааит рҳәозшәа, игәырӷьарызу игәырҩарызу рзымдыруа рыхқәа шьҭацалан иҵәахшәа игылан.
Убри аамҭаз: – Урҭ шәрыламкьысын, урҭ акгьы рхараӡам, аҩны иҩназ аԥсуаа зегьы ақалақь ахь иганы изҵәахыз сара соуп! – ҳәа даацәырҵит Нели аӡыԥси аҳәынҵәеи лхьыкәкәа, зынӡа иахьазыԥшымыз аҩны егьи аганахь ала.
Агәылаҳәсақәа зегьы уи данырба, лыхцәқәа ркәыкәны деимаҳажәжәоит ҳәа рҿынархеит, аха Гелла данрыҵаҳәҳәа, иаразнак рыҭԥқәарҿ иаангылеит.
– Ари дызусҭада?! – анҭ агырцәа рышьра иаԥырхагахаз иџьашьаны длыхәаԥшуан, – аџьанџьыхәа ақалмышь ианҭыршьуа еиԥш, аҳәынҵәа дҭызшьда?!
– Ари даԥсуоуп, ҳаҩны аҟынтәи Афорум иалаз иԥҳәыс лоуп, ашхы, ашьтәы цқьа, ҳшьа ҳаҵарбан изжәхьоу!
– Уи ҳахьӡоит, амала раԥхьа лара ӡык дынҭшьны арахь дысзаажәги! – Гелла анҭ агырцәа рышьреи, аҩны абылреи ахьиқәымшәаз маҷӡак иԥсы ааинаргеит, аха игвардееццәа уи зынӡакгьы идимырдырит.
– Сышәшьаанӡа, ажәак саҳәоит! – лҳәеит, Нели ларма нап аашьҭыхны, лара лахь зҿыназхарц идәықәлаз маҷӡак иааҭгыларц.
– Ибымаз ажәа, амала абри ҳзықәгылоу адгьыл, сыԥсадгьыл ауп бымҳәан! Избанзар, сыгвардееццәа уи ажәа амгәахь еиԥш ирԥырхагоуп!
– Лыхцәқәа рыла дыкнашәҳ, ахыркәыкәы, лыхцәқәа рыла, шәгылан шәызлалыхәаԥшуеи?! – уи лжьы лымазар изфоз қырҭуа ԥҳәыск аӡәгьы хьаас дымкыкәа аҳәҳәара даҿын, – са снапала дысхәыруеит, са снашәышьҭ!..
Нели дара рахь уаҳа дмааскьакәа, лара лҟынӡа аӡә анеира дахьӡаанӡа илҭахыз аҳәареи, аҟаҵареи лҽаазлырхиеит.
– Шәара ҳаԥсадгьыл ахаангьы ишәызгаӡом! Аԥсны аԥсуа итәуп! – абригь лҳәеит, лыкәа дынҭасын, уаанӡа ихаршалан илҵәаххьаз агыруа итапанчала раԥхьа Гелла игәаҵаӷаҵәҟьа иалырбеит, нас маҟҿаҳәара зҽеилыхны игылаз ашәанцәа ирылалҵеит. Уи акәхеит, ларгьы аҟәҟәаҳәа иналгәыдырҵеит уаҵәҟьа.
Ԥшьаала, абриаҟара хы шлаахозгьы, аԥсра дахымыццакӡакәа, ашәыб зызнымкылоз аҵәамахә
асы ишылаҳауа еиԥш, днеизҟәыҿит. Убри инақәырццакны, абџьар зкыз агвардееццәа зегьы ахысра иалагеит, шьоук аҩнахьы ахы дырхеит, шьоук ажәаҩн ахь, шьоукы арациахь иҩит, шьоук «ацхыраара лас» иашьҭалеит, аха урҭ зегь аикәшара, аилауаҭырра иаҿнаҵы, Геллеи ҩыџьа ашәанцәеи иаразнак рыԥсқәа рхыҵит, аԥшьбатәи дахькажьыз, зыхәда абжа ԥҟаны ирыцәцаз агынҿыс еиԥш, ахәаара даҿын. Нас, иааџьоушьаратәы ирласны ақалақь аҟынтәи ар реиҳабыра аӡәыр дыҟазар зегь ааит, аҩны амилициа акәшеит, амала уи абылра згәы иҭаз ашәанцәа рканистрқәагьы маӡала ртанкқәа рҭаҵара иахьӡеит. Егьырҭгьы, рыԥсцәа рмашьынақәа инарықәырҵан, адәықәлара рҽазырхианы иаагылеит. Еинралзар акәхап, урҭ реиҳабык, Нели дахьышьҭаз дналхагылан, иара ибызшәала ҿааиҭит:
– Амаҭ уаӷрамгылар, иуцҳаӡом! Ари аԥсуа жәаԥҟа ҳара ҳҽадақәа ахаангьы рхаҟны изнеиуам азы ауп, ҳзазымиааиуа! – иҳәан, дааҳәны иҿынеихеит. Нас, дышнеиуаз акы ихашҭызшәа дааҭгылан, Нели лҽеикәаԥсан дахьышьҭаз дналыхәаԥшын, ҿааиҭит:
– Абри аԥҳәыс ишахәҭоу дызжуа ауаа ҳара иааҳашьҭуеит… Абри аҩнаҿы инхоз аԥсуаагьы аныхынҳәлак, рыхцә хәыцк алшәеит ҳәа саҳар, аус зҿы исоуа шәара шәоуп… – иҳәан, еихаԥсы-еикәаԥсы игылаз агәылацәа илаԥш нархиган, аинрал ицыз ар нас днараԥызан, ихы иқәыжьны иҿынеихеит… Аргьы, ари аибашьра иалагеижьҭеи, раинрал ас ихы иқәыжьны дахьырымбацыз азы акәу, анҭ агвардееццәа ишьны икажьыз ироуз алахьынҵа аҩыза даргьы ишырзыԥшыз заа рцәа иалашәоу, рыгәқәа, зыхәда хырҵәахьаз, аха кыраамҭа зымҵәыжәҩа зҟьоз арбаӷь еиԥш иԥаҭԥаҭуан…
Харантәи уахьыԥшуаз, зылахь еиқәышьшьы, икылыжәжәа игылаз аҩн рыцҳа, аԥсхәраҿы инаргаз аԥсаҭатәқәа анырцәырацәаха, ҳаԥхьаҟа инырхагоуп ҳәа, имшьӡакәа иаанрыжьыз ацә цәыш ду еиԥш акәын ишубоз… Нелигьы, хәыҷгәарҭак зыҩналааӡаз лыҩны, уа инхоз аԥсуааи, лхаҵеи, лыԥсадгьыли раҳаҭыр ахьчара еиҳау акгьы шыҟам зегьы идлырдырырц лҭахушәа, илылшоз ҟаҵаны лҽеидыԥсалан дышьҭан… Амшгьы ахәлара ахь ахы хан, уаҵәы иаашар, иҟалоз аӡәгьы ишизымдыруазгьы, ауаа ашара иазыԥшын…
Каман. Агәырӷьареи агәырҩеи еилаӡҩоит адгьылаҿ. Агәырӷьара афашистцәа иахьрымпыҵжәахаз Аԥсны даҽа дгьылҿаҵак. Агәырҩа-зыдлаԥса аԥсҭазаара ҵхы лашьцахо, Аԥсны аҵеицәа аӡәымкәа ҩыџьамкәа рҭахара. Ацәгьеи абзиеи адгьылаҿ ишеилаӡҩаз адыруашәа, зны, илахҿыхӡа, икеи-кеиуа аҽаанартуеит ажәҩан. Аха нас, ашәы рхьыссы ԥҭақәак наҵсуеит. Урт аҩбагьы ирацлабуеит аибашьра ахаҭагьы. Аӡиаси ҵарақәаки раамышьҭахь. шьҭыбжьы умаҳауа, зны иааҭынчрахоит. Нас абзарбзанқәа ахькаҳауа, убас иԥжәоит, иаагәынқьны, иааӷызы-ӷызуеит ашьхақәа.
Иқәццышәаа иблу, ихыблаа-ҿыблаау аҩнқәа, ихыжәжәаны икажьу афымца лашара абаҟәқәа, ҳазшаз ираҭәашьаны. аиааира згаз хаибашьцәа ргәырӷьаччабжьқәа, ишынеибакәу зегьы снарҟәыганы, акыр мши ҵхи имыцәац ауаҩ ацәа анииааиуа еиԥш, сыбла иабозгьы, слымҳа иахауазгьы, зегьы насхаршҭны, хәыцрак, гәалашәарак сама ицоит. Ажәытәи аҿатәи реиҿырԥшра, иацтәи амш ишахылҵыз иахьатәи...
Абиблиа, Ашәҟәы ԥшьа усоуп ишану: «Анцәа раԥхьаӡа анышәаԥшь далхны дишеит, ауаҩы ахаҵа, нас убри иваҵыс далхны дишеит аԥҳәыс». Урт, Адами Евеи, аԥсуа мифологиаҿы ирыхьӡу ала иуҳәозар Нани Дади ԥсҭазаарас, нхарҭа-нҵырҭас ириҭеит џьанаҭ баҳча, зегьрыла Каман еиԥшыз. Мап, сыгәра жәга, милаҭтә цәаныррам ари сзырҳәаз. Џьанаҭ баҳча зеиԥшраз ҳәа Абиблиа ишануи Каман зеиԥшроуи неиҿаурԥшыр Абиблиа зҩыз длеи-ҩеиуа, иибоз иаҳауаз нанҵо, Каман дҭан уҳәоит.
Абри аҩыза џьанаҭ баҳча иҭаз Нани Дади, изшаз иҳәатәы иахыԥеит, агәнаҳа ҟарҵеит. Агьама шәымбан ҳәа ззиҳәаз аҵәа ааҿылхын, ларгьы илфеит, Дадгьы иҿалҵеит Нан. Сҳәатәы иахыԥаз араҟа ишәҭыԥым иҳәан, џьанаҭ баҳча иҭицеит изшаз.
Уи зегь бзиоуп аха, иахьатәи ҳаамҭа изладҳәалоузеи иуҳәо, изҵаара саҳауеит аԥхьаҩ. Еидҳәалоуп, аҵла амахәҭеи аԥашәи шеидҳәалоу еиԥш. Ирыдҳәалоуп ампыҵахалаҩцәагьы, иҳадҳәалоуп џьанаҭ бахча раԥхьаӡа изиҭаз ҳарҭ, аԥсуаагьы.
Апалачцәа, Сталини Бериеи рхаан, Аԥсны зықәшәаз ҳалацәажәарым, мчымхара кәашароуп иҳәеит. Аха Сталини Бериеи анықәӡаа ашьҭахь, џьанат баҳча зиҭаз, шәааи, ҳашьцәа шәоуп ҳәа, ҳбаҳча агәашә рзааҳартит аџьнышқәа.
Ажра зжуа иԥа дҭаҳауеит, иҳәеит. Агәнаҳара ҟазҵо ихьӡоит, ихаҭа ихьымӡаргьы, имаҭа ихьӡоит, иҳәеит. Џьанат баҳча (Каман) зыхьчарц иалагаз, дкыдҵаны дыршьуан ахәынҭқарра дуӡӡа зегьы аџьнышқәа анахагылаз, аха урт анықәӡаа инаркны, џьанаҭ баҳча агәашә наиркырц, аԥсымцқьақәа уаҳа арахь ирааирҭам зҳәоз, дзықәшәоз акы заҵәык акәын, – имаҵура дамырхуан.
Аԥсны дҟалеит аԥшәма заҵәыкгьы, убри агәашә аркра змаҵура иахҭнызҵаз. Уимоу, шәанаџьалбеит, ҳшырҟьашьуа шәымбаӡои, ҳбаҳча дырхәамгеит, уаҳа
иаашәмышьҭын, аԥшәмацәа ҳсасцәахеит, асасцәа аԥшәымацәахеит зҳәоз, рыԥсы ахьынӡаҭоу рыбӷа рзеиҵымхуа, аҟамчы рхырҟьон.
Мап, аӡәы ҩыџьа ракәӡам ари агәнаҳа зду. Иахьатәи абацәа, иахьатәи анацәа, абдуцәа, андуцәа ҳазегьы иҳадуп уи агәнаҳа, ҳазегьы иаҳхароуп.
Иахьа, уаҳа изымычҳауа даннеи, ҿиҭит ҳазшаз. Џьанаҭ баҳча ишәысҭаз пату зқәышәымҵаз, аџьныш иаашәырхуаз, шәҵеицәа иреиӷьу ршьацқьа нахҭынҵаны, иҿышәх, дадраа, мап анакәха, џьанаҭ баҳча мацара акәым, уаҳа адгьыл шәбараны шәыҟаӡам, уаҳа ажәҩан анаԥшра шәаҭәахом.
Раԥхьатәи абжьы ҳазкын раԥхьа изиҭаз уи абаҳча, иара. Анцәа ихаҭа итәарҭа Каман. Ашьҭахьтәи ибжьы рызкын егьырҭ, џьнышрыла агәашә аартны иҭалаз. Ари аҭыԥ шәарҭ аԥсымцқьақәа ишәаҭәам. Наҟ шәыҭцатәуп! Ршьа ахҭынҵаны иҿырхроуп, раԥхьа изысҭаз ироуроуп,
Ажәытәӡатәеи иахьатәи амши неилаӡҩо, гәалашәара-хәыцрақәак сышрылаз, исызгәамҭакәа, Аӡыԥшьаҿы снеит. Агәра мгашьас иҟоуҵарызеи абри аӡыхьоуп Нани Дади ирзишаз ҳәа.
Иӡныз, иԥхныз, амра каԥхоз, ақәаршҩы леиуаз, иацлом, иагхом, иаҳа ихьшәашәахом, иаҳа иҟәандахом уи аӡыхь Амра иазыбылуам, ақәа иазыӡәӡәом, абан, абни ахаҳә иахьшьуп Есҭе Қьрысҭе ишьа.
Сызлаз ахәыцрагьы, сыла иабозгьы снарыцәцарц, схы санааҩаха, қәаб дук иаҟараха, имца кәымпылха, Каман аныха баа иҩахыкны ажәҩанаҿ ак аалашеит. Иҟалаз уиоуп, аныха бааи ари Аӡыхь ԥшьеи иҩархык, аԥсцәаҳа иҩызаха, афашистцәа рҳаирплан анаахала, абомбақәа ҳақәнажьырц, џьанаҭ баҳча ахьчаҩцәа дара ртәы ҟарҵеит, ҳазшазгьы ирманшәалеит: агәаҵәахы иҭадыршәит еиҟәызжәашаз.
Егьаалашеит, блеихаҟәысрак иалагӡаны, итҟәацит зкажьра иахьӡаз абомба.
Амца ақәҵәиааша, ижжаӡа хланҵы инҭалеит аҳаирплан. Итҟәацит ахаҭа. Иԥжәеит, иԥжәаӡеит зкажьра иахьымӡакәа иақәыз абомбақәа...
Иаагәынқьы-иӷызымызит ашьхақәа. Аидара ирықәҳаз рцәыхьанҭахан, иаазазамазеит аҵлақәа, ауааԥсыра, ҳаиԥш, адгьыл рҽынадырҵеит аҳаскьынқәа.
Аҵх агәы инахысхьан Афон ҳанылбаауаз. Анаҟа-араҟа итҟәацуан Аҟәантәи иаарышьҭуаз абзарбзанқәа. Ақырҭуа кьырсианцәа ихҭакӡаны ари ауха аихсра иаҿын адунеи аҿы еицырдыруа Афонтәи ақьырсиантә ныхабаа. Анаҟа-араҟа аҿҿаҳәа ибылуан амца зкыз аҩнқәа.
Ауаатәыҩса ирххыччозшәа, илацәҟәы-шьацәҟәуан ажәҩан иаҵаҵәаҵәаз аеҵәақәа.
– Сашьа, уҽырӷәӷәа, сашьа, ухаҵами, уажәыҵәҟьа ҳнеиуеит ахәшәтәырҭаҿ, иаачҳа, уаҳәшьа дукәыхшоуп, – амашьына лыбжьы ҭыҩуеит амедицинатә еҳәшьа, аԥҳәызба қәыԥш. Лаԥхьа игылоу асакаса дыхәны дануп ахаҵарԥыс. Ихьӡ лыздыруам, ижәла лыздыруам. Аха уи илдыруеит ҳарҭ зегьы еилаҳкааша: џьанаҭ баҳча зырхәымгаз рыҭиаразы, раԥхьа изиҭаз иҳаурц азы, доуҳала илашьоу, ҳазегьы иҳашьоу, уи ахаҵарԥыс, иахҭниҵеит иреиҳаӡоу ахә – иахҭниҵеит ишьа.
Зыԥсы ҭоу иахьа, иираны иҟоу уаҵәы ҳаԥсахааит уи иахҭынҵоу.
Аибашьра ду аан иҟамло, уаҩ дызқәымшәо ҳәа иҟоузеи! Алахьеиқәҵагақәа шеиҳаугьы, игәаҟхьоу ҳагәқәа аарҟәанданы, ҳзырччашагьы ҳԥылалоит. Еиҳаракгьы уарччоит изхызгаз, иақәшәаз ихаҭа, ихы алаф алхуа, ианузеиҭеиҳәо.
Ақырҭуа мпыҵахалаҩцәеи Аҭарааи еибашьит ӷәӷәалаҵәҟьа декабр 3 рзы. Ашьжьымҭан асааҭ 9 рзы еиԥш аиҿахысра иалагаз, амш аанҵәоны, асааҭ 5 рзы еиԥш ауп ахысра анеиқәтәаз.
Иналукааша аибашьҩы, акомандир, Аӡҩыбжьатәи ахаҵарԥыс Беслан Квираиа БМП аӷацәа ишырцәигаз, иара убас ҳәаҭҳаны ишыргаз автоматқәа хәбеи аснаипер винточкеи, иршьыз аӷацәа рхыԥхьаӡара ҩеижәаҩык ишреиҳаз уҳәа, ҷыдала излацәажәатәу акоуп. Уажәазы араҟа зыӡбахә сымоу даҽакуп. Ауаҩы игәиҽанӡамкәа дышфырхаҵахаз, цәгьамзар бзиа уаҩ дахыччом ҳәа, узырччаша, уагьзырхәыцша хҭысуп.
Араькаҽы аганахьала Аҭара ианалала ҳаӷацәа, ҳаибашьыҩцәа ахьмаҷҩыз аҟнытә, рышьҭахьҟа инаскьаны, апозициа аанырымкылар амуит. Ампыҵахалаҩцәа рнапаҿы иҟалеит аԥсуа нхаҩцәа рыҩнқәак. Амҩа аҿықә аҿы инхоз ақыҭауаа, зхы изахәоз, рыҩнқәа кажьны ицеит. Афашистцәа-арҳәыҩцәа аҩнқәа ирыҩналон. Ирызгоз ргон, иаанхаз ахыбрақәа, амца рыцрарҵон.
Ишаанагара инхоз-инҵуаз Латариак иашҭа инҭеибаҳәеит алыцәҳа реиԥш ицхлымуа. Аԥшәма иҭаацәа бнеиҵахьан, ихаҭа еибашьуаз дреиуамызт, қәралагьы дмаҷмызт, аха зегь реиҳа дзыргәаҟуаз – абџьар мыжда имамызт. Иман бџьарк – зкалибр
маҷу, агьеко ҳәа изышьҭоу. Иҭеиҵо ҳәа имазгьы патрона заҵәык акәын. Алыцәҳа еиқәных иашҭа ианҭала, Алатариа игьеко ипатрона заҵәы нҭаҵаны, ибаҳчаҿы чықьрак иҽнаважьны иҽиҵәахит.
Днаԥшны ибоит аӷацәа иҟарҵо. Иԥсахы ԥыжжәоит, дшәагәышьом, аха абџьар абаҟоу.
Саниацәажәоз, иажәа иналаиҵеит:
– Ирыздәылгоз дәылыргеит сыҩны. Иҭадырцәит. Ԥыҭҩык ԥхеибаҵа агәыларатәи аҩнқәа рахь ицеит. Иаанхеит жәаҩык раҟара, скәасқьагьы смаҵурҭагьы амца рыцрарҵеит. Хаԥыцла анышә сацҳауеит сахькажьу: ҳазжьаз, ҳазнаԥхаз, ҳабџьардазтәыз, зегьы шәынхарақәа абас иццышәхо шәызқәа ҭыԥҵәҟьагьы Аԥсны иҟамло ҳәа ашәира саҿын. Сшьа злазуа сымазар, сҭахаргьы усума. Алаба иаҩызаха, исывоуп сгьеко. Патрона заҵәык ҭоуп. Баша сҽыдсыршьуеит, уаҳа акгьы. Ах, санԥслак абарҭ шәылаӷырӡ смоухгьы, абри усҟан искындаз! – иавтомат ааникылеит иҩнапык рыла. – Анцәа дыҟоуп, уара! Смыҳәҳәарц, сҿы снапала еихагәо, схы сызнымкылакәа, сыҵҟьаны сыҳәҳәо срыжәымларц ачықькәа снапы нарылакшо сыҽкагәаны сахькажьу, анцәа иҳәара саҿуп: «Сыԥхӡаша мцуразтәыз, сынхара ццышәызтәыз, ҳшынҭаацәо ашыда-гәарада адәы ҳақәзырхаз, ршьак камҭәакәа, еибганы сашҭа иҭумыжьын ухьышьыргәыҵа сакәхшоуп», – ҳәа.
Сгәанала сахьцәажәогьы, сыбла алыцәҳа ираҳар хәа сшәоит, аха иубома, зхьышьаргәыҵа сакәхшоу иасҳәоз иаҳаит.
Скәасқьа амца шакра ианыҩак, алыцәҳа еицыз рҟнытә аӡәы даангылеит, егьырҭ аанда инхыибаҳәан, рҩызцәа рахь, агәылара ицеит. Ари иаанхаз ишьапқәа еимырҿаҿа, имгәацәа кылышьшьы, иавтомат кны, ҟанҭаруазла деибыҭаха аҿҿаҳәа абылра иаҿу сыҩны дахәаԥшуеит.
– Аиҿахысра ҳаҿуԥ уара, атәыла бгоит. Шаҟаҩ хаҟадаз, 30-ҩыкгьы ҳаҟаӡам, избанзар аҽны хыџьарала иҳажәлеит Аҭара, – Алатариа иажәа ааимидеит акомандир Беслан Квираиа, – автомат змоуи измами ҳзымдыруа ҳаҟоума. Ажра сахьҭаиоу, сышьҭахьҟала аӡәы автомат кны дааиуеит. Дааигәаӡаны дааҳавалеит, ибжьы наиргеит: «Уара, сшәыкәхшоуп. абри ала ахысшьа сшәырба», – иҳәеит. Деилаԥсаз џьысшьеит. Иҳабашьуа ҳаӷацәа 200-ҩык иреиҳауп, р-БМП-еи хысуеит, рмашьына ду ԥаажәан, амца ацроуп, ҳхьаҵру, ҳшеибашьуа ҳҭахауоу ҳаздыруам. Ари ауаҩ автомат ала ахысшьа сырба ҳәа сикит. «Уара, сукәхшоуп, алаф сҳәо џьушьоума, аҵхашьеи акылԥшышьеи сара избап, аха архиашьа, амагазин акы анынҵәалак егьи аҭаҵашьа...»
– Исымкыцызт, уара ахаан ари аҩыза абџьар. Уӡырҩы, – иажәа инациҵеит Алатариа, – илахь кылкааны, аҵа скылԥшуа, сгьеко апатрона заҵәы анҭсырҟьа, сшәаҟьаӡан, сҽышьҭасырԥсӡеит, дазымгар, иавтомат аҿааирхашт. Схы ныҵсырҳәҳәан, саанаԥшит, сқырҭуа деизҟьа, игәы ҩарханы, ашҭа дықәжьуп. Сышьҭыууааны сҩаҵҟьан убас сыҩит, санихаххыз, автомати аҟанҭаруази анихысԥааз, сышьҭахьҟа сыҭрысны, абнаршәыра санасыз ҳәа акгьы сгәалашәом.
– Автомат нхарак ахҭниҵеит, – ҿааиҭит еибашьҩык.
– Имцума, уааи, дад, сынхара зегьы блы, амала автоматк сыҭ, – иҳәеит нхаҩык дахьгылаз.
– Шаҟа шықәса ихыҵрыз иушьыз, – снаиазҵааит.
– Ихыҵрыыз, смаҭа диқәлазар ҟаларын, – дԥышәарччон Алатариа.
Абасеиԥш ауаа змоу амилаҭ, ҳаӷа ҳимиааир ҟалаӡом, сҳәеит сгәанала, Аҭаратәи анхаҩ бырг сизхәыцуа.
Аԥсуа еибашьцәа ргәыԥк ааины иахьгылаз аӷацәа ирымпыҵархалаз ақыҭа Лашԥсара уахьналалоз акәын. Ршьамхы инахысуа ишьҭаз асы рмагәшьхәақәа идрапеит, еиларкәаҳаит. Зегьы иеиқәпата гәалак иаргәамҵуан, рхырҿқәа ччаԥшьк рықәлашомызт. Ари агәыԥ хықәкыс иамаз – иаха ахәылԥазы ҳар ргәыԥк ахьтәаз ирықәланы изыцҟьаз аӷа ир ртәарҭа ԥшааны, хыла-гәыла еилаҵаны, уа инхаз ҳар рыԥсыбаҩқәагьы арахь рыҭгара акәын. Ркомандаҟаҵаҩ идҵа иазыԥшын.
Асҭамыр Уазба урҭ дрылан, аха ҷыдала ихьаақәа рацәан. Иахатәи аидыслара ӷәӷәа ахьыҟалаз Уазаа рҳабла иазааигәан. Иҳаблаҟны иҟалаз еиҳа аҽакала ицәа-ижьы ианыруан, игәырҩон. Ақәыларази рҳәынҷарази аҭакԥхықәра здыз, Асҭамыр дызлаз агәыԥ акомандаҟаҵаҩ Хьрыԥс Кәат-иԥа илакҭа аҭаԥшра гәаӷьылацәоуп уҳәартә иҵшәааны длеиҩеиуан.
Асҭамыр днарылҵны дхәыцуа даагылан, баша қьаад хәыҷык аҭаҭын нагәыларҵәины инеиҿыҵеикит. Инауишьҭыз алҩа днаҭәҳәаны аҳауа иналаирхәашеит. Акомандауаҩ Хьрыԥс дшаауаз, Асҭамыр данааивала дааҭгылеит.
– Узырхәыцуазеи, Астик, ушәома? – дизҵааит.
– Мап, мап, сшәаӡом.
– Ус шуҳәоз здыруан, уеибашьышьа злаздыруа ала. Қәрала акыр усеиҵбуп, аха уареи сареи ҳаицәтәымуаам, аиуарагьы ҳабжьоуп. Ус анакәха, исцәумӡан аибашьра иатәым аҽа уадаҩрак уоузар.
– Хьаас исымоу зегьы ҳхьаа ауп, иахатәи аҵахара гәнызгоит, Хьрыԥс.
– Уи еибашьра усуп, – иҳәан Хьрыԥс, Асҭамыр днеиԥырҵит.
– Исыхьыҵәҟьаз уи ауп... – уа дааҭгылеит Асҭамыр.
– Сӡырҩуеит, Астик, уааццакы, – даахьаԥшит Хьрыԥс.
– Сара скыҭа Лашԥсара рымпыҵаркит ҳаӷацәа, уброуп иаха ахәылԥаз ҳар ргәыԥк ахьырыцҟьазгьы.
– Издыруеит, Астик.
– Сара сҳабла – Уазаа ҳҳаблаҿоуп уи ахьыҟалаз.
– Уи сыздырамызт, – еиҭах дааццакны иҿынеихеит Хьрыԥс. – Уаасзызырҩы, сажәа сырҳәа! – днаишьҭаххит Асҭамыр. – Сара урҭ аҭыԥқәа сыхәнацәак реиԥш издыруеит.
– Уи ала иуҳәарц иуҭахи? – дҵааит Хьырԥс деиҭааҭгылан.
– Исҭахуп ԥшыхәра уахь сушьҭырц, иаха аиааира ганы иԥхьатәаз ҳаӷа игәыԥ ахьыҟоу аҭыԥ еилкааны схынҳәуеит.
Хьрыԥс даахәыцит. Уахь аибашьратә ԥышәа змоу аӡәы ԥшыхәра дишьҭырц иҭахын, аха макьана аӡәгьы далимхӡацызт.
– Астик, гәалсыс иҟоумҵан, аха уара макьана уқәыԥшцәоуп, ари аиԥш аус хьанҭа унапы исзанҵарым. Уҽаанкыл, ԥшыхәра ацара уахымыццакын, насгьы амҟәыл кажьуп, амшгьы еихапаны иҟоуп, асоура иалагаргьы ҟалоит аԥшыхәразы уанаҳҭаххо ҟалап.
Асҭамыр Уазба Лашԥсара акыҭан абжьаратәи ашкол далганы ауниверсите дҭалахьан аибашьра ианалагаз, аԥышәарақәа ҭины дааижьҭеи рацәак ҵуамызт Дышиашазгьы иԥсадгьыл ахьчара дцеит. Дышқәыԥшызгьы деибашьаҩ фырхаҵаны ихы ааирԥшхьан.
– Хьрыԥс, – иҳәеит уажәы дӷьаҵәыӷьаҵәуа, – мап сцәумкын, сцоит сара ԥшыхәра сахьиз сҳаблахь, уи аҳабла иацәыхарамзар ҟалап ҳар ргәыԥк зыцҟьа ҳаӷацәа ахьтәоу.
Хьрыԥс дааҭгыланы даахәыцит. Ажәыларақәа раан Асҭамыр иааирԥшуа ахаҵарақәа игәалаиршәеит. «Дқәыԥшуп, аха аибашьра дазрыжәит», – игәы иааҭиҳәааит.
– Умлакҩакзан, Хьрыԥс, ҳшьамдгьыл аҟны иаҭаххалакгьы аҳарҟаҵарым ақырҭуа фашизм, сышьҭы ԥшыхәра, уи сылшоит сара, – даҟәыҵуамыз Асҭамыр.
– Асҭик, афашизм иахьҵысуазаалакгьы ифашизмуп. Анемец фашиз! Урыстәыла агәы ҭнафааит Аџьынџьтәылатә еибашьра ду аан, аха аҟар иҭацаланы, акаканцәа иҭазартә еиҵанацалеит, ашышкамс ишьҭнахуа аидара иаҟаранатәит уи амч. Убраанӡа инагатәуп ақырҭуа фашизм амчгьы. Уи ибзианы ишудыруа збахьеит. Аха уҳашьҭрым алым ашьаԥхыцқәа реиԥш зшьаԥхыцқәа зладырԥаз ақыҭахь ԥшыхәра. Иудыруазааит уи шшәарҭоу. Ҳгәыԥ аҟны иҟоу аԥышәа змоу аибашьцәа. Урҭ рахьтә идәықәсҵарыда ҳәа ауп сышхәыцуа, иҳәеит акомандауаҩ.
– Уазаа ҳҳабла схаҭа исыԥшыхәырц сҭахуп, мап сцәышәымкын, схахы изгоит уиазы аҭакԥхықәра.
– Ибзиоуп, Астик, сара издыруеит ухы ушамеигӡо. Уи аҭыԥ аԥшыхәр удысҵап, аҭакԥхықәрагьы наудҵаны. Амала даара угәуҽаныз, – иҳәеит акомандаҟаҵаҩ, Асҭамыр қәыԥш иқәшаҳаҭхаразы дшылакҩакуазгьы.
Асҭамыр аӷа импыҵакыз иқыҭаҟны аԥшыхәра инапы иананырҵа нахыс зынӡаск даҽаӡәхеит. Идлаз аҭакԥхықәра хьанҭа наиқәыӷәӷәазшәагьы ибеии Хаҵаҵас иҽанааирӷәӷәа, дызлаҟамлацыз ала имч ҭаланы, аӷа хәымга диниаргьы акала дицамхарашәа ихы ибо дҟалеит.
Амҩахәасҭақәа еимаҳаны, ишьамхы инахысуа икажьыз асы ԥуа дцон Асҭамыр, злымҳацәқәа гьалгьалоз аӡын хылԥа ихаршьшьы. Ишәыз ибушлат асы иласуан дахьныҟәоз. Ибушлат аҵаҟа аҳәызба ццышәи, алимонкақәеи агранатақәеи рыла деибыҭан, иавтомат кьаҿ аҵӷа ихәда ихшьын, ахаҭа игәышԥы иадырӷәӷәала икын. Ихаҿы хәхәа ҷаамашәза илашьҭыз ихылԥа абз иааҵԥшуан. Асы ахьиԥуаз ишьҭақәа дамыӷушәа иҿаҿаӡа ианнаҵон. Иара уи иҭахӡамыз аха амш еихапаны излаҟаз ала, асы шԥамлери, сшьапышьҭақәа еиманарҷҩып ҳәа дақәгәыӷуан. Уажәы иара издырамызт дахьиз-дахьаазаз аҩны еибгазу, аӷа инапала иццышәхахьазу. Ус акә, егьыс акә дабаҟоушь иашьеиҳаб Наурбеи?
Иани иаби, иаҳәшьа Нара хаҵа дахьрымоу, Ахәҵарахь иҟоу Ҳабахә ихәы ҳәа иахьашьҭоу иҟоуп. Амрагыларатәи афронт аҟны аибашьра ӷәӷәах ақыҭақәа аӷа импыҵаихало даналага, илулакгьы иалганы лара лахь илгеит. Ашьҭахьы уи еиликааит Асҭамыргьы. Уи ашьхашьапаҿтәи ақыҭахь аӷа днаҳашьҭрым ҳәа агәыӷра злаимаз ала, игәы рызирҭынчит. Аха Наурбеи ихабар зхабару ҳәа акымзаракгьы изеилымкаацызт. Уҳәан-сҳәанла илымҳа иҭасхьан ақырҭуа гвардиаа дыгҿацаланы дрыман упаспорт кажьны акырҭуа паспорт удкыл, акырҭуа ҳәа уҽанҵаны ҳәа. Убри азыҳәан акәын дрымпыҵаԥсызар ҳәа дызицәшәоз.
Абар, Асҭамыр иҩны ақәцә сыла иҭаҳәҳәан, аха гәынхәҵысҭала иахьидырыз. Ахыб иагәылгаз ауаџьаҟ агәыцә, харантәи излеибоз ала, сыла иҭакәаҳа иалҳәҳәоит. Ус анакәха, излаҭалаҳаз асы зырӡыҭышаз аԥхарра амаӡам – ауаџьаҟ амца ҭаӡам, аҩны гылоуп, аха уаҩы дахӡам. «Иԥсышьахазеи, анаџьалбеит, аҩны дахым, ҳара ҳганахьгьы данымнеи, дрымпыҵаԥсит ауп!» – Наурбеи дааихыгәырҩааит Асҭамыр.
Ихылԥа илахь ахь дааҩахашәа даанаԥшы-ааԥшит, иблақәа ахара икыдырхало. Уазаа рҳабла инацәынасҭханы лҩа хәыҷык ацәаара днахьыԥшит. Нас иҽаархаҵаны ааигәараҵәҟьа даннеи дааҭгылеит. Дызланеиуаз амҩахәасҭагьы асы зықәҳаз амаӷ еилаԥаҭақәа анаҳалан, ишьапқәа рҿаԥаны дшьацәхнысло далагахьан. Уи даиааизаргьы, аӷа игәыԥ ахьгылаз ахь уаҳа наскьашьа имаӡамызт, дырбарҭахон. «Уазаа ҳҳабла ааныжьны инаскьеит ҳаԥсцәа уа иҟоуп. Уи цәгьаӡам, аԥсыбаҩқәа ралгара еиҳа имариахоит!» – игәы инҭиҳәааит.
Ихылԥа инаркны ишьапаҟынӡа асы иқәиртатеит, далрымбаарц азы. Алҩа зхылҵуаз амца иакәшаны игылан ақырҭуа гвардиаа ргәыԥ.
– Шәышьхынԥсылама, амца шәзаԥырымҵуа ишәыхьзеи?! Шәыҽшәырԥхазар, уажәшьҭа шәымԥшын. Ашәа шәҳәа, шәкәаша, – рылаҿиҭуан аӡәы. – Вашьа, Вашьа! – ҳәа ибжьы геит уи, автоматҭҟьақәа еишьҭаргыланы ҵәҩанҵәыҟа ажәҩан иалеиҵеит. Ахысбыжьқәа анааиқәтәа, аркәашага ашәа аӡәы иаацәыриган, кәашарала асы рапо иаақәлеит ирацәаҩны, равтоматқәа рхаргьежьуа.
– Аԥсуа, аԥсуа дықәшәҵа, дшәыркәаша! – ашәаҳәареи акәшареи иалазыргаз шиакәыз идырит зыбжьы иаҳаз.
Дахьынаԥшуаз ибеит аӡәы деимырхха днаганы кәашара дықәыргаларц ишаҿыз. Аха иара имукәаны
дрымпыҵыҵны наҟ днарылалеит. Ашәаҳәареи акәашареи анааихсыӷь, еиҭах ибжьы нарылаиргеит ицәажәалоз:
– Иахахәылԥазтәи ҳқәылараҿы ахьӡ згаз агәыԥқәа рахьтә ҳара ҳгәыԥ алкаахеит. Уажәшьҭа ари ақыҭа шеибгоу ақырҭуа еибашьцәа ҳнапаҿы иҟалоит. Иахьӡузеи ари ақыҭа? Аԥсуа қыҭа ахьӡ сҳәарц азы сыбз ҟәуамзаап, исызгәнымкылеит, – аӡәы ихы наиқәикит аҵыхәтәаны.
– Лашԥсара ахьӡуп, батоно Ҭедоре! – дзызҵааз аурысшәала аҭак ҟаиҵеит.
Уи ицәажәашьала ддыркәашарц иқәыргалаз аԥсуа шиакәыз идырит Асҭамыр, игәахы еиҟәыҷҷо, иҭаҷкәымқәагьы ааираҵәеит. «Ыых!» – иҳәан, ихаԥыцқәа аҿҿа рыҵго дагьҩышьҭыԥеит дахьгылаз, аха нас, ибжьы иамхаҭгазар ҳәагьы даацәшәеит. Дара ракәзар, уажәы быжьхәыҷык рлымҳахь инеиуа иҟамызт.
– Абри аԥсуа фырхаҵа ибзоуроуп агвардиаа иаагаз иахатәи аиааира, – дцәажәон Асҭамыр зыбжьы иаҳахьаз. – Уи иаҳирбаз амҩала ауп аԥсуаа рхырӷәӷәарҭа ԥыххааса ишықәаҳҵаз. Наурбеи Уазба иашьеиҵбы даҳҿагыланы деибашьуеит, аха убригьы дыԥшааны ҳнапахьы диеигарц ажәа ҳаиҭахьеит. Ари, аҳамҭа дуқәа ззыԥшу аԥсуоуп.
– Шәымаҵ аура сазыхиоуп, батоно Ҭедоре! – даарылҵны зегьы дырбартә еиԥш, иҽыриашаны даагылеит Наурбеи.
Асҭамыр ихы адыд-мацәыс асызшәа даашаҟь-шаҟьеит. Игәы ааҭыхны ақәыџьма агәы изҭарҵазшәа, дааӷыӷит. Дахьгылаз дыҭрысуан, абжьас млашьы ақәасаб ианазыҵҟьо еиԥшҵәҟьа, иашьа гәакьа игәаӷ мцабзҵас ихылҟьон.
– Агәҽанызаара шәымаз, аԥсуаа ҭынч ишамырцәо жәдыруаз ҳара ҳиааира, – еиҭа иаагеит Асҭамыр
ииҵахьаз абжьы. – Уара, уара, уара, уара! – ҳәа ԥшьҩык агвардиаа аалԥшааны, иаарыкәыршаны ԥшьыџьара аҟарулра иазикит. Урҭ рахьтә аӡәы Асҭамыр дахьыҟоу аганахь дааины дгылар акәын адҵа злаиоуыз ала.
Асҭамыр иаарласӡаны ишьҭахьҟа абна иҽеиҭароуп. Ԥшыхәра дзышьҭаз изыԥшуп. Иреиҳәароуп ақырҭуа гвардиаа рырхәҭа агәыԥк ахьгылоу, уахь; дырбалатәуп. Аха аԥшыхәҩы Асҭамыр ихықәкы имԥсахыр ада уаҳа ԥсыхәак изыҟаҵом. Иашьеиҳаб Наурбеи урҭ рҿы иааныжьра аԥсуа ар ашәарҭа иҭанаргылоит, иара ичарҳәарала иҵегьгьы аҵахарақәа ҟалар алшоит. Аа, уажәы дахьынаԥшуа уи дибоит. Иқәыџьмахаз игәы еилашӡеит, иашьа гәакьа изы иҵааршәу хаҳәны иҟалеит.
Наурбеи Уазба иқыҭа Лашԥсара аншәарҭаха, иашьеиҵбы Асҭа дымԥшӡакәаны аӷа иҿагылоз аԥсуаа ргәыԥқәа руак ахь данца, Наурбеи иаби, изкамыжькәаны уаҟа иҽааникылеит. Дуалуашо ашҭа дықәын уахык ҽнаки, адгьыл игәон уа дахьаанхаз, иани иаби ахьигарыз дақәшәомызт. Ақыҭа зымпыҵахало иаауаз ақырҭуа гвардиаа рашҭа иавымсит. Наурбеи иааикәшаны иаагылт равтоматқәа неигәыҵакны. Ари збаз иани иаби икаианы ирыҳәеит рыҷкәын дрымшьырц.
– Ҳаҷкәын шәиламкьысын, ҳара шәаҳмеигзан, ҳаҩны-ҳгәара, ҳар ҳашәахә шәара ишәтәуп, – рыҷкәын дызҭадырԥшуаз аԥсра еиқәаҵәа атыша збоз ани аби арыцҳақәа уаҳа ирҳәарыз.
– Ҳзықәгылоу адгьыл зтәыда? – итапанча Наурбеи игәы иныҵаиргылеит дреиҳабуп ззыргәахәыз еимгәачык.
– Нан Наурбеи, ҳшаԥсуаау раҳәа, адгьылгьы ҳара ишаҳтәу рзымдыруазар акәхап арҭ, – дааӷьаҵәыӷьаҵәит ан.
– Баагылишь! – иԥшәма дааникылеит аб, нас иҷкәын иахь ҿааиҭит. – Ҳара иаҳтәын, аха ақырҭцәа ишәаҳҭеит, уажәшьҭа шәара ишәтәуп, ҳаргьы шәара ҳашәтәуп ҳәа раҳәа, Наурбеи, уццакы, – равтоматқәа рхы дықәԥшыцыԥхьаӡа дрыхьҭшьызшәа дқачқачон аб.
Наурбеи иоуз азҵаара ԥшрак ҟамҵаӡакәаны аҭак риҭар акәын, ахәыцха шимамыз ибон, аха ибз мҟәуа, иҿы иҭабылгьо даанхеит, дзықәгылаз адгьыл азы амц изымҳәеит.
– Ыых уара, ала аԥынҵа икылҟьаз! – ибжьгьы аагеит аимгәач, алеи-аԥси рыбжьара итапанча алагьы дықшеит.
Наурбеи ихшыбаҩ еилахәаны дкаҳарц даагазҽазит. Иани иаби еибарҵәааны инаидххылан, дкамыжькәаны дааныркылеит. Наурбеи иааҳәыз илақәа рҭыԥаҿы иааин «ақырҭуа дгьылуп» ааиҿыҵҟьеит.
– Шәымшәан акымзарак ихьӡом, – иҳәеит иқшаз. – Аԥсуаа кырҭцәами? – дизҵаахт.
– Ааи, ааи, ус ауп, ус ауп! – аҭак даахыццакит Наурбеи.
– Ижәбома, ари дҟәышуп, аҭоурых идыруеит, – иҩызцәа рахь даацәажәеит реиҳабы. – Ақырҭуа ҭоурыхҩҩцәа аԥсуаа ақырҭцәа ишырхылҵшьҭроу ҩны ишықәырҵахьоугьы идыруеит.
Автоматқәа иқәкны изкызгьы рабџьарқәа рықәцәқәа ааладырҟәит. Наурбеи иани иаби рыԥсы ааиҩырган, наҟ-ааҟ имахәарқәа кны, рылаӷырӡ рҿатата иахьгылаз, дааурышьҭын рылабжышқәа рыцқьо иаагылеит.
– Батоно Ҭедоре, ус зҩуа иахьатәи ақырҭуа ҭоурыхҩҩцәа роуп, ԥыхьатәиқәа аԥсуаа хаз милаҭны ишыҟоу, аԥсуа дгьыл аҟны ишжәытәӡатәиқәоу ҳәа
ирҩхьоу ауп ииашоу. Аха уажәы рыдгьылгьы даргьы ҳамгои, рыдгьылгьы қырҭуа дгьылымхои! – ибжьы аарылҟьеит насҭхашәа игылаз гвардиауаҩык.
– Усҭыҳә, уҿы еихарткач, еибашьра уанаагаз Аҟәа ақалақь аҟны узықәҳаргәыӷыз аҩны уцәыӡырц уҭахымзар, – уи диқәмақарит Ҭедоре зыхьӡыз.
Наурбегьы иани иабигьы изҭаԥшуаз атыша еиқәаҵәа амра ашәахәак нҭаԥханы иаарлашазшәа рбеит. Ҭедоре дааҿагәыбзыӷхан, Наурбеи дааидгылан дизҵааит:
– Уқыҭеи акәша-мыкәшеи аҭыԥқәа ибзианы иудыруоу?
Наурбеи дақәшаҳаҭханы ихы ааирҵысит.
– Уара аԥсуа хаҵа, – иҳәеит егьи – арахь уаалеишь, – нас иани иаби рахь ҿааиҭит: – Шәыҷкәын шәицәымшәан, шәара ара шәынхала-шәынҵла, – иҳәан, иџьыба дынҭаԥшны қьаадԥарақәак еилаџьгәа иааҭиган, Наурбеи инеииркит: -Абарҭ уани уаби ирызныжьны уҳашьҭаланы уаала.
Наурбеи урҭ аԥарақәа иан лыԥраҳәа аџьыба инҭаџьгәаны даахынҳәын, Ҭедоре диваԥало иҿынеихеит.
– Аԥсуаа абас аԥарақәа рыҭо ҳааӡом иудыруаз, – иҳәеит Ҭедоре Наурбеи илымҳа дынҭацәажәаны, – уара уаԥсоуп, ахшыҩ умоуп, ҳаилукаауеит. Иаарласны Аԥсынгьы аԥсуаагьы ҳнапаҿы ишыҟало удырит. Еиҭауасҳәоит, аҳамҭа дуқәа узыԥшуп, уани уаби ракәзар, ҳнапы иқәыргыланы ҳархылаԥшып уаргьы ҳаргьы.
– Батоно, шәара шәшаиааиуа ала агәра ганы уҟоума?
– Ҳы, ҳы, ҳы, – дааччеит Ҭедоре, – ҳара миллионла иҟоу ақырҭцәа, имаҷҩу аԥсуаа ҳшышәиааиуазы ушԥаҵаауеи, ахшыҩ змоу ҳәа сызхәаԥшуа арԥыс?
Шәыхьыӡқәа ргәынкылара уадаҩуп шәара аԥсуаа. Ухьӡ ана ҳахьеицәажәоз исаҳаит, аха иаасхашҭит.
– Наурбеи Уазба!
– Уазбоу Чазбоу сыздыруам, аха Наурбеи хьӡы ҭлапҟоуп, иагьбзиазар акәхап. Ауаҩра ҳаракы ааурԥшыр ҳара ҳҿы, уаҩрала ҳузныҟәап. Аԥсуа еибашьцәа иахьтәо-иахьгыло ылԥшыхәааны, урҭ рахь амҩақәа ҳарбала. Асҭамыр ами иҳабашьуа уашьеиҵбы ихьӡу? Уи уамашәа деибашьҩуп ҳәа иӡбахә ҳаҳахьеит.
Наурбеи ицәымыӷханы дааҭгылеит.
– Уи игәаӷ ухҭнаҳҟьарым, умшәан.
– Исгәыдҵа, сшьы, уи улшартә уҟоуп.
– Мап, иугәыдсҵаӡом сара. Еиҳагьы иеиӷьуп уашьа гәакьа ахьиакәу, насгьы уара уҵкыс дахьеиҵбу. Уҳәатәаҟны дааугап, ҳара ҳахь диоугап, ҳара иԥсы еиқәҳархап. Идыруазааит ҳара ҳшаиааиуа, иара еиԥш иаҳҿагыло аӡәгьы ҳшимеигӡо, аха заа ҳара ҳахь диасыр, дшеиқәхо.
Наурбеи иоуз, адҵа наигӡарашәа игәы иабеит. Иашьагьы иԥсы еиқәирхарц иӡбеит.
– Салагоит уи аусгьы, батоно Ҭедоре, – дацԥыҳәаны ҿааиҭит Наурбеи. Абас Наурбеи ихы ҭҟьаны дрыманы ианца, иани иабигьы дшырымшьуаз ала ргәы рҭынчны аҩны ианаанха, мышқәак аабжьысуан аиԥш ауп Нара лани лаби лыҩныҟа ианылгаз. Асҭамыр аибашьра маҷк данаахашәалоз уа днеилон-дааилон, зхабар рзеилымкаауаз Наурбеи иакәын. Дызгаз дахьыргаз-дахьааргаз ҳәа акгьы рыздырамызт акыр ишынашәаашәазгьы, ақырҭцәа ирымпыҵакыз рқыҭахьгьы еигәныҩрақәак шыҟарҵазгьы. Иҟарҵарыз, гәырҩас дышрымац дрыман.
Аа, уажәы дук дицәыхараӡамкәаны дахьгылоу. Илымҳала иаҳахьеит Асҭамыр ихаҭагьы дыԥшааны ақырҭуа гвардиаа рнапахьы дшиеиго. «Сашьеиҳаб
агәра ганы дыҟоуп ақырҭуа фашизм аиааира шаго, иаргьы иҭаацәарагьы шеиқәирхо. Абас ихәыцуа аҽа ԥыҭҩыкгьы ыҟоуп. Урҭ ирыхҟьаны ҳаибашьцәа ҭахоит», – абас ааидихәыцлеит Асҭамыр, мацәыс-еимҟьарак иҭагӡаны. Ибон аамҭа еимҟьарак иалагӡаны уа дышгылоугьы гәарҭар шыҟалоз, дгәарымҭаӡакәаны дцазаргьы иашьеиҳаб аԥсахҩи ақырҭуа гвардиааи шеизынхоз, убриалагьы ҳаибашьцәа ааха ӷәӷәақәа роуа ишалагоз.
Абар, Наурбеии иеилагылаз ақырҭуа гвардиааи, ажәҩан ахьтә даалбааны раԥхьа даагылазшәа, даарнибаалеит Қар-ԥҳа Шьариза: длаша-лашо, лхаҿы хагьежьаа еикәаԥхо, делфаҷа аспорт маҭәала деилаҳәаны. «Асҭамыр, Астик, уеиха абааԥсы, ушзахәо уца!» – акиҳәа лыбжьы аагазшәагьы иаҳаит.
Уи бзиа иибоз ашкол ицалгаз аӡӷаб лакәын. Ари шлаԥшҵашәараз ихаҿы иаакылҟьан, ихысга нацәа иавтомат аҵхага инаҿаиршәит. Инацәа ирҵысаанӡа «Астик, уашьа дрыцҳашьа, Астик!» – ҳәа арҵәаа ааҭырганы, дышьҭхысаа иара иахь лҿаалхазшәагьы ибеит. Убасҟан иара иганахь аҟарулра здыз агвардиауаҩ дааины иаԥхьаҵәҟьа иблақәа даарыхгылеит. Асҭамыр дымԥшӡакәан автоматхы еишьҭагыла дәықәиҵеит иашьеиҳаб игәышҵа иарбаны. Иаҳәызба ццышә ааҭԥааны иаԥхьа игылаз днахәитәын, дызлакшаз наиқәыршәны алимонкақәеи агранатақәеи атта-ттаҳәа иааилаҭырыз агвардиаа ргәыԥ инарзынашьҭны, дышзахәозгьы деихеит ишьҭахьҟа. Алимонкақәе агранатақәеи ԥжәон, агвардиаа реилаҵәаабжьқәа геит. Зыԥсы ҭаны иаанхаз шанханы, асы зхарԥаз абнацәхыԥқәа ирылҟьа-рылҟьо инеиуаз Асҭамыр ицәаара инахьыԥшит. Асҭамыр дцон ашәарыцалақәа ицдырҟьаз ашьабсҭа аҟара дласны.
...Фархь-мархьқәак еизызгап ҳәа абна дылалан дышнеиуаз, дшанханы дааҭгылеит. Аџьашьахә! Аҽнышьыбжьон џь-дук ашьапаҿы рыхқәа еилаҵаны иҭаҳәахаа ицәоуп ақәыџьмеи ауасеи. Зынӡа рааигәара дышнеихьазгьы имҿыхеит, рыхәдабжь убриаҟара ицәгьоуп – ашәаԥыџьаԥ шанхалеит, аԥсаа рашәаҳәабжь еиқәтәеит, акәарақәагь ааҭгылт.
Афырҳәа дааиқәшаҟьеит лышьҭахьҟа, адгьыл дакӡамшәа дыҿҟьаса ддәықәлеит. Дхьаԥшӡом, дышзахәо дыҩны дцоит. Ақәыџьмеи ауасеи рыхәдабжь лышьҭалеит. Ишԥаа уара?! – дахьцо илышьҭоуп, илышьҭыҵуам. Абна зегь амҿханакит рыхәдабжь, ус-ус адыдрахь ииасит. «Уа-уаау, уа-уаау!» – аҳәҳәара далагеит, аха лыҳәҳәабжь заҳауада абнаршәыра агәҭаны...
«Оганес!» – дцәырҳаны дааԥшит Катиа. Илбаз аԥхыӡ шыԥхыӡыз агәра лгарц лҭахызшәа, аԥарда ԥхьаршәҭны, аҵх лашә днагәылаԥшит. Уамашәа иҭынчран адунеи. Лыҷкәын дахьыцәаз ауада дныҩнаххын, иқәҵны иҟаз ахыза аалырҽеит. Ихаҿы икыдгылаз абџьар анылба, амаҭ лыҩны илбаз аҟара лцәа дааҭаӡыӡеит. Лыԥхыӡ абри абџьар иадҳәалазшәа лгәы илнаҭеит. «Иабаҳҭаху, сукәахшоуп», – лгәы дынҭаӷызит...
Ашамҭаз дырҩегьых дцәырҳаны дааԥшит ан, аха уажә илбаз аԥхыӡ аҵабырг иазааигәан иаҳа: «Рыҩны хынтә игьежьны иааҳәит. Арӡынааи дареи рыбжьара иҟоу агәаҩара зегь аӡыхәашь ахыҵәеит...»
Ашьжьымҭан Владислав Арӡынба иан лҟынӡа дцан, илзеиҭалҳәеит лыԥхыӡ. «Ԥхыӡ бзиа ббааит! Аамҭа бааԥсгәышьоуп, аха ишыдыдуа қәа ауам, бымшәан...» – лыгәшәымшә лҳәан, аҩныҟа дааит. Аха зегь акоуп Катиа лгәы дарҭынчуам, ак лыӷрыхоит, дартәом, даргылом.
Деиҭацеит Арӡынаа рахь. Дахьнеиз, аҷкәынцәа ажәжәа-жәжәаҳәа автоматқәа реиҵаҵара иаҿуп.
– Надиа, иҟалеи? – дҵааит Катиа, илбаз џьашьо.
– Аибашьра иалагеит, – лҳәеит Арӡынба иан деишәара-еиҵараха.
Абри аалҳәеит Аԥсны аԥсабара зышьцыламыз бжьы ҿаасҭак адунеи амҿханакит. Катиа дындәылххызар, – авертолиот хуп. Гәымсҭа шыҟаз ак аҭапжәара иалагеит...
Абас ахы акит иуаӷеимшхараз амш – 1992 шықәса нанҳәа 14. Аҭынчра ацәыӡит Аԥсынра. Аҭынчра ацәыӡит Барцикианаа рҭаацәарагьы.
Барцикиан Оганес ешыратәын. Барцик ҳәа хьӡшьарас иман. Аԥсны раԥхьатәи апрезидент Владислав Арӡынба дигәылан. Иаб диԥхахьан, иани, иандуи, иареи еицынхон. Зхәы иаҭәҳәан изфоз ҭаацәаран, рхы рымшьратәы иҟан. Ауаҩы дахьудыруа агәаҟраҿ ауми! Аибашьра ианалага, аерманцәа
аӡәырҩы рынхарҭақәа кажьны Урыстәылаҟа иқәҵны ицеит, аха Барцик ус ҟаимҵеит, иабџьар аашьҭыхны зыԥсадгьыл зыхьчоз аԥсуаа днарывагылеит. Днарывагылеит акәым – аибашьра ҵысаанӡагь Аԥсуа полк далан иара резервистк иаҳасаб ала, игәра ганы автоматгьы ирҭахьан.
Аԥа заҵә итәы еснагь ицәгьоуп. Абџьар аашьҭыхны ашҭа иҭыҵыз лыҷкәын дизхәыццыԥхьаӡа, Катиа аҳаҷаҳәа абни лыԥхыӡ бааԥс аалгәалашәон, нас лхы ахьылгара лзымдыруа даақәхон, лаура луан, ихабар еилыскаауеит ҳәа дыҿҟьа-ҿҟьо аҷкәынцәа ахьтәаз Гәымсҭа ацҳахь деихон.
Аибашьра аԥхьатәи амшқәа раан Барцик абылтәы мҩангага амашьына дақәтәан, аибашьцәа былтәыла еиқәиршәон. Усҟан аҩныҟа данаауази данымаауази еиҟаран.
Ҽнак Катиа аҩны дтәаны аҟәыд аԥшра дшаҿыз, Гәымсҭаҟа игәыҭҟьагаха тҟәацыбжьк геит. «Машәырк ҟаламашь, анаџьалбеит?» – лҳәан гәаныла, ашҭа дынҭыҵит днаҵаа-ааҵаауа. Агәылацәа ибаргәыз акгьы ҟамлеит ҳәа ларҳәеит. Ауха дмааӡеит лыҷкәын. Адырҩаҽны Барцик ашҭа дааҭалеит илымҳақәа ашьа рыбжьыхьхьы. Дзықәтәаз амашьына амина аҵаԥжәазаарын. Барцик аԥенџьыр ала дкылнарҟьеит. Дхәахәа-чахәеит, аха ииулак дҩагылан, ицҭатәақәаз иҩызцәа ҩыџьа амца зкхьаз амашьына иҭигеит.
Ихьыз заҵа имҳәарыз, агәылацәа рҟынтәи илаҳаит Катиа. «Анцәа димазар ҟалап, абыржәы иԥсы еиқәхазар, уаҳа ак шԥаихьри», – лгәы лҟажон ан. Аха зегь акоуп абни аԥхыӡ цәыршәахә лгәалашәацԥхьаӡа лгәы дынҭаӷызуан, уи акы иамааноуп ҳәа лыԥхьаӡон. Еиҳарак агәыҵха лызҭоз – лыҷкәын даазқәылаз иаԥшьигаз, аӷа иҭыҩрахь ацара-аарақәа роуп. «Ас убахьоума, нан, аӷа иҽиҿажьра, ҩызада-ԥызада
аныҟәара!..» – аҽԥныҳәақәа илҭон. Иарах дыхәмаршәа «ақәыџьма шәарыцара имцар, аԥацәа леиқәанҵәа ицоит» иҳәон...
Барцик дызлаз Леонид Арӡынба напхгара зиҭоз азениттә-пулемиоттә батареиа акәын. Абатареиа аштаб Владислав Арӡынба иҩнаҟны иҟан, аибашьцәагьы уа иԥхьон. Шаҟараантә игәарҭахьааз аҷкәынцәа: шьыжьымҭанла ианааԥшлоз, Барцик дырбомызт, гәырӡ-шашәаӡ џьара дныҵаба дцон. Дабацеи ҳәа аҷаԥшьаҩ ианиазҵаалак: «Аҩнынӡа снеины саауеит ҳәа дныҵыҵит», – иҳәон. Акәҵәҟьаз џьыршьон аԥхьаӡа, аха нас еилкаахеит иҟаз-ианыз.
Барцик ила хҩаны Гәымсҭа нырцә-аарцә дахысыртә ацарҭа-аарҭақәа зегьы идыруан. Аҵх иҽамадан аӡиас дырны Аҟәа ақалҭахь дцон иҽырҩашьаны. Ақырҭшәа аӡеиԥш иҳәон. Аԥшыхәра аҟынтәи дгьежьны данааилак: «Ҟарҟарашвили асалам узааиҭиит, абри автоматгьы уаҿа ианиҵоит», – ҳәаны, аӷа ихиҳәаз аҳәаҭҳа ибџьардаз ҷкәынак инаииркуан. Ус шаҟараантә...
1992 шықәса, жьҭаарамза 7. Ашамҭа. Абатареиа аҷкәынцәа анааԥш, рҩыза аерман хаҵа ҩаԥхьа дшыҟамыз гәарҭеит. Қьаад бӷьыцк ҩны ииарҭа иларшәын:
«Ақәыџьма» шәарыцара ицеит. Ҟарҟарашвили маҷӡак дырчыхәчыхәтәуп. Сзымгьежьыр, сан илашәымҳәан. Барцик».
Гагра шыҟаз аԥша ӷәӷәа асхьан усҟан. Мышқәак ракәын иҵуаз ԥсоу аԥсуа бираҟ ахадыргылеижьҭеи. Иҟаларызеишь ҳәа иӡыҩӡа ԥшын Аԥсынра. «Оф, гәышьа» ҳәа еидара хьанҭак рхырҳәеит ҳаибашьцәа, уажәшьҭа ргәы рыхон раҳҭны-қалақь ахь, Аҟәаҟа.
«Аамҭа гатәым, згәы зымҟьаз аӷа маҷ-маҷ ишьара дықәлаит: ахырӷәӷәарҭа ҿыцқәа реиҿкаара иҽазикит, атехникеи ашьаҟари меигӡарахда Гәымсҭа ахықә иадигалоит», – абас дхәыцуан аҵх лашә зҽалакны инеиуаз Барцик.
...Деиҭацеит. Уажәшьҭаҵәҟьа ишәарҭоуп, уҽаанкыл ҳәа игәы иҽанырҵахьан аҷкәынцәа. Иӡбахә ала лымҳаҭасқәак рмоуцкәа иҟамызт аӷацәа. Изааӡои, ачарҳәарақәагь ыҟан, ишьҭашәарыцон «ақәыџьма», ана-ара ихаҩон. «Шәымшәан, урҭ ржьашьа сара издыруеит» иҳәон ақәашьда, дымцар имугәышьеит...
Уаҵәы аҵыхәтәантәи аԥшыхәрахь дцараны иахьеиԥш, Барцик иҩызцәа иманы аҩныҟа дымҩахыҵит. Аишәа данаахатәа ус иҳәеит: «Уаҵәы сышиироуп, џьара цатәны исымоуп, сеибганы сзаар, цәҟатак шәзышьуеит».
Усҟан аԥсцәаҳа дааины изқәа дкыдгылахьазаарын. Ҩажәижәаба шықәса анихыҵуаз аҽны дахьцаз дзымхынҳәит.
Усҟан аԥсцәаҳа дааины изқәа дкыдгылахьазаарын. 30 шықәса анихыҵуаз аҽны дахьцаз дзымхынҳәит...
Ауаҩы ихьран иҟоу ицәа иалашәозар ҟалап, иажәагь ихымҩаԥгашьагь рҽырыԥсахуеит. Абжьааԥнеиԥш убри ауха иара иҩызцәа дрылҷҷаауан, здунеи зыԥсаххьоу иабгьы дигәалаиршәон, арыжәтә хҭәало ижәуан. Лыҷкәын ас арыжәтә иҽадицало длымбацызт Катиа.
– Уан дукәыхшоуп, иумжәын, срыцҳашьа! – лыгәҭыха лзыҵәахуамызт ан.
– Бысҟәамҵуеи, уаҳа ажәха смаӡозаргь быздырам! – ҿааиҭит аԥа. Ииҳәаз еицыз зегьы иаарцәымыӷхеит. Ашҭа данҭыҵуаз иан лахь дыҩхьаԥшын:
– Сцоит, аха сзымхынҳәыр ҟалап, – иҳәеит, илаӷырӡқәагь ааигәахеит.
Унан, уан уаԥхьа дыԥсааит, ишԥыкәу ушымхынҳәуа!.. дааӷьаҵәыӷьаҵәит Катиа.
– Бымшәан, сан, бымшәан, схынҳәуеит, – иҳәан, дналыдыххылан дааигәыдиҳәҳәалеит.
– Сара уаасызхәыц, срыцҳашьа, – илымҳа инҭалҳәеит иан.
Ари – уазын, гәҭыхажәан, ани ԥеи аҵыхәтәантәи реицәажәара акәын.
Ан лҟны идмырзеит лыҷкәын иҭахара. Уи аамҭаз аӷа даапкӡеит – Ешыра амцаԥшь каиршит, аҭынчуаа рынхарҭақәа ирхымҵыр ада ԥсыхәа амамкәа иааҭагылт. Аҷкәынцәа Катиа лани лареи Ешыра иалган Пицундаҟа идәықәырҵеит. Аха ан – данын, лыӷраҭша заҵә ихабар еилымкаакәа тәымџьара лгәы дартәомызт. Мчыбжьыкгьы мҵыцқәа дхынҳәит лыҷкәыни лареи рыԥхӡаша ахькарҭәоз, рнахандеи ахьыҟаз аҭыӡҭыԥ ахь. Ҩымш амҩа дықәын, шьапыла мацара дааит. Дышиашаз абатареиа аштаб аҿы днакылсит: «Леонид Басиаҭ-иԥа, алаба кьаҳәгьы зны ихәарҭахоит. Сшәыдышәкыл, бзиара дук сзыҟамҵаргьы, ԥырхага шәысҭом!..» – лҳәан, ҿаалҭит акомандир иахь. Даԥирҟәҟәарц иҽазикит, аха илымуит, иаалымухаҭеит. Ан иаанылкылеит лыҷкәын иҭыԥ. Убри инаркны аԥыр-ԥырҳәа амца зыцраз аерман ԥҳәыс ҽнакымзар ҽнак абатареиа аибашьцәа даарыдымҵит. Урҭ дахьрылагылаз лыҷкәын игәеисыбжь лаҳауан, лааигәа дыҟазшәа лгәы илнаҭон. Илылшоз ала лыҷкәын ицәа зхылкаауаз аибашьцәа рымаҵ луан: рхәы-рыԥхь лҳәарын, рымаҭәа-рҩыҭәа лыӡәӡәарын, иқәлыршәларын, уимоу азенитка апатронақәа аҟанҭаруаз анҵараҿгьы дрыцхраауан. Ахысрақәа анеиԥхьбоз, аамҭацк иадамхаргьы лҽага аашьҭыхны ажәжәа-жәжәаҳәа луҭра дынҭалон: ажәла калԥсон, драшәон, дкәакәон
– иудыруеи ҳаԥхьаҟа иаҳԥыларгьы ҳәа. Иҟан аамҭа абатареиа фатәыла-жәтәыла ианеиԥҟьозгьы. Усҟан Катиа лыкҿаҩра дныкҿалан, анцәа илирбоз зегьы аацәырылгон: ахш, ахырҵәы, ашә.
Катиа жәхьак лыман Марҭа захьӡыз, аибашьра шцоз ихьеит. Шьыжьымҭанк Марҭа ахьҭакыз ажәҭра абзарбзан хы аахеит. Ахысрақәа анеиқәтәа, ажәҭра дныҩнаԥшызар Катиа, – Марҭа еиқәышьшьы, аԥынҵа ашьа кылыхьхь игылоуп, алаӷырӡқәагь ҭыҳәҳәы ицоит. Убри инаркны ажә ахыхьчашьа аҵеит: абзарбзан хқәа рҿанаархоз, Марҭа ашырҳәа ицаны аҩны аҽаванаӡон.
Абатареиа аибашьцәа анык леиԥш дрыдыркылеит Катиа – «фронтоваа мама» ҳәа акәын ишлышьҭаз. Урҭ ахырӷәӷәарҭахь ианцоз амашәыр алԥха шәыцзааит ҳәа дныҳәа-ныԥхьон, ажәыларахь идәықәлацыԥхьаӡа, ацәашьы аркны, анцәа диашьапкуан дырхылаԥшырц, еибга-еизҩыда илызирхынҳәырц. Усҟан Катиа инхәыҵакны дҵәуон, еилылкаагәышьон аибашьра ишацыз аԥсҭбарақәа.
Амашәыр алԥха шәымазааит ҳәа Катиа ахырӷәӷәарҭахь ицоз аҷкәынцәа дрықәныҳәон. Ҷыдала игәцаралкуан аибашьцәа қәыԥшцәа, урҭ анык леиԥш дрыдыркылеит, «фронтоваиа мама» ҳәа акәын ишлышьҭаз. Аҷкәынцәа ажәылара ицацыцхьаӡа Катиа инхәыҵакны дҵәуон, еилылкаагәышьон аибашьра ишацыз аԥсҭбарақәа.
Хашҭра ақәым аҵыхәтәантәи ажәылара. Катиа лгәырҩа инацлеит даҽа гәырҩакгьы – абзарбзан хы дашьит Пицундантәи Ешыраҟа иаалгаз лан аҭакәажә. Ухы амца акызар арцәаха ыҟам ҳәа ззырҳәо аамҭан усҟан. Аԥсны архәҭақәа Аҟәа аҽалахалара иаҿын, аибашьра акульминациатә кәац ахь инаскьон. Катиа илулак лынарцәымҩа дықәылҵеит лан. «Иҟата-ҟатаӡа сакасала аҷкәынцәа анаарго аамҭазы, ари лыԥсра ԥсроума!» – лҳәон лара гәаныла. Амца шакыц иакын Гәымысҭа инахыкны Аҟәа акалҭқәа рахь. Ус-ус ҳақалақь ҭадырцәит ҳәа ажәабжь ааҩит. Ари – еиҭаҳәашьа змам гәеиҵыхган. Уи инашьҭарххны ҳар Аԥсны зегь ахы иақәиҭтәны, Егры аӡиас ишныҽԥынгылаз ҳаҳаит.
...1993 шықәса, жьҭаарамза 7 рзы Барцикианаа рыҩнаҭаҿы аҳәҳәабжь геит. Аибашьра иахәхаз рҩыза бзиахә Барцик ибаҩ рыман ашҭа иааҭалеит иашәақәлацәа. Иахьанӡа игәыӷуаз ан лгәыӷра еижьагазаарын. Аҳабла зегь иахыҵәон зԥа лаӷырӡыла дызкәабоз ан лмыткәма:
Уаа, нан, сыҷкәын заҵәы, сыбла хшәала, уана!
«Уда дсымам, уабацои?..» ҳәа сӷьаҵәыӷьаҵәуан, уана!
«Схы шцацхьаскуеи, сан!..» ҳәа соуҳәан, ашҭа уҭымҵи, уана!
Умшира аҽны усызкылрымгеи уг-уҿамҳәо, уана!
Уан илхаццышәт, уан илықәхәлеит, ашәынкыдҵа уана!
Уаа, нан, сыҷкәын бахәаԥшь, сгәазырҳага, уана!
Уан, иубома, еиҵақьызқьызуа уҩызцәа ахьгылоу, уана?
Ируа иақәшәом, ирҳәо иақәшәом, иаарыцҳаушьар, уана!
Убла зхумтуеи, акгьы зумҳәои?
Уааԥши, уан соуп, уана!
Уан агәықәха, уан еиҭамҳәа, аԥсцәаҳа ихашҭыз, уана!
Уаа, нан, сыҷкәын заҵәы, згәыхәтә иахьымӡаз, уана!
Уан, сабацо, усымбар сыхәом, аԥсра зцәыӡыз уана?
Сымҩаԥугап, сурҽеип ҳәа цәгьа суқәгәыӷуан, уана!
«Сан рыцҳа...» ҳәа, шьҭа исхагылан, сызҵәыуода, уана?
Уан илықәшәар уара иуқәшәаз, дҭынчымхозиз, уана!
Уаа, нан, сыҷкәын заҵәы, зхабар сымбоз, уана!
Уан, унҭыҵыр, уахьцоз здыруан, аха исымчыз, уана?!
Аҵх уалыхәхәа Гәымсҭа уруан, шьоура иуԥхьон, уана!
Сарах сдәықәын аҩны самкуа, адәны самкуа, уана!
Уан, уан, уаанӡа саҿын аԥсра, уан агәаҟцәгьа, уана!
Уаа, нан, сыҷкәын заҵәы, зхабар сымбоз, уана!
Уан илхабгеит: ала урфеит, уагьырзымхеит, уана!
Иақәгәыӷуадаз – убаҩ соуит, аа, уахьықәу, уана!
Уан, уан, уажәшьҭа исыбаргәузеи, сааигәа уҟоуп, уана!
Ианамуӡах ӡәырҩы среиӷьуп, уан еиҭамҳәа, уана!
Уаа, нан, сыҷкәын заҵәы, усзыхгома, уана?!
Уан, ухьӡала шьацк зырҟьыцуа ҵеик дуҭынхар, уана!
Гәеиқәҳәалаган, кьаҭарамзи, ҳәатә соуазма, уана!
Уаб иашҭа ду урлашьцакит, еибакәеибоуп, уана!
Уан ишԥалуеи уа удлаԥса, уан хлаҳәацәгьа, уана?..
Гәҭыӷьӷьала дҵәуон аибашьра граҭшала иаблыз ан жәымҭацәгьа. Уи лмыткәма гәыҭшьаага анацәа зегь ирыцрасыз арыцҳара ду иазҳәан, иара убри аамҭазгьы шьала икәабоу Аиааира ду иадырган.
Шықәсқәак раԥхьа Ешыра ақыҭан Аԥсны раԥхьатәи апрезидент Владислав Арӡынба иаб лыԥсыжраҿ сиқәшәеит аибашьраҿ зхы аџьыка ықәызхыз Виктор Тәанба. Ҩыџьа-хҩы ҳаидгылан ҳаицәажәон,
доусы игәҭыха иҳәон, аибашьра аамҭаз Ешыра иҟаз-ианыз ҳгәалаҳаршәеит. Сара рацәак сыҽрылазгаломызт, аха нас, иаҭыԥуп сҳәан, Оганес Барцикиан иӡбахә цәырызгеит, сышизҿлымҳаз аҟара дсырдырит. «Уи итәы уасымҳәои иуҭахызар, ҳгылоуп, ҳцәажәоит усгьы, – иҳәан, ажәабжь хиртлеит ибзиан издыруаз, саргьы сыздыруаз Виктор. – Барцики сареи аус еицаҳуан Ешыра аспортбазаҿ. Машьынаныҟәцаҩын иара. Дхәыҷаахыс дыздыруан. Ешыратәи аԥсуа школ далгеит. Ихы сыдкылашәа дыҟан: еснагь сара дсыцныҟҞәон, шәарыцарагь дсыццалон. Уахьихәаԥшуаз – амшә даҩызан. Ешыраа рыҷкәынцәа Аԥсуа полк ианалалоз иаргьы дрыцалалеит. Аибашьра ахы анакы, иаразнак дҳавагылт иабџьар аашьҭыхны. Аԥсуа полк иалаз резервистк иаҳасаб ала автомат иман. Аибашьраан иареи сареи иҳахҭысыз акык-ҩбак уасҳәоит.
1992 шықәса нанҳәа 31 рзы ақырҭцәа ажәылара аԥшьыргеит – Гәымсҭа ирны Ешыра иаҳцәалалеит. Ҩынҩажәаҩык раҟара аҷкәынцәа ҳаанхеит, Барцик дназлоу, егьырҭ зегьы хьаҵит ус адҵа аныҟала... Ҵкәаа рнышәынҭрақәа рзааигәара аӷа икәалӡтәы техникақәа жәеиза ырны игылан: х-танкки а-БМП-қәа аабеи, «Урал» ҳәа изышьҭоу амашьына дуқәа хԥеи. Атанкқәа рызнеишьа амамызт, рыззегь еивҵарԥыххаа игылан, танк х-БМП-к имҩаԥыргон. Амшыни Асҭамыр ирхеи рыбжьараҿы ихалеит ҩ-танк, х-БМП-к, амашьына «УАЗ-66». 70-80-ҩык раҟара адесант хыҵны ашкол ахыбраҿ иҩнатәеит. Бориа Ладариа, Барцикиан уҳәа аҷкәынцәеи сареи ҳҿыҩаҳхеит уахь. Бориа амина ыҵеиҵеит. Танкк шааиуаз иахаԥжәеит. Ҳакәшеит, шәҭыҵ ҳәа ҳрықәыҳәҳәо. Аӡә дҭыҵит итапанча кны. Убриаамҭаз Барцик иабџьар дәықәиҵан, деизҟьа дкаижьит. Агранатагь икызаарын аӷа, уигь имҟәыҵаԥжәеит. Атанк ҳнапаҿы иҟалеит, аибашьра зегь ахҭнаган, иахьа Аԥсны архәҭақәа руакаҿ иҟоуп.
Гаграгьы дҳацын Барцик. Усҟан Ԥсоу абираҟ ахадыргылахьан. «Золотои пост» ахьыҟоу аӷа идесант цәырҟьеит ҳәа ҳарҳәан, ҳрышьҭалеит. Ҽнак хәлаанӡа ҳрышьҭан, аха иаҳзымкӡеит, ашьхара рҽарҭахьан. Изхысҳәаауа, Барцик атанк еиԥш ҳаԥхьа дгылан, ашәара захьӡыз издырӡомызт.
Џьашьахәыс иукша еиҳаракгьы – уи Гәымсҭаҟа аӡы дырны уахынла аӷацәа рахь дцалон. «Уаха танкк ԥызжәароуп» ҳәа иҿынеихон. Ҽнак дахьцаз дрымпыҵашәеит. БМП дадҿарҳәалан, мышкы хәлаанӡа дықәшьуа дрыман –ԥсышьацәгьа ирҭеит».
В. Тәанба иажәа анхиркәша, деиқәлымҳаха изыӡырҩуаз хаҵак ажәабжь инациҵеит: «Саргьы иааигәаӡаны дыздыруан Барцик хәашабга. Абан, абни иаабо иҩны ахыб ауп – иҳәан, ааигәа игылаз ҩнык ашҟа ҳхьаирԥшит. – С-Арӡынбоуп сара, Дима сыхьӡуп, сыхьӡ азыууеи, Харҵлаӷь ҳәоуп зегьы сшырдыруа. Барцик ахәашеи сареи Ешыра ҳаибадырит, аибашьра ҳаиднакылеит, убриаҟара ҳаизааигәахеит – аишьцәа реиԥш ҳҟалеит. Заҟантә Дәрыԥшь сыҩны днеихьааз! Иҩны усгьы тәарҭас-гыларҭас иҳаман.
Уахык Леонид Басиаҭ-иԥа дсыԥхьан:
– Џьара ицатәхоит, узцома? – иҳәан, дсазҵааит.
– Сазхиоуп, – сҳәеит.
– Уан лгәы умоу, уаб игәы умоу?
– Саб игәы сымоуп, сан лыгәаӷьра сымоуп, – сҳәахит.
Иалухи, Барцики сареи Гәымсҭа нырцәҟа ҳишьҭит ԥшыхәра. Аӷа иблиндаж аҟныҵәҟьа ҳнеит. Аблиндаж збахьоума, сҭалан кыр ҟасҵахьоума, ачанах иану ақашь амҳаҵә сзаҵымшьыр ҳәа сшәоит! Амала
«амҳаҵә» скуп – абаагәареиԥш сақәгәыӷуеит скарабин. Акарабин иалуршои, укылԥшны иубои уахынла?! Ани ахырзаман – автомат укызар, улаҵхар, ак иқәымшәаргьы ак иқәымшәои, аха уи аҟынӡа ҳабанеихьоу, ҳаиԥхыӡуеит аҟароуп!
«Ара уԥшны утәаз, », – иҳәан Барцик рыцҳа дцеит аӷа иблиндаж ахь.
Жәабаҟа минуҭ ҵхьанеиԥш, сахьтәаз аҷыԥҳәа хаҳәк ааин, сшьамхы ианшәалеит. Аиаша уасҳәап – агаӡа иоуп имшәо – ахаҳә хәыҷ иааиз са сзы ибомбан – сгәы ҭнаҟьеит. Даҽа хаҳәкгьы ааин, саԥхьаҵәҟьа инкашәеит. Барцик иакәзаарын:  – иҳәан, ҳашьҭахьҟа хдәықәлеит...
Жәа-минуҭк рыла агацәа рыблиндаж асаса еимыхны дааит. Ҩ-втоматк рхиҳәеит. Ҳәызбалоуп аус шиуз, ҳәызбала... Аблиндаж уанҭатәоу ацәа уқәҳауеит. Ашьшьыҳәа улҭалоит, «Гоги» унаидгылан унапала иҿы еихоуџьгәоит «ҳыҟ» имҳәаратәы, аҟыҵәыҳәа уаҳәызба наилоуҵоит – будь здоров!..
Аӡәҿы ҳанааи: «Уҽҭоумыжьын, ашьшьыҳәа!..» – сгәы сҽаниҵеит. Аӡы агәызҳәа уҽҭаужьыр, «ҳашьцәа» ахысра иаламгои! Аӡы аҭалашьа, аҭыҵшьа здыруаз џьушьа – уигь ҵатәхеит!
Ари сара сзы раԥхьатәи вылазкан.
Уахык Басиаҭ-иԥа ҳаиҭадәықәиҵеит. Танкк ҭаха ҳнаҭомызт – иаацәырҟьан, Ихысны аеаҵәахуан. Убри атанк ахьынтәихысуа еилышәкаа ҳа ҳаиҳәеит. Симан иҿынеихеит Барцик. «Ара уҟаз, усзыԥшыз», – иҳәан, аарцә ҳкәараҿы, саанижьын, иара дцеит.
Стәоуп, стәоуп, стәоуп – х-сааҭк ҵит, дыҟам. Самхацәеит. «Гәыр-гәыр-гәыр» ҳәа бжьык саанарԥшит. Трактору, танку сеидру! Избахьоума иара атанк ҳәа узҿу! Ҩышәҟа метра бжьоуп. Иааин, «агәыз» ҳәа идәықәнаҵеит арахь. Иҟалаз сзымдырит азныказ.
Сшьара сықәҟьан, «ахәаԥ» ҳәа скаҳаит – сеиқәа сҟьашьит. Дук мырҵыкәа Барцик дааит. Атанк ахьынтәааиуаз, иахьынтәихысуаз – рыззегь еиликааит. Мчыбжьык мҵыцкәа уи атанк «будь здоров» ахьит.
Барцик гәымшәа ана сиго, ара сиго, аибашьышьа сирҵеит. Ҿиҭӡомызт иара, иус идыруан. Шаанӡа ииарҭа днагәылԥан дцон, ацәылашамҭаз даакылсуан ашьа импыҵатата, ма иҿатата. Ҳәызбала аус иуан... Уахык дцеит. Дыҟам, дыҟам, дыҟам. Ашамҭаз дааит дкәытрабааха. «Ҳаичеи» ҳмаҳаит, хысыбжь мгеит – автомат ааигеит. Иуасымҳәеи мшәа: волк-одиночка. «Ани укарабингьы бзиоуп, аха ари усҭи», – иҳәан, автомат аасиркит. «Иабааугеи?» сҳәан, «подарили» иҳәеит.
Барцик Гәымсҭа дылҭысны «шәарыцара» дцон, иус ҟаҵаны дычча-ччо даакылсуан. Аӷацәа ирхихуаз абџьар ҳбатареиаҿ дааиаанӡа ҳаибашьцәа ирзишон. Ақырҭцәа рациала дара-дара ахьеицәажәоз ирҳәоз ҳаҳауан:  ҳәа...
Ешыра ҳшыҟаз Гагра ахы иақәиҭыртәит. Барцики сареи уахь ҳдәықәлеит. Ажәытә Гагра ҳлахысхьан еиԥш, ҳрыхьӡеит ҳар. Ԥсоу аҵәцақәа ҳкит, еинаҳҟьеит. Ҳҩыџьагьы ҳшаауаз, «Золотои шлагбаум» ахьыҟоу, машьынак абылра иаҿуп. Иҟалазеи? Ашәанцәа цәырҟьеит, рҳәеит.
–  – иҳәан, днасҿаԥшит Барцик, макьана аибашьраҵәҟьа саламгылацызт.
–  – сҳәеит, арахь сышьҭахь акәтагь аџьуеит.
– Едем?
– Едем, – сҳәан, ҳҿыҩаҳхеит. Амашьына аԥсҟы иара икуп. «Амҩа ҳашәҭ, ҳцоит», – иҳәан еилагылаз ҳнарылсит. «Иануасҳәалак, уҽҭырҩры, нас иҟасҵо
сара издыруеит», – иҳәеит Барцик хәашабга. Виктор, уаргьы узбеит убасҟан. Иазууазеи, ҳашнеиуаз, «уҭыԥ» иҳәан, сылҭыԥеит. Санԥшы, аграната ҭырҟьага ҳақәырххан икуп аӷацәа руаӡәк. Даҽа ҩыџьа бџьарла еиқәных ивагылоуп. Барцик рыцҳа иҽанҭрыҩруазгьы сымбеит, данхысуазгьы сымбеит, урҭ лаишьҭит. Ҳзықәтәаз амашьына апарапет иаахан, уа иаагылт... Иахьа алаба уршәыр, Аԥсны афырхацәа ирмаахар ҟалаӡом, убриаҟара ирацәаҩхеит. Аха Барцикиан даԥсахаҭаҵәҟьан ианаршьеит уи ахьӡ данҭаха ашьҭахь. Уаала иқьашана усырбоит», – иҳәан, аџьар сҩарылган, симан иҿынеихеит Оганес Барцикиан изкәаҭыԥ ахьылихыз аҭыԥ ахь.
Анышәынҭра хкаан, нап шадкылаз мҩашьо. Уахь ҳшааҭалазҵәҟьа: – Ҳаи, рыцҳа, Катиа лтәы шԥасмаҳаи! – иҳәан, сымҩаԥгаҩ ихы-игәы далирсит. – Афронт аҿы аныс иҳамаз бара бакәын. Быҷкәын ихьӡала ашьац зырҟьыцуаз аӡә дыбҭынхарауааз!.. – аҳаҭгәынқәа инапы нарықәишь-аарықәишьит, ҵәык аҭаҭын амца ҩаркны инықәиҵеит асқам, ҩык-ӡыккьы нхаҳҭәалеит. «Барцик ила сыԥсы ҭоуп. Амашьына ҳашҭатәаз амина ҳаҵаԥжәеит, амца акит. Сыхдырра сцәыӡын, уа сҭажьуп. Барцик хәашабга сҭиҳәеит ииулак... Сара амцҳәарҭаҿ сыҟоуп, иара аҵаҳәарҭаҿ дыҟоуп... Арахьтәи адунеи алагәырӷьара аншәаҭәамхагәышьа, уахьтәи ма шәахыбаамзааит! Шәыԥсқәа еиқәшәааит ани ԥеи! – абригь иҳәеит Харҵлаӷь сыхьӡуп ҳәа зхы сзырдырыз ахаҵа ақьашана авараҿ игылаз арымӡ иҽнықәикит, саргьы снеины снаиватәеит. Ҳаӷоу деилаҳааит, аха ангьы аԥагьы рбаҟақәа гьамала иҟаҵан. Сара лымкаала аԥа иблақәа сырхыԥшылон. Еиҭаҳәашьа змам лахьеиқәра дук рыҵубаауан. Иахьатәи ҳҭынчра зхы ақәызҵаз ақәрахьымӡа «иҟоузеи Аԥсны ажәабжьс?»
ҳәа дҵаауашәа сгәы иснаҭон. Анаҩсан сымҩаԥгаҩ дҭаҳәахаа хәыцрак дҭанагалахьан. Избон уи ара дшыҟамыз, дшысцәыхараз.
– Уԥши, ани ацәаҟәа икыдлаз убома? – сҳәеит схаҭагьы сгәысҽанӡамкәа снапы нарххо, сыблақәа ирбаз хәыҷҵас иџьашьо. Ҵабыргыҵәҟьаны, ешыратәи ахәы ҳаракқәа иҩархыкны, убла хнакыртә еилаарцыруа, Гәымсҭа шыҟоу ахы ҭакны ацәаҟәа аӡы ажәуан.
Ԥыҭраамҭак сажәа ақәҿиҭуамызт иара, аха нас, дгьыли-жәҩани реивҵаларҭа дналԥшын, ҿааиҭит:
– Сара инахьхьа ажәҩан ҵызҟьаз ашәаԥшь ҟаԥшь акәын сызхәаԥшуаз... Шьоушәоуп ишызбо... Икыдлацыԥхьаӡа иҭахаз аҷкәынцәа сгәаланаршәоит.
Амшын ацәқәырԥа млашьқәа уажәы-уажә анышь рыхәларгаларц ишашьҭоу еиԥш, исыватәаз ахаҵа дырҩагь хәыцра хьанҭақәак дырхаргалеит, имч рықәымхо, рылҵра ицәыхьанҭаны.
Сарах сеиқәлымҳаха сахьтәаз анышәынҭра агәы аҟынтәи иҵыҩны исаҳауан схәы-сжьы қақаӡа еилазыргылоз ан жәымҭацәгьа лҵәуабжьы:
Уаа, нан, сыҷкәын заҵәы, усзыхгома, уана?!
Уан, ухьӡала шьацк зырҟьыцуа ҵеик дуҭынхар,
уана!
Гәеиқәҳәалаган, кьаҭарамзи, ҳәатә соуазма, уана!
Уаб иашҭа ду урлашьцакит, еибакәеибоуп, уана!
Уан ишԥалуеи уа удлаԥса, уан хлаҳәацәгьа, уана?..
Иахьагьы слымҳа иҭаҩуеит, ҩынҩықәра нысҵыргьы исхашҭуам уи амыткәма гәыҭшьаага. Аибашьра хлымӡаах иннажьыз арыцҳара иацҳаражәҳәаҩны адунеи зегь иахыҵәоит ауаатәыҩса рыгәқәа ҿкаауа.
Уи аҽны Аиааира хәышықәса ахыҵра азгәарҭон. Ианеилга, уажәы Тыкәа иԥа Беслан Быҭәба исасааирҭа «Рыҵа» аҿаԥхьа амшынҿықә аҿтәи акаҳуажәырҭаҿ итәаны ицәажәон, аибашьра иалахәыз реиԥш иалахәқәамызгьы ыҟақәан.
– Ишыжәдыруа еиԥш, фышықәса уажәаԥхьа, 1992 шықәса нанҳәа мза 14 азы, ашьжьымҭан, Аԥсны Аџьынџьтәылатә еибашьра иалагеит, – иҳәан, иажәабжь дналагеит Гарри Аиба. Уи арахь дааны, урурҳәа иахьеило, рацәак дтәалаӡомызт, аха иахьа ус иақәшәеит. Уажәы иажәа иациҵон: – Абри аҽны, – иҳәеит, – Қырҭтәыла Аҳәынҭсовет ар, абахҭақәа ирҭакны контрақтла мызкы ҳәа иоурышьҭызгьы нарылаҵан, Аԥсны иақәлеит. Хыԥхьаӡарала 97 нызқьҩык иҟаз аԥсуаа ԥшьмиллионк инареиҳаз ақырҭцәа ирҿагылар акәхеит. Абри адагьы Иосик Џьуӷьашьвилии Лиаурент Бериеи1 Арҭ ахьӡқәа ус дара шьоукы ишырҳәалоз еиԥш иҳәеит.
ықәҳа маӡала ирзаауан, аԥсуаа шәырҿагыл, шәрабашь, ҳа ҳтәқәа аргьы аауеит ҳәа. Еқәырчаҟә адольльарқәа рзааргон... ишәымдыруеи... Абри аамҭаз ара шьоукгьы априказ ҟаҵаны аԥсуаа рышәарыцага «ԥилҭақәа» рылган еизганы ирҵәахуан... Уи уажә иазаауазеи, раԥхьа убас шакәызгьы, нас, зегь ҳанеигәныҩ ашьҭахь, 1993 шықәса ҵәыббра мза 30 рзы ақырҭцәа-мпыҵахалаҩцәа рыргьы даргьы ԥхарсны, ирахәҿасны наҟ Аҿсны иалцан Егры ирцаны иҟаҵан. Аԥсуаа иҳацхраауан Нхыҵынтәи ҳашьцәеи ҳҩызцәеи, аҳәаанҭыҵ инхо аԥсуаа рыҷкәынцәеи... Абри аибашьраан иҭахеит хнызқь-ҩык аԥсуаа иреиӷьыз рҵеицәа, апатриотцәа... Аҟәеи, Гәылрыԥшьи, Уачамчыреи, Гали 1992 шықәса нанҳәа мза инаркны 1993 шықәса ҵәыббра мза азынӡа Шихварднаӡе иааишьҭыз ампыҵахалаҩцәа рхатәан. Цәыббра мза 27 рзы Аҟәа ахы иақәиҭтәын, абри амза 30 азы ампыҵахалаҩцәа хышәшәахқәа, ишысҳәахьоу еиԥш, Егры ирцан наҟ иҟаҵан. Аибашьра алагамҭазшәа Шихварднаӡе ир Гыртәылагьы ҩ-раионк мбатәы иҭаргылан ирыман...
Арҭ аамҭала изхатәаз Аԥсны ахәҭак аҟны, ар рымаҭәа зшәыз ақырҭуа ӷьычкәырцәа, ишәҭаху ҟашәҵала ҳәа абџьар зыркны иаарышьҭыз, иҟарҵоз оман: сиала, хьӡынҵала, аԥсуаа рышьрақәа, арҳәрақәа, акнаҳарақәа, рыԥсы шҭаз рыжрақәа, аԥсцәа рырҳәрақәа, ирҿашәоз аҳәса гәаранла рцәаԥҽрақәа, аҭынчуаа рыхқәа хыҵәҵәаны агарақәа... – рызегь узеиқәыԥхьаӡарым... Аԥсны амал алган агәақьҳәа агара иаҿын: ԥраалла, ӷбала, машьынала... Даҽа шьоукгьы – ашәанцәа – идырҳәыз амал Кәыдры ахахьы иганы ирҵәахуан, наҟ Шәаныҟагьы ихаргалон...
Ари шәарҭ ишәыздырам ҳәа акәым, аха абас еиԥш арҭ ацәгьоурақәа уаҳа рҵыхәа анԥымҵәаӡа, Анҵәа иԥеҳамбар дылбааишьҭит, уца, иҟоу гәаҭ, зегь цқьа еилкааны исзаага, нас Шьеварднаӡегьы Арӡынбагьы срыԥхьоит ҳәа иаҳәаны.
Ари Аԥеҳамбар дылбааны ахьара-хьараҳәа дҽыжәлан дшааиуаз, Тамшь Кәтоли Џьгьардеи рышҟа ицо амҩахыҵырҭаҿ, уанааҵәилак, акаҭран мҩа аҿықә иаваҵан аазеишәа столқәа хәхәаӡа еиҿаԥшьны, фатәы-жәтәыла иқәырҭәаа ҟьарҟьарҳәа иахатәаз даарывалт. Арҭ ақырҭуа ир иреиуаз ракәын, «Кузмич» «аԥсшәа иазҳәахьаз» рыблақәа жьаржьалеиуа иахьтәаз иубон. Аԥеҳамбар дыԥшызар, ҷкәынак маҭәа шкәакәала деилаҳәаны, апапыч шкәакәақәа ишьаҵаны аханы дыштәаз аагәеиҭеит, аха дҵысуам, дқәацом, – дыԥсны, аишәа дахартәаны дрымоуп, аҩы имҵаргыланы... Ари сара схы иҭысҳәааӡом, иҟалаҵәҟьаз ауп, Аԥеҳамбар ус амҩан дақәшәеит ауп акәымзар. Изакәу уиоуп, аԥсуа ҷкәын имашьынала ҳпартизанцәа рхәы шигоз ампыҵахалаҩцәа алашәага реиԥш дрылашәеит. Дахьцоз анеилыркаа, ирзигоз рыхәгьы рымбоз, иааигәыдырҵан дыршьит, имашьынагьы ртәыртәит. Ишашьцылахьаз еиԥш, инацәа хҵәаны имацәазгьы ргеит, ихьтәы хаԥыцгьы ыҵырхит, иџьыба ианҭаԥшы, ипаспортгьы рбеит, сҭахар ҳәа ишьҭихзаарын... Уи уаҵәы 20 шықәса шихыҵуаз ранаҳәеит. Абра уажә «иазгәарҭон» уи имшира... Аха иац иршьыз иахьанӡа дхамҟәало, астол дырзахамыртәо даншәы, ааигәа ачаӡырҭа афрын ыҟан, ицәыршны, ихы-иҿы ҭаӡны, қәабшьҭу чуану акы ихы иҩахарԥаны, деилыхны
дҭарҵан, данаршы, дхықәдыртәалартә иҟалеит... дхықәнартәалеит... Уажә уи дырныҳәон, аԥсуаа зегьы, ирҭаху-изҭахугьы налаҵан, Нхыҵ рашьцәагьы налаԥхьаӡан, абас рымширақәа абри итәы еиԥшны иазгәарҭаларц изеиӷьаршьон... Ԥҳәыскгьы, шьҭа быргк, ашәы лышәҵаны, даамҩахыҵны даарывалт, Аҟәантә Џьгьардаҟа шьапыла дцозаап, Сангәлиак. Џьгьардатә лдырк қырҭуак димазаап, убри лыҷкәын абра дрывагылан, даниба, дылԥылан дрывган ддәықәиҵеит... акәымзар иахьтәаз ус урывсны уцар ҟалаӡомызт... Насгьы ақырҭшәа удыруазар акәын... Уиоуп уи аԥҳәысгьы деиқәзырха, қырҭшәала длацәажәон...
Аԥеҳамбар атрассала даауан Аҟәаҟа ихы рханы, ани аҷкәын аԥҳәыс ддәықәызҵаз «деилыргаҩызаап» Аԥеҳамбар ахаҵәирҭа данаавала, уабацои ҳәа днеиԥылт, аха аҭак аныҟеимҵа, иҭеиҭԥшгьы аниба, иааицәымыӷхан, днахынҳәит. Аԥеҳамбар убра рызегь шьҭеиҵон, анҭ зҿыз ани имбоу дыҟазма, аха уажәазы акгьы рамҳәакәа дцеит, Тамшь атурбазаҿ шәахьгылоу хаха-хымш ирхымгакәа абри ҟазҵо шәа шәакәзар, шәықәӡааит ҳәа дагьрықәшәины... Ашьҭахь ус иагьыҟалеит: ақыҭақәа рылалара, рыжәлара урҭ ирмаӡеит, Тамшьи Кындӷи усгьы иқәырххьан, аха – ҳдесант амшын иааӡхыҵын, иҟәаҟәан ицеит... Ашьҭахь избоз ирҳәон 500-ҩык раҟара алафеҭқәа ирныжьлан ианеизыргоз аабон ҳәа... Рыбаҩ ахьыҟоу, иахьыргаз рҭаацәагьы ирзымдыруазар акәхап, уахь ицәырыргозма, хабарда ибжьаӡит ҳәа рарҳәозар акәхарын, ҭаацәа рымазу уигьы сеидроу, аха рабаӡӡеи дыҟамыз, Едыкь Шихварднаӡе, амшьҭацәгьажә – иара иҵыхәала акәӡами урҭ шҭахаз? Арахь ирусхәыз, бџьарла еибыҭан, иқәшәх ҳәа иаазышьҭдаз?..
Астәи Аԥеҳамбар Аҟәаҟа дцеит. Уа даннеи еиликааит 1992 шықәса абҵарамза 22 азы, ҽнак ала, ақырҭуа мпыҵахалаҩцәа Аԥсны аҭоурых зегь, ауаа ишырбоз, аҽнышьыбжьон, ишырблыз – Аԥсауааҭҵаара Аинститути, уи архиви, Аԥсны Аҳәынҭқарратә архиви лықәццышәаа ишыргаз, днеингьы иблала ибеит. Ианырбылуаз аҽны асааҭ ԥшьба рышҟа аусура ианалагоз аамҭаз аҩбагьы амца еицрыцрарҵан ирыкәшан игылт, игәаӷьны изырцәарц инеиуаз аҟәҟәаҳәа втоматла ирыххысаауан... Аԥсны аҭоурых арӡра адагьы уи даҽакгьы ҟанаҵеит: Аԥаҵаду напыхьараџьи Абласаркьеи раамҭаз иааган индырхаз 200 нызқьҩык дара ртәқәа шааргаз, ианааргаз атәы документк иамҳәаӡо, жәытә-натә аахыс урҭ ара инхозшәа иааҟалеит... Абаҟақәа ракәзар, ахҭыԥ иарганы, рылақәа ҭыцҟьаан, рлымҳақәа ҿыжәжәаны, рԥынҵақәа амыжәжәан... арҩашьыга лаҵага гәырқәа ана-ара еиԥхьатта икаԥсаны... Ас еиԥш арҭ аниба, уаҳа ажәак мҳәаӡакәа Аԥеҳамбар Анцәа иахь дхынҳәит.
Ари Аҟармарала наҟ хыхь дцозаап, Гәыԥ даналсуаз аамҭаз жәытә баашәла ихкәыршаз ҳаҭгәынк, нышәынҭрак азааигәа дшавсуаз «Арахь уааи, ак уасҳәоит, арахь!..» ҳәа аӡәы ибжьы ҭыҩны иаҳаит. Уахынлан, аха Аԥеҳамбар дшәара дыҟазма, «Уарбану?!» – иҳәан, дышҽыжәыз днеин даавагылан, иҽхырҳәҳәан дынҭаԥшит. Убра анышәынҭра агәы аӡә дкәеҩӡа дықәтәан, – иҳәан, аибашьра иалахәыз ажәабжьҳәаҩ Гарри ԥыҭрак дааҭгылт, иагьааҭынчрахеит.
– Нас, нас, Гарри?!. – иҳәеит аибашьра иалахәыз даҽаӡәы Витали Смыр. Гарригьы иажәа инациҵеит:
– Ҟоҳ, Чаҵә Чагә уоума?!. Уажә аччара иаамҭам... – иҳәеит Аԥеҳамбар ари даниба.
– Сара соуп, астәи ушаауаз здыруан, уҽы ашьапышьҭыбжь саҳаит... сгылар аӡәы сибар ҳәа сшәон... – наиаҭеикит Чагә.
– Иуҭахузеи?! – дҵааит Аԥеҳамбар.
– Соуушьҭроуп!.. Аԥеҳамбар иуҳәар, азин соуеит, сақәиҭхоит, уахаҵәҟьа сцоит!.. Ара абысҭа ыфоу егьиуа, амш гоу сызҭатәом, сыжәлар аибашьра иалагылоуп... – иҳәеит Чагә.
– Уара уоума, ибналақәаз, Аԥсны иалҵны ицаз ауаа ҟәаз-мазқәагь ыҟоуп, уара убыргуп, ара аус умоуп, ара уҟаз!.. – иҳәеит Аԥеҳамбар.
– Мамоу, сцароуп!.. – иамеикит Чагә.
– Уара, уара арахь уанбеиаси? – дҵааит Аԥеҳамбар. – Исгәаларшәеи.
– 1930 шықәсазы, – иҳәеит Чагә, – убриаахыс абра сыҟоуп.
– Нас убриаахижьҭеи абра уҟазар, иреиӷьу ауаа рацәаҩны арахь иаахьеит, аԥсы абџьар азышьҭхуам, ҵасым рҳәоугьы умаҳаӡеи уахьыҟоу, узлоу ажәытәуаа рҟны?
– Ишԥасмаҳаи, аха ма Аҟәанӡа сцоит, Шихвардноӡе дааны Аҟәа дықәтәоуп, дшыцәоу сҩеихагылан, ак иаҳәан схынҳәуеит!.. Уаҩгьы симбакәа анеишьагь здыруеит!.. – иҳәеит Чагә, иагьнациҵеит: – Ма аԥхыӡ бааԥс исырбоит, данааԥшлак дҿаҳахартә, дзымцәажәо иҿы акыртә еиԥш...
– Џьаргьы уцаӡом, абра уҟоуп! Иаҭаху ҳара иҟаҳҵоит! 12-ҩык аԥеҳамбарцәа рахьтә сара саԥсуоуп, Аԥсны садуп!.. Амала Аҟәа зегь дырҳәуеит: автобусқәа, атақсиқәа, атроллеибусқәа, адәыӷбақәа рпаркқәа; ааглыхратә наплакқәа ртауари рхәырхьынқәеи; дәқьанс, универмагс иааҟоу ирыҩноу амал зегьы-зегь агара иаҿуп, иргоит... Иалҵны аамҭала изцаз аԥсуаа
рмалгьы убас ахьуеит... Убас рзыруеит Гәылрыԥшьи, Уачамчыреи, Гал абжаки ақалақьқәагьы...
Аԥсахҩцәа шьоукы рхамқәеи рмашьынақәеи нхоит, ирзызыхьчо шьоукгьы ыҟоуп, аха урҭ ртәы нас ҳахәаԥшуеит... – иҳәеит Аԥеҳамбар.
– Аԥсуаа акгьы шырхарам, ақырҭуа-мпыҵахалаҩцәа иҟарҵо закәу ублала иумбеи? Ақалақь агәҭа Ефрем, Омар ҳәагьы иарҳәон, Ешба ду ибаҟа-хашҳатәара ахы шаҟантә еихсыз, шаҟа хҭыԥ анырҵазгьы гәоумҭеи?..
– 37, – иҳәеит Аԥеҳамбар.
– 39, – даҽа ҩба нациҵеит Чагә, – ихәда аҟынгьы ҩхҭык аными, уи ихәдоуп, аха. Ԥаса иаргьы харада дагьыршьуа, уажә ибаҟагьы аҟәҟәаҳәа еихсуа... Уи амацара аума... дахьаԥсуаз азы ашәҟәыҩҩ ду Таиф Аџьба дыршьит, дахьаԥсуаз аз артист ду Мажара Зыхәба дыршьит, дахьаԥсуаз азы аҭоурыхҭҵааҩ ду Витали Быҭәба илгеит,ус заҟаҩы...
– Уи аадыруеит, аха уажәы шәара ишәхароушәагьы иҟалаз ыҟоуп... – иҳәеит Аԥеҳамбар.
– Ишԥа, уи арбану?!. – иџьеишьеит Чагә.
– 1992 шықәса ԥхынгәы мза 23 азы ажәлар рхаҭарнакцәа реизараҿ – апарламент аҟны Аԥсны хазы ицеит ҳәа шәыдышәкылеит.
– Дара СССР аҟынтәи хазы ицар ҟало, ҳара дара рҟынтәи, ԥаса ҳшыҟаз еиԥш, хазы ҳцар амуа, уи закәхеи?! Ҳара мчыла, еижьаралагьы, урҭ ҳрыдызҵаз р-Џьуӷашьвыли иоуп, аԥаҵа ду: Қырҭтәыла шәадлар – ареспублика шәысҭоит, Урыстәылахь шәцозар, аобласт ауп ишәауа аниҳәа, ареспублика еиӷьаршьазшәа ҟарҵеит, уаҳагьы ԥсыхәа рымамызт, избанзар Маскәа Кремль абаа иҽыҩнаижьхьан, амаа иара икын. Акәымзар ҳара хазы ҳаҟан, ҳҭоурыхқәа умдыруеи... 1931 шықәсазоуп арҭ уажә иҳабашьуа рышҟа, иҳазҵаауашәа ҟаҵаны, ҳанамадыргәагәа...
– Уигьы аадыруеит... – иҳәеит Аԥеҳамбар. – Уҭахызар, усыцаала! Аҟармара сызҭалоу аԥраал, арахәыхә – уи зыхьӡу жәдыруоу уажә шәара, ишәхашҭхьоу? – умшәакәа усыцҭал, нас ҳахьцо убап!
– Уи абыкәу?! – дҵааит Чагә...
– Ҽыла дыҟан уҳәеит, уажә аԥраал дышԥаҭало?!. – аҵәы налеиҵеит аӡәы, дхаҟәӡа дахьтәаз, ҽырчча ҟаиҵан.
– Иҽы  иеиҭеит, шәхы шәыхьча, шәыҽрышәҭ ҳәа реиҳәан... – аҭак ныҟеиҵеит Гарригьы. Егьигь дааиқәнакит, уи далазар акәхарын. Нас Гарри инациҵеит: – Иҽы урҭ ишԥариҭоз, ақырҭцәа инаган ирырымҭоз... Уи ирашьын, ианиҭахыз иахьиҭахыз иааин икаԥон, ианоуишьҭлакь иԥырны аҭыԥ ахь ицон, уажәгьы иоуишьҭуан, иԥырны аҭыԥ ашҟа ихалан ицон. Иара, Чагә иҭахызар дигарц, аԥраал изылбаарышьҭит... Мамзар диҽхьынҵаны дигозма, – иҳәеит.
– Нас, нас, Гарри, уажәабжь нагӡалеи! – иҳәеит Асланӡыи Денуар, Гарригьы еиҭа инациҵеит:
– Ҳаннеилакь иҟоу убап, уԥсы анҭаз еиԥш уааҟаҳҵоит, аха арахь Адгьыл ашҟа уааны ауаа рахь ацәырҵра уақәиҭым... Мап уҳәозар, – уҟаз, амала арахь уҳацмаалар умуазар, даҽа ҭеиҭԥшык уоуеит, – иҳәеит Аԥеҳамбар.
– Сыжәлар кажьны сызцом... Иҟалозар, абра уажә аказы суазҵаарц сҭахуп, аҭак ҟоуҵозар – суццоит, иузыҟамҵозар – акы суҳәоит, – иҳәеит Чагә, – уара уԥеҳамбаруп, зегь удыруеит, аха уи аҭак узыҟамҵаргьы ауеит, – ҳәа усгьы нациҵеит.
– Усазҵаа! – иҳәеит Аԥеҳамбар, иааџьеишьан.
– Уажә ааигәа Аҟәа араион Шәбаара ҳәа иахьашьҭо аҭыԥ иахьаҵанакуа кәарак аҟны рыԥсы ааиҭаркырц инатәеит аԥсуа рԥарцәа-аруаа 20-ҩык раҟара. Акәараҿ џьарак маҷк аҭаҽҽарҭа жәеиԥшь аман. Арҭ рԥыза дналкшәа, днаскьашәа дахьынатәаз абнантәи ажәытә ԥсуа ашәак акаҩҳәа аҭыҩра иаалагеит. Ари Гәыма ахақәиҭтәра аламҭалазоуп, иааны Шьрома зыхьӡҵаны ирымаз...
– Изакә хьӡу уахәаԥш ари иара уара! Шьрома закәи, жәытә-натә аахыс Гәыма ауп, Қырҭтәылантә ақырҭцәа Аԥсны иааган инзырхаз убас ахьыӡҵан ирырҭеит акәымзар. Дара рбызшәала уи «аџьа», «аџьабаа», урысшәала иуҳәозар, «труд» ауп. Ари газеҭк, журналк, зауадк уҳәа иахьӡуҵар ауеит, акәымзар адунеи аҟны қыҭак абас ахьӡны уаҳахьоума?!. Ақырҭуа еиҳабыра шьоукы рхы иааҭашәалак ҟарҵон, аԥсуа хьӡы қырҭуала аԥсахра акәын изышьҭаз ҳәа, дара ртәала «аладәныцара» ҳәа убас аҳәозаргьы, ари ахьӡ Аԥсны иҟазааит ҳәа ус инрыжьуан, – ныбжьеигалеит Витали Смыр.
– Ажәытәан Гәыма Рион аӡиасгьы иахьӡын, Гәыма(жә)(а) – Гәымаду, Гәыма аӡы акәын. Уа уажәы ахахьшәа афымцастанциа ҭагылоуп, «Гәымаҭи ГЕС» ҳәа, ус акәымзар, ари ахьӡ уа ақырҭцәа иабантәааргоз? Гәымаҭ(ҳ)а, Гәымаҭа(ҳ) – абасгьы ахьӡын, Рҩана(жә) – убригьы ыҟан... Гәымсы, Гәымса – Гәым аӡы, Гәыма хәыҷы – уи ара Аԥсны, Аҟәа иҟоу ауп.
– Уара «Шьрома» ауп шәара иџьашәшьо, уи ааҩс, ара Баслаҭа, Бырцха зынӡа акаамеҭ ҟарҵеит. Зқьы шықәса ирзынаԥшуа Аԥсҳа-ԥҳа ҭархәа ахьху иаакылсын, иҩықәлан, шахала рҽадҿаҳәалан, маҟҿаҳәара ҩахыс рҽырҟьантазны, ҟыгала, жьаҳәала, ҟыгә-ҟыгә-ҟыгәҳәа, қырҭшәала ирдуны аҩыра анҵара ишаҿыз рбеит ҽыла иҟаз Адлеи Михеи Быҭәа Едыгьеи аҭаратәқәа, – нареиҳәеит Денуар Асланӡыи. – Урҭ реиԥш даҽа ҩыџьагьы ирбеит, убарҭгьы аҭаратәқәа.
– Ари анбыкәу ианыҟалаз? – дҵааит уажәраанӡа ирзыӡырҩуа итәаз аинрал Сергеи Дбар.
– 1935 шықәсаз. Ацҳа ашьап аҟны иҭаԥҽны аҳашә кыларҭәон, убраҟагьы қырҭшәала акы анҵара иаҿын; избаз изларҳәоз ала, дара «аремонт» иаҿыз ааҩык ыҟан.
– Ус маҟҿаҳәаранӡа зҽеилызхуа, дара рахь ус иҟоуп, дықәԥаҩны, деибашьыҩны даԥхьаӡоит, дыргас ирымоуп, уи уахь иагьӷьычҵасуп... Арҭ узҿу ақырҭуа ҭоурых аԥҵаразы еибашьыҩцәазаарын, «ибоевикцәан», абџьаргьы рымазар ҟаларын, ма измаз рхылаԥшуан сгәахәуеит, – иҳәеит Сергеи.
– Абџьар абарҭахыз, рыбзарбзан қәацәӡа инаҳәы-ааҳәуа, агәыцә алҩаҵә ахылбб, Кремль иҩнагылан...
– Маскәа... – ааибырҳәеит. Абри ашьҭахь: – Нас, нас, Гарри, шьҭа уажәабжь иацҵала, абжьагала ҳамхароуцәеит... – рҳәеит, иаргьы деиҭаналагеит:
– ...Абас акәара ашәа шҭыҩуаз заҳаз арԥыза илымҳақәа рыгәра ҵқьа изымгазт, егьырҭ иҩызцәагьы кыр шәаҳауама ҳәа днаразҵааит, урҭгьы ааи рҳәеит, ашәагьы иҵегь иардууит... Дара руа иарбан ԥсуа ашәаз рзеилымкааит, жәытәтәын, уи аҩыза уажәада ирмаҳацызт... Ари ма доуҳак иҟанаҵеит, акы иазҳәан, ма џьарантә иарԥан ианыҩуан... Абри змааназ закәхарыз? – иҳәан, Чагә Аԥеҳамбар днаиазҵааит.
– Уаиааит ҳәа сыҟоуп, Чагә, – иҳәеит Аԥеҳамбар дԥышәырччо. – Ари мариоуп, аха сара аҭак аҟаҵара, уи аҳәара, аҵәыргара сақәиҭым, дара изаҳаз рхала ҵқьа ииашан иазхәыцаанӡа... Иҟазҵоз ҳәа агәҩара роуан, уи азхоит, – иҳәеит Аԥеҳамбар. Нас: – Егьи иарбану – узсыҳәарц иуҭахыз? – иҳәан, дҵааит.
– Аиааира! Аԥсуаа Аԥсны ахьчара рымч ақәхартә еиԥш адгылаҩҵәа Анцәа ириҭааит! Ириҭалааит! Еидгылааит! Убриоуп сызуҳәарҵ исҭахыз, – иҳәеит Чагә.
Аԥеҳамбаргьы ус акәхоит ҳәа ихы ааирҵысын, дцеит. Чаҵә Чагәгьы «икабинет» ахь днеит, – иҳәан, иажәабжь даалгеит Гарри, аҵыхәтәан ииҳәазгьы иаарччеит.
– Уара, абри Чаҵә Чагә, иԥсхьо ауаҩы, уажәтәи аибашьрагьы далашәырхәыма? Ҳи-ҳи-ҳи... – иҳәан, дааччан дырҩегьых аҵәы налеиҵеит ани ақәылаҩцәа ирыдызцәылоз, илақәа ҭҟыҟӡа дтәаны днеин дахьырзыӡырҩуаз, ихаԥыцқәа еилыӷрааӡа, уи макьаназ иашьцәа раҳаҭыр даанагон.
– Аԥсы бзиа абза бааԥс диеиӷьуп... – иҳәеит Гарри уи аҭакс.
– Дыԥсхьеит, аха, умбои, уахьгьы иҟаиҵоз, наҟ иадцәыло дшәаны дцәыҵатәаз џьушьо... – нациҵеит Ака Арӡынбагьы.
– Џьапоу Рушьни иԥа Баҭал, Абжьуа амацәаз ианҭарк, аҽы шәар абла аш хылоит, егьабаӡом, алашәага иаразнак ирфоит ҳәа иеибашьцәа иреиҳәон, – наҵишьит Витали. Нас:
– Уара, ак уасҳәашан, Гарри... – иҳәан, деиҭаацәажәт. Уи дагьлафҳәаҩын. – Изакәи?
– Абри аҵәгьаҳәаҩи ашәыргәындеи злеиԥшыми, излеиҩудыраауеи?
– Ацәгьаҳәаҩ илақәа ҭқәуихоит, иԥсеи-ԥсеиуеит, ашәыргәында илақәа хҵәыжуп.
– Иҭҟыҟхоит.
– Ааи. Ихабаҟалоуп.
– Дагьцәгьаҳәаҩны дагьшәыргәындазар, усҟан изеиԥшрахои, ишԥаҟало? – деиҭаҵааит Витали.
– Апырвын амҟьоит, – иҳәеит Гарри.
Арҭ ирҳәоз закәыз еилызкааз егьигь, аҳампал кьакьа ҿаԥа ихәлахазшәа, илақәа ҭҟыҟӡа иччоз днарылаччеит.
– Алахьынҵа ыҟам умҳәан, иҟоуп, ишԥаҟам, – ҿааиҭит Аслан.
Ешыра ахәадақәа руак иаҿгоу амҩа ҳануп. Ашоура бааԥсы, асаба, ҳабџьар хьанҭа, ҩаха лацәеихьшь ахьыҟаҳамҵац – уаҳа наҳалымшо ҳааԥсаха ҳнеиуан.
Ӷас иҳамоу иреицәан ажәҩан иалашьыхыз амра. Аӷа ихымҭа уҽацәуӡап, уи абла ца – мап, ужьы хтны иабеит, акәиц ақәшәазшәа, инкылнаблаауан.
Иахьыгәрагамҭаз, иахьшәарҭаз ҳаназааигәахалак, жәақәак неимаҳдон, егьыс ҿаҳҭуам. Ас иҟоу аҭыԥқәа ҳамҩан имаҷӡам. Ахәқәеи ашәаԥыџьаԥи рыбзоурала зҽыԥхьак инеиуа ҳамҩа џьара-џьара аӷа ибарҭахартә аҽцәырнагон. Нырцә итәоу илаԥш ухьӡаанӡа уи аҭыԥ ианыстәуп, анакәымха – иухьӡар алшоит ихы. Аӡәым-ҩыџьам абас уи ихымҭа иагахьоу.
– Ахшыҩ ӷәӷәа уҳәеит, иузырҵада?! – аҵәы наиласҵашәа зуит сара.
– Баша уахыччоит, сзықәшәахьоу ссирк уасҳәоит, иџьоушьап.
– Ус анакәха, сеиқәлымҳаха сӡырҩуеит, алакә ахаангьы сазгаган.
– Лакәӡам ари, аҵабырг ахаҭоуп!
Амҩа азааигәа зҽеимыртаӷа игылаз аџь амҵан ашьац ҳаҽнылаҳажьит. Ҳшьапқәа еилаҳхит, ҳкьаҿқәагьы наҳшәаҳхын, иԥсыршьагаха ԥшак наҳахьҳарсит.
Ҳабжьара аԥсреи абзареи шамаха рыӡбахә ҳҳәаӡом. Хара-хара ҳархыкәшоит, дара шыҟаҵәҟьоу, ишхыҭҳәаам агәра ҳзымгошәа. Урҭ уԥсы узеивымго уанрыбжьарк, еиҟәызго, зны шьардаамҭа иашьашәалан иубоз асаанӡӷә ахьынӡапоу – рҽаадырххар инеилаҩашьо! – ангәоуҭа нахыс убз ухаԥыц нақәурӷәӷәоит. Имгәыӷкәа иԥсхьада, аха ауаҩ илаԥш иацәыҵәахуп ҳара ҳгәыӷра, ҳаԥсы иахҳарӡаауам, аидарагьы ҳхала ҳаҵоуп.
Ҿымҭ иныҟәаагоз ари аԥҟара уажәы Аслан еилеигеит.
– Уалага нас, ианумуӡах…
Аҟәа агәахьшәа еилаҳанто алҩа хчылан. Ԥыҭраамҭак ус иахатәан, аҽыларҟәӡаны, ақалақь иахаҳаз гәылшьапк еиԥш еиқәаҵәасамсалха. Нас ашьҭыҵра иалагеит, еиҳа-еиҳа иҵаӷахо.
– Аҩадатәи ацҳа аҵаҟа ҳтәан. Уаҩ дызхымыз ҩнык аанаҳкылан, ҳаҩноуп. Аԥшәма, ицәгьарахошәа аниба, ишьамхы иҽаиргеит, имаз зегь кажьны. Абасала, афатә-ажәтә азыҳәан хара ҳцомызт, ҭаха ҳазымҭо ақырҭқәа роуп: бзарбзанла ҳажәҵара иналагаз идырхәлоит, идыршоит. Амала, ҳара ҳамԥан иара усгьы акы ахы архом, зегьы зыҵаҟа ҳтәоу ахәы ақәцәаҿы иԥжәоит. Ԥҽыхассақәак нҳалаԥсалоит ауп, егьыс ԥхасҭа ҳамам…
Сгәы ҩарханы сахьиаз, исыҵаӷәӷәоз адгьыл ахьшәашәара иаҳа-иаҳа самҽханакуан. Зқәала исныруан шаҟа игәрагоу, ҩба шалам адгьыл, насгьы изакәытә мчу ацәа иҭагӡаны иамоу; исыхон, ашьац сыҵарҽуа. Сгәы убасшәа иснарбон, аамҭак абас саанхар сналашьшь сцарашәа, сышьҭамҭак ыҟаӡамкәа. Аӡ аҵахь иагаз игазго ишынеихатәо еиԥш, адгьыл аҵахь санагалак анышә хьанҭа сгәы инықәҳап, уи алагьы иԥҵәашт сара сзыҳәан алашара аҵыхәтәа…
– …Уи ауха асааҭ акы инаркны хԥа рҟынӡа ҷаԥшьатәыс исықәшәеит. Аҽны ақырҭқәа еиқәтәашәа иҟан, абжьааԥнеиԥш ахысыбжьи атҟәацыбжьи улымҳа ҵырхуамызт, аҵхгьы убас ҭынч ишԥамцари угәахәрын… Аҳандакь иацәыхарамкәа ҭыԥ маншәалак ааныскылан, нырцә саԥшуа стәоуп. Гәымсҭа абжьы аарла игоит, ахаҭа збаӡом, анаҩс ишьҭоу адәы ауп избарҭоу. Ацәа мыжда уажәы-уажәы ихьанҭаӡа инасықәҳауеит, аха сҽасҭом, насгьы, сагаӡо ианалагалак, ԥхыӡ бааԥсқәак насықәпапоит, саргьы сцәырҳаны саалҵуеит. Сааҭк аҟара абас стәан. Ус… Иахьанӡагьы еилкааны исымам, уи абжьы аиашазы игоу мамзаргьы сзырҩышьыз аԥхыӡ иснарҳау.
Аҟәа иахачыз алҩа акыр иҵаӷахахьан, аԥштәгьы аԥсахит: уажәы ицәиқәаран.
– Ишакәхалакгьы, ацәа сынҭанагалон еиԥшаан аӡә слымҳа дынҭахәыҭхәыҭит: «Аслан, угыл, уҭыԥ ааныжь!» Иҳәашьа убас иҟан, дагьсыҳәон, иагьсыдиҵон; убас иҳәан – хырԥашьа змам акәны. Саргьы иажәа ҩбамтәкәа сҩагылан, ацәа салыхәхәа снагәагәеит. Сахьцо цқьа исзеилмырго сцәалашьшьы сышнеиуаз, адгьыл бжьыцәгьак иархыџхыџит. Уи – ааигәа иԥжәаз абзарбзан хы абжьы акәын… Уажәаԥхьа сахьтәаз ауаҩы ишәара иҭнажааит, иацҟьаз анышә, аӡыршы еиԥш, афақь ахылҟьон.
– Уи зегьы убарымызт, нас…– иамуит сгәы.
– Мзаҭәымҭан, ишԥасымбоз!
– Ус акәзаргьы…
– Уи усым уажәы, уӡырҩла. Амалазаҵәы ашҭа иқәгылаз аҳаҵла савалахьан, уи ауп сеиқәзырхазгьы.
Абас ҭаҷкәымк абжа иҟаз, сыбӷашшара иақәк зҿаазхаз аԥҽыха алаҟацаны иаабеит анша уи ашьапы. Унапқәа зкәымшоз ашәпара абжаранӡаҵәҟьа иалалеит. Изаахаз, ҳаӷеимышхара, итәы башан, уаҵәҟьа инаилгон…
Аслан ацәажәара даҟәыҵын, ус ҿымҭ диан.
Ажәҩан шынеибакәу иблазаҵә мацараха адгьыл ахь илбааԥшуан, еихмырсыӷь иаҳхагылан уи. Абас ажәҩан санаҵаԥшуа, анкьа зны, наӡаӡа амгәарҭа санҭаз зхы зкыз акы аҽыснардырлоит. Уи аҿаанахоит, ажәҩани сареи ԥаса акны ҳшыҟаз агәра сырго, нас ҳаицәыӡит акәымзар: иара – хыхь, сара – ҵаҟа.
Снапы сҩахан, сыхәнацәа ажәҩан иаԥыраскит. Анацәаду, арбаганацәа, уажәы – ахысганацәа, агәыбжьынацәа, уажәы – ахҭацалага, амацәазнацәа, анацәкьыс. Нас – ихәышәзагахаз снаргәыҵа. Ҳаизгәыҳәра, ҳаизгәакьара амитә ахыҵуеит – адунеи иақәлоуп: сара исыциит.
Абас сшанхашәа срыхәаԥшуанаҵы, адунеи аныршоз иацыршаз маӡак сзаатызшәа збоит. Сцәа-сжьы иалаланы, сшьа иацны маӡамҩала еиласоу сдақәа ирҭаныҟәоит уи – аханатәтәи амаӡа.
Ԥыҭрак сылаԥш анрыдсырхалалак, сҩашьо салагон: снапы ашәпара иалиааз махәҭақәоу, мамзаргьы снаргәыҵаҿы еиԥылаз мҩақәоу сзеилыргомызт.
Хәмахәҭак, хәымҩак!
Сыхәнацәа ажәҩан дагәа иаԥыракын: «Абри соуп сара!..»
– …Аибашьраҿы узқәымшәо егьыҟам, аха сара сзықәшәаз злаџьоушьаша рацәоуп. Акы – абжьы исаҳаз, ҩба – абзарбзан хы аԥжәамҭазы аҵла сахьавалахьаз. Абарҭ аҩхҭыск ирыбжьаз аамҭакьаҿ иҭаӡеит сразҟы зегьы. Блеихаҟәысрак саԥысыр ма сахьымӡар – иахьа ара субаӡомызт, метрак анышә аҵаҟа сыҟазаарын.
– Уҭынчымхози, асҟак цәажәатәыс иуоуӡомызт. – Исгәаԥхомызт абри, дҵәылхны дшьақәсырҟьар, алаф ахь диазгар сҭахын. Ауаҩы иблазы иҵәаху цәыригарц дахьаҿыз сҭахымызт, усгьы ицәгьаз ҳҭагылазаашьа аруадаҩуан уи.
– Уара ухәмаруеит, сара иахьагьы сшьара сықәымлац.
– Уԥсхәыҷы уацәшәоит акәу?
– Сыԥсы сацәшәаны акәӡам, аха сзықәшәаз ссиршәа избоит. – Аслан ихатәы дханагаланы даман, алаф сыциҳәарц игәгьы иҭамызт. – Уазхәыц, иргәазырԥхеи убри аамҭа иақәыршәаны Кьалашәыр џьара итәаз бзарбзанла ахысра? Уи нахыс ма ихысындаз! Зыбжьыда исаҳаз? Изеиқәшәеи аҳаҵла савалареи абзарбзан хы атҟәацреи?.. Абарҭ азҵаарақәа схы рықәԥысҽит, аха рҭак сзыԥшаауам. Еилыскааз акы заҵәык ауп: ус баша акгьы ҟалаӡом адунеи аҿы.
– Даҽа хшыҩ ӷәӷәак уҳәеит… Уи шԥа?
– Шԥа умбои, ҳаџьал аханатә ианыӡбаха, ҳаира амш ҳшақәиҭым еиԥш ҳаԥсра амшгьы ҳанақәиҭымха, уи ауха сзыхьчаз аҵла еиҭазҳаз ианеиҭеиҳауаз, баша ихы иааҭашәаз ҟаиҵомызт, аха иара дызлахәымкәа џьара иӡбаз аус неигӡон. Уи – аҳаҵла еиҭазҳаз, аха егьырҭ: убри аҭыԥан аҩны зыргылаз? Ауха ҷаԥшьатәыс сақәзыршәаз? Аҽны избаз, сызбаз? Сара схаҭа саниз амши асааҭи?..
– Аӡын ахәашаз амҩаду аҿы уаанкыланы уздықыз амӡышәа? – инаимыздеит саргьы. – Аҽны аилашәшәымҭазы раԥхьа ицәырҵыз аеҵәа? Иҵыҩрны икарыжьыз уанду лаҳәшьаԥҳа лмоҭа хәыҷы леимаақәа? Быжьшықәсеи бжьымзи бжьымши рнаҩстәи уԥхыӡ иалаз, ухьаа мацараха уааныжьны ицаз, зцәа амсыр қьаадыш иаҩызаз аԥҳәызба? Кьалашәыр ихысыз иан лымгәарҭа данҭаз илеишыз алаԥина?..
– Сабду мҿык ԥиҟарц аигәышә ахьымҩаниҵаз, ихысга нацәеи игәыбжьынацәеи рыбжьара иалалаз анацкьар? – Уи сеигәырӷьеит – иахьсымидаз; избац Аслан иакәын, ҩаԥхьа дысзааигәан. – Саб илымҳа ҿазырҵәиуаз аҭоурых арҵаҩы аибашьраан инацәкьыс хызҵәаз ахы? Абахә иаҿаз ашәарыцаҩ ишьапы иаҵҟьаны илеиз ахаҳә?..
– Раԥхьаӡа акәны узцышьҭылаз, зыҟны «уабџьар» еибамгаз аԥҳәыс? Иухаԥыр инеиуаз аҵыс ухагәҭа иқәнаршәыз ауац? Ахәырма уаналҟьаз иуҵаԥҵәаз амахә? Уеиӷракны ашьашьма уанҭатәаз хараӡа, Африка абнатоураҿы зыԥсы зхыҵыз аслан? Жәҩан икыдшәаны хланҵы иҭалаз аеҵәа? Исхашҭыз: ижжаӡа! Нас – ахра иаласоу адац? Нас – ухы зықәкны ихырҵәо ақды?.. Уара уҳәашьала, адунеи ахьынӡаҟоу ашьапы ишнықәгылаз, уара аӡәк уакәын хәыцырҭас иамаз, аҽазҵәылх изышьҭаз.
Аслан дааԥышәарччеит.
– Ус сымҳәеит сара. Сызҿу убри ауп, ауаа – иԥсхьоугьы, ибзоугьы, имиицгьы – рлахьынҵа, рразҟы убасала еилышьуп, сара иахьатәи сқәыԥсычҳара, иахьатәи снацәақәацара зқьышықәса рышьҭахь дыдраха адгьыл инықәҩыр алшоит, ма асду анарур, аӡәы иаџьалхар, ҽаӡәы изынасыԥхар, ма амра атыҩ ианаркыр, ма…
– Мҵык абызкаҭаҳахь ахы архар… Башоуп уи зегьы, ажәақәоуп. Убла иабо заҵәык ауп иҟаҵәҟьоу, егьырахь зегьы хыҭҳәаауп, ԥхыӡуп. Ауаҩԥсы ицәеижь дҭаҟацоуп дзаҵәӡа, уи анҭыҵ, анахыс акгьы изалаӡам, дәысакароуп иара изын. Ахәа ҳалыппырц ҳаҟоуп ҳазынтәык хара имгакәан, умыццакын…
Исҳәаз шидикылаз симырбеит Аслан, зымҩа дыԥшуан. Нас, зымҩа дшыԥшыц дыԥшуа, ибжьы ныҵакшәа даацәажәеит:
– Сгәанала, бла иабо мацарала ишьақәгылам адунеи, абла иханаҵаз мацарала…
Аҟәа инахыкны алҩаҵә шкәакәа хәхәаӡа ҵәҩанҵәы иҩеиуан, хыхьынтә иазылбаашьҭыз шахак еиԥш. Атыша иҭызго еиқәырхагас акәу, ҽыкнаҳагас акәу?
Аҵла ирықәыз, амра ца иарчалаз абӷьыжәпа ахәажәцәа аҟәнын, абырг ибаҩ еиԥш, урҭ ирылԥшуан амахәқәа…
Ладатәи ацҳахь инеиқәырццакны ҩынтә атҟәацыбжь геит.
– Уа итәоу роуп акаамеҭ иақәшәаз, – иҳәеит Аслан.
Шьҭа идәықәлатәын, ҳанхацәеит. Ишаҳҭахцәамызгьы, ҳҩагылеит.
Иахьантәарак гәаӷшақә иҳашьҭаз амра ажәҩан агәҭа неиҩнаҵәан, уажәраанӡа еиԥш акәымкәа, улаԥш иҭаӡо аҽырмашьца амшын ахь албаара иаҿын.
Уажә ҳзызнеиз аҭыԥ ишәарҭоу рахь иԥхьаӡоуп. Азганк ҿҟьарсҭаны Гәымсҭа аӡиас ахь илбаауан, егьи – каӡӷы ҟьантазны иҩаган; хаҳәқәакгьы аныжьлан. Уҽзывауҵәахыша ма чықьк ықәгыландаз ахықә! Нырцәынтә ауаҩы иакәым, ацгәыҵәҟьа ниасыр игәоуҭап.
Иуадаҩын, ицәгьан ҳаԥхьа ишьҭаз амҩа кьаҿ агәаӷьра. Иауан ҳахыкәшаны ҳцар, ласкьа амҩаду иацрыгоу мҩахәасҭала. Ҵоуп, усҟан ҳамҩа аҽароууан, аха ари аҩыза аҭыԥ мшьҭикахь ҳкылнагомызт.
Ҳаивагыланы ҳҿынаҳхеит, ҳааԥсара излаҳалнаршоз ала ҳаццакны. Ҳаивагыланы, избанзар, ҳуаӡәк диасны егьи дынхар, нырцә итәоу азныказ ахысра дахьымӡаргьы, игәиҽанызаауеит, ашьҭахьтәи деибганы дишьҭуам.
Ҳнахысхьан еиԥш – ԥсеиқәырхага шьаҿақәак роуп инхаз, – блаҵыхәала избеит Аслан ихәанга адгьыл ахь
аҽшҿынанахаз. «Дшьацәхныслеит ауп, уаҳа акгьы», – сажьеит сгәаҟәышра, саргьы саанымгылакәа сиасын, раԥхьатәи аҵла сыҽнаваскит. Усҟан ахысыбжь гахьан, егьсаҳахьан, аха ихасҵар ахьысҭахымыз аҟынтә, ишсаҳаз еиԥш иаразнак исхасыршҭит…
Схьаԥшит. Аслан агылара даҿын, иарӷьа напы иҵаргәаны. Аха изышьҭымхуаз еидарак ҵаҟа дагон, даргыломызт…
Аҩбатәи ахы дзымқәацо асаба цәҩеижь дныланакит.
Сышзахәоз сеихеит иара иахь. Снаихаххуан еиԥшаан, сааигәа асаба шьҭҟьеит, инашьҭархх игеит ахысыбжьгьы… Аслан ивараҿы сҽынкасыжьит.
Аԥсхыхра даҿын. Игәынқьыбжьы иӷралаз ашьа иахәаҽуан, аарла акәын ишгоз.
– Уаргьы саргьхандаз… – еилсыргартә исаҳаит, зхы ихьӡаз изы акәхап изиҳәаз.
– Умшәан, уажәыҵәҟьа, уажәыҵәҟьа! – снапы наикәсыршеит, дырҳәазаны дықәызгарц.
Аха иҽсиҭомызт, иҽирххон, изыҟалаз ахьаацәгьа иҽацәигарц иҭахызшәа. Дызқәыз адгьыл ицәмаҷын, дҿанаҳәон. Нас иҽеиқәикит.
Ҽыцха дахьышьҭаз даасырҳәын иблақәа хызҩеит. Дхьанҭан, ирҵысра ус имариамызт, аха макьана аԥсы ԥха илан, дмыхьшәашәацызт, иҵегь дхьанҭамхацызт.
Убасҟан Аслан ицәеижь ааҭрысит. Ани, нырцәтәи, сызҿқәаз ибазар акәхап, дсеихсит, аха Аслан сихьчеит.
Снапы икәырша снаиваиеит. Дшыԥсхьазгьы сеиқәзырхоз сҩыза есааира дыхьшәашәахон.
Абас ҳашьҭан, аӡәк иеиԥш ҳаилаҵәаны, аԥси абзеи, ажәҩан блазаҵә аҵаҟа.
Амҩан Беслан игәалеиршәон Минашь илызкны иаҳахьаз, ихаҭагьы дызхааныз.
Минашь лԥазаҵә ԥасатәи аибашьра ду далаӡит, ихабар зхабару уаҩы изымдырӡо. Уи ус шакәу зҳәоз ашәҟәгьы лоухьан. Аха ашәҟәы агәра лымгеит Минашь, илзаазгаз аԥошьҭаныҟәгаҩ Махьал акырынтә дшылзаԥхьазгьы. Избанзар, ашәҟәы лыҷкәын дшыбжьаӡыз мацара акәын иаҳәоз, дшыԥсыз ма фырхаҵарыла дышҭахаз атәы егьаҳәомызт. Ларгьы дшизыԥшыц дизыԥшын. Ҩынҩажәижәаба шықәса шцахьоугьы уи аахыс, лара лгәыӷра аҽарҿыцуан ауп, еиԥхьбара амамызт.
Дарбанызаалакгьы изыҳәан асҟаамҭа аԥшра ус баша ииасны имцозар акәхап. Еиҳаракгьы шықәсы рацәа раԥхьа ԥхыӡҵас адгьыл инықәбаз, зыбаҩқәа хараӡа џьара анышә иафахьоу уанизыԥшу. Абарҭқәа зегьы ирыхҟьаны аума, Минашь лҟазшьақәа уамашәа иҟан.
Убас, еибашьра ӷәӷәак ҵысызшәа, хацәа зхылаҳәоу аӡәымзар-аӡәы даанмыжькәа ишҳәыԥу еибашьра иргошәа «игәыҟаҵагоу» ажәабжь лызназгаз ихаҵкы калыршәуамызт. Али-ԥси рыбжьара илымаз ахәыҷы изцәырылгон, злеишәа аӡбахә хара инаҩхьаз луаткагьы неизықәлыргылон, иахаџьгәаз аԥшхәынҵә шахнаҟьара агәы зҭаҿыӷьхьаз аԥаҭлыка ԥыраҳәала ирыцқьо.
Амца мцала ишдырцәо еиԥш, лыҷкәын дылцәызгаз аибашьра иаҩызоу даҽа еибашьрак длызнархынҳәуаз џьылшьозаргьы здырхуадаз.
Минашь дзаҵәын, ақыҭа иналгашәа дынхон, уиаҟара уаҩы иахьиҿырхасырҭамыз аҭыԥан. Убри аҟынтә ла лахь иқәнагалоз маҷҩын, бнахьчаҩык, шәарыцаҩык, мҿыԥҟара иныҵыҵыз аӡә иакәымзар. Амала, аԥошьҭаныҟәгаҩ Махьал есымза лпенсиа лзааигон, ималаныҟәа иҽахажьны. Убри аӡәк иакәын иара усгьы зыԥсы зыӷрамӡо, гәкаршәрак ззымдыруа ахацәа уажәазы идыршоз атәы лазҳәалоз.
Аха Махьал мыцхәы иҽалеигаломызт, днахыкәша-аахыкәшашәа, хыхь-хыхь дцәажәон, аҿҳәара – ани ахацәа зегь ықәызго аибашьра анҵысуа – ааигәоуп, бгәы кабмыжьын, амарџьа, ада илзаԥсоу акгьы лаҳауамызт иара иҟынтә. Анапы иагахьаз, иҩызхьаз амааҭқәа налиркуан, нас изыԥҵәаз афырџьан нҭарпҟаны, ималаныҟәа иҽынахаижьуан.
Махьал ақыҭа зегьы далсны акәын Минашь лпенсиа шлызнеигоз. Еихаҭәо дшаауаз, Минашь лфырџьан анацлалак, аминуҭаз дашьуан. Дук хара дымцацкәа ималаныҟәа дналбаауан, нас амаа кны давагыланы иҿынеихон. «Алеишәа шԥацәгьоу, афаст!» – дыгәрымуан уи.
Злеишәа цәгьоу амаланыҟәа акәу, луатка мыжда акәу цқьа илзеилыргомызт игәрымра заҳауаз Минашь. Аха иахьагьы «аҟаԥшь» ахьлывигаз аҟынтә, «дҽыжәҵны» цатәыс иахьиоуз – лгәырԥса наӡаз илзаҩызан.
«Аҟаԥшь» атәы абас иҟан. Махьал амитә иқәсхьаз амааҭқәа ракәын пенсиас илиҭоз. Убри аамҭазы лара дзеилаҳауаз, акырантә зыӡбахә иалҳәахьаз Ленин ахпаш дызну «аҟаԥшь» дақәыргәыӷуа дааигон.
Аха «аҟаԥшь» аблагьы дҭаирԥшуамызт, еснагь мааҭк-мааҭк ицоз рыла дибон. Афырџьан ибз аныԥнартлалак – «Иагьарааны исҳәахьазаргьы, саб сиԥам,
иааиуа амзазы ибзаасымгозар!» – иҳәахуан, лгәы ҟаҵо, аха «амза анааилак», илбац амааҭ ҩазақәа налиркуан.
Абарҭқәа рҟынтә, хара имгакәа еибашьрахошәа егьиуашәа ииҳәақәоз усҟак ихалҵомызт Минашь, агәыҭҟьа даго, дагьгәыӷуа мышқәак деиқәлымҳаха дшыԥшызгьы. Зны-зынла мраҭашәара, уи ашықәсан еиԥш, иҵыблаауан, ашьа ахьыршушәа, аха аҽа еибашьра ӷәӷәак шҵысыз атәы зҳәоз акгьы ааҩуамызт.
Зпенсиа лоуз адырҩаҽны Минашь лымҩа адәқьан ахь ихан. Иаалхәон зыфҩы хааз асапын, зны-зынла илгәаӷьуан ахацәа рԥаҵа анырсалак ирҿыршьуа адекалонгьы.
Адәқьан иҵагылаз аԥҳәыс шәпа-жәпа Минашь лхацәа днықәыԥшит, иламхацәгьахон. Аиашазы, Минашь лшьа лыртәон: адәқьан иҩназ аҭитәқәа шамаха изызку, изыԥсоу еилымкаакәа, анапаҿы иукыртә иҟаз лымкыкәа – «Нан, исырбеишь абни, уахьахәаԥшуа ссирӡак ауп!» – дылԥырҵуамызт.
Аԥҳәыс шәпа-жәпа лыблақәа цәыркшаԥаны длыхәаԥшуан, аха Минашь егьҟамлазшәа «атауарқәа» лыԥсы рылахо еиԥхьылышьшьаауан, ишьҭалҵон-ишьҭылхуан, иаалырҳәуан-иналырҳәуан.
Аҵыхәтәаны, ишыҟалҵалац, дшыԥжәара илзыԥшыз аԥҳәыс шәпа-жәпа ҟырак асапын ахә налылҭон, уигьы аҿырпы акәымкәа, уаҩ иимкыша, зыбла ахьҭоу умбо анапы иагахьаз амааҭ! Илызлыргьежьыз аҿырпы ааԥхьаӡаны – «Амитә ишԥаԥсоу, иабадихәа гызмал!» – есааира иахьылцәоухоз аҟынтә ихылҵәоз ллабҷашь ныҵакшо дындәылҵуан.
…Аиааира амш азгәарҭон. Бесланраа пионерԥызас дрыман ԥҳәызба қәыԥшк. Дышьҭаӷачаӡа, ублаҿы
дааиуамызт, аха еиҿамск лакәын, аҽраԥшрагьы дашьҭан. Лара лоуп иаԥшьызгаз зегь ирхашҭхьаз Минашь аныҳәамш лыдныҳәалара. Ашәҟәгьы ҭыҵны иҟан, Аибашьра Ду аҟны ибжьаӡызи иҭахази зныз, «шамахамзар аӡәгьы дыбжьамыжькәа» (аԥхьажәа агәра ганы излаҳәоз ала).
Зыҿҳәара ааины иҭыҵыз 1962-тәи атом.
Рыхәдхаҵа ҟаԥшьқәа шәыршәыруа, зцәа еиқәаҵәаз, хьтәы нбанла изықәҩыз ашәҟәы иаҵақь аҽнышьыбжьон Минашь иналызкылсит. Аԥыза лқьышә аҵәаԥшь ықәтата, леимаа ҵыркьакьақәа рыбзоурала маҷк дрылыҳәҳәо раԥхьа дгылоуп.
Убла хнакуа жәҩанынтә илбааҽҽон амра…
Рԥыза лажәа даналга: «Хацәнамырхала Аӷа Хәымга Иҿагылаз…», «Аԥсадгьыл Аҵеи Лаша…», «Ахааназ Зыхьӡ Камшәо…» – ашәҟәы Минашь лаԥхьа инықәырҵеит. 1993-тәи адаҟьаҿы, март фба рзы иҭахази ибжьаӡызи рыӡбахә ахьаныз, аарла убла еилнаргартә, нбан ссала лыҷкәын итәы аҳәон.
Минашь уи ацәаҳәа кьаҿ, ацәаҳәа қәрахьымӡа лнацәа ҵысҵысуа инықәылшьит, лыҷкәын иԥсы ҭаны дыҟазар ныррак шлоуа агәра лгошәа.
Аха ақьаад хьшәашәа егьланамҳәеит. Анбанқәа еиҵаланы, хьҭа бааԥсык иқәнацалазшәа еиџьыԥны, изаҵәӡа ақьаад ашкәакәара ду иқәыԥсан.
Акрахмал иарҩаз акьаҿ ахәда кьакьаӡа зыцламҳәа иҵагылаз Беслан, аҭакәажә иԥхыӡгьы иаламшәац хьаак дшаҵоу аҟара игә хәыҷы еилнаргеит. Еилнаргеит – имыцхәцәаны иҳәазар ҟалап. Дназхьаԥшит ауп, илаԥшгьы иаразнак иаҟәигеит, ицәа дынҭаӡыӡан: идууцәан.
Уажәы Беслан иҩызеи иареи абри аҭакәажә илызцон: Минашь далгатәын. Ҳаибашьцәа, аԥхьатәи ахырӷәӷәарҭа ааныжьны, аҩбатәи ахь ианхьаҵ, ҩажәа ҭӡы рҟынӡа – Минашьгьы дназлоу – аӷа изынхеит. Аилаҩеиласраҿы лара уаҩы дигәаламшәеит, ларгьы дхьаазгашаз агәыла-азла ааигәа длымамызт. Уи адагьы, аҳабла иалҵны аҿаҩаҟа ма Тҟәарчалҟа иқәҵхьаз рацәан, еиҳарак аҳәсеи, ахәыҷқәеи, абыргцәеи.
Ақырҭқәа дрымпыҵашәар, иагьа аҵәы иахарҵарын, аԥсуаа рыҭаҳмадацәа кажьны ршьамхы рҽадыргоит рҳәашт.
Минашь лкәасқьа алашьцара иалырбааит. Акәасқьа иавагылаз амаҵурҭаҿы алашара ҭаауан.
Иахьыҩналаз акҿыҩра икҿаз Минашь иналыхҭыгәлеит. Аҭӡамц иадкнаҳалаз агаз лампа – афымца роура иаҟәыҵхьан – акы уахымҟьашартә аҟара илашон ауп, еилыргаҵәҟьаны егьубомызт.
– Шәарбану?! – лгәы ҭҟьаны днаҵааит Минашь.
– Бымшәан, аҳаблатәиқәоуп, – налаҭеикит Беслан.
Минашь ашьқаԥ днадҵын, Беслан дааидгылеит. Ԥыҭрак диҵаԥшуа дгылан, дыҭҵаауа. «Уиаахижьҭеи иаҳагьы деиҵалазаап», – ааигәахәт иара.
– Усзымдырит, нан, узмоҭада?
– Кадыр симоҭоуп.
– А-а, Ҭарсхан имоҭа уоумашь! Ус ихьӡ сшьон, Аԥсцәҳа дыззыҟамлаз сара. Ҭарсхан ԥсаҭа шкәакәа, даанӡа умнеиааит, нан!..
– Ара аангылара шәарҭоуп, Минашь, бҽырхиа, аҿаҩаҟа баагоит.
– Иҟалазеи, нан, сыҩны сахымҵыр амуа?!
– Еибашьроуп, аӷа дҳақәлеит.
Илаҳаз агәра лзымго днеиҿаԥшит.
– Дииҭа хаас, исаҳауазеи! Ани зыӡбахә рҳәалоз аибашьра ҵысызаару! Уи ами, ариабжьарак хысыбжьқәак саҳауеит, аҳаирплангьы лаҟәӡаны иԥыруан.
Ашҭа уахьынҭало аҳа ду игылоу шәымбеи, ахыцәқәа иқәсырц егьагымхеит. Ма иабжьызи, Анцәа срыцҳашьа! Акы ишамааноу здыргәышьеит, нан, аха еибашьраҵәҟьоуп ҳәа сыҟамызт…
– Нас зда бхәарҭам маҭәақәак хәыҷ-мыҷык шьҭых, ԥшра ҟаҳҵарым…
Минашь зназыҳәа дкахәыцуа даанхеит, изқәылкыша дақәымшәо.
– Нан, заџьал зышә илагылоу са ҭакәажәык сырххара иаԥсамзар акәхап, сахьыҟоу сыҟаз…
– Меҳ, ҭакәажәына икалцозаап! – иаҳаз ааџьеишьеит Џьон.
Ииҳәаз цқьагьы ишылзеилымкаазгьы, гәынамӡарак ишазҳәоу аҟара лгәаҵәа иԥнаҟан, ихьалыршшарц лыӡбеит:
– Аџьабаа жәбагәышьеит, нан, бзабааны Анцәа ишәԥигалааит!
– Ибцәажәашьои, Минашьхеит, уажәы-уашьҭан дааиуеит иара, нас ишԥабуеи?!
– Исыхьлакгьы, сыҩны сыҟазар еиӷьасшьоит, нан.
– Иуасымҳәеи, икалцоит!
Егьарундазгьы, иаҿаршәны мап лкит.
– Са ҭакәажәык исылырхи, нан, хьаас ишәымкын…
Анс рҳәеит, арс рҳәеит, аха аԥсраҩанҵәаразы илуам.
– Дызҿу закәи, мшәан! – Џьон ичҳара хыжжуа иалагеит. – Абыржәы дааилышьны, дысҩыҵрак дызгоит, уаҳа акгьы!
Минашь, ишыцәгьарахоз анылба, аԥхьа иныҵакшәа, нас иаҳа-иаҳа лыбжьы хҵо агәжәажәара далагеит, мыткәмашәагьы акы алалҵон:
– Уан хәашабга, уан! Аҷыт гар, сындәылҟьон, уа уоумашь ҳәа. Лацәеихьшь здыруазма, сеиқәлымҳаха сиарҭа сыларшәын. Ауаџьаҟгьы амца ҭамзи, ахьурӡгьы мазеины икнаҳамзи. Аӡыршы хазы игылан. Амҩа иашәаз, инаухьуршар, уааԥсара уханаршҭрын, узлаз акаамеҭ цәгьа-мыцәгьак алугазар, асапын шәах иумнаӡәӡәон, шәытак унымкәа, сқамфафыл… Аҵх уалыхәхәа уаакылсыр, қьаԥҭажәуп иуԥыло, снан, ақьаԥҭажә!.. Уахьгьы аибашьра, арахьгьы аибашьра, умҩақәа зегьы шԥарки, снан!..
Иҭыԥан лԥа дгылоушәа, Беслан лхы иқәкны илҳәон абарҭқәа зегьы. Беслан иааизымбатәбарахеит.
Ус Минашь дааилашәан, гәымх-цәымӷ даацәажәеит:
– Шәа, шәара ахацәа еиҵашәҟәҟәаз ауп зегьы! Исзыжәухьоу азымхошәа, шәеиқәных шәаакылсит, ҭакәажәык шәылиааирц! Шәымч шәақәгәыӷуеит акәу! Рыцҳа, убас шәысшәиип, ашәхымс шәахыҵаанӡа ишәзыӷьашкуа!..
Аҵх агәы еиҩнашахьан. Ҭагалантәи ажәҩан цқьан, иагәылсны ицоз Асар рымҩа ианыԥсалаз аеҵәақәа рыцыԥхьаӡа убартә еиԥш. Ахысыбжь ахьзымааҩуа ахара џьара иҭырҟьаз ахқәа жжаӡа ҵәҩанҵәыҟа ицон, еишьҭагыланы. Рымч анымхалак, ма ирзыԥҵәаз ҳәаак ианазааигәахалак, изахымсыкәа акакала иҿыцәаауан.
Минашь ҿылҭуамызт. Бжеиҳан Џьон длыҵаланы дааигон. Еилаҳәаракгьы лгәыҵак илкын.
Акыр лыҽлырххеит, аха егьаналымҵ, уаҳа жәак мҳәаӡакәа днарышьҭалеит.
Беслан дахьнеиуаз иахьанӡа аасҭа дуашәшәырахазшәа, ишәиҵаз «акәалӡы» ишәхырҳәазшәа ибон. Икәыршаз ицәа аамҷыдаха акгьы зшәым, иан дшаалыхшаз ашьа зҿыҵуа ажәҩан иҵахаз аӡәы иеиԥш. Аибашьра алагеижьҭеи мап зцәикырц даҿыз, хаҳә хьшәашәак аиҳа дыҟамзарц, игәы зырԥсаҳәаша иарбанызаалак акгьы имԥан иқәимыжьларц дзышьҭаз зегьы импыҵышшон. Иахьанӡа Беслан ашәара аҳәаа иахысхьоу аӡә иакәушәа ихы иԥхьаӡон. Ашәара ахьыҟоу агәыӷра ахьыҟоу ауп. Агәыӷра аныҟамла – уаҵәахьы улаԥш ҿажәкуа, иблаҟы-блаҵәо ианумырха, уаҵәтәи уеимлаҳәах уанамк, – ашәарагьы аҳарҭа-сырҭа умбо инабжьахәаша ицоит, амра анҭашәалак агагагьы шыӡуа еиԥш…
Аха уажәы ҽакын иныруаз. Иҭалаҳаз ашықәс рацәа ирылганы иаалгоз Минашь лгәыӷра иахаран уи. Аибашьра игәаҿы иҭӷәыхаа иалнагаз аԥсра амҩа илашаӡа аԥсҭазаара амҩа нацлеит. Уимоу, аԥсрагьы аԥсҭазаарахь иҟоушәа, урҭ амҩақәа рыҩбагьы асҟаамҭа зҽыртла имеисыцыз Беслан игәаҿы еилаҵәеит. Абыржәы аҵх далс дахьнеиуаз – уи ԥсҭазааран. Ани, иара изы идырхиахьоу ахырҭәа (издыруада, ашәақь амгәа иҭарцалахьазаргьы) – уигьы ԥсҭазааран…
Беслан ибла ишабоз ашьацҳәа даҿалон, аха иҽирххомызт, дмадаӷь-мадашәомызт. Уи идыруан шьҭа иеидара акыр ишеиҳахаз: идақәа ирҭаныҟәоз ашьа шыԥхац иԥхазар акәын. Ани ахырҭәа игәы аныҵнаблаалак, илкьаса зҿыназхо ашьа ԥхазароуп, дшыҟаҵәҟьаз ажәҩан иазханаҵарц азыҳәан...
Уажә изну амҩа аҵыхәан инаӡаанӡа, Минашь абасҟаамҭа иаалгоз лгәыӷра ду лыӷраԥсуеит. Аха Минашь лҿы инҵәом уи, дыҟоуп илымыздаша: Беслан. Дҟалашт, нас, иаргьы имыздаша…
Ашьжьымҭан Тҟәарчалҟа ицоз амашьына гәыԥҩык ахҵәацәа агон. Минашьгьы урҭ дрыцырҵеит.
Ианеиԥырҵуаз леилаҳәара ааԥлыртлан, макәан хәыҷык ааҭылгеит.
– Аказы ишәыхәар здыруада, нан…
Рҭыԥ аҿы иахьааиз ихдыртлазар – мааҭк-мааҭк ицоз ибжьысхьаз ԥарала иҭәуп. Ибжьысхьаз!
Аха уи Беслан дазырҩашьо, мамзаргьы дазжьо иҟамызт. Уи игәалашәон анҭ ижжаӡа, ажәҩан агәы кылызҵәарц еишьҭагыла инеиуаз ахқәа ҳәаак шырзыԥҵәаз, иҟарҵалакгьы уи аҳәаа изахымскәа акакала ишҿыцәаауаз...
Ахымш рыҽны Минашь дшыԥсыз ала Тҟәарчалынтә ажәабжь ааргеит.
