ШЫҚУС ҨЫНҨЕИЖӘА СУЦУП, АԤСУА ЖӘЕИНРААЛА!

Иахьакум, иацакум уашҭа санҭала,
Усҟан шьыжьын: хулԥазынӡа сҵаҳәа!
Шықус ҩынҩеижәа суцуп, аԥсуа жәеинраала,
Шықус ҩынҩеижәа суцуп, Дырмит ицәаҳәа!

Еицын, еишьҭанеиуан гурӷьареи-гуаҟреи,
Ҩ-мҵәыжәҩак еицрыман,
Рышьхуақуа еивҵан,-
Уеимарк`уан наҟ-наҟ агурӷьеи агу-ахуреи,
Сцәаҳәа, урҭ ргуеисра ахсаала унҵан!..

Уԥра уанҩахоз - зегь гуазырҳаган,
Истәын, инеиужьны, геи-шьхеи рыԥшаҳәа!
Зны Пушкин имузахь умҩақуа наган,
Илашарбаган агени ицәаҳәа!..

... Ушьамх арсны уқьақьо атәы мҩа уанымызт,
Ухатә гараҿ угарҵуан,
Ухатәы жәлагь уҟьон!
Избарҭан убас, бзанҵык имаӡамызт:
Сызлаҟаз уатәымзар -
Сызлаҟаз уцҟьон!..

Сныумыжьит, сцәаҳәа, сныумыжьит са схала,
Сқьызқьызуа сангылаз, еимаҭәаны:
Зны саб уихагылан, зны сан улхагылан,
Рҿыԥшылара еиҵак`уа ианысԥырҵуаз аҽны.

Сыԥсадгьыл, сыԥсықура, амца анацрала,
Абџьар ианаӡбуаз алахьынҵан -
Амца уцран, уиҵақьуан лаӷырӡыла,
Нхыҵ уашьцәа ахьеизаз унеиит шьыжьӡа!

Уахь ирызноуган агуаҟра-гурҩажәа,
Агуаҟра-гурҩажәа: ужәлар шҭахо!

Еибгам, са сцәаҳәа, зны еибгаз умҵәыжәҩа,
Иҿыхыуп - иҿӷухаауп убжа ануԥхо!..

Иудыруеит, сцәаҳәа, иудыр, иара убасгьы,
Уахазны сыҭрысуеит, исылшаз ҟуншьа.
Акоуп уи аҵыхуала исҳәо: иауазҭгьы
Ҩынҩеижәантә еиӷьзар сҭахын сара сџьа!

Малгьы смырҳаит, сышӷарыцгьы сӷаруп,
Уажәтәи аџьармыкьагь исзалам акгьы.
Аха исҳәом: сахьгылоу ӡыӷӷароуп,
Сахьгылоу лашоуп, улашаз сцәаҳәагьы!

Иахьакум, иацакум уашҭа санҭала,
Усҟан шьыжьын: хулԥазынӡа сҵаҳәа!
Шықус ҩынҩеижәа суцуп, аԥсуа жәеинраала,
Саныҟамгьы суцуп, дырмит ицәаҳәа!

1955-1995





















АҴЫС МҨАС АХЬЫЦӘО АҞЫНӠА...
Е.О.

Амбаҟынтәи - амбаҟынӡа:
Агаҿантәи - ашьхаранӡа,
Иацы инаркны, уахь уаҵәынӡа,
Шьыжьы инаркны - хулԥазынӡа!

Амбаҟынтәи - амбаҟынӡа:
Курыжәаа рықула - ақура хьымӡа,
Мрагылара - мраҭашәара,
Амҩа хара - амҩа ҭшәара,
Ааԥынрантәи - аӡынранӡа,
Шеишықус инаркны - иахьанӡа!

Амбаҟынтәи - амбаҟынӡа:
Шьынҵа-кьынҵа, шьынҵа-кьынҵа!
Са снаӡаанӡа, нахьхьинӡа,
Усзакыз, уара, сеихымца,
Са снаӡаанӡа, нахьхьинӡа!

Сара сзыҳәа амра ангыло,
Унаскьа, наҟ, аԥҭа ихыло!
Инасыԥуп - аҵх санамба:
Саныкуашо - рамба-дамба!

Унаскьа, наҟ, арҩаш-хыҵра,
Иумырхуашьын сара схуцра
Са ианцәырызго: Рарира -
Дгьыли жәҩани рашәа -
Риира!

Агур ԥынҵа, агур ԥынҵа!
Сызкылымсит шьынҵа-кьынҵа:
Зны сышьҭыухит жәҩан аҟынӡа -
Нахьхьи, аеҵә лаша аҟынӡа,
Зны сургуаҟит сыԥсаҟынӡа!

Бара снаскьаг: амбаҟынӡа,
Шәахуеи-шәаԥши рҳәааҟынӡа,
Урҭ рху-иаҵәахь - нахьхьинӡа:
Аҵыс-мҩас ахьыцәо аҟынӡа!

Уара, убас, аӡыхуашь сырга,
Уи ахықу ахь сгуӷра цәырга!
Уангыл сара сҽышькыл - сымҭа,
Аху-иаҵәаҿ сашәа сымда!

Амбаҟынтәи - амбаҟынӡа:
Агаҿантәи - ашьхаранӡа,
Иацы инакрны, уахь, уаҵәынӡа,
Аҵыс-мҩас ахьыцәо аҟынӡа!..























АԤСААТӘ  ЧМАЗАҨ

Ианызба слак-ҩакит: иарамишь?
Изыниазеи, ас ԥшьаала итәаны?
Иԥшуп уи - амҵәыжәҩақуа хьыдышьшь,
Гуԥҵәарак ахажьуп тсаны...

Иарбан уи ас изырчала?
Шьаҳаиҭрак анылт ахаҿы.
Иԥшуп, имҵысӡо, аа, ахала -
Цәаҳак дырхиазшәа ахуаҿы.

Ирыцҳашьа игуасҭоит: ихулоит аа:
Исгуаԥхом уи атәашьа - ихьыԥсаа.
Ахаҳә ҳарак ашҟа сыхуноит уа:
Иухьи, узыргуамҵи, сыԥсаа?!

Иухьи, о, сгумшәа, сыԥсаатә ду!
Ирацәазма уа умҩаҿ ахуқуа!
Ужәҩан ҵауылаҿ - уахьнаҭу,
Еиҿасма наҟ-ааҟ аԥшақуа?..

Ирцәымшәо фырҭыни қуеи-ҷыхьи,
Ахара иназго згухутәы -
Аџьоуҳар-мҵәыжәҩа шанақуа, ишәыхьи?
Иҟаму уаҳа ԥыртәы?!

... Аблақуа ирҭааит хьанҭарак,
Иԥсыдоуп, иҭаауп, ихуашьуп.
Иаҵоуп изҵымҵуа еидарак -
Ҩы-мҵәыжәҩак наҟ-ааҟ ирыхшьуп!







* * *

Ацәашь кьаҿқуа ирылагылан ацәашь ау,
Ак санаҳәон, игубзыӷ`уа, абжьы иҭаау.

Еицыбылуан, еицыларышьҭуан ашьашьал,
Аишәахь снеины ԥшьаала ихысҵоит асакумал.

Мца-лашарак хиаала-хиаалауа изазон,
Гуалаҟарак салагала сама ицон...

Игубзыӷын, исызгуакьан абжь иҭаау...
Ацәашь кьаҿқуа ирылагылан ацәашь ау...

























АРАШ АНЫҴИТ...

Амаҭ уацәымшәан, уи уажә иабаҟоу,
Абаажәаҿ иубарцу? - аҽаӡахьеит.
Ахьаԥарч, аинцәыш ыӡит - иабахыу?
Акууақуа аӡмах иҭыҵны ицахьеит.

Аӡырлашә аныҵит, амҩа иантәалам,
Избом аҳәынҵәраԥшьгьы,
Ибжьаӡит зынӡа.
Иск`уан аҵырбелқуа аӡмахаҿ, сынҭалан,
Санду илҭахын, ааи, хушәыс иԥхьаӡа...

Араш аныҵит, ахьаҵла гуаҟ`уеит,
Ақуцә ахь ихҩежьаауп -
Ацәеижь хуакны...
Агаҿа унеир - аҟьашьра угуахуеит,
Ашәыр агура згода? -
Иаҿоуп иԥыхҭны.

Иабаҟоу абнацәра, иабаҟоу абгыӡра,
Иабаҟоу аӷьараҿ аҟуараса?
Иабаҟоу аҭырас, иабоубеи апҟызра,
Аҳаша-ҵәаша, абна-раса?

Иабаҟоу ажәытәан иҟаз ашыцра,
Уҿынаха, ихьаага Бзыԥ ахахьы...
Иаҳбом ҳәа, иаҿуп аԥсабара ақьыз-қьызра, 
Инеиуеит ахызаҵә уи агуахьы...

Амшәқуа лбаауан, ҭагалан ишәарҭан,
Аџьықуреи дырӷуҵәуан, иҟарҵон аԥхасҭа.
Улаиаз, аԥшәма, ҭынч уажә аиарҭа -
Мшәык  ахабар убарым лбаа шьҭа...

Рышьҭыбжь гаӡом уажә абгақуа уыууа,
Адаӷь ҟуаҿ-ҟаҿуам - инеимданы,
Аӡыцәақуа аӡмахаҿ иуԥылом, икьыууа,
Ма акамбашьқуа аӡмах иҭаны...

Бӷьамам - иҭыфаа, иԥхасҭоуп аҳарданажь,
Аҩыџьбара аҭыԥан -
Аҵырмақьа ҭаҭәа!
Абарҭқуа, абарҭқуа
Ауаҩытәыҩса ианажь?
Дарбан хурҭлаӷьу ҳадгьыл зҟаҭәа!..

Ибом ҳәа даҿуп ахыфара ихала,
Даҿуп еибашьрада ахҭырхара...
Арыцҳара мҩасуам ус ала-мала,
Аҩныҟа имҩахыҵит,
Иҩналт акҿаҩра!..

Иԥшаа, нас, аӡхықуаҿ ажәытәтәи алаԥанра,
Аԥаҩ иахагыла уахыи-ҽни иҷаԥшьоз? -
Иабаҟоу, сашьа, уи иалыԥхоз амра,
Идыр, даҽа мран, ҽа шәахуан икаҷҷоз!..

Шьабысҭеи ҽацәи шәышьҭақуа абахоу?
Бнакутык збахьада? -
Амҵәыжәҩа аҟьахьеит...
Амаҭ уацәымшәан -
Уи уажә иабаҟоу! -
Акууақуа аӡмах иҭыҵны ицахьеит!











АԤСҬАЗААРАХЬ

Аԥсҭазаара, ус еиԥш сумражәроуп,
Иҩеилааит макьана сӡахуа.
Исаҭәашьа - исҭахыу: мражәроуп,
Уаҵашьшь уаҿыхуа ашәахуа!..

Уԥаҭхь иара аганахь ираҳа,
Иҭәызааит уи ала ихытта!
Адунеиаҿ, нас, иҟоузеи уаҳа,
Уҩах даҽазнык иара еиҭа!..

Ҳаныҟам ҳабаҵәахыу? Нышәроуп.
Цәашьык џьара ҳахьӡала иаркыуп.
Аԥсҭазаара - иҳаҭәашьоу мражәроуп,
Ашықус - мра ԥҽыхан искыуп!






















АСПОНСОР

- Апоезиа хырҵәагоуп, аспонсор,
Аспонсор уишьҭал, дыԥшаа.
Ас иҳазҭыжьуам, избанзар...
Унеи, - изҳасабуа уизҵаа!..

Дцәажәон абасала аҭыжьҩы,
Илахьеиқуҵагаз ажәабжь иҳәон.
Сарах, ажәеинраалақуа рҷышәҩы,
Сизыӡырҩуан... баша сшәаҳәон!

Сынҭыҵит... исыхуо крызбозар,
Сцәаҳәеи сареи ҳнеиуеит - ҳаима.
Сҵааит - Апоезиа шәҭахызар?..
- Мамоу, иаҳӡах`уеит ауп аимаа!

Снеиуеит, - амал ахьдырҳаз ауп -
Фабрика дууп. Сҳәатәы:
- Жәеинраалақуак сымоуп... абас ауп...
- Чаиуп, поезиам, ҳа ҳтәы!

Сныҩналеит - иахьыҟарҵо ахаа -
Фҩы-хаауп иаразнак сзырҭәы...
- Спонсорс шәысзыҟала, иахуа!
- Уа утә аҵкыс ихаауп ҳара ҳтәы!..

Сыҟан, - ҳаицәажәон зауадкаҿ,
Срыҳәон... исоуит ацкы:
- Иҭаҳҭәоит абраҟа ауатка,
Иарбан поезиоу, ухаҵкы!

- Абар, ишәзаазгеит сцәаҳәа ҿыцқуа!-
Сныҩналеит ацех ахь, сеимсо...
- Мамоу, дад, ҭаҭынуп ҳа ҳусқуа,
Иумаҳаи, иахьа “Акосмос” зыԥсо!

Лафҳәаҩк дысԥылеит: дхуарҭазар?
Акала са сгуы ирӷуӷуарын:
- Ус еиԥш аусқуа мариазар,
Мышк аа-жәеинраалак сыҩрын!..

Каҳԥыкгьы слыниеит - апоезиа
Бзиа ирбоит акаҳԥцәа...
- Ажәҩан азыҳәа имшази! Аа,-
Исоумҳәан рыӡбаху арҳәцәа! -

Дрыхцәажәон акалашәа, имшаҭо,
Дгубзыӷ`уа, са сахь дҵыхуаршәшәо:
- Анҭ роума ишҳаҭәоу ак ҳазҭо,
Ма ҳа ҳџьабааху зшәо!..

Абан, ее, дахьнеиуа Гадраҟуа! -
Имоуп са стәала ҵәахқуак...
- Ҳаи, дад, ақьаф ахь ҳабаҟоу! -
Иаҳӡуеит ауп чабабак, чахқуак!..

- Ациган ԥҳәыс, бсыхуома сусаҿ?
- Саԥшыпишь, уаах унапы!
Ацгуеиқуаҵәа уԥылт: аџьармыкьаҿ...
Ҳа ҳауп уажә измоу амшаԥы!..

Сишьҭоуп, сизгуаҟ`уеит аспонсор! -
Сишьҭоуп, шьыбжьон, цәашьыркы!
Сшәыҳәоит, џьаракыр дыжәбозар -
Аҭыжьырҭахь днеиааит, шәаркы!

Ԥхыӡуп... Сныҩналеит са схала
Афинансқуа рминистр дахьтәо...
Даԥхьоит, икыуп сажәеинраала!
Абар, абри иоуп сызмаҭәо!

Сиазҵааит: крубама иугуаԥхо-ҳәа?
- Иҟоуп, ахшыҩҵак еилҟьоуп,

Суҳәоит, исыҭ амалаҳәа,
Иуцәызӡом, уажәыҵәӷьа сеиԥҟьоуп!...

... Иҳаԥсыхуоуи, са сыоуԥшәыл,
сыԥсҭыҩра,
Са смырхуага, сгуы-ҭшаа!
Аусқуа уадаҩхеит ашәҟуҩҩра,
Исарҳәеит: аспонсор дыԥшаа!..

1991.





























* * *

Абыргцәа ртәылаҿ - ақура ду ахьаԥыз,
Иԥырҵыр акухеит ашьыжь аӡҟы ииз...

Убра, ашымҳа аҵаҟа, иахьыԥшьоу,
Иубарҭоуп аҵхи амши ирыбжьоу.

Инеиуан аб иахь: “Ус ауп, дад, иауӡом,-
Уҽырӷуӷуа, ишәҭуа зегь еиқухаӡом...”

Иԥырҵыр акухеит шьыжь ииз аҵеи,
Нас уи ами - имҩахыҵт ӡи-мцеи!..

Ижуп уа ани абри рыԥсынҵры,
Ижуп, уахь ицҟоуп, уахь ицеит иԥры...

Убраҟа, ашымҳа аҵаҟа, иахьыԥшьоу,
Иубарҭоуп аҵхи амши ирыбжьоу.



















“САХЬАСУА УАС!”

“Сахьасуа уас! Сахьасуа уас!” -
Игон уахгьы ҽынгьы абас...
Игуҭшьааган ашьҭыбжь ажьаҳәа,
Жьаҳәамызт уыран уи! - ихужәа
Иагон уԥсахаара ҿкааны,
Ари - сынтәа, ари - ҽааны...

Аихаӡеи амцеи еибаршуан...
Аганахьтә амаалықь дааԥшуан,
Игунигон - илаӷырӡ каҭәон,
Инықубомызт:
Аихаӡа арҭәон.

Имаха-шьаха еиҵҳәа,
Ажьиҩы дҩахон ижьаҳәа:
“Сахьасуа шәас! Сахьасуа шәас!” -
Сышмаҷыз исаҳаит ашәас!..



















АШЫЦ МАХУ

Аԥша иахьамам тәамҩаху,
Иахьеимнадо геи-шьхеи,
Са сгуы урӷуӷуон, ашыц-маху!
Смырҭынчуа иахьеи-уахеи -

Разҟымҩак саныԥнашәоз,
Ианыднажәоз сыҩнашә...
Уа уоуп маӡа сзацәажәоз,
Иазыразыз сдац-ԥашә!..

Имшуп, ааи, уара умаху,
Сыхнах`уан аханатә,
Уԥнашәт узҿиааз абаху,
Ибзоуп ужәытә-уҿатә!

Убӷьыиаҵәа - сыԥсалоуп,
Еицак`уам ахаҿы.
Угуаԥшьгьы - еиха-салуп,
Ицлабуеит аихаҿы!..

Ушьҭра-иаҵәа, уӡбаху
Шеишықус ирыҿгоуп.
Сразҟы-иаҵәа, ашыц-маху,
Иаҳзызҳәада: шәеиҟугоуп!

Акоуп - угуахуареи сгуахуареи,
Маху ылызго Рыԥсҳа!
Ишеицу асыԥсеи ахреи -
Акоуп, еицуп ҳдоуҳа!

Уаԥшәымоуп сыԥсабарз -
Цлаб думаӡам сгуахьы.
Саныӡҟыз - агараҿ
Исыҵан уа убӷьы:
Уцәқурԥ-иаҵәа салан -
Сурӡасон хара...
Ижәылауан, ихалан,
Иаҿасуан аҟуара...

... Уареиџьуам аԥша иасуа! -
Ҽа уахҭак узшоуп...
Ҵхыбжьон, ианымацәысуа -
Абҩа-хьӡы ухьыршоуп!..

Исыхҭысуеит – иухҭысуа,
Ҳаицааӡеит мракы!..
Абахуқуа урҿысуа
Ухалт уҽҳаракы!
























АБЫМБА-СЫ
(Аҵанаа рҳәамҭахьтә)

Ԥшасуамызт, шеишықус, Ҵан-тәыла:
Иҟан ҳа ҳауп ҳәа - гурҭәыла,
Иқулан икарҿон аҭырас,
Дахьӡон аҵан шьамхы-лас
Иҵҟьан илеиуаз аҽа -
Иаирҟаҵомызт шьаҿа!

Кьанҿаак деиҳаӡамызт, ааи, аҵан:
Адауцәа неицон иԥхьацан,
Дырԥылон Нарҭаа, иҽырхаҵан,
Ҽазных -
Адумбеи дуӡӡа даҵан!

Ахаҳәи ахаҳәи ҩеиқурҵон,
Уи ала аҵангуарақуа аԥырҵон...

Ӡынра ыҟамызт, ԥхарран, кашырран,
Рышьтәа шкуакуа ажакьа ду шәшьыран,
Уи дыҵатәан раҳ, рдоуҳа,
Аҵанаа рԥыза, Рыԥсҳа!
Хьаа-баак аӡбаху гауамызт,
Аӡәгьы дииуамызт, дысԥуамызт.

... Иҟоуп абас еиԥш рлакуқуа!.. -
Шанала ишуан урҭ рқуабқуа!..
Амца рыздырамызт аҵан,
Иҟан аԥсҭазаара раӡан:
Еицышәарыцон, еицыхьчон,
Рыкуша-мыкушатә - ирхыччон:
Уаа хԥара-ԥагьақуан аҵан,
Ҵан-тәыла амаӡа иаҵан!..
Ԥшасуамызт, шеишықус, Ҵан-тәыла,
Қуа леиуамызт аҵанцәа ртәылан,
С-леиуамызт уаҟа, Кьанҿтәыла...
Ишыҟаз, ишааиуаз, еинҭәыла,
Ус аҵан еилалт хыла-гула:
Ицәымыӷхеит аҵан Анцәа,
Ишьеит уи иҭыҵит ҳәа рцәа!..

Ԥшасрак ҵысит ус, абар,
Ирбахьазма бзанҵык ахабар!
Ихьынааит ажакьа рышьтәа,
Идырит ишааз рҵыхутәа -
Ишыҟалаз хыхьтә адоуҳа -
Уи иаҵатәаз аҵан Рыԥсҳа!

Драбашьуеит аҵан Анцәа,
Иамам, абар, ҵыхуаԥҵәа:
Илеиуеит, агугуаҳәа, иласы,
Ажәҩан ахьынтәи, еилыссы -
Абымба-сы,
Абымба-сы!

Ҵан-тәыла, - аҵан игуара,
Аҵан игуара - хаҳә-гуара,
Ҵан-тәыла, аҵан-ԥсабара,
Аҟармаш қьала - аҵан инхара -
Бымбала ибыбышӡа ишәҭуп,
Абылра -
Куицк азыԥшуп.

Ус ажәҩан мацәыст, хараӡа,
Ацыԥхь лашеит, ижжаӡа,
Иҭалеит Ҵан-тәылахь,
Кьанҿ-тәылахь,
Аҭырасқуа казҿоз ртәылахь!..

Ишааиуаз рхаҳә-гуара иацрасит
Иҟам урҭ уаҳа… Имҩасит.





НАХЬХЬИ,  АЛАШЬЦАРАҾ...

Нахьхьи, алашьцараҿ,
Рҽеибырҭеит шьоукы.
Рыҽдырӷуӷуеит урҭ даара,
Иҽеим рыгуҭакы.

Нахьхьи, алашьцараҿ,
Аеҵә лашаӡом.
Ихароуп уахь даара,
Шәахуа-шәаԥшь наӡом.

Гунаҳароуп уа иҟоу,
Тышоуп, ҳаӷеиҭа.
Ихьаҵуа, зых иамыхуо -
Иԥҵәоуп игуӷырҭа.

Иузаагашам ухдырраҿ -
Амбатә еилашуеит...
Нахьхьи, алашьцараҿ,
Адгьыл ҵыржаауеит...

Аахьхьи, алашараҿ,
Иҿыхоит ҳагуҭакы...
Нахьхьи, алашьцараҿ,
Ирыцҟьоит шьоукы!..












* * *

Абан, избоит, нахьхьи иаҿуп... иркыуп абаҳа,
Анышә ржуеит, ԥардак лаҟууеит - са сыҟам уаҳа!

Анышә хьанҭоуп, анышә аӡоуп, анышә цәаакыуп уа,
Абан, уԥшы, аԥхӡы рҿашы, абаҳа ркыуп уа!..

Цқьа уааӡырҩы... инаргт аҩы... уажә ирҳәо лафуп,
Ааи, уи ахҳәаауп, ҳминуҭ ихаау... Сызхылҵыз срывоуп...

Зны сымра ԥхон, абра сынхон, схынҳәуан аҩныҟа,
Сеимаа сырхон, суаџьаҟ сарԥхон, уажә, аа, сыҟам!..

Анҭ иубо адәқуа, уа иқуу аҽқуа - саргьы исызгуакьан,
Ишуан са сшьа, еиқумтәоз џьшьа, уажә сықун смақьан.






















СЫЗГУК...
...Сызгук ҵәыуоит, сызгук гурӷьоит...

Исҳәоит ауп схазы -
Ирыхҳәаауп сшьаҿақуа...
Сызгук - асы,
Сызгук - ақуа...

Сызгук - агуӷра:
Арыц абыӷьқуа...
Сызгук - аԥсымра,
Иҭааз ацәашьқуа.

Сызгук - ашьанҵа,
Игуҭгагоу ахуқуа!..
Егьи, аа, иҩеижьӡа,
Иҟуиоу адәқуа.

Сызгук - лашарак,
Еиқуу мцакы.
Егьирахь - ԥҭеиқуарак,
Егьирахь - ԥшакы...

Сызгук - иҽыжәлан
Инеиуа апҟара.
Егьи - инаужәлан
Уазназго адамра!..

Сызгук - жәласы,
Арыц ахшақуа...
Сызгук - асы,
Сызгук - ақуа!

Сызгук: аԥхыӡ хаа -
Здунеи лашаӡо...
Егьирахь: аӡеиҩхаа -
Аӡыхуашь ахьцо...

Ус иҟоуп наӡаӡа:
Зны - аӡа, зны - аҩа...
Уеиха, Бжаҩа-бжаӡа,
Са сгурӷьа, сгурҩа!..

































* * *
Рабиа, Асҭанда

...Иҟам сажәеинраала, сыцәа,
Иҟам уаҳа сцәаҳәақуа.
Сжәҩахыр иқутәоуп амаалықьцәа,
Ҩыџьа аӡӷабцәа - схуҷқуа.

Иргеит ахумаргақуа суада,
Иҩнажьуп урҭ, абар, ааҵәак.
Сара сус агухьаа зк`уада,
Среиҳабуп арахь ҭаацәак...

Иабаҟоу сҩыга-калам, сқьаадқуа,
Иабаҟоу сҭынчра? - уԥшаала...
Сгулаҟара, урҭ зегь хушьадақуа.
Нас, иулшозар, уҩла!

Сишь, аҩны ианыҟам еиӷьу? -
Ашәаӡыӡара саҿуп:
Срывагыламкуа ак рыхьу?
Сгуы ҭагылом, сырзыԥшуп.

Сыццак`уеит, абрахь, аҩныҟа -
Иахьыԥшу аҭаацәара...
Урҭ андухалак - саныҟам -
Рышәҭқуа агхарым сдамра...

Сышьҭа ианхылалак - ирбарҭоуп
Ирызкыз агубылра,
Усҟан - еиҳагьы иӡыхтарҭоуп
Са сызхым ахушҭаара...
Дара аныҟоу - иҟоуп сыцәа,
Иҟоуп, ааи, са сцәаҳәақуа!
Сжәҩахыр иқутәоуп амаалықьцәа -
Ҩыџьа сыӡӷабцәа - схуҷқуа!..


АӠХКЫРАҾ ИГЫЛОУ

Аӡхкыраҿ игылоу - џьабаала уҭәуп,
Аԥсҭазаара уациит - аԥсҭазаара утәуп.

Угылоуп си-ҵааи, хьҭеи-гуаҟреи чҳаны,
Аӡхыҵра иазымго, иазхымх`уа цҳаны.

Ҵәатәы шьаҟан уарсуп, уеиҭаҵуам шьаҿак,
Уеиҭаҵыр - иаразнак ижәылоит цәқурԥак!..

Убраҟоуп убраҟа - ҳаԥсҭыҩра ахьҵәахыу,
Ашәарҭара ахьыҟоу, ҳзыхьчо дахьахыу!

Дарбан уа игылам, забиԥара зҭахым,
Зымца хаара - зӡыхкыра иахым!..

Уа игылан сызхылҵыз... аҵхи амши ҷаԥшьа,
Урҭ цеит, инаскьеит, уаҟа дгылоуп сашьа!..

Нас умшәан, лада иҟоу, нас, умшәан, аҳаҳаи,
Саргь абраҟа сӡыхгылоуп,
Саргь абраҟа исызҳаит!

Уҽырҭынч исызгуакьоу - ишәаҳауп ацәқурԥа!
Уи ҿаҳәоуп, ала-мала, уахь еихарцу - ишԥа?!

... Са сыԥшуп аӡхкыраҿ - са саԥшәымоуп аԥан,
Уи алеишәа иаҿагылоу схала сакушь, избан? -

Аӡә дызлаҟоу ҽаӡә илоуп... ес-ииуа, иԥсуагьы...
Аӡхкыраҿ ҳаидгылоуп мап, аӡә иакум, зегьы!...






*  *  *

Шьыри, шьыри, ацәа сшалоу,
Са сыԥсыхыр, шьыри, шьыри,
Крыфа-крыжәны, сахьышьҭало,
Имыргуаҟкуа ҭынхеи-дыри!

Шьыри, шьыри, аԥсцәаҳа
Ибла сҭамԥшыкуа, дымбакуа,
Иара изырҳәарц: аҿараҳа,
Сара сзыҳәа - жәынҭашкуакуа!..

Амца-шоура санагулоу -
Исызнаго чыси-шәыри...
Шьыри, шьыри, ацәа сшалоу,
Сынҭаҳәахаа -
Шьыри, шьыри!..





















* * *

Мза лашарак, мза лашарак
Укашьшьы укаԥха.
Ажәҩан аҵа ҭылашьцарак
Ырлаша, ирԥха.

Аҵх, уареи сареи ҳаинышәап,
Саҳәаӡом митәык -
Уазыразха - сан лнышәнап
Снықурԥш зынзаҵәык!..

Хаҳә лашала иара ҩычоуп -
Аҭесԥыҳә дҭахкаауп.
Амза анылашо уа ҭынчроуп,
Ашәахуақуа ҭаауп...

Слахуҭ-хуҭып: быцәа салаз,
Быцәа-хаа, сзызхьыз.
Сбымаз уахь, сыбгудыҳәҳәалаз,
Ба бдунеи саԥныз!..

Уи дысзыӡырҩып, иласҳәап -
Инҵәарым сҳәатәы.
Слывагылап,
Снапқуа еилысҳәап, -
Илымыздап лыутәы.

Аӡахьы слызцап, аҵеиџь ахь,
Ӡтагак азна стап.
Аҩны абарҵаҿ, ашьыбжьышьҭахь,
Ҳнадтәалап адаԥ.

Абӷьы ҿаҳхып цыра-цыра, -
Инхарыма жәабжь...
Апарпыл ҟаԥшь ананыра
Иахьнаршап ашәаԥшь...

Сышлахьеит, уабаҟоу лымшуп...
Имҩаси заҟа мшы!
Аҵх, иухьи, алаҳә уеиԥшуп,
Иубарҭам аҵәыршы!..

Аԥсабара ак агуҭыхоуп,
Ак цәажәоит, исыншы...
Сыбла ахькыдхалаз сыԥсыҟоуп,
Ирлаша, сырԥшы!..





























АҴЕИ УАХЬ

Иҟан, санқуԥшыз, аамҭак,
Абас еиԥш ансыҳәауаз ҽнак:
Сарӷьарахь иҟоугь - са истәуп,
Сармарахь иҟоугь - са истәуп!..
Жәҩангуашәԥхьарак еиԥшын - ԥырран.
Иааира-насыԥын, хиаран!

Синыҳәон абырггьы ус зны:
Уарӷьарахь иҟоугь  - утәны,
Уармарахь иҟоугь - утәны!..

Уныҳәаз, аҵеи лаша абас,
Иумоур ауам уи аамҭас:
Уарӷьарахь иҟоугь - утәны,
Уармарахь иҟоугь - утәны!..





















АЦӘҚУРԤ-ШЛАРА ИАЛҴУА...

Ӷбак аауеит ихылан -
Ацәқурԥ еилыҽҽоит,
Ирымбеит иааҭгылан,
Аҵх лашьцақуа аршоит...

Шеишықус амҩа иқууп,
Иаҿуп арахь аара.
Агуамч, ацәаҩа еицакыу? -
Иақум ааԥсара!

Ирылоуп жәытәи-ҿатәи -
Уи ауп адоуҳа-мал.
Иаауеит, абан,
Харантәи -
Иҭанажьуам аԥырсал!

Избоит ацәылашамҭаз,
Избоит уи хулԥазы -
Слахьынҵамҩа ҳамҭас
Иснаҭеит уаҵәазы...

Иҟоуп уи доуҳала -
Убри ала ихьчоуп,
Сацуп гула-ԥсыла -
Ихируп, иӷба-ԥшьоуп!..

... Аԥснытәыла, имыӡуа, -
Сыузышәаҳәоит еиҭа:
Ацәқурԥ-шлара иалҵуа
Сахҩашьом улакҭа!..






АШӘҞУ  АЗЫ...

Ажурнал аҿ акун -
“Алашара”,
Аӡәы ирызнеигеит цәаҳәақуак.
Иԥырҵәарызма ибӷашшара? -
Иразны инаихуаԥшит блақуак.

Иаҳаит, нас, гуӷрала 
иҩналаз:
- Еилкаауп, ушьахуп уажәазы...
Изӡом, иԥсыҽуп ажурналаз,
Аха изаманоуп ашәҟуазы...
























* * *

Ашьыжь - амш иахҷаҭуп,
Иууа - барақьаҭуп,
Ашьыжь, заа игылаз,
Убри иоуп бга зԥылаз!

Ашьыжь - гуӷра-шәаԥшьуп,
Сара сымш иагуаԥшьуп,

Шьыжьтәи амрахуага -
Сцәаҳәа агуазырҳага!
Ашьыжь - амш иахҷаҭуп
Иууа - барақьаҭуп!..
























АҬАҲМАДА-ҚАБАДА

Аҭаҳмада қабада
Баша удәықун гурҩада,
Ишԥоухьи, хлаҳәада,
Ҳусқуа ҽеим, қабада!

Аҭаҳмада - қабада,
Ԥсыуа ҵасла икуашада?
Ас ҟамлацызт уажәада -
Уахьыԥшлакгьы: ламбада!

Алаку уақушәеит, қабада,
Укуашароуп	ламбада!
Аҭаҳмада - хлаҳәада
Уқулагушьа еимаада!

Аҿар уԥхьеит, қабада,
Ҽак агьама дзырбада?..
Аҭаҳмада - лабада,
Иахыуҳәаауеи ламбада?

Ас уи ашҟа ҳзырхада!
Ҳашԥаҟалеи, ҭынхада,
Ҭаха ҳнаҭом, қабада,
Атәым рбаӷь - ламбада!

Аҭаҳмада, қабада,
Анҭ икуашо зыхшада?
Ас рыџьымшьқуа
Ҵызшәаада?
Ас реиԥкақуа зырҭшәада!

Ҩынахьхьиӡа изыркьаҿда!
Ҩылахьхьиӡа ибжьаӡда!..
Ахаҵеиқуа зырчыда,
Аҽны-шьыбжьон
Ҳазшьыда!

Иаҳҳәахьазаргь уажәада.
Ҳусқуа ҽеим, қабада,
Тәашьа ҳамам гурҩада -
Ак азыӡбатәуп ламбада!

































АЦӘАШЬЫРЦӘАҨ

Цәашь гуарҭак лашон... агу иҭымҵәо
Аныҳәабжьи... араӡни... ахьи...
Ус, лаамҭа анааи,
Ацәашьқуа ырцәо -
Даацәырҵт ацәашьырцәаҩ,
Нахьхьи...

Даацәырҵт -
Акасеиқуаҵәа лықуршә,
Акакала ирцәо ацәашьқуа...
Дааскьоит ацәашьырцәаҩ-аҭакуажә,
Ишьадоуп ԥсы злам лнапқуа...

Ибылуан, иӡыҭуан сара сцәа-цәашь,
Алаӷырӡ ҩеижьқуа неиԥшьы.
Ажәҩан, о, сыгунаҳа санажь,
Абар иузакыуп са сцәашьы!

Избоит, аа, алаӷырӡ ҟуазқуа
Абӷаӡара иаҟунуп, иахьыршоуп...
Нахьхьи, аҭӡ икыдло ашәаԥшьқуа -
Гуӷра наскьагак рызшоуп...

... Цқьа уааӡырҩыр - имаӡажәан
Иаиуеит угуаҵахь шьҭыбжьык...
Адгьыли ажәҩани еинышәан
Мҩарҭоит лашарак,
Цәашьык!..

... Ибылуеит, иӡыҭуеит сара сцәа-цәашь,
Алаӷырӡ  ҩеижьқуа неиԥшьы.
О, ԥыҭрак бааԥшы, ацәашьырцәаҩ,
Иараӡ ҽа ԥыҭрак сцәашьы!..





АԤСЫӠ-ЛЫМҲА...

Асаби дыцәоуп,
Изҳауеит араса-маху.
Агуӷра хыш-хыҵәоуп,
Изкыуп аԥа-гурӷьаху!

Разҟы-мҩак еинҭәылоит,
Агураз ибарҭоуп.
Ашьац-ҿа ҩагылоит,
Ашҭа -
Нцәа тәарҭоуп...

Ажәҵар-еилыԥраа -
Агуараҭра иаҳуп.
Аԥсыӡ-лымҳа еилыӷраа
Агара иахакнаҳуап!

Алаԥшцәгьа убла
Ирха наҟ - ианамух...
Изҳааит насыԥла,
Уҿиа, араса-маху!

Дунеи дук агуӷра -
Еихаҳауп,
Еиҵаҳауп...
Аԥсыӡ-лымҳа еилыӷраа
Агара иахакнаҳуап!..










ИУА ИНЫШӘЫНҬРАҾ

Аброума инарцә дахьаҭаа  -
Геи-шьхеи рымҵәыжәҩа, ргубылҩы?
Ара дызлоужуеи Абаҭаа?
Ма Хмыҷ шәарыцаҩ-ныҟуаҩы?!

О, дарбан ахрақуа дырҟузго? -
Уи илшоит ахра зырҵысра!
Ҽа дгьылк ахь уи иԥсы мҩахызго? -
Мап, дыҟам апоет абра!

Уи дыҟоуп -
Хаҳәи мақьеи ахьыҟоу,
Ахраҿ -
Акаԥ-каԥ ахьтәоу.
Уи дыҟоуп -
Ашәарах ахьныҟуо,
Аӡыжь ҵауыла ахьҭатәоу...

Уи дрылоуп уа -
Ҽыҳәҵәыла иахьеисо,
Ҳаниф дахьлыҵахх`уа лассы!..
Уи дыҟоуп ашҭаҟны,
Иахьеизо,
Беслан иахьилго шырԥазы!..

Уи дыҟоуп -
Шәара зқум Баҭаҟуа
Иашьа дизгуаҟ`уа дахьихо...
Уи дыҟоуп -
Ашыԥсыӷ ахьыҟоу -
Ажанаақуа ахьҭахо...

Уи дыҟоуп -
Аҟарач дахьыҟоу,
Геи-шьхеи науынагӡа дрыбжьоуп:
Дубоит -
Аедыгь дахьыҟоу,
Игуаҵаҿгьы даԥсыуан дшьоуп!

... Абракуу инарцә дахьаҭаа?
Иахьлаӷырӡашахьоу ӡәырҩы!..
Ара дабаҟоу Абаҭаа?
Ма Хмыҷ шәарыцаҩ-ныҟуаҩы?!































ИԤЫРУЕИТ ЗЫМҴӘЫЖӘҨА МААЦ АԤСААТӘ

Нарҭаа рлаԥс ду кажьуп асаара,
Уи аҩнуҵҟа - ирзаазшәа азаара,
Ахыу-сыуҳәа ишуеит аласбақуа,
Имиц,
Ииран иҟоу ала-хшақуа.

Икара-уароуп -
Иааԥсаӡоуп алаԥс,
Игубзыӷ`уам -
Уаҩ дарбзом уи абз.
Иҟам-иным иреиԥхыӡуеит иахьиоу,
Иазеилыргом -
Иабақуо змааноу...

Зны, фырҭынны акаршәрақуа ирыхҟьон,
Абна-тоураҿ аԥстәы ргуы ҭнаҟьон.
Нарҭаа рҳәаа иакуршо абаа
Ҷаԥшьауа иахыкушон...
Аԥхыӡ-баа
Ахьыҵәҵәон...
Имцан...
Агуы џьбаран,
Иамԥыхьашәоз -
Иазыԥшыз цәгьаран!

... Нас ицама -
Ирықумкуа ҿааҳәра,
Амш лыԥшаахқуа гылама хара?
Икуадахама, алаԥс-кара ушьамхы,
Укаиама -
Узамыхуо ухы?
Идыркьаҿма, иухылҵшаз, уҿҳәара?
Иазыԥшуама ҽа дунеик аара?!
Ишуеит аҷыӷу-ҷыӷуҳәа аласбақуа:
Абар, ахарантәи ахҿақуа...

Иумаҳаӡои, нас, амҩасҩы, рыбжьы?
Гурҩеи-гуӷреи умҩаҿ инеиԥшьы!































АРХЕОЛОГ

Анышә ижуеит, абаҳа кны дҭагылоуп...
Аԥхӡы иҿашы, дахыуп аԥсилаа рбаа.
Хыхь - ахра дуқуа шеишықус еикуагылоуп,
Ухлахаҵ гьежьып -
Кудры лакьуеит лбаа.

Ихуцра цоит аракум уи дахьыҟоу,
Иасуеит ахарантәи аԥшақуа...
Аԥсҳа ир-уаа дрылоуп - хара иныҟуо,
Инапала еилих`уеит рыхҿақуа.

Дрылоуп уи, аа, аирыӡқуа, агугумқуа, 
Амацәазқуа  - илтәыз Аԥсҳа иԥҳәыс.
Иаҩнахыз роуп Аамҭа иакумкуа -
Ирхынҳәыроуп - дагьырхалоит ԥсыс.

Урҭ зегь шыҟоу агуӷра наӡа иман -
Ахарантәи иааҩуан рыбжьқуа, -
Агуӷра шимаз археолог Шлиман -
Зны данрышьҭаз Троиатәи аҭыӡқуа...

Дгурӷьоит, ашәа рыциҳәоит аԥсилаа,
Иахьа чарак рымоуп, дахатәоуп...
Иаҳзаԥиҵоит уи асахьа-хҩылаа -
Аҳаԥшьа иикыу иаанаго уиатәоуп...

Ашьҭыбжь ааҩуеит апҟараҳәа аҽеимаа -
Ирылыҩуеит ашықусқуа, ихуашьыз!..
Шәгушәҽаныз уа! Сас дышәҭоуп, аԥсилаа! -
Адгьыл иҵоу дамоуп уи цәашьыс!..

Апоетцәа драцлаб дрывагылоуп -
Цәаҳәа-ҿыцқуан аимхуцқуа дырхыуп...
Са споема - ажәҩан иаҵәа иалоуп,
Иара итә наҟ, быжьрабыжьҵәа, иҵәахыуп!

* * *

Сара - ирхуз шәарахыуп,
Икьасеит сшьаркуасҭа.
Аа, егьсыгым, саԥырхыуп,
Нас,  шәраҳаҭха уажәшьҭа!

Са сырхуит абни ахраҿ,
Иахьаԥшәымоу аԥша.
Аӡәгьы дсыхуаӡом сгуаҟраҿ,
Даҽа лшан са сылша!..

Сцон, сышиашаз, сахыуаа -
Уи атыша - ԥсааҵас,
Ҵаҟа, абнаҿ иуыууа -
Са исыздырам рҵас.

Са саҿан убри ахра -
Уа сҭаӡыӡомызт сцәа!
Изылшода сыԥсҿыхра -
Санизгуамҭа сынцәа!

Исхатәон ани аԥсҭҳәа,
Исымбеит сызхара -
Уи ахра ду -  абзҭҳәа,
Ажәҩан иалан хара!..

Са сырхуит убри ахраҿ,
Зны сахькыдлаз, шьыжьы,
Еҳ, сымчыдахеит сыхураҿ,
Ма иаразнак сышәшьы!..

Сара - ижәбахьац сакуӡам,
Абар, сыбла шәҭаԥшы!
Ԥагьа ахрақуа срықуӡам,
Сгуаҿ агуӷра ҭашы!..

Са  сареицакт агуаҟра - 
Шәа шәызхыу - сшьаркуасҭоуп...
Сара сыда уи ахра -
Хкаарашьҭынтәи ҳәысҭоуп!..

































АБЖЬЫНҴ АНЫШӘҬУА...

... Аӡиас ахықуан,
Издыруан ацәаҩа,
Абар, иблахкыган,
Иацралон аҿаҩа!..

Исыцын уахынла -
Афҩыџьбара исҿасуаз...
Санмаҷыз уардынла
Арахь ҳанымҩасуаз!..

Ахьаца, аџьра -
Рыбна, рыккара...
Иаман аҭхаџьра
Аратә аԥсабара!..

Уажә иубо ҽа-сахьоуп -
Акалашәа иӷарӡа...
Аха исызгуакьоуп,
Акамақуоуп Ахуҵа...

Абжьынҵ анышәҭуа -
Лара дгуазырҳагоуп!..
Инхышәҭ-аахышәҭуа
Сахьа-ԥшындагоуп...

Абжьынҵ анышәҭуа -
Иҟоу џьанаҭроуп!..
Ахара иҿызҭуа -
Ҿароуп, барақьаҭроуп!..

... Аӡиас ахықуан,
Издыруан ацәаҩа,
Абар, иблахкыган,
Иацралон аҿаҩа!..

Исыцын уахынла -
Афҩыџьбара исҿасуаз...
Санмаҷыз уардынла
Арахь ҳанымҩасуаз!..

Уажә иубо ҽа-сахьоуп -
Акалашәа иӷарӡа,
Аха исызгуакьоуп,
Акамақуоуп Ахуҵа...




























* * *

Сыҟоуп - аҳаскьын шаауа,
Ацәашьы шак`уа, ишҭаауа,
Сыҟоуп - абри ақуа шауа,
Исылшо ала, ишауа...

Сгуаҟ`уеит - шәгуаҟрақуа рыгуҭа -
Усҟан ицәаакыуп слакҭа...

Сыҟоуп - иҟоуп сшьаҿақуа,
Сыҟоуп - иҟоуп сцәаҳәақуа.

Сыҟоуп - абри ақуа шауа,
Исылшо ала - ишауа.
Сыҟоуп - аҳаскьын шаауа,
Ацәашьы шак`уа - ишҭаауа...

Абни арҵу еиԥш - ҵу, ҵу...
Сыҟамижьҭеи акыр ҵу?!.

















* * *

Ацәқурԥқуа ҳрыҵоуп -
Ихьанҭазаргь ҳаӡсоит...
Абӷь иҿало ҳаҩызоуп,
Абӷь иҿало каԥсоит...

Аеҵәаҿ, Амраҿ -
Ус заа иӡбуп...
Уааԥсоит ари Амҩаҿ -
Ахааи ашеи еицуп.

Уҽанраала, уанышәа
Ԥсабарала ишоу,
Аԥсҭазаара мӡышәа
Анҵәамҭа шашоу...

Уҽанраала - иуадаҩзаргь -
Иазкызааит улша,
Уи ала удоуҳа зегь
Шәахуак ахьырша.

Уҽыхьча уи ала,
Уи ала уҽыбжьа.
Умтәан, нас, гурҩала
Аусқуа ҟуншьа...

Ак уԥсах`уа ҳәа иҟам -
Убас еибаркыуп...
Аҩнуҵҟа, адәныҟа -
Ачархь ҳаҿакыуп...

Ацәқурԥқуа ҳрыҵоуп -
Ихьанҭазаргь ҳаӡсоит...
Абӷь иҿало ҳаҩызоуп,
Абӷь иҿало каԥсоит...





АЏЬРА

Амра рылыԥхом шьыбжьон - аҭакараз,
Шәшьыроуп ирымоу ԥсҭазаарас, хаарас,
Шәшьыра мацароума -
Иҟоуп маӡакгьы...
Сишь, аҩ-џьык рыбжьара
Ибжьахумарт мцакгьы...

Ԥшьа-ҭыԥуп араҟа -
Угуҽанызааит...
Аџь дуқуа рымаху -
Улаԥш рхызааит...
Абӷьы икаԥсоугьы акалашәа ицәажәоит,
Сыҩныҵҟа ак ҿыхоит,
Ак сыԥхьоит, игужәажәоит...

Сиҩызоуп ажәытә уаҩ -
Амцаԥшьи аҵлеи
Рыгура згоз иами,
Нас уааизхуцлеи!..
Иныҳәабжь ауп иааҩуа -
Баштәи ԥшасрам,
Амцабз аҿаԥхьа -
Ҩысҭаа дыухьысрым...

Аԥсҭа-гуаҩара, улыԥха сымаз!
Ҳабацәа-рабацәа рыԥсы  ахьаԥшәымаз!
Сишь, ани арҩаш иаҳәо уаҳауама?
Анапсыргуҵа-бӷь баша иҵаауама?
Изыхӡыӡаауа инарго - ҿаҭахьа-ӡатәуп...
Амахуқуа ирықутәоу -
Жәытәӡатәи ԥсаатәуп...

Аԥсҭа-гуаҩара, улыԥха сымаз!
Ҳабацәа-рабацәа рыԥсы ахьаԥшәымаз!..




АМӠЫРХА-ШҬА
Ашҭа аҵыхуан ҽыуаҩк дааиуеит...

Са сныҟуахьеит нхыҵгьы-аахыҵгьы,
Сныҟуеит атәылаҿ - ҽыҭ-ҽыҭ...
Сыҟан убас, наҟ, нҭыҵгьы,
Избеит сара стәала ԥыҭ-чыҭк...

Избеит ауаа рашҭа, рынхашьа.
Иҟан - сахьыҟаз мызкы.
Иҵрын, сара стәала, сыԥшышьа,
Аҵыхутәан сазааиит акы:

Аӷарра, абеиара зныԥшу
Нҵәом - еилагылоуп аныцә...
Исымбеит џьара  ҳамӡырха иеиԥшу!
Иахьрымоу абас еиԥш ҭбаа-ҭыцә!

Мамоу, ак сырџьом, ак ҟунысшьом,
Ишәасҳәо: хаҭала исымбеи!
Ишәасҳәо: ҳамӡырха ҩашьом!
Ихазымҵо -
Уакуша адунеи!..

Идгьылқуа имырх`уан, ддырӡуан,
Дҭарцалон аԥшәма амацәаз...
Амӡырха - аццышә иагулҵуан,
Уԥшыр - иацәынхон иреицәаз!

Уи ԥшьоуп - адунеиаҿ кыр ԥшьазар,
Дахӡыӡон, иҩнаҵкыс, изтәыз.
Насыԥын - ачарашәа газар,
Агулацәа ирдыруан иутәыз!..

Иҭыҩуан убасҟан абжьы-хаа,
Ҽакала илашон ахаҿра.
Асасгьы дҭалон - ицәӷухаа,
Агурӷьа иатәыназ иаара.

Исгуалашәоит саб данаԥырҵуаз -
(Уахыԥар ауам иузшо!)
Аџьар - ҳара ҳашҭа иазымк`уаз,
Иҽ раԥхьа иргылан,
Еикушо -

Иҿаԥхьа ианиасуаз, усҟан -
Ашҭа қьыз-қьызуан, ихужәон,
Ҳахьацагь ҵәыуазшәа сыҟан
Наӡаӡа гурҩак азынхон...

Ушоуп, амӡырха-шҭа, доуҳала!..
Мамзар уцон улыбжьаӡ...
Ԥаҵа змам, ԥаҵа змоу, Ԥаҵа Қьала -
Аҳәынҭқарцәагь адыруан ушьац.

Иџьгуоуп нас, аҩысҭаа илымҳа,
Иџьгуоуп - иҭарҭәоуп уи ацәа...
Агуашә иахакыз алакумҳа -
Амышьҭагь бзиан рацәа!..

О, сукухшоуп, сашҭа, сузӡатәуп,
Шҭа аныҟам - иугым шҭара!..
Аламыс иаауго - харатәуп,
Иахьӡуп ажәак: Аԥсынра!














АИШЬЦӘА РНЫШӘЫНҬРА ШКУАКУА...

Жәабжьуп, легендоуп урҭ ирҭынхаз -
Рразҟы, рыԥсҭазаара ҿӷухаа:
Ашьхара ижуп - уброуп иахьҭахаз,
Иамоуп науынагӡа аиҩхаа...

Ахымҩас аԥшәыман, иҭҟьон абзарбзан,
Иааскьон сы-Ԥсынтәылахь ашьажәцәа…
Рхақурҵон рышьха гуакьа - рыԥс ан,
Алемс ирҿагылан уа аишьцәа.

Бзарбзан-хыуп убраҟа аҩыџьагь зыцҟьаз,
Ус ауп, ааи иеиқухаз ишсеиҳәаз...
Ижит инапала, аҵааҿ ишәхьаз,
Иҳәеит: шәыԥсаҭа шкуакуа ныҳәаз!..

Ӡынгьы-ԥхынгьы убраҟа илеиуеит асы,
Сыԥсала иҭәуп нас уа аиҩхаа.
Уа иамадоуп рыбаҩ, уа иҭынчхеит рыԥсы,
Иалоуп уа аишьцәа аԥхыӡ-хаа...

Изхылҵызгьы рыӡбаху кьаҿӡан иҳәоуп:
Ицәозу аҵхқуа мыршакуа?..
Аиҩхаа рыбжьара сыла иҭаҳәҳәоуп
Аишьцәа рнышәынҭра шкуакуа...

Аӡын ма аԥхын - амра анышуа,
Сҭаршәуп хуцра ԥшьак акуа:
Избо џьысшьоит, ахарантә , уахь саныԥшуа -
Аишьцәа рнышәынҭра шкуакуа...







АЦӘГЬАРА, СХЫУП УАРА УШЬҬА!...

Ацәгьара, схыуп уара ушьҭа,
Сушьҭаххны сцоит, скуараҵо.
Уус уанналаго - аҳы шьҭа -
Сцәырҟьоит - иҳақыу нагӡо.

Ӡхыҵран ужәылт, ак умыхуо,
Ргурҽанӡамкуа ихурҵәарц,-
Архаҟа сыҩит, сышзахуо -
Архаҟа инхо еиқусырхарц!

Укылатәа уԥшын иахантәарак -
Хушҭаарак арцәара ӡбны.
Снеиуеит исыма мҿеидарак -
Изкасыԥсеит аԥшәма, сразны...

Аӡы ахьҭаурбаз асакараҿ
Иназгеит, идсыржәит ҿамҩак...
Суабашьуеит аҵых лашьцараҿ -
Иҟаӡам уаҳа ҽа мҩак!..

















СЦӘЕИЖЬ НЕИШЬА АХЬАМАМ ШӘАХУАНЫ...

Амшқуа игыло-ииасуа, ҟазшьала,
Ҩ-цәыкубарк ирҩызан ауп ишцо.
Сгуы зыжьжьо - ирыцуп сажәеинраала -
Саԥхьа ииз ауп - самоуп сымҩақуҵо.

Ус ануп Уа: Ажәоуп раԥхьа иҟаз,
Настәи уи иахшеит - иаԥацәаны
Аҳәатәы наӡон: ииуан игуахуаз,
Иҟан, ааи, уи Ажәа-ԥшьа Нцәаны...

Аҩыра цқьа адаҟьақуа сыртәыртәуеит,
Аҳ Соломон сиҭаауеит ссасны.
Аԥсҭазаара амаӡақуа хыртуеит
Иажәа ҟушқуа рҵабырг аԥсаны.

Саргубзыӷ`уеит  Екклезиаст иҳәамҭа -
Даҽа ҳәамҭак ацха ус ихаау?
Сгуы иҭахухуа сама ицоит аиарҭа -
Амши аҵхи роуп иара зыхҳәаау...

Шеишықус раԥхьа ишыҟац ауп ишыҟоу,
Ус ишоуп, ааи -
Аҟазшьа џьбароуп -
Ашҳам алоуп - ахаара ҳазҿыхуо,
Адунеи наӡаӡам - 
Иуаароуп.

Дсахуҭ-хуҭуеит: “Уи аҵас уанышәа,
Ацәа хаара уаламхан, уааԥшы!
Уақумгуӷын ари амш-мӡышәа,
Иара злаҟоу алакҭа уҭаԥшы!..”

Заа идыруп, рымҩақуа ҳасабуп -
Сыҽҳәара анысҭаа - саныԥсы -
Сара сцәеижь - дгьыл аӡоуп, исабоуп,
Даҽа хылҵшьҭроуп -
Ихадоуп Сыԥсы!
О, избарҭоуп: иҟамызт сахьыҟоу,
Иареи сареи ҳаицызаргь - ҳхаз-хазуп...
Ԥшырҭас иамоуп сара сцәеижь ахьыҟам,
Ҽа Ԥсҳарак агуашә аҿ иразуп...

Сыԥсоуп, аҵыхутәан, Аӡбырҭахь икылсуа -
Аԥсабара иагуаԥхаз аԥуп:
Дыҟам уаҟа иудгыло - иугуҭасуа,
Анаӡарҭаҿ ауп уа -
Иӡбу - Ӡбуп!...

Амшқуа игыло-ииасуа, ҟазшьала,
Имҩасуеит ҩ-цәыкубаркны, инеиԥшны...
Сгуы зыжьжьо - ирыцуп сажәеинраала -
Сцәеижь неишьа ахьамам шәахуаны...























АШХУА

Сшақутәаз, санақутәаз маӡоуп сара сзыҳәа,
Ацәқурԥ ирылала инеиуан ашьшьыҳәа...

Акоуп сара исгуалашәо: усҟан шьыжьын,
Исыԥхьоз, исныруаз -
Илах-ҿыхыз шьҭыбжьын.

Снеиуан -
Исыцҭан аҩызцәагь аӡәымкуа,
Ацәқурԥа шьҭыҵуан, абар, иӡыӡымк`уа!..

Ацәқурԥ-маҳмызқуа! - ишԥа џьбароу рышьхуа!
Иҵысхуны иргуларшәын ҳназгауаз ашхуа!

Наҟ, ахарахь акузаап, аԥшацәгьақуа ахьасуаз,
Ҵәҩанҵәы иахьхалоз, лада иахьҭасуаз!

Адыд-амацәыс амшын-гуы ихыҷҷалон,
Аамҭеи Амҩеи ашхуа дырчалон.

Имҩахыҵуан арыцҳара , агуаҟра ҵҩа змамыз,
Исыцҭаз ракузар, ҳазхылҵыз, саҭамыз!..

Аӡә агунаҳа даҵалт,
Аӡә ахынҳәра даҳәеит,
Аӡә амаалықь ишҟа: ажәҩан ахь сга иҳәеит!..

Саргь ижәбахьац сакум -
Срабашьуам абқуа!..
Сырҿамҳар еиӷьасшьоит -
Зынтәи агулшьапқуа...

Жәытәтәи ажәабжьуп, егь шәасҳәом иҿыцу,
Иаргамоу - иԥхыӡу, хыҭҳәаала ак хуцу?..

Ижәылоит, ихалоит ацәқурԥ-маҳмызқуа,
Сышхуа-лас арӡасоит арашь-иаҵәа азқуа...
УАХАЗНЫ

Сцәеижьи сыхшыҩи ирыбжьала,
Сыхдырра акуаԥ ахьынҵәо -
Хуаҷак аҽаҵәахит, ԥшьаала,
Сгуаҵаҟны - сшьеисра цәацәо...

Уи цәырҵит ахала - иаԥых`уа
Ашәахуа лаша -
Хыхьтә иаҳзаауа.
Самоуп уахи-ҽни сыргуаҟ`уа,
Уахи-ҽни закуу иазҵаауа...

Инаскьоуп, ихароуп узызхьыша,
Иуркьаҿыр ауеит иузыԥҵәо...
Уганахь - ҵа ахьыҟам атыша,
Мҩа дуи мҩахуасҭеи ахьынҵәо...

Иубарҭоуп: икьаҿымгьы кьаҿуп,
Уцәеижь аԥсымлашьгьы ҵаауп.
Ацәа-цәашь акузар - ихьаҽуп,
Еихаҟусуеит -
Аблақуа ҭаауп...

Ҽак шам - даҽакала изыӡбыша,
Иахьыҟоу: иахьеиӷьу, иахьеицәоу.
Уганахь - ҵа ахьыҟам атыша,
Мҩа дуи мҩахуасҭеи ахьынҵәо...

Уганахь - иахьеиԥырҵуа ҩыџьа,
Нас - зегь ахьалаго ҿыц...
Иадыруеит ацыц - ахуаҷа,
Уахазны уарҿыхоит: уазхуц!..





ХУЦРА ЦӘААРАҚУАК

Амра, аԥҭақуа инарылҵын,
Амшын иналабылуан ԥшьаала.
Ԥша-ласк, ахулԥаз ицәырҵын,
Аҳатәы аҳауан, ибжьала.

Абаҳчаҿ, ашәаԥыџьаԥ рыҵан,
Сықутәан акалам-ҟуардә схала,
Ашьапқуа -
Агарашьап иаҩызан,
Ԥшьаала сдырҵысуан ихиаала.

Хуцра цәаарақуак еишьылӡа,
Хаара-бзаарақуак еихыршон.
Урҭ, абар, иеихьымӡа-еиԥымӡа
Аҭәа-ҵла ашьапы иахыкушон...

Сызхылҵыз -
Ахара инаскьагоуп,
Рлакҭа-хаа сыҟанаҵ исаҭәаз,
Саҳәшьа, ба былаӷырӡ сызгуакьоуп,
Сара саныҟамло асааҭаз!

Сразҟы сузгуаауам,
Хумарла...
Ари аԥсҭазаара - џьабаан.
Аҭәа-ҵла, иузҳала, уџар-џарла,
Лацәеихьшь умамыз ахаан!..

Абаҳчаҿ, ашәаԥыџьаԥ рыҵан,
Сықутәан акалам-ҟуардә схала,
Ашьапқуа -
Амза-ҿа иаҩызан,
Ԥшьаала сдырҵысуан ихиаала!





* * *

Ҳашҭаҿ сыҟоуп. Еиҭа ара
Сыҟоуп схуҷра аӡыхьраҿ...
Бзиа избоит аӡы атара
Ахаҳә зҭоу аҵеиџьаҿ.

Ахаҳәи ахаҳәи еиласоуп,
Дгьыл уаџьаҟыуп ар хаҳә.
Улаԥш злеиуам - илашьцоуп,
Ублахаҵгьы архынҳәп!..

Аҵеиџь-ҭырас шәыр-шәыруа -
Аҟуара-хаҳә ирылиааит.
Ԥсыӡ еиқуарақуак шьқьыруа
Иҭоуп,
Рымшын иазымиааит!..

Аӡы анхаугало, ишаҟьо,
Унапқуа ԥсха`уа, аттаҳәа,
Атага ихыҽҽоит - изынҟьо
Ахаҳә куабо аҽҽаҳәа...

Сҵәаҳә аԥынҵа хуахуаӡа
Ҩаԥхьа абра сыхгылоуп.
Аҵеиџь хаҳәқуа еиқуаҵәаӡа
Кьыбан иҭагылоуп.

Аҵәца хьшәашәаӡа изҽакыу,
Аԥхын, куркуа шоураз,
Ибахьеит аҵеиџь закуу -
Иаҵәца иахылҩа-ԥсылҩаз...

Сеирыӡ сыма сыццак`уан,
Сҵеиџь-чаԥа, сыӡ-ҭамбахь.
Исзыԥшын, аӡба иак`уан,
Снеиуан ахьаца амҵахь...
Уаҟа - аныҳәаԥхьаӡ сырҳаит:
Уԥсынҵры наӡааит!
Уаҟа - раԥхьаӡа исаҳаит:
Аӡашәа иузҳааит!

































* * *

Ицәырҵуеит ҭагалан мышқуак,
Убас икаԥхоит шәахуақуак,
Угуаҵа иҭынҵәашам бзанҵы,
Рӡамҩа ҟумшәышәра уагуӡы!..

Саранџьуп! - ирылак умҳаҵә,
Ундәылҵыргьы алшоит уқуацә, -
Уҿынаха, абна агуахьы,
Амахуҭа иахьрылышәшәо абӷьы.

Уԥыруазар - амҵәыжәҩа уҭахӡам,
Итәаз, ишьанхаз - дынхаҩӡам!
Апоет, цәаҳәа-қаруақуак ҩы!
Ашәақуа аԥызҵо - уӡырҩы...

Еицлабит, еиканит геи-шьхеи -
Ишаноу мыш-шарак мыԥхеи!
Иԥшуп адунеи, иразу -
Амш ага дуӡӡа захьӡу!..

Убас иџьоуҳаруп ҵлақуак...
Убас еиԥш игылеит мышқуак -
Џьанаҭуп - измам ҵыхуаԥҵәа.
Изҳәада, мшәа, дыҟам ҳәа анцәа!












Ан.ПЕРЕДРЕЕВ ИХЬӠЫНҨЫЛАНЫ

Ночью слышно: ветер стонет...
Это - надо мной.
А.П.

Прощай, высокий Анатолий!
В. С о к о л о в.

Ҳанбеиқушәои, Анатоли, уаҳа!
Арахь, са сышҟа, умҩа гам.
Ҳаиҟуигеит, заа аԥсцәаҳа,
Аха бзанҵык ҳара ҳаиҟугам.

Еицуп - ацәеижьи анапхыци,
Убас ҳаицуп, ҳаԥсқуагь еилоуп.
Еишьҭоуп уԥхыӡи са сыԥхыӡи,
Ҳабла еигуазырԥхаз еижәлоуп.

... Угуы ԥыруан анцәа дахьыҟоу,
Идгьылтәыз - уара узы ихьанҭан.
Хара, уахь, амаалықь дахьныҟоу,
Уаԥшәыман, Лермонтов уиҭан!..

Уара уагеит, ухнахт ижәҩантәыз,
Умҵанарст - уԥсы аҿҳәаран.
Ҵаҟа -
Ауаҩытәыҩса дахьымҭәыз -
Ҽакала адунеи џьбаран.

Иауан уи чарҳәара уа узыҳәа,
Иузаамгеит уаҳа унапаҿы!
Ухьчамызт -
Ҿыумҭуамызт сшәыхьча ҳәа,
Ауырҭ бааԥс асуан удәаҿы...

Уа уҟан - аурыс-жәа иахьаҳроу,
Жәытә-натә иахьанашьоу аџьшьа.
Уа уҟан аурыс-уаҩ игу-ахураҿ,
Ишьакун еизырсуаз ушьа.

Иуаҳауеит - анышә уахьамоу -
Аԥшасыбжь – уашәақуа рдунеи...
Ианыруеит уи: иҳәоу-иҳәаму,
Ара узыргуамҵуаз, угуаҭеи!..

Ианцәырҵуа -
Сара схьааи-сгуалеи,
Ианеихысшьало сшьаҿақуа -
Уара суҿцәажәоит, Анатоли,
Уара сузрыԥхьоит сцәаҳәақуа.

Усҟан -
Сгуаҳәара лахҿыхыуп,
Исыԥхьоит ахара лакҭак!
Уара уахьамадоу - уи ԥсаатухуп,
Иугеит науынагӡа сыхуҭак!





















АЦӘГЬОУРА, АШЬЫЦРА, АԤСЦӘАҲА...

Ацәгьара амҩақуа еихысҵәарц,
Тышак наӡаӡа иҭаԥсырц -
Исыӡбит сара аԥсҭазаара сырцәарц...
Нас ҩаԥхьа ҿыц иаасыртырц...

Уиакухеит амра ласшьцастәит,
Иауам аԥсабараҿ аҳра...
Аамҭа ҿасҳәоит - истәыстәит,
Иаансыкылт снапала Аԥсра.

Ацәгьара атышахь иԥхасҵеит,
Амашәыр амҩақуа скит...
Аԥсҭазаара шныскылаз хасҵеит!..
Сгуаҳәара слаку-ҟамч снаркит:

Ишсылшоз, ус, амра ианахысҟьа -
Еицралт - шәахуаԥсароуп ахцәы!..
Амшынгьы еилашьқьырт абраҵәҟьа,
Ацәқурԥа халеит ҵәҩанҵәы!

Снеит, исырҿыхеит иахьыцәаз
Ақьиара, абзиара, аира -
Урҭ ракун арыцҳара зхыҵәаз,
Иамҟуҵжәан иацәызгеит Аԥсра!..

Ацәгьара , ашьыцра, аԥсцәаҳа -
Хаҳәхеит, иазырҿыхауам мчы...
Ишәарҭам аринахыс уаҳа -
Иццак`уам убарҭ рышҟа сҟамчы!..

Аԥсҭазаара, баша сузгуаҟыу? -
Слаку-ҟамч, саԥшәыман сыртәа!..
Аҩынаҳа, беирыӡ абаҟоу,
Бааи, ари аԥаҭхь сызҭаҭәа!





НАЛЬЧИКТӘИ АМИТИНГ

(1992 ш. август 16)

Еилаҵәиуа амцаԥшь
Ацроуп Аԥсынра.
Сналагылт ашьыжь
Амитинг абра...

Еизеит Аԥсынтәылаз,
Еицгылт еилашы,
Еизеит, аха еизаз
Рыбла уҭаԥшы!

Еицралан, игуаан,
Дышгыло ашьауҩы...
Са исхашҭру ахаан
Урҭ рахьтә аӡәырҩы!..

Уизыԥшы ани ахаҵа -
Дынкыл уи уара!..
Сналагылт амца
Иацроу Аԥсынра...

Уа иҭҟьоз абзарбзан-хы
Абраҟа иԥжәон.
Ашҭа ду мшынха
Ажәҩан ҵнашәон!

Уа идәықулоз ахымҩас
Абранӡа иааӡон.
Уа икаҳауаз арԥыс
Абра дырџьабон!
Уа зҿыназхоз алаӷырӡ
Абраҟа икашуан.
Ҩашьарак аламызт:
Еибашьрак еилашуан!

Уа ажәлар ахьгылаз
Игон шарԥазы:
“Ҳахиоуп Аԥсынтәылаз!”,
“Ҳахиоуп Аԥсназы!”

Аиааирахь, аԥсра-мҩахь,
Ашьамҩа рҽазкы,
Шьоук цон акаҵәарахь,
Ҽа уск ахь шьоукы!

Амитинг еиҳа-еиҳа
Амҽхак ҭбаахон.
Ашҭа иазҳа-иазҳа
Ҟабарда иахьӡон...

Ашҭа ду шьҭырх`уеит,
Ирымам хуарҭа!
Еицырҳәоит, еиҵырх`уеит:
“Аԥсны - Ҟабрада...”

Еилыскааит, издырит,
Избеит ари аҽны...
Издырит, иснырит
Ишҭамхо Аԥсны!

Еихсыӷьра ҟаломызт -
Ҭоуба ҟарҵон...
Амитинг аркхомызт,
Уахгьы-ҽынгьы ицон!..

1992 ш. август 17,
Нальчик - Ессентуки







АХУҶҚУА РЫԤСЫБАҨ, РЫҴӘААБЖЬ ДАҴОУП!..

Суҳәоит, Аԥсҿыхҩы! Суҳәоит Аллаҳгьы!
Саҳәоит ажәтәтәи Чагьамтәи Ахаҳәгьы!
Сшәыҳәоит, сшәыкухшоуп, шәарҭ, аԥшьа-ҭыԥқуа -
Лӡаа-ныха! Дыдрыԥшь! Лӡаатәи асаркьалқуа! –
Шәҳадгыл - шәаҳзылԥха! - ақуылаҩ деиҵашәҟьа!
Ҳиашара, ҳқьиара дыргароуп дыцҟьа-шәҟьа!

Аԥша-лас, ҳажәабжь ахара инага! -
Ишьаарҵәыроуп ҳашьхара, ҳага:
Ауаҩԥшь, абла-ӷра, амаҭ-аԥшь иаҳәа
Аԥсны ишалиҳәаз, дшақулаз еиҭаҳәа!

Цқьа шәиҿаԥшы! - быжьрабыжьҵәа дхуҵоуп,
Ахуҷқуа рыԥсыбаҩ, рыҵәаабжь даҵоуп!

Сшәызӡатәуп, сшәыкухшоуп, сыдгьыл аҵеицәа,
Абџьарда шәрабашьуеит ашышкамс-шьажәцәа!
Иҭахаз дахьҭахо акум ихьааиго, игуниго,
Иара данҭахо - зегь цҟьа-шәҟьа иахьизымго!..

Аԥсныҟа уццакы! - Аԥсны иахуаран иҟоу!
Аԥсуа дахьықурх`уа, иахьыбылуа Аҟуа!
Ауаҩра, ахаҵара, аламыс зҭаау
Аԥсныҟа уццакы - Аԥсынтәыла зыгухьаау!

Аԥша-лас, ҳажәабжь ахара инага -
Ишьаарҵәыроуп ҳашьхара, ҳага:
Ауаҩаԥшь, амаҭ-аԥшь, абла-ӷра иаҳәа
Аԥсны ишалиҳәаз, дшақулаз еиҭаҳәа!

Цқьа шәиҿаԥшы! - быжьрабыжьҵәа дхуҵоуп,
Ахуҷқуа рыԥсыбаҩ, рыҵәаабжь даҵоуп!..

1992 ш.






СА СЫШҞА БААСКЬОИТ ЕИҲАГЬЫ...

Уажә араҟа ахымҩас шәышәуеит,
Ахыбрақуа амца рыцроуп,
Уи акуу: еиҳа сбыцәшәауеит,
Бахьыҟоу хароуп, ихароуп!..

Аргама бхабар сазҵааӡом,
Аргама - ирасҳәо хазуп...
Уахак, уаҳа сзыцәом, иауӡом,
Уахак абра аҭабиаҿ ҳаицуп.

Ааи, бымҩақуа сгуаҵаҿ иҳауп,
Са сымҩа ба бахь ианакы:
Усҟан уахь изго иреиҳауп
Цқьа сҩызцәа исызрамҳәо акы...

Абзарбзан ахыԥҽыха, ахы
Егьрылшом – иргом бгубылра...
Исыхьчоит урҭ рыбжьара иҵәахы
Лашарак, уи сахьчоит сара!..

Аргама бхабар сазҵааӡом,
Аргама - ирасҳәо хазуп...
Уахак уаҳа сзыцәом, иауӡом,
Уахак абра аҭабиаҿ ҳаицуп!..

1992-1993 шш.










КУДРЫ

Аӷа джәылауан аиааира
Игуҭакны -
Нахьхьи, Матҟьал ахьыузааиуа
Иҩаркны -

Гагра!.. Гагра уахьахысуа,
Иахьлеиуа Ԥсоу,
Амца-ԥшатлаку ахьырзасуа
Иԥсу-ибзоу!..

Имҩа иалагон Егрынтәи -
Дықуст Егры...
Дуеиҩаӡон агуларантәи,
Са с-Кудры! -

Аԥсынтәыла аӡиас-ԥсаатәқуа
Раҳ, Рыԥсҳа!
Уцҳа иқун аӷа итанкқуа,
Укуаҳа!

Хьаҵра рықузма уҵеицәа
Аԥсназы.
Иухаԥоз агумха-шьажәцәа
Рышьразы.

Иҭадыдуан, иҭамацәысуан
Кудырҭа.
Адгьыл ықублаа иахысуан
Ҳаӷеиҭа!

Иухашҭран иҟоума, кудры-лас,
Иҳаԥхаз! -
Лаҭа ажәҩан аҵа иалаз,
Иҭадырхаз:

Хуҷи-дуи рҵәыуа-рыҳәҳәабжь -
Рҭаарых...
Иалаӡрыма уцәқурԥа-шьҭыбжь
Рыхлымӡаах?

Иҭадыдуан, иҭамацәысуан
Кудырҭа.
Адгьыл ықублаа иахысуан
Ҳаӷеиҭа!

Аԥсынтәыла - аԥсуа ибырлаш
Еиқудырхон.
Икашуан убраҟа ашьарҩаш -
Аҟуа ргон!

Уа - аҽны шьыбжьон ирхацәеит
Арҳәцәа...
Абра еиԥылт, абра еилаҵәеит
Аԥсны аԥацәа!

Рымҩа ган абрантә Егрыҟа -
Ршьамҩа изқуз!
Уаҳа иҿы мааҳәырц Аԥсныҟа -
Аԥсны иазхьыз!

Икаҭәон, ааи, улаӷырӡқуа -
Угуы иазҳа!..
Аԥсынтәыла аӡиас-ԥсаатәқуа
Раҳ, Рыԥсҳа!

1992-1993 шш.









АИБАШЬРААНТӘИ АГАРАШӘА
С.Л.

Аҭабиа аҩныҵҟа ҭылашьцароуп,
Ицәаакыроуп, илашом...
Дук мырҵыкуа аҵх шароуп,
Аха ишом, ишом, ишом!..

Иҟам, cымаалықь, ҳаҩнабжа -
Угара ахьгылаз: шьышь-наани...
Аха иҟагушьоуп ҳҭабиа,
Ҩныс иҳамоу уахи-ҽни!

Џьаҳанымуп ҳакуша-мыкуша,
Иҵаԥырҟоит ҳдац абра.
Аха инҳажьуам ҳа ҳаҩнабжа,
Аха инҳажьуам ҳхуашҭаара!

Адәы уқумхарц уеиҭымха
Иаҿагылоуп уашьцәа ахы.
Уаб иашьа дыршьит иацуха,
Аха иргеит Ануаа рхуы!

Иҟам, сымаалықь, ҳаҩнабжа -
Угара ахьгылаз: шьышь-наани...
Аха иҟагушьоуп ҳҭабиа -
Ҩныс иҳамоу уахи-ҽни!

Уаб ахымца даҿагылоуп,
Имахуҿа урӷуӷуоит уара!
Уцәом, уцәом, уцәа ҟьалоуп,
Уцәа дәықуп еибашьра!..

Иҟам, сымаалықь, ҳаҩнабжа -
Угара ахьгылаз: шьышь-наани...
Аха иҟагушьоуп ҳҭабиа -
Ҩныс иҳамоу уахи-ҽни!
1993-1994
АԤСРАКУМ ИСХЬААУ...

Аԥсҭазаара нышьуп... Анышьгьы
Ус-ус лахьынҵак азыԥшгушьоуп:
Еиԥырҵуеит амшынгьы анышьгьы...
Исхьаау аԥсракум - аԥсышьоуп...

Гуаҳәара-ҟуандак сазхуцит
Сангуаҟ`уаз - сыхурақуа анымӷьоз:
Петрарка иԥсҭазаара далҵит
Уахык зны,
Вергили дышиԥхьоз...

1993
























УԤА СОУП, ҞАБАРДА!

И у мертвых безгласных,
Есть отрада одна:
Мы за родину пали,
Но она - спасена.

А.Т в а р д о в с к и й.

Сеибашьуан Аҟуа акалҭаҿ,
Сеибашьуан Аԥсназы!
Сҭанархеит аӷа ихымҭа,
Сжуп абра шырԥазы.

Сеибашуьан, с-Ҟабардатәуп,
Шьҭа ихароуп Ҟабарда...
Сганахь иамоу аратәуп,
Уаҳа  ибом иҩнаҭа.

Агура згоит Аҟуа шырго,
Ишааиааиуа Аԥсынра!
Еҳ, ишәцәызӡом игунызго:
Уи сахьымӡеит сара!

Еҳ, исықумызт, сахьымӡеит! -
Аха сиоума абра -
О, снаӡароуп Егрынӡа,
Са саиааины аԥсра!..

Нас схынҳәуеит ҩаԥхьа абраҟа,
Иахьысԥырҵыз жәацы...
Сжуп, аа, салаԥшуа Аҟуа,
Уи сымбацызт бзанҵы!

Сыкуша-мыкуша џьанаҭуп,
Ашәаԥыџьаԥ ииаҵәоуп.
Урҭ ара - иҟабардатәуп,
Исызгуакьоу ҭахцәоуп.

Гумсҭа аӡиас - Бақсануп,
Абар, ашьҭыбжь ахьго.
Ари адгьыл са исануп,
Уи сазгылт агура го!

Са седыгьуп, саԥсыуоуп,
Сгуы мыҭрысыр сыхуҭан.
Сани саби шәымҵәуан,
Сара ҩеижәихԥа сырҭан...

Искыз абџьар аргаман -
Аԥсны азыҳәа иразны.
Сара ԥсҭазаарак сыман,
Уи ахҭнысҵеит Аԥсны!

Са сҭахеит Аҟуа акалҭаҿ,
Ишаҳаҭуп сдамра.
Уԥшьа-ҭыԥ ҳаракырҭаҿ
Сҷаԥшьаҩуп, Аԥсынра!

Шәарҭ, инхаз, ҳазлашәыҳәо:
Шәа шәжәҩахыр еимадаз!
Шәеивагыл аӷьараҳәа,
Ишәҳәаз ажәа - ҟуадаз!

Са схынҳәуам Ҟабардаҟа,
Уи дахылом Лыхны...
Баша ҳҭамхаз абраҟа,
Баша ҳамгаз ахы!..

Доус иҩны, ишьам-тәыла,
Доус иџьынџь еиқурха,
Нхыҵ-аахыҵ шәеивагыла,
Ишәыхьча, шәаԥсаха!

Мап анакуха - мцурашоуп,
Уи зыԥсахыз - дыбзам!
Мап анакуха - мҩа-тышоуп,
Ҳашәи ишьҭоуп иаԥсам!
Са сыржит Аҟуа акалҭаҿ,
Шьҭа узбом, Ҟабарда!
Укьыр-кьыр аҟабардаҽ,
Уааи сымҵарс уара еиҭа!

Укьыр-кьыр зегь аныцәо,
Наҟ унах аԥарда!..
Уара иудыруеит сгуы иҭымҵәо -
Исырба с-Ҟабарда!

Уааи сахьыҟоу уҭрысны,
Аҳаҳаи ҳәа уҭҟьа!
Ҳцап Ерцаху ду ҳахысны,
Уаршәаҳәымҩа ҳахҟьа!

Уԥры! - аиҩхаа урыбжьала,
Сани саби ахьахыу...
Сга уахь, аҩада ухала! -
Уацгыл амза анахыу!

Уааи, арашь, са сыԥс-ажәҵыс,
Агеи ашьхеи срыҿга!
Аха ароуп са сахьҽыжәҵыз,
Ҩаԥхьа араҟа саага!

Са сыржит Аҟуа акалҭаҿ,
Уԥа соуп, Ҟабарда!
Укьыр-кьыр аҟабардаҽ,
Уааи сымҵарс уара еиҭа!..

1994 ш.
Уаршәаҳәымҩа – Ельбрус.







АҬЛА ԤСИРИРИ ԤСИҞУАНА...

Гумсҭа ахықуан шьаарҵәыроуп,
Амца иалоуп Аԥсынра.
Аҟуа, АҞуа, Аҟуа ҳгароуп! -
Са сыхуны сышьҭоуп абра!..

Уа иҳәала, иҳәала макьана...
Уа ԥхьаҟа, ԥхьаҟа, ԥхьаҟа!..
Аҭла ԥсирири ԥсиҟуана,
Аҭла ԥсирири ԥсиҟуа...

Шәсыдымхалан, шәсыдымхалан,
Уахь аӡә илшаша ҿаҟуа...
Сыхура са саиааип схала -
Аҭла ԥсирири ԥсиҟуа...

Уа иҳәала, иҳәала макьана...
Уа ԥхьаҟа, ԥхьаҟа, ԥхьаҟа!..
Аҭла ԥсирири ԥсиҟуана,
Аҭла ԥсирири ԥсиҟуа...

1994 ш.















О, УАРА АХУАША, УАН!

Гагра ҭагаланаз, Гагра ҭагаланаз...
Ашьыжь ианжәылоз уеибган...
Ахулԥаз салаӡит, ахулԥаз салаӡит,
О, уара, ахуаша, уан!

Гагаратәи амшқуа, Гагратәи аҵхқуа
Унаур рыцгылоит, нан!..
Гагратәи амҩақуа, гагратәи ашьхақуа
Урҭ сара исыцыԥсуеит, уан!

Алада шәаԥшь-лаша, алада шәаԥшь-лаша
Ԥсымран иузылашоит, уан!..
Шәнеибац ҳәа инеиуаз уашәаху аԥырҵалашт,
О, уара, ахуаша, уан!..

Гагаратәи амшқуа, Гагратәи аҵхқуа
Унаур рыцгылоит, нан!..
Гагратәи амҩақуа, Гагратәи ашьхақуа
Урҭ сара исыцыԥсуеит, уан!

1994















АНЫҲӘАШӘА

Умҵәыжәҩақуа еиҵых, Аԥсынтәыла,
Уеҵә шеишеиуаз хара!
Адунеи лаша ажәларқуа урыла
Унеила, имырҩашьо ухаҿра!

Шәнеибаци Ахурашәеи рыла
Уҵеицәа уӡрыжәуан уара!
Аҳаҳаи, аҳаҳаи, Аԥсынтәыла!
Аҳаҳаи - ԥхьацароуп, Аԥсынра!

Агуаҟраҿ унхара-мца мырцәа,
Уџьынџьаҿ уа ужәлар ӷьацоит!
Нарҭ-рыдгьыл ашьауардын-ҵеицәа
Ужәытә бираҟ рыма ԥхьа ицоит!

Аҳаҳаи, аҳаҳаи, Аԥсынтәыла!
Аҳаҳаи - ԥхьацароуп, Аԥсынра!

Ухьышьҭрақуа урыла - гублыла,
Ҳаҩныҵҟа ԥсуаҵас ҳаԥсаны! -
Уашәаху аԥҵо, ҳаилагыла,
Унеила, о, ҳаблагу - Аԥсны!

Аҳаҳаи, аҳаҳаи, Аԥсынтәыла!
Аҳаҳаи - ԥхьацароуп, Аԥсынра!

1994











ДЫРМИТ АҨЫРА ԤШЬА ЕИҬЕИГОН...

Дырмит Аҩыра Ԥшьа еиҭеигон,
Ивагылан даҽа хҩы* ...
Еиҭаргон акум, ргуы-рыԥс арҭон,
Апоет итә дыруп, арккаҩы!

Ицәажәон ҩыра Ԥшьала ианбан,
Иқуԥшра агубылра змадаз:
Ҽа насыԥк иаԥызго арбан -
Ԥаимбар ажәан иҭаз!

... Ирҳәоит иамадоуп рыԥсыбаҩ
Христос итә ҩазгоз Аԥсынра -
Агуаҳәа инаҭоит аԥсуа еиҭагаҩ
Ахҭысқуа рракуа цоит хара...

Игон ажәытәӡатәи асаркьалбжь,
Ибла ихгылауан Лӡаа...
Илымҳа иҭаҩуан аԥсуа-ныҳәабжь,
Жәҩан иҟоу иашьапк`уан ауаа...

“Думшьын...”
“Бзиа дба иузгуакьоу...”
“Умӷьычын...”
“Агунаҳа умуын...”
“Ухы умҩахан уҽырԥагьо...”
“Аԥсымҭәра ухнамхын...”
“Думҭиин...”

... Еиҭеигоит... Дыҟоуп Палестина,
Ерусалим абааш дыҩноуп...
Дтәоуп , аа, имшаӡац макьана -
Иисус илахьынҵа игурҩоуп:

Раӡын- ҟурышьк азыҳәа Ииуда
Дигуӡит Аԥсҿыхҩы - диҭиит...
Дырмит дҩагылт, дак`уам иуада,
Даҽа хуцрақуакгьы иит...

Убас Аиаша-хьчаҩ Пилатгьы -
Иҳаӷоу дизыҟалааит ӡбаҩыс,
Аиаша-ҵабырг имыхьчаҭгьы! -
Иџьар-Ԥшьа дҩаҵарҵоит Иисус...

... Дырмит Аҩыра Цқьа еиҭеигон -
Ивагылан даҽа хҩы...
Еиҭаргон акум,  ргуы-рыԥс арҭон...
Апоет итә дыруп - арккаҩы!..

Аиҭага нагӡоуп, ихыркушоуп,
Иҭыжьуп - асаркьалбжь уга!..
Мап! - наҟ-наҟ даҽак аԥеиԥшуп,
Зыгура умгаша агура га:

Еихсыӷьит Мықутәи ауахуама...
Қьаԥҭажәк иаҩызахеит, ирҳәуп.
Лӡаатәи алахьынҵа ҽакхама? -
Згуы мҭыԥсааз игуы хаҳәуп!..

Дыԥшуп, аа, аиҭагаҩ их-икуаҿ -
Иџьабаа аразҟы рыӡбуан:
Убра, Афонтәи абер-ҭыԥаҿ,
Амца илалажьны ирбылуан:

Нцәа дызмам рзыҳәа ԥсаԥоуп -
Гуаӷыуп, иззыԥшыз шьоуроуп...
Иҭабуп ҳәа иуаҳәатәыз аҭыԥан -
Иуду аара џьбароуп!..
Шьаарҵәырала ирӡыфа
Амчра ик`уп ҽа ԥаимбарк!..
Абар, уеиҭага а-Голгофа,
Абар, иахькыдырҵаз аџьар!..

Ибылуеит Уҩыра Ԥшьа аҿҿаҳәа,
Иццышәхоит уанбанқуа - уџьабо
Улаӷырӡ-маӡақуа аҭҭаҳәа
Уи ахуа илаҭәоит имбо...

Угурҩа 	хьанҭан,Дырмит,ҳаҭамыз!
Абас сымҳәар са сгуы иауӡом -
Исҳәап ҳәагь салагом иҳәамыз:
Бзанҵык Уҩыра Ԥшьа былӡом!





























* * *

Нахьхьи - Кудры аҩада - аԥсилаа
Ржәытә бааш саҭааит, ԥхынран.
Кудры - абаху рыбжьара, ихиаала,
Ашьауардын иамаз аҳран.

Абахуқуа ажәҩан ду иалан,
Реиҩхаа - быжьрабажьҵәа ицон.
Абааш ду - аԥаҩ иаҿагылан...
Ашьауардын - аблаҵар - ӡсон...

Сахьгылаз ак ақуӷуӷуон сыжәҩа,
Имҩасхьаз рынаур збон...
Иӡсон ара аамҭа амҵәыжәҩа,
Ашьауардын - аблаҵар - ӡсон...

Аҭӡеилаҳа, иҟоу умҳәои, аа,
Абааш амардуанқуа срыҿга!
Сахыуп иахьа аԥсилаа ры-Троиа,
Еибашьроума-былроума изга?!.

Ҳабацәа-рабацәа абраҟа
Рышьыжь азгуакьоуп Кудры.
Ашьауардын, сықуртәа уҟуаҟуа,
Урҭ рышҟа, урҭ рышҟа уԥры!..

Иӡсон уи: шеишықус иатәушәа,
Ихиаала - аԥшәмара кы.
Аҳауаҿ иагуҵаҳәҳәа иакыушәа
Ажәытә бааш иазымҳәо акы!..







АНЫХА

... Ахаҳә ианазыҩ ауп сыҭрысны санҿыха,
Улаԥш схымзи, иухьи, аныха?

- Угунаҳа рымаз, аԥҭақуа хылон!
- Уара узы акузар ахҿа саҿагылон!

- Аӡә иакумызт, алаҳә реиԥш, ахыцәхуц хыҵит!
- Урҭ уанрылаԥш, ушьҭахьҟа ухьаҵит!..

- Избарҭан заа: митәык еибырҳәон,
Ирылаҿысҭыр - ҵаҟа сылбаарҳәон!

Ирҭахын, о, аарагь сыдзарц,
Исычҳар акун - абраҟа скыдзарц!..

- Иабаҟоу зыӡбаху умаз аиаша,
Абиԥарақуа ирымаҳдалаша?!



















АГАҾАНТӘИ АШЬХАРАНӠА...

Русь моя! Рождаемость низка...
Ст. Куняев

Хашҭра зқум ажәоуп иахьанӡа,
Ирҳәоит акум - агура ргон:
Агаҿантәи ашьхаранӡа
Ацгуы ахыбра иқула ицон...

Исаҳә, сукухшоуп, ажәытә баа,
Урҭ рымҽхак, рышьҭра ахьахыу?!
- Шеишықус рылашьцара иалбаа,
Шеишықус рыҵахь иҵәахыу!

Иарбан ӡеилыҽҽоу ирхыҵәа?
Урҭ ахыбрақуа зызҳәаз?
Жәала ақуаб зыршуаз ахацәа
Исаҳә, ражәабжьқуа зыхҳәааз?

Ицәырга, адауаԥшь рылшара,
Иаҿагылаз акулӡы...
Изыргылоз аҵан-гуара,
Изыргылоз абаа-ҭӡы...

Иарбан урҭу ас иаҳзасыз?
Адунеи аԥшьганк ҳша-шаны?
Ишәҳәа, ашықусқуа имҩасыз,
Рымзыз-рымаӡа ԥшааны!

Иҳәа, ажәытә баа - Аԥсынтәыла,
Аԥсҳа ихаан ишынхоз...
Зегьы урылыҳәҳәо уангылаз,
Иҿаз ракуӡазма иҭахоз?..

Еҳ, игухьаага, Аԥсынтәыла,
Ирҿых ушьыжь, уҿара!..
Дшәоит иуцлар ҳәа агула,
Даҿуп удгьыл аҵжаара...
... О, ирхашҭуама иахьанӡа,
Иҳәон акум - агура ргон:
Агаҿантәи ашьхаранӡа
Ацгу ахыбра иқула ицон...


































АБЫРСКЬЫЛ ИААЦҲА
(Апоетцәа ҳахь)

Слымҳақуа нышәаԥшьла исшьыхит! -
Исаҳауам, ала-мала, шьҭа акы:
Исанашәыжь сыхьӡи сҭоурыхи,
Сыӡбаху шәымҳәан ҳамҭакы!..

Сеицәкьысуеит, саазқулаз, саҟумҵӡо,
Сызлымҳак цоит иҿшааны...
Аныха-ԥшьа аҵәаҟьақуа агудҵо
Ишыхҭарк`уа сыхҭашәкит, ҵаны!

Ҵыргуа-заҵәны салоума шәашәа?
Шәеицлабны - шәеиканны зегьы?
Шәхала шәыԥшаа, шәнашәа-аашәа,
Шәԥахым ҳәагәыжьла уеизгьы!..

Ирыцҳахеит Гуашьеи Сасрыҟуеи -
Ҳаигуныҩит ԥсыхуа анаҳмоу:
Ажәақуа рӡиаси-рӡытҟуеи
Рқуабқугь рмыхуеит, мамоу!..

Доус унасыԥ иамак, уҽԥышәа!
Илга уи ала уҳәатәгьы...
Шәеиҷаҳа, инышәкыла шәажәа! -
Иҭәит еимашьыхаа сҳаԥгьы!..

Сгуы иснаҭоит: цәаҳәала сшьаҳаушәа,
Ижәдыруаз, исыхуом смахуҿа!..
Исыхулаҵәеит, сахуаҽит ажәа,
Сагеит, о, арифма рыхҿа!..

Слымҳақуа нышәаԥшьла ишьыхыуп,
Исаҳауам, ала-мала, шьҭа акы:
Исанашәыжь сыхьӡи сҭоурыхи,
Сыӡбаху шәымҳәан ҳамҭакы!..

Ишәымҳәар ада ԥсыхуаҵәҟьа шәмоур -
Сҳаԥ аҵа лашартә еиԥш ишәҳәа!
Ишәымҳәар ада ԥсыхуаҵәҟьа шәмоур -
Саман иҭыҵааит шәцәаҳәа!..


































РЛАХЬАНҴАМҨА ҲГУЕИСРА ИАЛДАН...
 
Г.Ӡиӡариа
А.Оҭырба

 Изаку уааузеи адгьыл иафо -
Иҳаԥхаз иацы, жәацы.
Адгьыл иқумызт урҭ ақьафаз,
Хашҭра рықума бзанҵы!

Рҟушра, рыуаҩра, рџьабаа,
Ргуӷра, рхаҵара, рыԥшра.
Абиԥарақуа рыгухьаа,
Абиԥара ргубылра...

Гурҩа-мцабзуп исыцрало
Санрызхуыцуа, егь мҳәа...
Аеҵә ажәҩан ахьтә иҭало
Ишыннажьуа ацәаҳәа -

Цәаҳәак ныжьуп урҭ ирымҭан -
Асар рымҩашҟа уԥшы!..
Рлахьынҵа-мҩа ҳгуеисра иалдан
Уаҵәазы идыршон ҵхы-мшы!..

... Еивагылан маӡа-аргама,
Рыдгьыл гуакьаз цәашьыркы!
Доус иџьар-џьабаа има,
Аԥшьа ҭыԥ аҿ иҽҵакы!..

Аҵыр-ҵырҳәа ианымацәысуаз -
Еиқудыршәон ршьаҿақуа!..
Ус ашьанҵа-мҩа ианысуаз -
О,  еиԥхыӡуеит рдамрақуа!..
Ицеит, имҩасит урҭ анеибгаз,
Ицеит -адауаԥшьқуа шцо...
Инаскьоугаз, инаскьазгаз...
Заку гурҩа хьанҭои ҳазҵо!

АБГА ИАҚУТӘОУ

Инеиуан абна илҟьа абга:
Дҽыжәын - дақутәан ауаҩеибга,
Ишьхуа аарха, дԥырны,
Иаркы-ирцә ҳәа еибарганы!..

Мап, уаҩ дихуомызт иҽыжәыз! -
Здоуҳа абнараҿ иӡрыжәыз:
Ихаԥыц ҟуашқуа ҵхагуаны
Еихакшо, бга-цламҳәаны!

Абна дылҟьа арха дкылсит,
Дәи сакареи уи дырхысит,
Ус , аа, араху зегь еимиҵәеит,
Шьоук рыԥсаса рҵыхуа ԥиҵәеит,
Дрылагьежьуа, дыџьшьатәха,
Ижәит игуазхара ашьа-ԥха!

Ее, дахьнеиуа, апҟараҳәа,
Амҩа ду ахь, аӷьараҳәа...
Аӷура дахо, ицәыҳәҳәаны,
Уаҳа сылшом арҳәаны -
Ашҭа дҭалеит, аҵх ишалаз,
Игуы раҳаҭын, дахьышьҭалаз:
Макьана иқуџьмашьҭран илша,
Дгылт уаҩҵас, аа, шьыжь ианша!..

... Зны сышнеиуаз ҟуара хықула,
Абар, аџьшьатә сахьахҭыгула:
Бга дук хықужьылоуп аҿықу!
Избахьада ас алаку:
Ӡхыҵра-ӡыхуашьк иаанагазаап,
Ишымгуӷӡоз иҭахазаап,
Мшыцәгьа-ӡыбларак аҽны
Иашьит, иқунахт ихуаҽны!..

Иҟоу уиоуп - аусқуа ҽеим:
Иҽыжәыз иблақуа куеи-цеим -
Иҵхқуа рқьафура ласыр?
Абга иақутәоу ибга ԥсыр -
Ирҳәоит дызцом ҳәа уи хара,
Аҵыхуа ԥҵәоит ҳәа ашьа-хура!..


































* * *

Ҽынла ахуцха цқьа ҳахьӡом -
Уҽазукыргьы иауӡом:
Адунеи хуҭа-хуҭа еиҩшоуп,
Аҵх - ахуцразыҳәа ишоуп!

Наҟ иабыкуу? Наҟ - иаба?..
Аҵх, уҳәаақуа сырба?!
Ужәҩан ас еиԥш саназгуаҟ,
Иаауртыр, нас, иҟоу наҟ?!

Иутәу соуми - сыгура угар? 
Иуӡо-иҭауӡо еилсыргар? -
Иҳәатәымзар - исҳәарым,
Иҵаатәымзаргьы - сҵаарым!..

Ужәҩан сахьа-лаша қуҵоуп,
Еҵәа-нбанла ак анҵоуп -
Џьара акыҟоуп, ак аԥҵоуп,
Аха ҿуҭуам, улашьцоуп!..

Адунеи сгуаҿы еиҩшоуп,
Аҵх - ахуцразыҳәа ишоуп!..














ЕДРАҬ УАХЬ
Едраҭ Багаҭелиа ихьӡынҩыланы.

Иуҳәалон, Едраҭ, лассы-ласс:
“Сҿарпын сымыздо синиом...”
Уиҭаауан шьха иахылаз -
“Аҿарпын агаҿа агуаԥхом...”

Уахь иуцымцоз дгурҩоугон,
Иауам ҳәа ага ирҵара...
Уахь иумаӡаз ак ҩоугон -
Қьаҭуан духылаԥшуан убра!..* 

Ааи, уброуп анцәа иахьишаз
Уара уҟазара, узанааҭ...
Аԥсаса сырзыԥшуп - исыкушаз,
Шьҭыбжьык гухьааргоу, Едраҭ?!

... Науырк ҿаҿаӡа иаацәырҵит,
Ибжьаӡит, дамаӡам шаҳаҭ...
Уабаҟоу, акыр ҵуеит, ҳаицәыӡит,
Арҩаш сазҵаауеит, Едраҭ!..

Абар, уԥышәарччо уиԥылеит -
Идунеи ихалашеит Баграт:
Ашәа ахра-шьха иаҿалеит,
Илбааит, нас, агаҟа, Едраҭ!..

Аԥхьарца шьҭих`уан апоетгьы -
Гуаҳәа-цлабра хаак иҽаҭ...
Иаҵахозма уҿарпынгьы -
Апоет уиацлабуан, Едраҭ!..
Сыҟоуп, сааит абра шьхатәыла -
Ашьха, уылԥха-лша ҳаҭ!
Сеимдоит, аа, ушьҭақуа сырхыла -
Уҿарпын аԥсадгьыл аҿ, Едраҭ!

Аҵиаа ҵиаа-шәаҳәак рылоуп,
Наџьнатә иргуҵакыуп ишаҭ,
Абар, аԥшаҳәа иӡыхгылоуп,
Аҿарпын-ҵла уадызбалт, Едраҭ!

Абар, изӡом, еиҳа игунызгоит -
Срылоуп ашьҭыбжьқуа рџьанаҭ...
Уҿарпын абжьала сымшқуа схызгоит,
Усхашҭран сыҟаӡам, Едраҭ!

1990, Ауадҳара.


































* * *

Сҿара шықусқуа мҩасит,
Сышгуӷ`уаз сынхеит.
Ҽаӡәы бымҵаирсит,
Ҽаӡәы бизкаԥхеит!

Ус, ашықуси ашықуси -
Ашықус нархалт...
Ҳамҩақуа ҳрықумзи -
Мҩакаҿ ҳаиԥылт...

Ирҿыхо сгуы аԥхара
Бхьаԥшит бразны.
Ҳҩыџьагь ҳабжьара
Ак цәырҵырц мцаны...

Еҳ, сышьҭа сызхылаӡом,
Еҳ, сабиц, иауӡом...
Аццышә еиқулаӡом,
Аццышә былӡом.

















* * *

Схынҳәит шәа шәышҟа, сцәаҳәақуа,
Ҳаиҟуган, шәареи сареи аамҭала.
Иуҭааит амра ашәахуақуа,
Схынҳәит уа ушҟа, сажәеинраала!

Зны са сахьхалаз ҳаракын,
Акырцх ауан, аԥшақуа еиҿасуан,
Уа аџьныш аҳәа ццышә икын,
Уахи-ҽни аԥҭа хуашьқуа мҩасуан..

Иӷуӷуан, кыр рылан смахуҿақуа -
Исықурк`уамызт уаҟа атыԥқуа...
Схынҳәит шәа шәышҟа, сцәаҳәақуа,
Схынҳәит, иснызаргьы ах-ҭыԥқуа!


* * *

Ашәҟуы ҟьашь сзызҩыз! Ушәҟуы ҟаьшь соуит,
Аҭак усымҭеит - аусқуа сымроуит:
Алабаҟьашь уаҟьашьуеит - иамаӡам ԥсыхуа -
Ахы укызааит, мамзаргь - аҵыхуа!..


* * *

Абга абга иазҵааит,
Бга бызшәала ус:
“О, сашьа, саҭамзааит,
Уанбацои ашьха?” -
Аҭакс -
Ихуҵыҩт абнаршәыра,
Абасала ибгаԥҵо:
- Уара уанцо сыздырам,
Са сцоит ауасақуа анцо!..

АԤСЫ АНЫШӘ ДАХЬАМОУ..

Аԥсы анышә дахьамоу,
Дахьлыважу иԥҳәыс,
Сахьақуак аргама
Ибла ихгылоит ус:

Абар, ҽыла днеиуеит,
Дрылагыла аҽцәа,
Амра ихашеи-шеиуеит,
Ашоура бааԥс карҵәа...

Даҽазных - мыш уеиоуп:
Иузкаршәуам ацгуы-ԥсы,
Имҩа ахькыду ҿаҩоуп -
Иаҵәах`уеит асы...

Ажь ихуоит шьапыла
Аиҳәаҿ - даҽазны...
Ираху дрылагыла
Дгуарлеит, аа, ирҳәны...

Сишь, абар, агуашәаҿ,
Асас днаихьаԥшит:
Дылахеит иҩнашәаҿ,
Алақуагь  еицшит...

Агуашә ашҟа деихарц ауп -
Арахь акы дакыуп...
Иԥҳәыс лахь ак иҳәарц ауп -
Лырҿыхара даҿуп...







БԤА БИЦӘЫМШӘАН...

Ишәуп убас еиԥш иҟоу уи кулӡык
Иаҭәашьоуп убас еиԥш иҟоу бзык -
Аамҭа шәынтә иааҳәыргьы икулӡы
Халҟьо иҟам, иҟамызт бзанҵы...
Бԥа бицәымшәан аказыҳәа ан:
Аҵх лашьцараҿ дақушәауеит аԥан!...






























АҲҬНЫҚАЛАҚЬАҾ  АҞУА...

Аҳҭнықалақьаҿ, Аҟуа,
Дынхоит убас аӡәы...
Дыжәдыр: ахаҵа-раҟуа,
Ус иҟан ихужәҵәы!..* 

Дыԥшқам уажәшьҭа, ианбыкуу
Ҽакала дзыхьӡара?
Абар еидарас иқуу:
Аҿымҭра, аԥс-ӡара...

Ҳаҟуҵып уи дпоету
Дҵарауаҩу абра.
Уи акум харас иду -
Иусқуа зҿаҟуара.

Ҳаҟуҵып маҵурасгьы
Дахьҩеихьоу аҳәара!
Аха, абар, ажәасгьы
Изцәыргатәу абра:

Ҵара-дырра игым,
Имцагь ус еиқуп...
Игуарҭахьеит, изныкым...
Еҳ, игыу даҽакыуп!

Еҳ, игыу хыхь еиҭасҳәеит,
Инарҭбаан иҳәатәу?
Уимеигуӷын аӡәысҳәа -
Аӡәысҳәа дахьшьатәу!
Ишԥасҳәари, нас, уаҳа,
Иҳәом, ааи, иҳәатәу.
Уи ауп, ааи, имоу гунаҳас:
Изыхьчом ихьчатәу!

Иҳәатәым даҿуп, ихитуам,
Иҳәатәыҵәҟьоу анҳәатәу.
Ма дтәоуп, ус, иалаҿиҭуам,
Ирзеилкаауам дызтәу.

Дызтәу - аԥша ахьасуа,
Иахьалнадо аган.
Дызтәу -  изырмацәысуа,
Иахьыманшәалоу аԥан...

Дызтәу - имыӡша ахьыӡыз,
Уахь амҩақуагь анган...
Дызтәу - мариа дахьхыҵыз,
Аџьаҟуа  ахьырхио аган...

Диит абас... Ирҿыцны
Дузыхушәтәуам рҳәоит.
Илоуп уи барбацны,
Уажәы-уажә деилнаҳәоит!..

Знымзар зны изҭымҟьеит
Иабџьар ажәаны!
Иамуит, уаҳа изымҟьеит
Иаҳәа ҩыҭԥааны!

Мшәан излеиҟьарызеи -
Алада дырӷӷоуп!
Мшәан излеиҳәарызеи -
Аарла деиқурхоуп...

Егьыс, нас, ибаргузеи,
Имҩақуагь шәаҳау?!
Иԥеиԥш зыгунигарызеи,
Уи хьаау иреиҳау?!
Аҳҭнықалақьаҿ, Аҟуа,
Дынхоит абас аӡәы...
Данхоит ахаҵа-раҟуа,
Ус иҟоуп ихужәҵәы!..

* * *

Аӷба - аӷба агон,
Иақун еихырсса...
Уажә Сҭампылҟа ицон -
Илҵуан аху-аԥса...

Ахара иӡсон
Иаргьы абас еиԥш зны -
Амҩа ылга иагон
Ацәқурԥ рыгуҭаны...

Егьырҭ ирыԥнагон,
Егьырҭ зегь анажәуаз...
Абыжь гуаҩа гон -
Иандәықулоз, ианаауаз...

Урҭ ашықусқуа наскьоуп,-
Иаԥылом иҿаха...
Уажә, абар, еихоуп,
Ирҭиуа аиха!

О, сгуы санаргон,
Схуцрақуа рҵысы:
Аӷба - аӷба агон,
Дшиго абза - аԥсы!












АЖӘЕИԤШЬ

Абна илоу раҳ, са саҳ,
Ушҟа схы рханы,
Сумҵаныҳәон, снапқуа раҳ,
Ушәарах сазхьны!

Ушьхеи, убнеи, уӡиақуеи
Срыҭаауан ссасны.
Ушәарахи сцәаҳәақуеи
Еицыҳәуан еицны...

Схалон ухрақуа ргуаны -
Суашьапк`уан еиҭа.
Исхызгон схала, ҵхагуаны,
Убнақуа рыгуҭа!

Сдырҿыхон уашәақуа рыбжьы,
Уахылаԥшуан сыхҿа.
Саԥхьа иҵурҟьон шьжьы
Ахраҿ аб, аҽа.

Ирылан урҭ сара сыхуҭак -
Ус жәытә-натә иаԥуп!..
Сашәеи сгурӷьеи - урҭ рҭак:
Ажәеиԥшьаа, иҭабуп!

О, са сукухшоуп, Ажәеиԥшь,
 Кыр ҳаицын ҳара...
Ҩаԥхьа уашәеи сашәеи сзеиԥшь,
Усхылаԥш ҩаԥхьа абра!

Исымоуп хулԥазтәи ҳәатәқуак -
Исацәажәоит ршәаԥшь...
Ҩаԥхьа сбарҵаҿ тәыҩақуак,
Иаҳхылаԥшу, Ажәеиԥшь!





ИСЫЗХОИТ САРА АШӘАРАХ РЫШЬҬА...

Сыжәжы сара абнаҿ - ашьабысҭа абаҩқуа ахьжу -
Абӷьыжәи анышәи иахьырҵәах,
Аԥшасра иахьаҿу...
Исызхоит сара ашәарах рышьҭа -
Ҽаӡә ишьҭа сҭахӡам,
Уахынлатәи аԥшасра ацныхурасгьы -
Гурҩашәак ҳәатәӡам!..

Исызхоит, ааи, убра, ихужжаӡа, абажә ацәашьы,
Аԥсабара зырцәажәо, изырҿыхо
Аԥсаа рашәа, рыбжьы...
Ахьаца рымаху гублыла -
Гублыла еихашьшьы -
Срылаз, наӡагь исымаз риаҵә-рышәшьы...

Сыгуҭыхақуа гуҭыхак рзышьҭуа ахуцра саҿуп,
Убраҟа,абжьынҵ ахьышәҭуа -
Сшәымжыргьы са сжуп!..
Ашьхара акалҭаҿ -
Адунеи лаша ҭынч иахьыԥшу,
Ашьабысҭа рӡыжәырҭа ахьыҟоу,
Ас алеира иахьаҿу...

Уахь саҳәоит, сеиҭаҳәоит,
Ус сара сгуы иаҭахыуп -
Ашьабысҭа абаҩқуа ҟуашӡа асаҵа иҵәахыуп.
Сыжәжы нас убраҟа, ашьабысҭа аганаҿ џьара,
Уи абаҩқуа уаҟа  иахьыцәоу, иахьамоу адамра...

Исызхоит сара ашәарах рышьҭа...






Мушьни Лашәриа ипоезиатә еизгақуа

Игарҵыз ажәа.  Аҟуа, 1963 шықуса
Агуӷрақуа. Аҟуа, 1965 шықуса
Абырфын ҩны. Аҟуа, 1967 шықуса
Аӡы аҳра. Аҟуа, 197 шықуса
Арҩашқуа рышьыжь. Аҟуа, 1973 шықуса
Ажәлаҟьаҩ. Аҟуа, 1976 шықуса
Ахьтәы-уасцәа. Аҟуа, 1981 шықуса
Иалкаау. Аҟуа, 1987 шықуса

Аиҭагақуа

М.Лермонтов. Мцири. Апоема. Аҟуа, 1697 шықуса
М.Лермонтов. Аԥсыҳарам. Апоема (аизга «Абиԥарақуа рашәаҿ»)
А.Пушкин. Евгени онегин. Иажәеинраалоу ароман. Аҟуа, 1969 шықуса
Ш.Русҭавели. Абжьас-цәа зшәу. Апоема. Аҟуа, 1972 шықуса
Џь.Баирон. Шилонтәи атҟуа. Апоема. Аҟуа, 1976 шықуса
Абиԥарақуа рашәа. Аиҭагақуа реизга. Аҟуа, 1984 шықуса
Г.Лонгфелло. Гаиавата изы ашәа. Апоема (инарҭбаау ацыԥҵәахақуа - ажурнал «Алашара», 1988, 8,9,10 аномерқуа. Апоема нагӡаны иеиҭагоуп, хаз шәҟуны иҭыжьӡам...)
Ш.Петефи (Петиофи). Иалкаау. Аҟуа, 1995 шықуса (аизгаҿ ԥшь-жәеинраалак Б.Шьынқуба иеиҭагамҭоуп)












АХҚУА















АЕПИТАФИА

Сымҩасҩын саргьы. Сымҩа сахысит.
Сажәаҿ иаансыжьит сыԥсҭазаареи уси.

ҲААМҬАЗТӘИ АБАЛЛАДА

... 37. Ддырӡит
Инагаз аб иԥа.
Аб акыр дархуцит:
Ишԥеиури, ишԥа?!

Уи дабын, игунигеит,
Дагьаҿеит зымҩа...
Аха нас иаԥигеит
Ҽакала игурҩа.

/Иалымшоз уи иақушәаз
Иҽрылымкаа, иҽыԥхьакшәа
Игурҩа игалар... /

Иусқуа ирԥырхаган
Ибеит абас имур:
Иҽыҟаиҵеит дҿырԥшыган,
Иамеикит аџыр!

Ажәак имҩит рзаҳалны,
Дишьҭамлеит иҵеи!
Иҿыхракум, иуалны
Ҽа усқуак наимыгӡеи!..

Дфырхаҵаны, дпатриотны
Дықугылт аха ишԥа!
Иԥа диргылеит дтәымны,
Ахҭысқуа анинԥа...


Ажәауаара риҭом
Уи ана-ара,
Гурҩа змоу дишаҭом,
Дахысит Аԥсынра...

Акоуп ирбарҭан ииҳәо,
Иналкаауа, иԥҵәа:
Рсабрадақуа шырҿырҳәо
Ажәлар раӷацәа!..

Нышәаракгьы шрықум,
Инырҵәа - иҭакы...
Аԥсадгьыл-лаша шакуу
Аусқуа зегь рыцкы!..

Иаатуан уи ала
Имҩақуа ԥхьаҟа.
Иԥа ибаҩ ала
Иҭыҟҟа-ҭыҟҟа!..

Игура ган уи ала
Ахадараҟны...
Иԥа ибаҩ ала
Дырбарҭахеит Аԥсны!

Аха ицрымҵуа ишьҭан
Уи инаур иара,
Ҵхагуаны, дахьышьҭаз,
Иаҭаауан иҩнра...

“Усыԥхьаӡом абысгьы! -
Бжьык цәырҟьон имитәны,-
Са срымшьыр абасгьы
Ҳәатә уоуамызт Аԥсны!

Зегь уӡбит мариала,
Иагыумыжьт акы.

Сара сыбаҩ ала
Ирыԥго шьоукы...

Зегь еилукааит заа,
Иубеит ирынцәахуу.
Мап, уара иугухьаам,
Сыбаҩқуа ахьҵәахыу.

Саб, уара уԥсахҩуп,
Идыргыларгьы убаҟа! -
Са сыԥсыбаҩ акухоит
Ихуҵоу уа ҵаҟа!..”

Нас ииарҭа длықутәон,
Акалашәа дшәаны...
Аԥхӡы хьшәашәа иқуҭәон -
Ихы-игуы ахшәаны...

* * *
Дыҟам аб дымҩасит.
Ихагылоуп абаҟа.
Саргьы абра саанҿасит,
Ҳәатә сымаӡам ԥхьаҟа.

















АГУАЛАШӘАРА

Ҳаб баша акамбашьқуа, ацәқуа ҵаиҳәон...
Ҳажә хьаанӡа ҳгуаҟ`уан... ҳажә хьаанӡа ҳҳәон...
Ихьазар - ҳазӡатәун! - ухаҵоуп ирџьа!
Ихьазар - иҳаман ахҷаҭ, ахџьаџьа!

Ҳажә  хьаанӡа ҳгуаҟ`уан... ҳажә хьаанӡа ҳҳәон!
Ҳаб баша акамбашьқуа, ацәқуа ҵаиҳәон:
Акамбашьқуа - цә-камбашьқуан - ами ржәаҳәон...
Ҳажә хьаанӡа ҳгуаҟ`уан... ҳажә хьаанӡа ҳҳәон...


ГУБӶАНС ИРЫУҬОИ, ДАД!

Изҳәо - Мықутәи уаҩ-бырг`уп

Дад, сыблақуа ирыгын, гуҳәԥыхшк сҭахын,
Ақыҭа зегь ҳрылсит, уаҳа умԥсын!
Дад, иубахьаз ыҟам, иаҳа-иаҳа ицоит,
Уахьнеилак - аӡҟы-ԥшқа қурпала драаӡоит!

Курпоуп, дад, ироуа, ирфо ес-шар...
Губӷанс ирыуҭои, дад, ақурпа-ҿар!..




АӠӠЕИ ЛГАРАШӘА

Уцәаз, соуԥшәыл, уцәаз ԥшьаала,
иузҳа мшы-ҵхы!
Уан дҽырба-ҽырбоит лхала,
Дақуиҭуп лхы!..

Уаб иусқуа цоит лыԥхала,
Дтәашам ухи-ҽни!
Уара иушьҭами ҭаацәала,
Уцәаз, шьышь-нани!..

О, жәац акумзи данӷарыз,
Иугуалашәома иара?
Иахьа уи дыршьоит дҳәынҭқарны,
Ишмаҷугьы иҵара!

Ирашь акузар - “иномарка”
Ҭагылоуп имӡырха!
Далаҽырбан имырхумаркуа,
Дувҟьом шамаха!..

Сҭампыл-гароуп уара угара,
Ирыхуҳаит Мысра...
Иузҳа, о, сылашара,
Иуҟугаз аԥсра!

Мрагылара кьынџьҵас иҟоу
Ҳрылатәоуп абра:
Зхала ихысуа, зхала иныҟуо -
Қыҭак рызхара!

Уан лыҵкы ԥшӡақуа мацара -
Иаалхуақуаз Шьамы...
Излаҩычо лыԥшь-нацәкьара,
Ма лара лхамы! -

Аӡә иԥхыӡгьы иалашәарцу,-
Дрышьҭаз уахи-ҽни!..
Уара  ак угны урааӡарцу? -
Уцәаз, шьышь-нани!..

Уара уоуп сыгуҭыха здыруа,-
Згара сырҵысуа!
Иҟоуп, иҟоуп сзыруазыруа,
Исхысуа ибыз-бызуа!..

Исзынхада? Сан алымша,
Ҳа ҳаҩнажә иахыу!

Сара алымша, лара алымша,
Дызбарҭам ҳазҭахыу...

Иаҭәашьоуп Леуан иҳамҭа
Аибашьраҿ сашьа...
Аха адгьыл дамоуп ҿымҭуа -
Дзамамзеи иаҳәшьа!

Са сыԥсҭазаара ахаара
Ахьымҩаԥысуа абас:
Уара иухарои? Сара исхароуи? -
Иҳаман лахьынҵас!..

Сара ус сцалароуп ԥшьаала,
Сылаӷырӡ ҵәахы...
Уцәаз, соуԥшәыл, уцәаз хаала,
Иузҳа мшы-ҵхы!..



















Шықус ҩынҩеижәа суцуп, аԥсуа жәеинраала! ........................................…
Аҵыс мҩас ахьыцәо аҟынӡа......................................................................…
Аԥсаатә чмазаҩ.........................................................................................…
“Ацәашь кьаҿқуа ирылагылан ацәашь ду...” ...........................................…
Араш аныҵит... .........................................................................................….
Аԥсҭазаарахь...........................................................................................…..
Аспонсор...........................................................................................……….
“Абыргцәа ртәылаҿ...”.............................................................................…..
“Сахьасуа уас!” ......................................................................................…..
Ашыц маху.........................................................................................………
Абымба-сы.........................................................................................………
Нахьхьи, алашьцараҿ... .........................................................................…...
“Абан, избоит, нахьхьи иаҿуп...”............................................................……
Сызгук... ..........................................................................................…………
“... Иҟам сажәеинраала, сыцәа...” ......................................................…….
Аӡхкыраҿ игылоу..................................................................................…….
“Шьыри, шьыри, ацәа сшалоу...” ..........................................................……
“Мза лашарак, мза лашарак...” ..............................................................…..
Аҵеи уахь...........................................................................................……….
Ацәқурԥ-шлара иалҵуа....…………………………………………………………
Ашәҟу азы... ...……………………………………………………………………...
“Ашьыжь - амш иахҷаҭуп...”...…………………………………………………..
Аҭаҳмада-қабада.....……………………………………………………………….
Ацәашьырцәаҩ..……………………………………………………………………
Аԥсыӡ-лымҳа...  ..………………………………………………………………….
Иуа инышәынҭраҿ...………………………………………………………………
Иԥыруеит зымҵәыжәҩа маац аԥсаатә...………………………………………
Археолог...………………………………………………………………………….
“Сара - ирхуз шәарахыуп...” ....………………………………………………….
Абжьынҵ анышәҭуа... ....…………………………………………………………
“Сыҟоуп - аҳаскьын шаауа...”.…………………………………………………..
“Ацәқурԥқуа ҳрыҵоуп...” ...……………………………………………………….
Аџьра...………………………………………………………………………………
Амӡырха-шҭа...…………………………………………………………………….
Аишьцәа рнышәынҭра шкуакуа... ..…………………………………………….
Ацәгьара, схыуп уара ушьҭа!.. ...……………………………………………….
Сцәеижь неишьа ахьамам шәахуаны…………………………………………..
Ашхуа..……………………………………………………………………………….
Уахазны..…………………………………………………………………………….
Хуцра  цәаарақуак..………………………………………………………………..
“Ҳашҭаҿ, сыҟоуп. Еиҭа ара...” .…………………………………………………..
“Ицәырҵуеит ҭагалан мышқуак...” .……………………………………………..
Ан. Передреев ихьӡынҩыланы..………………………………………………..
Ацәгьоура, ашьыцра, аԥсцәаҳа...  ..……………………………………………
Нальчиктәи амитинг....……………………………………………………………
Ахуҷқуа рыԥсыбаҩ, рыҵәаабжь даҵоуп!..  .………………………………….
Са сышҟа бааскьоит еиҳагьы... ..………………………………………………
Кудры..………………………………………………………………………………
Аибашьраантәи агарашәа..……………………………………………………..
Аԥсракум исхьаау... ....……………………………………………………………
Уԥа соуп, Ҟабарда!....……………………………………………………………..
Аҭла ԥсирири ԥсиҟуана.…………………………………………………………..
О, уара ахуаша, уан! ..……………………………………………………………
Аныҳәашәа..………………………………………………………………………..
Дырмит Аҩыра Ԥшьа еиҭеигон.…………………………………………………
“Нахьхьи - Кудры аҩада - аԥсилаа...”…………………………………………..
Аныха………………………………………………………………………………..
Агаҿантәи ашьхаранӡа.…………………………………………………………..
Абырскьыл иаацҳа…………………………………………………………………
Рлахьынҵамҩа - ҳгуеисра иалдан.………………………………………………
Абга иақутәоу……………………………………………………………………….
“Ҽынла ахуцха цқьа ҳахьӡом...”………………………………………………….
Едраҭ уахь…………………………………………………………………………..
“Сҿара шықусқуа мҩасит...”………………………………………………………
“Схынҳәит шәа шәышҟа сцәаҳәақуа...”………………………………………...
“Ашәҟуы ҟьашь сзызҩыз!..”……………………………………………………….
“Абга абга иазҵааит...”…………………………………………………………….
Аԥсы анышә дахьамоу.……………………………………………………………
Бԥа бицәымшәан.………………………………………………………………….
Аҳҭнықалақьаҿ, Аҟуа.……………………………………………………………..
“Аӷба - аӷба агон...”…………………………………………………………………
Ажәеиԥшь……………………………………………………………………………
Исызхоит сара ашәарах рышьҭа.……………………………………………….

3
5
7
8
9
11
12
15
16
17
19
21
22
23
25
27
28
29
31
32
33
34
35
37
38
39
41
43
45
47
49
50
51
52
54
55
56
58
60
61
62
64
65
67
68
70
71
72
74
76
77
80
81
82
83
86
87
88
90
92
94
96
97
99
100
100
100
102
103
104
107
108
109
