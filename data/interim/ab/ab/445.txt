Рауль Лашәриа

Аԥсны ашәҟәыҩҩцәа  Рассоциациа анеиҿкааха (2003) аԥхьатәи амшқәа инадыркны уи аамҭа уадаҩ иҭагылан. Азнакыз, ассоциациа аԥҵара зыхҟьаҵәҟьаз рзеилкаауамызт аиҳабырагьы  аиҵбырагьы, уимоу ажәлар рхаҭагьы. Изаҭәоумшьаша џьоукы-џьоук уаҳәан-сҳәанқәа гәарарҵон, изаҭәоумшьашаз шәҟәыҩҩцәа хатәрақәак Ассоциациа аиҿкаара зҽалазырхәыз аттаҳәа алапҟьақәа рышькларҵон, еиуеиԥшым акьыԥхьтә ҭыжьымҭақәа ашҳам рҿыҵуан. Аха абарҭқәа зегьы чҳаны, аусура нап аркын.
Ассоциациа аиҿкаареи ашьапы ақәыргылареи лаԥшы цәгьала иахәаԥшуа рхаҭақәа хьаршшатәыс ирымоу рацәоуп. Ашәҟәыҩҩцәа Реидгыла адәахьала иахьахәаԥшуаз аҽеидкыланы иҟазшәа рбон аҭагылазаашьа зеиԥшраҵәҟьаз ззымдыруаз, арахь ҩнуҵҟала Тунгузтәи акратер угәалакаршәартә аҟынӡа еиҟәшьшьан. Абарҭқәа зегьы рыртытра иаԥсам, аха иҳамҳәар ауам ахдубеибара «уара утәы», «сара стәы» ҳәы аилыхра аԥхьаҩ иҿаԥхьа арҿиаҩцәа раҳаҭыр  шыланрҟәыз. ҵабыргуп, абас еиԥш иҟаз «афилософиатә хәыцра» ҳнапқәа ахьзымнаӡоз џьара  ихәыҵаҵәахын. Аха Аԥсны ашәҟәыҩҩцәа Рассоциациа аиҿкаара зегьы араргамеит, зегьы рҭыԥқәа рҿы иаргылашьам уҳәартә аҟынӡа инанагеит. Уи иамоуп  иморалтәу иара ахаҿра, шьагәҭҟала еибыҭоуп, закәантә шьаҭала ишьақәырӷәӷәоуп.
Аҳасабрбатә аамҭа иаҵанакуа абарҭ ашықәсқәа рзы Ассоциациа анапхгаҩцәеи уи алахәылацәа зегьы рыжәҩахыр еибыҭаны аус Руан, ирырҭоз аҽԥныҳәақәеи  ирзыҟарҵоз ацыхлымрақәеи рыгәхьаа мкыкәа. Асасцәа дахьқәа злахәу абри ҳаизара ду аҿы ицәырганы аҳәара иаԥсамшәа збоит, аха акырынтә схаҭа схы ларха-ҩарханы агазеҭқәа сырнырҵеит, скарикатура акәзар,  икьаҭеиԥҵәаган (ашортик сышьоуп, скаууа аҳауа салоуп,  амшын ихыӡсало анышь саныԥаларц сҭахуп, аха сара сҟынӡа уа зҭыԥ  ылызххьаз аӡәы иблақәа цәырқшаԥаны дсыхәаԥшуеит. Агазеҭ «Ехо Абхазии» аредактор Аԥсуара  ахьынӡаидыруа сара сзыҳәан имаӡоуп, аха схаҭа аԥсуа хаҵа иҩнаҭаҵәҟьа сшааӡаз агәра ганы сыҟоуп).
Ассоциациа анапхгаҩцәа уи ашьақәыргыларазы ирбаз аџьабаа башамхеит, имарымжахеит. Иҭнажьуеит ҳавторцәа рышәҟәқәа, агазеҭ «Еҵәаџьаа», ажурнал «Аҟәа». Урҭ  ахьцәыругалакгьы рхаҭабзиара аганахьала удырԥхашьо иҟам. Аус ахьыҟоу еимакык-еиҿакык цәырымҵырц залшом. Аха убригьы иаразнак ҭаацәашәала иҳаӡбоит.
Харшҭшьа амам  ҳҭажьымҭақәа ршьапкышьа. Сашалеи мҽышалеи  ҳанкыдгәгәало аредакциақәа ркомпиутертә цехқәа ҳрыҩнан.  Зыгәқәа намӡоз, ицәыҵаҟәындуазгьы ыҟан. Акьыԥхьтә аус аиҿкаараҿы  агазеҭ «Аԥсны» аредактор  Борис Ҭыжәба  иҳаиҭаз ацхыраара иналкааны иазгәыҳымҭар  ҳиашахом…
Ажәакала, иҟаз аԥынгылақәа  ҳариааины, ҳгәы шьҭыхны, уаҵәтәи амш ҳазхәыцуеит. Иахьа ашәҟәыҩҩцәа Рассоциациа Аԥсны иреиӷьӡоу акультуратә ҳәынҭқарақәа ираукуп. Зда ԥсыхәа ыҟам  ацхыраареи алшарақәеи амоуп хьаҳәа-ԥаҳәада адоуҳатә мҩа ианыланы ԥхьаҟа ацаразы.









Алхас Чхамалиа

Арҿиара знапы алаку аҿарацәа рыхьӡала исҭахуп сазааҭгыларц ҳаԥсуа литература иахьатәи ашьаҿақәа, иамоу аихьӡарақәа.
Ишдыру еиԥш, иахьа адунеи зегь зымҽхазкыз аглоболизациа ацәқәырԥақәа Аԥснынӡагьы иааӡеит. Уи  ӷәӷәала  ианымԥшырц залшом ҳабзазашьа, ҳҵас-ҳқьабз, ҳхымҩаԥгашьа, ҳбызшәа, ҳлитература. Аҵыхәтәантәи ҳалацәажәозар, иҟалаз акомпиутер, аинтернет уҳәа аԥхьаратә культура акыр  иаԥырхагахеит, ааха анаҭеит уҳәар ҟалоит. Избан акәзар, акы, уи аамҭа уцәнагоит, ҩбагьы, информациас иаауҭаху зегь ашәҟәы аҿы аамыртӡакәа, рацәакгьы џьа мбаӡакәа «ирхианы» иунаҭоит.
Хаҭала ҳаԥсуа литература угозар, ҿык-бзык иазҳәом уи иалнаршаз. Ҳҩыратә литература шәышықәса иреиҳаны иахыҵуам, аха адунеизегьтәи алитература ҟаимаҭла иалубаауеит. Ҳаԥсуа шәҟәыҩҩцәа иаԥырҵахьеит ԥсра-ӡра зқәым аҩымҭа дуқәа. Урҭ зегьы ҳлитература ахьтәы фонд иалоуп.
Изеиԥшроузеи иахьатәи аҿари алитературеи рекизыҟазаашьа? Ари аҭак аҟаҵара даарагьы имарианы иҟамзар ҟалап. Избанзар, ганкахьала, аҿар алитература рыздырам, иацәхҟьалеит ҳәа уашшыр ҟалоит, аха даҽа ганкахьала, иҟоуп уи гәцаразкуа, иахӡыӡаауагьы.
Иаҳхысыз аибашьра ашьҭахь маҷк адоуҳатә «аарҩара» ыҟазҭгьы, иахьа маҷ-маҷ рхыԥхьаӡара иацло иалагеит алитературахь ихьаԥшуа, ашәҟәыҩҩцәа иазҿлымҳау аҿар. Ашколқәа рҿы шамахамзар еиҿкааны ирымоуп алитератуцратә кружокқәа. Аԥсны ашәҟәыҩҩцәа реиҿкаарақәа излалшо ала урҭ хылаԥшра рзыруеит. Аԥсуа ҳәынҭқарратә университет аҿы акәзар, даара игәцаракны, ҭакԥхықәра ҳаракыла иазнеиуеит ари аус. Аԥсуа литература акафедра абзоурала  еиҿкаауп астудентцәа еидызкыло алитературатә гәыԥгьы. Уи аус ауеит Владимир Анқәаб ихьӡ зху акабинет аҿы. Еиҳабыс дамоуп аԥсуа литекратура акафедра аусзуҩ Ахра Анқәаб. Уаҟа лассы-лассы еиқәшәалоит, рҩымҭа хәыҷқәа ирыԥхьоит, еилдыргоит. Иҟоуп ашәҟәыҩҩцәа наԥхьаны ахәылԥазқәа анымҩаԥыргогьы. Рнаапала иҭрыжьуеит алитературатә журнал, аус рыдырулоит аҭӡыгазеҭқәа. Аныҳәақәа раан акәзар, еиҿкаараала  иалахәуп. Имҩаԥыргоит аиубилеиқәа. Арҭ зегьы угәы шьҭырымхырц залшом. Аха иҟоуп даҽа ганкгьы. Уи аԥхьаратә культура алаҟәра ауп. «Азҩа зӡаз иан дагеит» – рҳәоит аԥсуаа. Аха араҟа иаахжәаны, зегьы зхароу аҿар роуп ҳәа рықәӡбара иашам. Иаҭахуп урҭ аус рыдулара, еиуеиԥшым аусмҩаԥгатәқәа рынагӡара.
 Иахьа Аԥсны Аҳәынҭқарра азхаҵоуп.  Уи иабзоураны ацәырҵуа алшарақәа ишахәҭоу ахархәара роуроуп. Ирӷәӷәалатәуп аҳәаанырцәтәи ашәҟәыҩҩцәа ҿарацәеи ҳареи ҳаимадарақәа, еиҳаракгьы ҳашьцәа Нхаҵ Кавказаа рганахьала. Уи иацхрааауеит, ҳлитература аҿиара анаҩсгьы, ҳаешьаратә жәларқәа реигәныҩра.
Убас, иаҳхысыз ашықәс лаҵарамзаза, Аԥсны ашәҟәыҩҩцәа Рассоциациа ахаҭарнак иаҳасабала салахәын Нхыҵ Кавказтәи ашәҟәыҩҩцәа ҿарацәа II Реизара  ду.
Иазгәасҭарц сҭахуп, зыӡбахә сымоу ари аизара есышықәса ишымҩаԥысуа. Уи аиҿкааҩцәа иреиуоуп: Асоциал-економикатәии аинтеллектуалтә программақәеи рфонд (напхгара азиуеит аурыс политик, ашәҟәыҩҩы, Урыстәыла ажурналистцәа Реидгыла алахәыла Сергеи Филатов), алитературатуратә журналқәа «Дружба народов», «Знамиа», «Иностраннаиа литература».
Нхыҵ Кавказ ҳаҟазаара иалагӡаны, ҳара ҳарԥылеит еиуеиԥшым ашәҟәыҩҩцәа, ажурналистцәа, аполитикцәа, аполитологцәа, акультура аусзуҩцәа уҳәа. Ҷыдала еиҿкааны адыга шәҟәыҩҩы Исҳак Машбаш иԥылара (абарҭқәа рыӡбахә акыр инарҭбааны ирзааҭгылоуп иаҳхысыз ашықәс азы агазеҭ «Еиҵәаџьааҿ» икьыԥхьыз сыстатиаҿы). 
Нхыҵ Кавказтәи афорум алҵшәақәа рыла, иаҳхысыз ашықәс цәыббрамзазы ҳара ҳнаԥхьан Москва ақалақь аҿы имҩаԥысуаз Жәларбжьаратәи ашәҟәтәы  цәыргақәҵа ашҟа. Уи иалахәын зынӡа џ№ ҳәынҭқарра рхаҭарнакцәа. Хаҭала ирацәаҩуп уаҟа иҳарҳаз аҩызцәа, иҳабжьаҳҵаз аимадарақәа, еиҳаракгьы уаанӡатәи Асовет еидгыла иаҵанакуа аҳәынҭқаррақәа рхаҭарнакцәеи ҳареи.
Аҵыхәтәан иазгәасҭар сҭахуп акы. Зегь реиҳа исхамышҭуа хҭысны сгәаҿы иаанхеит Нхыҵ Кавказ ҳаҟазаара. Ҳашьцәеи ҳареи гәыла-ԥсыла ҳаилаҵәеит, ҳаизааигәахеит.
Ҳарҭ аешьаратә жәларқәа ҳажәҩахыр еиаркызароуп. Сгәы иаанагоит убри аганахьала аԥхьаҟагьы иҿыцу ашьаҿақәа шыҟаҵахо ала. Агәра згоит ҳлитературагьы есааира ишыҿИо, ишеизҳауа.

Иҭабуп!
Абзиара шәықәзааит»

