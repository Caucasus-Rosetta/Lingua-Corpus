Белла Барцыц-ԥҳа лпоезиатәи лпублицистикатәи ҩмҭақәа рыла аԥхьаҩцәа ибзианы дырдырхьеит. Диит Гагра араион Бзыԥҭа ақыҭан. Уажәы дынхоит Гагра ақалақь аҟны. Зымҽхак ҭбаау публицистикатә ҩымҭоуп “Ԥсоутәи аҵых” зыхьӡу лышәҟәы. Уи инарҵауланы иаанарԥшуеит аӷа хәымга Гагра ақалақь импыҵхразы аибашьцәа риааира атәы.
Ажәақәа Б. Барцыц-ԥҳа,
амузыка Б. Багаҭелиа
Ԥсоу уҷкәынцәа агәымшәақәа,
Аиааира наӡа, шәнеибацқәа.
Хызаҵә ҭыԥқәа еимамлақәа,
Ахәра ҿыцқәа еиԥгалақәа.
“Ахра ашәа” ахыҵырҭа,
Ахәра ашәа ахыҵхырҭа.
Шьала иҿызхыз згарақәа,
Хҭырԥа шкәакәа иқәлацәа.
Ахақәиҭра – аԥсышәала,
Аԥсуа ирӷьага – “Агарашәа”.
Абылраҭәҳәа Анацәа,
Ԥсоу иаҟәыблаауп аиқәаҵәа.
Еицырҳәо:
Ԥсоу иқәынхоз хҩы заҵәык роуп,
Рхы ақәрҵазаргь урҭ фырхацәоуп.
Дацәнымхаргьы Гагра иақәлоу,
Дышԥеиқәымхари имиц ма игароу.
...Арасаӡыхь. Нанҳәа 14, 1992 ш. Ҩажәеижәибжьтәи ашықәсқәеи Аџьынџьтәылатә еибашьра Дуӡӡеи заб иҭыԥ арҳәацәахьаз, жәаха шықәса иҭҟәаны, аҳәаанырцәтәи аконцлагьерқәа ирҭадыргәашахьаз Барцыц Мақьҭаҭ Шаҷ-иԥа иҭаца қәыԥш анышә дарҭон абри аҽны. Уаанӡа, хымш раԥхьаҟа сабраа сынрылаԥшырц ҳгәара анҭаламҭа иаасԥылази сареи аԥсшәа еибыҳәаха ҳмаӡаӡакәа еилауаҭыррахеит гәарак иҳацҭаз ҳашьцәа рыҩны. Аԥсны назыхәлашәараны иҟаз лашьцәа аукраинцәа, рхы ҳақәырҵараны ишыҟаз изааны илнырызшәа, шәымҭак алоуп лыԥсы шыналхабаз. Ольга кахәхәа, Ольга хцәы бырфын, лыбла жәҩангәԥштәылақәа зхаз Асида хәыҷы шьыбжьонҳәа данлырцәа... Знапала шәҩыла еиқәзкхьаз, ԥсра хкыс иҟоу зцәеижь иалаԥызшәахьаз, ԥшьынҩжәа шықәса ирҭысхьаз аҭаҳмада, иԥсы лхалоит ҳәа иаҳазшәа аӡәгьы дыҳәҳәар иуамызт. Лаԥхьа дтәан аӡы лыҿшьуа. – Саԥхьаҟа акәым, сара сышьҭахьгьы бара уахь ус бымаӡам, сыԥшқа, сбымшьын! – иахьанӡагьы иашҭа иазынхеит игәаҟбжьы.
Аанда шҳабжьазгьы, зыгәқәа ззеидымгоз аҩ-гәараҭак аҳәҳәабжьқәа еинырҟьон. Ҳаԥсҵәыуацәа рыла иҭәын. Рашҭа-ҭбаа, шьациаҵәара, мчыла акәымзар, мариала “Радеда” ахьҭымҩыцыз, Ольга дызҭаз аҭоубыҭ акәасқьа инлыбаарган уа днықәдыргылеит. Аџьабацәа рзын атәарҭақәа шырацәазгьы, ирзымхеит. Агыларҭаҵәҟьагьы уԥыхьашәомызт. Трагедиак иақәымшәацшәа, дыззымдыруазгьы хынкылашьак изақәшәомызт. Ажәлар ҳаҩшҭак ишыршазгьы, ԥыҭҩыкгьы тәара ишыргазгьы, азнык азы убас ирацәаҩхеит аишьҭагылақәа, урҭ ашықәсқәа рзы убри аҟара срыламԥшыцызт ԥсрак аҿы. Сгәы ҭырблаауан игәамҵуа ҳамҩа иқәыз.
...Ааимҟьарахеит. Сгәы исызкылымгацыз сыԥсы маҷк иааивызгеит. Амрагьы акыр ихалахьан. Ус гәыԥҩык лыбаа, Баҟәлӡхатәи аҷкәынцәа налхагылан иҳадашшыланы инықәҵит. Убарҭ рышьҭахьоуп аилыхара ианалага. Афымцамчеиԥш акы шынрылҟьаз збеит. Акрыфаразын итәазгьы гылеит. Еинҟьа-еиныррахеит. Атәарҭа акәым, ашьапыргыларҭа змамыз зегьы еиханы ҳара ҳашҭахь ицон. Имариамыз акы шыҟалаз збон, аха иҟалазеи ҳәа азҵаара сацәшәаны сгылан сҽышьҭарԥсны. Исҳәара сҿамшәеит ҳаҩны идәылыҩны ателевизор абжьы ансаҳа. Мшәан, убри аҩыза згәаӷьыда ҳәа сышьҭыԥсаа-шьҭыԥсаауа ҳашә снылагылазар, аԥсуа телехәаԥшрала ажурналист Зураб Аргәын дцәажәоит. Ишәаџьҳәабжьы “Шәнеибац” ҳәа игоит, аха мелодиала акәымкәа ааԥхьаратә бжьыла. Инақәырццакны ақыҭа Администрациа аҿынтә ҷкәынцәақәак ҩарышьҭит аԥсраҿы иҟоу аҷкәынцәа адырра рыҭаразы. Ладахьтәи ҳраҵла аҵаҟа гәыԥгәыԥла рыхқәа неидкыланы абџьарқәа ирылацәажәон. Артҟәацгақәа, автоматқәа. Сара иахьынӡаздыруа, бжьба-ааба отриад абри аԥсра аҿынтә ицаз роуп. Аҳәсеи зықәра акыр инеихьаз ахацәеи рыда шамхамзар рӷьырак цахьан. Имцацызгьы шәнеи-снеи ҳәа еибадырбон. Ус Ольга зыԥсы лыхҭнызҵоз лабхәында аиҵбы Заканбеи /иунтәи ажәылараан дҭахеит/ снаскьеиԥхьан дсазҵааит, дықәаагаанӡа сцар ԥхашьароума ҳәа. Аирак реиҵбы, ҩ-шҭак рҿы ԥыҭҩык аешьцәа шыҟазгьы, акы анаҳҭахыу, ҳхы нызқәаҳклоз, ԥхьагылас иҳамаз, схы ҩышьҭысхын сыниҵаԥшит. Згара сырҵыслоз, зхахәы бырфынра, арафра џьашьо сызхара исзымбалоз Заканбеи уаангыл ҳәа сызиамҳәеит. Уцароуп, иуеиҵбацәазгьы амҩа иқәлеит. Аӡәы акы иҳәозар, сара избап. Дурҽеит, уи зегьы аҳәоит, мҩамш, агәарабжьара аҿынӡа днаскьазгеит, тәым дгьылк ахь амҩа дықәсҵозшәа...
Саахынҳәымҭаз сааиҵазырӷәӷәарыз даҽа ажәабжьк рылагьежьуан: Гаграҟа амҩақәа ҿарҳәеит, шьапылагьы уиарыжьуам. Аԥсы лықәгара рҽазыркит. Ҳахьеилагылоу ҳшьапқәа ҳаҵыблаауеит. “Иҟалозар, иаҳзааԥсаз ҵәыцақәак нхымҭәалакәа шәымцан. Анцәа инапы ҳануп уахьгьы иҟало аабап сшәыкәыхшоуп”, – ҳәа ажәа змаз ахаҵа аҳәара шыҟеиҵазгьы иаагылаз рацәаҩымхеит. Инхази ицази ҳәа ҽеишәа избаратәы рылаԥшыха сымамызт. Ҳарҭ ҳмашьына иҩанагаз ҳахәҩык абжьааԥнеиԥш шьҭа шәаала, шәабаҟоу ҳәа аӡәгьы аҳәара иуалымхеит, хҭыԥқәа аанаҳкылахьан. Ҳарныҟәаҩ Басныкиԥа дышьҭхысааӡаны акәын дышцоз. Иҵегь дыццакыргьы сҭахын.
Пицундатәи архәара ҳахьынахшәаз армарахьтәи аган зегьы еиврыԥхаа иқәгылан Бзыԥҭаа, Гаграа, Гәдоуҭаа, Пицундаа рыҷкәынцәа. Ибыжьҟьаны илеиуаз ҳмашьына иагәыҵалома уҳәаратәоуп иԥшьҩыкны ишааҳԥынгылаз. Ҳаурмышьҭроуп зынӡа ҳаныршь ҳәа сгәы нсыҵԥсааит. Аӡӷаб аԥсшьацәа рнапы данысҵеит. Амашьына аԥхьа иҭатәаз акәрорт Гагра аҳақьым хада Нанба Миха игәы иазымчҳакәа дҭыҵит. Иԥшәма арҵаҩы Наҭела Анқәабԥҳагьы ахы лылазшәа аԥхӡы лықәнаҭәон. Ҳамаҳә Нанба Генеи Басныкиԥеи рыԥштәқәа рыԥсаххьан.
– Аҷкәынцәа, сшәыкәыхшоуп. Ҳамҩа шәымкын, аамҭа цоит. Аӡӷабцәа ҳзыԥшуп аҩны, – Арасаӡыхь аԥсраҿынтә ҳаауеит, – ибжьы ҵысҵысуоуп дышрыҳәаз Миха Нанба.
– Ҟалашьа змамоуп. Колхида аԥсыуак иԥынҵа наизкылмырҳәҳәо иԥахны игылоуп рабџьарқәа хыршаны. Ишәҿанхақәо шәгәылацәагьы шәаҩсуам, – иҳәоит аӡәы аха ҳарныҟәаҩ шәнаскьа-ааскьа аанарго ԥшьаала иҿынеихахьан, дыззыԥшыз Нанба Миха иҭыԥ аҟны итәароуп. Амҩа ихықәӷӷа ихықәгылаз рахьынтә ҷкәына дауаԥшьк дыҩрылҵәраан амашьына аԥхьаҵәҟьа
даагылеит: – Шәлыбаа, шәышԥаԥшу, имарианы шәахәаԥшуама ҳзыниаз, ақырҭқәа ҳабашьуеит. Аҭыԥантәиқәа роуп раԥхьа шәгәы иҭазыршәуа! – ибжьы ҩҭицеит.
– Ҳаушәышьҭроуп, ҳаршьуазар ҳаршьааит, – ҳаицҿакноуп ишеицаҳҳәаз.
– Ус бфырԥҳәызбазар, блыбаа, ибысҭеит савтомат, – ихәда иаахихын инасзикит, – ишаадыруа шәҭахар ҳҭахым.
Амашьына ашәқәа ааиртит ҳҭыҵырц, аха ҳара иаауам. Наҭелеи сареи ҳаблақәа еибаҳарбеит иҳамурц. Аҩны инҳажьыз еиларгьежьуа, ашәақь ԥынҵақәа рыхәдақәа ирыҵакыушәа лаԥшҵашәарақәак срыбжьаркхьеит. Аамҭа иаҳагьы иццакуазшәа збеит. Егьырҭгьы абылра иаҿуп. Азнык азы исыӡбеит аӡәгьы сизымԥшыкәа шьапыла сыҭрысны сбыжьҟьарц. Ақырҭқәа рпозициаҿы издыруа Гагратәык дызбар сиҳәарц /мшәан усҟан иҭацәыз агәыӷрақәа шԥаҳамаз. Аха сҩызцәа ркажьра сзыгәаӷьуам насгьы макьана иҟарҵо збарц сазыԥшын. Абар, Миха Нанбеи Басныкиԥеи дареи еиҿагьежьуеит. Еиҭагьы сгәы иҭаз ауп Миха Нанба иреиҳәаз:
– Иамуазар шьапыла, шьхала ҳцароуп. Ишәҳәо закәызеи уара, ҳарҭ аԥсра ҳацәышәыхьчоит, ҳацхыраара адлаԥса ҳҭыԥҳацәа рыргәаҟра иаҿызар, нас адгьыл иқәаҳхуазеи, амашьына днавсын амҩа ақәлара иҽыназикит, саргьы сишьҭаларц сҽаасырхиеит.
– Шьхала уҳәама, ашьхақәа дара иааныркылахьеит. Ҳарҭ иаҳзаанхаз абарҭ иаарту абжьацәқәа роуп, – амца иҿҟьон ицәажәоз аҷкәын. Абри инақәыршәаны апыҟҟаҳәа ахысбжьқәа геит. Аха урҭ шәарыцага шәақь бжьқәамызт, втоматқәан. Наҭелеи сареи ҳнеиҿаԥшы-ааиҿаԥшит.
– Шәҭыҵ амашьына, ахқәа алалоит, – дҳаҵаҵәааит даҽаӡәы. Слымҳа сажьоз џьысшьеит, исызхамҵеит.
Амашьына ахы аналало ҳара? Амашьына рбарҭан, иеихсыр ҳашьуан, ус шакәыз зынӡа ихьшәаӡаноуп ианеилыскаа. Наҭела сыблақәа лсырбеит. Бааи, абри аихатә гәашә ҳхыҵны аҩнаҿы ҳаҩналап, ара ҳаршьгәышьозар ҳәа. Раԥхьа сара соуп уи инадгылаз. Уахь бабацои, уантәоуп иахьхысуа, заа биԥылома! – еицәаз даҽа бжьык геит. Шьҭа зегь сзеиԥшны амашьына аԥхьа саагылеит. Нас нахыс, ҳаха абарымаз апатронақәа еимырдон, автоматқәа, баша аҵыс шьыгақәа, рыла ихысуан. Еиҭагьы ахысрақәа... Аополченцәа рыхшыҩзышьҭрақәа зегьы уахь ишцаз збаз ҳхацәа амашьына иҭалеит.
– Иҟалалакгьы уеиха, – игеит Миха ибжьы. Ҳарныҟәаҩ днаҵысит, аха дышԥацоз. Абжьааԥны акәызҭгьы, абаақәа ҳҭаурхома ҳәа иԥсҟы измырҵысуа исымкуази, аха уажәы исҭахыз зынӡа дыԥрыр акәын. Сгәы аасыԥсахит. Сгәаӡыӡара схыҵит. Иҳахьӡар ҳәа сшәаны сышьҭахьҟа сыԥшуан. Ааи, усҟан сзыцәшәаз ҳара ҳатәқәа роуп. Ҳхы зцәаагаз ҳаӷацәа ракәу џьушьап. Уажәоуп ажәа “ҳаӷацәа” аҳәара саназыҟаҵоу. Усҟан уи сацәыԥхашьон, сшацәшәарызгьы сыздыруамызт. Сахьрыламԥшыцыз азын акәхап. Ҳназгоз ҳмашьына ахуҳәа инрылагылеит Колхидаа. Ииашаҵәҟьаны мҵык рбыжьԥраауа иҟамызт. Ақәыџьма асахьа рыманоуп иблаҟы-блаҵәуа ишааҳакәшаз. Акы ҳахьыр ҳәа ишәаны, иҳахӡыӡаауа, ҳашьҭахьҟа ицо, ҳаԥхьаҟа ииасуаз, ҳзыцәцаз ҳаруаа рсахьақәа зынӡагьы иреиԥшымызт аратәиқәа...
– Ижәдыруаз, иахьынӡеиҿахысуа ҳарбыжьҟьароуп. Шьҭа усгьы еиӷьыу-еицәоу ҳәа ҳалаԥшратәы ҳаҟам, – ҳәа аныҟәцаҩ ииҳәаз Миха дақәшаҳаҭхеит. Ҿыҭбжьи ҳәҳәабжьи азԥымкыкәа Колхиданӡа ҳназгаз гәаныла аџьшьара шрысҭоз Гена Нанба ибжьы аагеит. Иабазго, иабазго, рҭҟәацгак сџьыба иҭоуп!” “Уи аҟнынӡагьы унеихьоума, иабоуҭахыз!” рҭыԥқәа иаархаҵәиит Михеи
Басныкиԥеи. Сывараҿы итәаз Наҭела иааимылхын лыкәахь илҵәахит. Леибагара агәахәа снаҭеит. “Аферым!” – аанарго лнапы аасырӷәӷәеит.
– Шәлыбаа! – ҳмашьына ҳнадкыланы ҳалбаардашашәоуп ишааҳадгылаз.
– Бадри, Бадри! Аа, шәымшәан, ҳгәыла Бадри Гонџьуа, амилициа амаиор, – сҭыҵырц снеихеит. – Изаацәоуп, бҭагалара цәгьахар алшоит! – Наҭела соулмышьҭит. Иаартыз ахышә аҟнытә изҿысҭит. Иҟәныз абџьар сгәы ааснарԥсахит. Инақәыршәаны изқәа ааҳаиааирхеит. Нас ашыр-шырҳәа еилагылаз рыжәпара днагәылалит. Цулеискири Жора иҷкәын, амилициа аусзуҩ, ҽнак жәантә ҳашҭа иҭысны Чарквианираа рахь инеилоз. Бысҭа ԥхак рҿамҵакәа иҳашьҭуазма!.. Уажәы изҿузеи?
Мурман Џьаниашьвили, ҳҿаԥхьаҵәҟьа инхоз зынӡагьы сизымдырӡеит. “Ҳаибазмырдырыз” иҟәныз иавтомат ауп. Уи баны сзимыҳәеит. Сгәы иҩбаны аҽашахьан. Уи аҵкысгьы, маҷк иадамхаргьы сышшәарыз сзырдырыз сахьахеит Бзыԥҭаа ҳашкол ахыбра еицааӡахьаз, ақырҭуа сектор аҟны аҵара зҵоз, ашәан ҷкәын Хвиблиани Валери санихәаԥш. Уи ихахәда цаны ишьҭахьҟа иахагылахьан. Валери ҳгәарабжьара аханӡа, абахә аҵаҟа / Гагра / анхара даналага, ԥшӡала уахажәааит ҳәа издысныҳәалоз. Мшәан, ҳҭахыра зегьы абра ишыҟоу, шамахамзар тәымк макьана дрылагылаӡамкәа, рызегь абас рызқәа ҳаиадырхаҵәҟьозар – усҟан ҳлахьынҵадоуп. “Ҳашьцәа”, “ҳаҳәшьцәа” ҳәа аԥсшәа анкадырҵәоз ҳгаӡақәазаарын, акгьы ҳамбо. Нас дара ирхарагәышьоузеи зхала абга иаԥылаз ауасақәа реиԥш ҳҽыдҳарбазар, ҳәа схы сшацәажәозгьы шьҭа рхьынԥашара саҟәыҵит.
– Реваз! Реваз! – ҳәа лгәыла изҿылҭит Наҭела. Ахышә лнапы нкылданы иеиқәа амаҟа инаҿалыршәит лнапы. Аҭыҵра лзымгәаӷьит. Ҳгәылацәа рыхьӡқәа ҳәаны
ахьрықәҿаҳҭуаз акәзаргьы ҟалап, шәҭыҵ шырҳәозгьы усҟан ҳажәҩақәа кны ҳҭыгара аҿынӡа имнеицызт. Реваз, хшара дызмамыз Гәыгәыта Сигәуа ииааӡаз. Саб иашьа иԥа Мканраа рҿы саныҟаз, сыбла аҿаԥхьа изызҳаз Наҭеларааи ҳареи ҳчеиџьыка иааӡахьаз. Уи мчык амазаарын, аха Наҭела Анқәаб-ԥҳа лхаҭагьы леилҟьара ҳахәеит. Азнык азы амца ҩаихҟьеит. Хынтә ишьхәа дықәҵәиааит. Еилаҵәиуа еилагьежьуаз рахьгьы днаԥшит. Акраамҭа џьоукгьы дырҿагьежьуа акы реиҳәон. “Гаушье!” – иҳәеит нас ахаҵа ҩардаџ. Ҳамҩа ԥдыртит...
– Иагьа ҳдыргәаҟзаргьы абра ҳашрыцәцаз еиԥш Анцәа сиҳәоит ҳасабицәа рынасыԥ ҳаҵанакырц, – лҳәан Наҭела дгәырӷьаны лнапқәа аасыкәлыршеит.
– Ҳаӷацәа Пицунда игылаз ракәызшәа ҳрыцәцашьагьы рыԥхашьагоуп, аха ус ҳрымпыҵымҵызҭгьы уахь ҳаанхаӡон, – инеидашшылеит ахацәагьы. Уи саргьы сгәаанагара акәын. Ҳара ҳашьҭахь акыр ихьшәаны аԥсраҿынтә амҩа иқәлаз аӡәырҩы зынӡа измиасӡеит, Гагра ахы иақәиҭхаанӡагьы... Абас ала Ольга гәаҟ Ольга қәрахьымӡа икыдлырԥаз ҳагәқәа еилашәа-еилыҵуа иааулакь Нанаа аанҳажьит ргәашә аҿы, оҳ, гәышьа, еиҭагьы гәышьа ҳәа ҳаргьы ҳгәашә ҳанҭалазар, дхахаӡа дааҳԥылеит Мака, лыблақәа алаӷырӡ ишабылхьаз лныубаало.
– Бшәаӡазар ҟалап! – иҳәеит лаб иара ихаҭа ишәарақәа зымҩа иԥхьакуа.
– Ҳаԥсшьацәа абаҟоу? – урҭ рҿынӡагьы снеит сыԥсы ансылала.
– Ишеибарҵәыуоз, ршәара изагәылымҵӡакәа, арахь сара сааныжьра ԥхашьаны, ицеит, еибганы ииарыжьзар, – лҳәеит лыԥсы лызҭымкаауа. Хымчыбжьа раԥхьаҟа Аԥснытәи Аҳәынҭқарратә Университет, раԥхьаӡа акәны иаадыртыз ажурналистика аҟәша иҭалаз, згәы хыҭ-хыҭуа аҵара ашықәс ҿыц иазыԥшыз,
илгәалалыршәалон аԥышәарақәа здызкылоз, уи аартра хадас иамаз Екатерина Бебиа-ԥҳа. Рҩымҭа хәыҷқәа реилыргараан акомиссиа иалахәыз Аԥснытәи ателерадио ахантәаҩы Шамил Ԥлиа агазеҭқәа “Аԥсны” аредактор Б.Ҭыжәба, “Советскаиа Абхазиа” аредактор Витали Чамагәуа, убас егьырҭгьы арҿиаҩцәа.
– Ижәбома, исымҳәази, сара ишәасымҳәалози, аха ихашәҵомызт! – дцан-даан абри аҳәара даҟәыҵуамызт, лгәы иалан усҟан хырҩаа ахьаҳамҭаз. Уи сҿаԥхьаҵәҟьа иаалыргылеит: 1990 ш. февраль 26 рзы, Қарҭтәи Аҳәынҭ-қрратә Университет афилиал аҿы иаадыртырц гәыԥҩык рҿар чгара итәеит. Ректорс иахадыргыларц ирҭахыз, алидерцәа руаӡәк ҳгәыла Тҟьебучава Гриша иҷкәын Феликс иакәын. Иаҳәшьцәа рыхшара есԥхынра инеиԥшьны уа ирҭатәан. Хазы ақырҭуа милаҭеилыхҩцәа хыҵны ирзаауан. Ҳара ҳатәқәа рҿынтә анапынҵақәа ансоулакь ԥшыхәра рыҩны снавс-ҩавслон, ргәылацәа ашәамахьцәа рҟынтә аинформациақәа исоулоз ҳара ианҳазхозгьы ыҟан. “Сара исымҳәалози!” – ҳәа ззылҳәозгьы зынӡа иааигәан. Аибашьра мызкы шагыз Гришьа Тҟьебучава имоҭацәа иҭааит.
Ус ҽнак ҳара ҳахь имҩахыҵит Итеи Теиеи рыԥҳацәа х-ҩык, ҳара ҳтәи дареи еиқәлацәан. Аҵараиурҭа дахьҭалаз лыдырныҳәалеит. Иҵегь ианыхәыҷқәазгьы хәмарра ҳәа ианааилакь, хаа-мыхаақәак анрыдызгалалоз еиԥш, заа иҟалаз тамақәаки ацеи гәблаак азна, аӡы нрыҵсыршан саадәылҵымҭаз агәашә инҭҟьеит. Егьааџьасшьеит. Ирҳәаз бдыруазҭгьы, ашәыр рыдгалара акәым, Гагра иалбцон. Ижәбап, Гагра иаарласны ашьакаҭәара ҟамлозар, иарбан ҵара ҵароу нашьҭарҳәеит раԥхьа исыдныҳәаланы. Лаша ашҭа дааҭаххын, ара иҟашәҵозеи ҳәа рыжәҩақәа ырҭрысны иманы дцеит, – лыԥсы еиҟәыҷҷаауа илҳәоз ансылсыз уажәоуп. Ихабымҵан, уи зегь башоуп, дара рҿоуп иахьеибашьло,
уа иахымсааит ҳәа инылҿасырхьит. Усҟан хырҩаа засымҭоз уажәы алкаақәа рзыҟасҵон. Агәашә ҳааҭалазар аахыс илҳәац шылҳәозгьы, акы ҳмыхьызшәа исыԥхьаӡон ҳаибгақәаны ҳахьеиқәшәаз.
Еибашьра дук ҳацәынханы ҳаалҵызшәа, аҽнытәи ахҭысқәа сҽааргәылкәкәааны сыстол сынахатәамҭаз кыррыҳәа игеит ателефон абжьы. Атрубка аақәысхызар Олиа Ԥлиа-ԥҳа: – Уа бара, шәзаау шәеибганы, шәышҟа ателефон асра каамеҭ ҟасҵахьан. Иҟалазгьы шәаҳахьазар акәхап, Багаҭелиа Заур дыршьит! – Сыбз сыхәлаблызшәа ажәак сзымҳәеит. Сытрубка нықәҵаны ауада сыҩнагьежьуа сааҩналеит. Хәбаҟа шәымҭа мцацкәа еиҭа дасуеит: Ааи, Заури сареи ҳакәзар иашштәызма, иҷкәын , ани ауԥшәыл ҳәа ҳазхара иаҳзымбалоз Нури иоуп. Ломинаӡе илаԥш иҵакыз, ыы уи алаԥшь. Ибгәалашәозар Заур диманы зны даҳҭааит аредакциаҿы.
Олиеи сареи абас ҳнеидашшыло ҳшеицәажәоз, аԥсуа школ аҿынтә дааит аӡӷаб лаб Басныкиԥа. Иҳаиҳәеит Гәдоуҭантәи аҷкәынцәа абџьар рыманы ишааз. Цандрыԥшь адесант шыӡхыҵуа, аха зегьы иреицәаны иҟалаз Агрба Тониа иҷкәын Аҟәа дшыршьыз, аха ибаҩқәа шрырымҭаз акәын... Ак аҵкыс егьи еицәаны. Анцәа ҳрыцҳашьа. Иҟаҳҵозиз, ҳнеимцклас-ааимцкласшәа иааулакь шьыбжьхьа ҳфашәа аауит. Трагедиала иҭәыз ҳамш шниасызгьы уи еицәахеит аршара. Аха Анцәа ҳрыцҳаишьазар акәхап – ҳазиршеит. Ҳабацәа абарҵа ианаақәгылалакь ҳаззыршаз ҳәа ишныҳәалоз инеиҳаны сныҳәаныԥхьан аҭаацәа реидкылага амаҵурҭахь инасыԥхьеит. Ҳашьыжьхьа иақәшәаны иааиз Томеи уи лыԥшәма Џьениа Ражденгьы неидтәалан ҿаҵақәак шырфаз еиԥш, ахацәа аԥсуа школ ахь ицеит. Саргьы Мака Тома лнапы днанысҵан Администрациахь схы сырхеит.
Нанҳәа. 15, 1992 ш. Амҩан исаҳаит Каԥшь Иура
дшыршьыз, аха уыгьы ибаҩқәа шрырымҭаз. Шьҭа нацәала иузымԥхьаӡо ахызаҵәқәа сшеимдырххоз ҳадминистрациа ахыбра снадгылеит. Аҿаԥхьа ахацәа еилагьежьуан. Аӡәызаҵәык дыбгәаларшәа ҳәа иахьа усазҵааргьы исҳәо акоуп, ауаҩы деилыскааратәы блак схамызшәоуп сшьаҿақәа шеихызгоз. Хыхь схалеит, иҟоузеи ҳәа ҩыџьаҟа сышхьыржәжәаауаз. Администрациа ахада Руслан Иазычба икабинет аҿы абыжьқәа рацәан, акыргьы ицәгьан. Аҟәантә уанаауа, Гагра иахыкәшо амҩа абжьаларҭа аҿы уааӡаанӡа агәараҭа ду аҿы инхоз Ӡаԥшь-иԥа Лиова ирҽы-рҽы иҟаз ихахәы ажәпара инапы аларԥаны акыдхра даҿын, амаӡаныҟәгаҩ лкабинет сахьыныҩнашылаз. Ирацәаҩнгьы иҩнагылан.
– Арҭ, арҭу зынӡа ҳарбылуеит ҳаблақәа шааԥшуа, абџьар анҳашәымҭа. Шәгәы ишԥаанаго, напҭацәы иагьа уфырхаҵаз иалугараны иҟоузеи, абри аҳәара ҳаҿызижьҭеи иҵуа сашәҳәеи! Бзыԥҭаа рымацара ракәым, Гәдоуҭаа ҳавсны ицахьеит Цандрыԥшьҟа .
– Лиова рыцҳа, аамҭақәак рышьҭахь ҳаӷацәа цәгьаԥсышьа зырҭаз ибжьы данызбаалеит Аҳмаҭ Бираҟаи-иԥа /”Ацынҵәарах” аҟнытә / “Ҭырқәтәылаҟа шәымцан, уара, шәыржьоит ҳәа дшыҳәҳәоз ирмаҳакәа ианца амшын иагәылҳәҳәоз ахаҳә инықәгыланы зҽызшьыз Бираҟаи-иԥа рыцҳа. Сыжәлантәык иеиԥш исзааигәахаз Аҳмаҭ ихаҿсахьеи Лиова ихаҿсахьеи сшыргәылаз шәарак сысит, сыбла ишабо ихы акы азиуыр, убри саламԥшырц азы ашә ахь сҿынасхеит, аха амаӡаныҟәгаҩи еилагылаз ахацәеи дрызнымкыло идгьежьылон. Аха ашә аартыха сзахьымӡакәа са саԥхьа ҷкәынак даалагылеит. Рызегь уахь инаԥшит. Иара Лиовагьы. Даҽак шыҟалаз аҳәон исахьа. Рома Габлиагьы дыршьит Рома Габлиа, Оҭар иҷкәын, абџьар ҳҭахыуп, уаҳа иауам! – иҳәеит иԥсы изҭымкаауа...
Уаҩықәрак иҭысхьаз, ахарантә иаауаз ақырҭуа фашизм адаракәацқәа ирымшныҳәа ҿыцхеит 1989-тәи ашықәсқәа. Иаҳзаанхаз, ҳазҵаԥшуаз ҳажәлахәқәа ршьа ҳныладыр-гылеит. Томла ашәҟәқәа рызкра зҽаԥсазтәыз, иагьа гәаҟра ианиаргьы милаҭ рацәала еилаз Аԥсны ауаажәлар реидкылара зылзыршоз Аԥсны жәлар рфорум “Аидгылара” еиҿнакаауаз аизара дуқәа ирылахәыз аӡәырҩы рбыжьқәа иахьанӡагьы исаҳалоит: “Абџьар, абџьар, абџьарда иаҳҳәо зегь башоуп!” – ҳәа, аха исыздыруам убри ҳмаҳаратәы ҳзырҭаслымыз.
Афашизмра аганахь ала зегь рыла зҽеибызҭахьаз Шеварднадзе Аԥсны адацқәа ирынкны рӷәыхра иазхианы зхы аацәырызгаз адгылара риҭеит. Аԥсны индырхахьаз ашәанцәеи, агырцәеи, ақырҭцәеи рыда егьырҭ амилаҭқәа зегьы рықәхра хықәкы хадас ишьҭыхны танклеи, артиллериалеи, ҳаирпланлеи рҽеиқәыршәаны аҳәаа ихыҵит. Аԥсны алахьынҵа зхатәы лахьынҵа аԥхьа изыргылоз “Аидгылара” ашьапы ихгылеит, адгьыл дырҵысит, дасу дахьгылаз аҭыԥ аҿы дазхәыцит исылсыршарызеи ҳәа.... Гагра, Бзыԥҭа, Цандрыԥшь, Пицунда зегьы еигәныҩны, еихьыԥшны, аизибагарақәа ирҿын, ирласны еиҿкаатәын иҿагыларазын иҟаҵатәыз.
#
Далбеи Ԥлиа:
– Гагратәи ҳфорум “Аидгылара” аҟны еизаз иаҳаӡбаз сыманы Цандрыԥшь саннеи уатәи ашкол-интернат аҿы еизахьан уа иаланхоз амилаҭқәа зегьы. Аԥсуаа усгьы зегь раԥхьа игылан. Аҭагылазаашьа злаҟаз ала, уада даҽаџьара мҩаԥгашьа ҳамамызт. Афорум иаӡбыз расҳәеит. Уи азхомызт, аилацәажәара бзиа аҭахын. Аӷа иҿагылашьас иҟаҵатәу абри акәын ихадаз, зегьы
ииашаны иазнеины ргәаанагарақәа рҳәон. Ихадаз азҵаарақәа ируакын Гагра инхо ақырҭцәеи Цандрыԥшьтәқәеи еинымиаратәы ахыҵхырҭақәа раанкылара, Цандрыԥшь уахьналало, уатәи ацҳақәа рыхьчара. Убас аҳаракырақәа рҟны аԥшыхәрақәа реиҿкаара. Еизаз уи ҳазхон, ҵыхәаԥҵәарак рымаӡамкәа амҩа иқәыз шыҟазгьы аадыруан, аха еилааӡбаз мчык шьҭнахуа иҟамызт. Ҵыс шьыга шәақьқәаки, абылтәы зҭаз баҭлыкақәаки, напылаҟаҵара бџьар хьанҭаки /ус азуҳәар ауазар / ракәын зынӡа иҳамаз. Ус ҳазлаҟаз нықәкы-аақәкуа, ҳнеимҵаԥшуа ҳшеилагылаз Бзыԥҭантә, Гәдоуҭантә, Лӡаантә Гагрантә агәырқьҳәа иааҳалагылаз аҷкәынцәа ҳагәқәа аадырԥхеит. Агәымшәареи агәаӷьреи, аилҟьа-еилӷәыцәреи абџьар аиҳа анрылшогьы ыҟазаап. Рааикәагылара угәы азнархаҵон.
Иара убри аҽны нанҳәа жәиԥшь рзы, асааҭ 21. 00 рзеиԥш Гагрантә дааит аҩнуҵҟатәи аусқәа Гагратәи аҟәша аиҳабы ихаҭыԥуаҩ В.А. Агәхаа. Абџьарла деибыҭан. Аополченцәа дынрылаԥш-аарылаԥшын дышиашаз Цандрыԥшьтәи амилица аҟәша аиҳабы Шьенгелаиа иахь дцеит. Измааноузеишь, шаҳҳәоз рацәак мҵыцкәа рҩыџьагьы даҽа милициацәақәак рыцны иааит. Аӡәызаҵәык абџьарк иҟәнымызт. Нас иааилагылан аҳәоу аларгалеит анаԥшырҭатә пунктқәеи ацҳақәеи ҳара иҳахьчоит, шәара шәыҩныҟақәа шәца ҳәа адҵа ҟарҵеит. Агәрамгара ду рызцәырнагеит ҳаҷкәынцәа. Ахьчара иазыҟаҵоу исахьа рымамызт. Агәхаа абџьарда дахьааргаз ҵакыс иаҵоузеи ҳәа азҵаара ықәдыргылеит. Аилагьежьра иалагеит. Шьенгелиа даҽа гызмалрак шцәыригоз рбеит, амилициацәа шьҭны Агәхаа иабџьарқәа ааганы шьҭахьла ианирҭа. Аиҿыхарақәа цон. Дара ирӡбаз аҷкәынцәа шзанымшәоз иаартны ирарҳәеит. Нас ирабжьаргеит аԥсуааи, аерманқәеи, ақырҭқәеи
еицалархәны ахьчарақәа шеиҿыркаауа. Аха еиҭагьы рыԥсымцқьара риааит. 20-ҩык иалырхыз рахьынтә ԥсыуаки ерманыки рыда зегьы дара ракәхеит. Аӷламқәа реиԥш, напҭацәы абзарбзан ишаҿалара еилагылаз аҷкәынцәа зынӡагьы иақәымшаҳаҭхакәа амилициацәа ықәцаны аҭыԥқәа дара иааныркылеит.
Адырҩаҽны асааҭ 14 рзы еиԥш, еибашьыга ӷбакы ахы ҳақәкны ишаауаз аабеит. Ҳшыҟоу жәдыруаз аанарго ргәы рҽанҵаразы ирыххысааит ҳахьчаҩцәа. Аӷбақәа шьҭахьла ицеит. Сааҭыбжак аҟара ааҵхьанеиԥш, аверталиот ааҳхагьежьын иҳалахысны Гечрыԥшьҟа ицеит. Абџьар зкыз гәыԥҩык ааиҵамхакәа уахь амҩа иқәлеит адесантцәеи аверталиоти рытҟәаразы.
Абри ашьҭахьоуп, аӷбақәа хәба еицырхәхәа еишьҭаланы рҿаархеит. Иҟаларызеишь ҳәа џьашьахәрала ҳашрыхәаԥшуаз, ҩба абас 200-300 метра иаҳзааигәаны рҽааныркылеит. Егьырҭ ахԥа ҳҿаԥхьа аҟәараҿынӡа иааит, абџьармца ҩоурышьҭын БМП-қәа ԥшьба ӡхыргеит, хышәҩык инареиҳаны абџьарла еибыҭаз адесантцәа аӷбақәа иаарҭыппын аҟәара нықәдырҭәааит. Раԥхьа иааҭдырҟьаз ала “Жигәлиқәа” ҩба амца ҩрыжәырҵан ирыблит. Аԥсшьацәа рыла иҭәын. Урҭ рыгәҭа иҟан х-ҩык ахәыҷқәеи, ԥшь-ҩык аҳәсеи, ҩыџьа ахацәеи неикәаццышә иргеит. Аҟәараҿгьы даҽа ҩыџьа ршьит. Абри аҩыза агәнаҳара, абри ашьаарҵәыра иалаԥшыз ҳаҷкәынцәа абџьарда ишгылаз рханаршҭит. Шәарыцага шәақьқәаки ртҟәацга баҭлыкақәаки рыла аӷа ижәлеит. Ирҿықәҟьоз амца уаршәарын. Алымқәа реиԥш ана-ара ибжьыууааны иаауан. Иахьанӡагьы сызхара исызџьамшьацызт ҳаӷа заҟа деибыҭаз, имчхара ахьынӡеибыҭаз рбон, аха аӡәгьы игәы мыҭрысит, шьаҿакгьы шьҭахьҟа дмеиҭаԥеит. БМП-қәа ԥшьба еишьҭагыланы иаауан рхы ҳақәкны, имшәаӡакәа абжьасеиԥш ианрыжәла, игьежьит рышьҭахьҟа. Убас рхыԥша фырҭынхеит. Убас рхы аадырԥшит еиҿамсқәаны.
Асааҭ 15 инаркны иааилахәлаанӡа аиҿахысрақәа цон. Араҟа иалукаашаз рацәаҩын. Убарҭ аҩымш рзы, аамҭа кьаҿ хәыҷык иҭагӡаны иӡрыжәхаз аҷкәынцәа убрантә иргаз агәашьамхоуп еибашьыҩцәа дуцәаны иаақәзыргылаз. Икылкааны адесантцәа дрылахысуан Иура Қаԥшь. Икарабини ибаҭлыкақәеи еиҭныԥсахло, гәаҟ-ҵәаҟрылеи иеибашьышьа саназхәыцлакгьы, убри ахаҭыԥан еибагоз акы икызҭгьы, иҟаларын иара ихаҭагьы дҭамхар. Хәҩык ишьит, имаҷымкәагьы ихәит. Абри аҽны абра иӡхыҵыз рахьтә 18-ҩык ҭархан, 80-ҩык иреиҳан ирхәыз. Ишылашьцара илашьцаанӡа аӷа днеиҭаҵыр рымуит.
Абри зегьы ҳаблақәа рыла иаабеит, уа ҳалагылан сыҷкәынцәеи сареи. Цандрыԥшьтәи аибашьраҿы ифырхацәаны рхы аадырԥшит Пицундантәи иҩеиз Тимур Нодараиа. Ишьаҽуа дрылан Роман Габлиагьы.
#
Автор лажәақәа:
Цандрыԥшьтәи ашьаарҵәыра, Цандрыԥшьтәи аибашьра, Цандрыԥшьтәи аиҿахысра иалахәызгьы иалахәымызгьы ргәалашәараҿы абасоуп ишаанхаз. Иагьа икьаҿзаргьы , уи ухазыршҭыша ахҭыс хлымӡаахқәа Мрагыларатә аганахь ишыҟалазгьы, Цандрыԥшь ала ахы хацдыркуеит зегьы рыҽцәажәарақәа. Убрантә иалагеит раԥхьатәи аԥсҭбарақәа. Урҭ амшқәа рзын Аҟәа иҭахазгьы Цандрыԥшьтәи аҵеицәа роуп...
Ашәышықәсақәа раԥхьаҟа Гечрыԥшь ма Цандрыԥшь анырҳәоз ҳажәлар рҿаԥхьа иаагылоз изхаанӡамыз Агечбақәеи Ацанбақәеи, ма Баӷаа, Мқьалаа, Чрыгаа ракәызҭгьы, ханҩажәижәабатәи ашықәсқәа рҿынӡагьы уи анахысгьы гәыԥҩык аԥсуаа ҭанхахьан. Нацәала акәын урҭ шеиқәҳаԥхьаӡалоз: Сергегиа Лаврент, Ажьиба Ҳақы, Амҷба Грышьа, Далбеи Ԥлиа, Багаҭелиа Заур, Гәлариа Едик, Дауҭиа Валери. Уахь изҭахыз даара ирацәаҩын. Аха иҭарыҩуамызт. Уи ада дгьыл ҽыҭк налхны, ҩнык нықәыргыланы рнырхара залшомызт. Гәдоуҭантә ма Гагрантә уа ицаны азауадқәа, ма егьырҭгьы ааглыхратә ҭыԥқәа рҿы аусқәа зуаз ыҟан. Аха уатәи ақыҭсоветқәа рхадацәа зегьы зымҽхакыз дара ракәын азы, агәаҭарақәа мҩаԥыргаларын, иҭаҩым ара аусура иҭара закәаным ҳәа иаҿадыршәларын, аԥсыуа шьҭак, аԥсыуа шьҭыбжьык изанымшәо аҟнынӡа рҽеибадыркхьан. Гечрыԥшь аҳәааҿы зынӡа ирыланхоз ҭӡы заҵәык иакәын – Лиова Чичбаиа /уи иҭоурых алада иаҳҳәоит инагӡаны/. Зынӡа мчыла дықәԥаҵәҟьаноуп уа иҩны ширгылаз. “Иауыр сара, иамуыр шәара” ҳәа шиҳәоз мацара. Цандрыԥшьҟа уца, уа ишәызхоит, уа урыланха ҳәа идырбон напыла. Аха уахьгьы унарышьҭуазма! Убарҭ ашықәсқәа рзоуп, Цандрыԥшьтәи аҭаҭын-ферментациатә зауад директорс иҟаз Григолиа Игор Евсҭаф-иԥеи Цандрыԥшьтәи амилициа аҟәша аиҳабы Џьоџьа Ԥлиеи аԥсуаразын иқәԥаҩцәан, иалкааны убарҭ аҭыԥқәа рҿы аԥсуаа рнырхарақәа рзы, аха дара уриааиуа иҟамызт. Нхаралагьы, хыԥхьаӡаралагьы, усурҭа ҭыԥлагьы еихахаа иҟаз дара ракәын.
Абрантә ицеит абри аҳәоу: “Уа иҭаԥсоу хҩы заҵәык шәоуп”, “ӡыгамацәазк азна аӡы амшын иалоуҭәаргьы иахухыргьы ианыԥшраҳа”, “уахьтәи аган азы убри
аӡыгмацәаз аҟароуп шәахьыҟоу, шәрылыршьаар ҳәа ҳшәоит”, – арҭ ажәақәа жәлартәхеит. Кьоу-шәоуқәак убрахь усура, ма нхараҳәа инҭалоз рҭаацәарақәак рыҟнытәоуп ари адаракәацқәа ахьынтәаауазгьы. Хышәҩык ақырҭқәа рҟынтә ҭӡык аԥсуаа абри акәын шәага-загас ирымаз. Аибашьра алагамҭазы уа иҭанхоз аԥсуаа 50 ҭӡы ишеиҳазгьы, “Ԥсоу иқәынхо хҩы заҵәык шәоуп, шәыҽгәашәҭала”, – ҳәа ҩажәак рыбжьара аҳәара ҳҽаҳаршьцылахьан. Абарҭ зегьы аҭаацәарақәа ианрылалоз ачарақәа рзыруит иахьиз, иахьааӡаз рабацәа рашҭақа рҿы. Аӡәык-ҩыџьак зысабицәа ақыҭаҿы иизгьы ыҟан. Аха урҭ рахьынтә аӡәгьы иқәашьымхеит Цандрыԥшь ма Гечрыԥшь аԥсыуа чарак рԥацәа рзура. Зегь раԥхьаӡа ҳаизыԥшын Алик Ԥлиа. Аҭаацәара далалахьан, ичара аҿҳәара аман. Едик Гәлариагьы иԥеиԥшыз идыруазшәа, изаҵә аӡәы дизааигеит. Аха иҽыззыҟеиҵоз ачара аура дзахьымӡеит. Заур Багаҭелиа иԥа Нури изын днаԥшы-ааԥшуан ҭацак диоурц иҭахын. Ус заҟаҩы рҳәоуԥшӡақәа башартәыда...
Раԥхьатәи ахәрақәа, Раԥхьатәи аԥсҭбарақәа, Раԥхьатәи аҳәҳәабжьқәа, Раԥхьатәи азқәаҭыԥқәа ралхра. Раԥхьатәи ахҭыԥқәа...
Ахӡыргара зцәаҩамыз арԥысын, аха еиҳабыс ихьӡ анырҳәа игәы иаахәеит. Иахьшәарҭахаз, иара иаԥхьа аӡәы днеимышьҭырцгьы игәы иҭеикит.
“Ажьиаа рыҷкәынцәа, Ажьиаа рыҷкәынцәа ахьыршьыз!” уи хатә ҭыԥхьыӡхеит иахьа. Усоуп ҳшашьҭоу зегьы, Колхида ахаҭыԥан. Уи аҭыԥ ахь иҳахоит ҳагәқәа. Иагьа ҳацәшәахьазаргьы, уа икаԥсоу анацәа рыхцәхәыцқәа иахьанӡагьы ишыҵәаауагьы, издыруазгьы, иззымдыруазгьы уа ҳанавсуа иааҳԥылашашәа ҳгәы иабоит. Рыхьӡала иҳацралаз амца, иалҵуаз акәицқәа уа иамадоуп, иҿыцәааӡом. Иаразнак аԥшалас ишьҭнакәыцәааит рыхьыӡқәа. Раԥхьатәи амш аҽнеиԥшоуп /Арасаӡыхь аԥсра аҿынтә ҳанаауаз /иахьагьы слымҳа иҭаҩуа: “Шәабацо уара, шәхынҳәы, шәымҩа аԥхьа Колхида ажьыфаҩцәа гылоуп. Ҳара ҳаиԥш шәҩыла идырхынҳәуан. Ҳара ҳада рызегь гылеит, ршьапқәа ишырхаҵәиуазгьы...
Иахьыршьыз аҭыԥ рыхьӡқәа ахылеит. Ажәлар роуп иахызҵаз. Ршьа адгьыл иаҵәахырц шаҭахызгьы, аӷа агәырӷьара дамҽхакноуп дышнылагылаз. Ишьапы ҟьашьқәа рыла изыҵәахуаз џьишьеит уи имаз Аҳақ аԥшшәы... Имҩашьаӡеит ашьа. Иахьагьы адгьыл иамоуп иҵәахны, избанзар иамаз Аҳақ дара ирыцымԥсӡеит. Аешьцәа Колхида ианыршьуаз Цандрыԥшь иԥсы ихабахьан Иура Қаԥшь. Роман Габлиагьы уоуп дахьҭахаз, ахәылбыҽха, амра аӡы ианӡаашәалоз. Зурик Ажьиба иԥсы зыхәлаз, иашьа гәакьак иеԥш дыззыҟаз Рома Габлиеи иареи ҽнак анышә еицамардеит. Алаӷырӡ иарӡсауан Жьабна (Оҭҳара).
Ажьиба Зурик Џьота-иԥа, 6.06. 1956 15.08. 1992
Ажьиба Даур Чынчор-иԥа, 21.03. 1966 – 15.08. 1992
Изеиԥшразеи дара, ҟазшьа ҷыдақәас ирымази ҳәа жәаҩыла рыҿцәажәарақәа мыцхәхап. Ишгәымшәацәаз аҳәеит раԥхьатәи амш. Рыжәлақәа реиԥш, рыхьӡқәагьы ҳзеиҟәгом. Зурик Џьота-иԥа Уаҭҳаратәын. Аҭаацәара далалахьан. Иҭынхеит аԥеи аԥҳаи. Иабшьҭраҿы ишаԥыз еиԥш, дызхылҵыз ҳаҭырла дырзыҟан. Ихшара ааӡара бзиа рыҭара дазҿлымҳан. Иҭбаан игәҭакқәа.
Шәнеи-снеи анырҳәа, Џьырхәатәи арԥыс Даур Ажьиба иҩызцәеи иареи раԥхьа Аҟәа Ацҳа ҟаԥшь аҟны ицеит. Уброуп иахьраҳаз Цандрыԥшь адесант ӡхыҵраны ишыҟаз, агәыӷәӷәа зызҭоу ԥыҭҩык уахь аихара ишаҿыз. 26 шықәса ирҭаз арԥыс, аҭаацәара иаламлацыз ихьӡала гарак аҵысра ианбалаго ҳәа изҵаԥшуаз, зжәытәра акыр ахнагахьаз, имицыз ианизхәыцуаз амца иналагылеит иҩызцәеи иареи. Еицыз агәыԥ еиҳабыс иара далырхит.
Зыҩнқәа нықәццышәаа иргаз, гәараҭак аҵеицәагьы зыцәҭахаз, ашҭа ахаҭарнак:
– Адесант ӡхыҵраны ианыҟаз аҽноуп. Ауыха ҳшеиладыргьежьуаз ишеит. Иаҳҭаауаз агәыԥқәа рацәан. Ирҿыҵҳәацәоз еиҭаҳәашьа амам акы ианумҵакәа. Ҳашәқәа усгьы иаҳаркӡомызт. Ҳашәқәа сҳәагәышьоит џьабаала иахьҿаҳҵахьаз азын. Иаанызкылахьаз дара ракәын. Колхида зҽеибыҭаны игылаз рпозициа Гагра агәы зегьы ыҵхны иргон. Ахаан иаҳмаҳацыз бжьыцәгьала улбаардон. Амҩаду ианын ишырҭахыз. Агәарабжьарақәа быжьдырҭәаахьан. Ус игахьаз бжьык иеиԥшымкәа игеит ахысбжьқәа. Урҭ ухазыршҭышаз, игәкыдыршәагаз аҳәҳәабжьқәеи аҿыжбжьқәеи нарыцлеит. Абри исыцәнарӡит сҿаҳәаны сызмаз ашәарақәа. Ҳаҷкәынцәеи, рабацәеи еихьыс-еиԥысуа ҳгәашә ианҭыҵуаз ишрышьҭасҳәаз еиԥш, алашәага ҳрымҵажьыҵәҟьаны иқәҵхьан аӡәы – алада, егьырҭ – аҩада, рхқәа ахьынахоз... Еиӷьыз-еицәаз усҟан иабардыруаз. Усгьы-усгьы нҵәарак ҟалеит, аха ҳәа ашҭа сыҭҟьаны амҩаду снықәххызар, хаҵак иҟнытә исаҳаит /дызусҭоу сгәалашәом/ ҩыџьа Ажьиаа рыҷкәынцәа ршьит ҳәа. Ауаҟьан-чаҟьан бжьқәа иаҳагьы ицәгьахеит. Дарбан аԥсыуа аныз уи аамҭазын ишәаны ихынҳәуаз. Саргьы сдәықәлеит уахь. Ҳаи абаақәа, аӡәгьы дазмырхакәа ҩыџьа шԥаҳцәырфоз. Зынӡа ҳандырҵәарц иаԥшьыргама! Изусҭцәада ранацәа гәаҟқәа! Шәабаҟоу! – ҳәа амҩа санылеит схагаха. Ҳнаҩсантәи
агәарабжьара, аҩны иаҵәа аԥхьа ауаа рацәа еилауаҭыруан, рыжәпара узалсуамызт. Ирыҵкьасоз ршьа анаара иаҿыкьасон. Насоуп дара анызба. Арҵәаа ҳәа сыҳәҳәеит. Иҟасҵара сзымдыруа. Схы знысҟьара дысԥыхьамшәо схахәы сахеит, схы скит. Шеибашьраз схашҭит. Нас сынрылаԥш-арылаԥшит. Аҷкәынцәа ршьа илагылаз анызба исамхацәгьахеит. Ҳгәылацәа роуп сҳәаратәы џьоукы гәныскылақәеит. Аха уаанӡатәи хаҿсахьақәамызт ирымаз. Ауаҩжьыфаҩ исахьа рхыскаауан. Абџьар аиҳа урыцәшәарын ихыршаны исықәкыз рылаԥшқәа. Иахьоуп изусҭацәоу ҳәа ԥыҭҩык схаҿы ианаазго. Икылкааны исыхәаԥшуан. Схынҳәит сышьҭахьҟа. Ма шьыршьафқәак рықәыршәындаз ҳәа, иҟасҵарызишь ҳәа схы сназҵааит. Ахымца шәышԥадыргеи алашәага шәышԥарыхәхеи ҳәа абас амыткәма шысҳәоз ҳгәашә мыжда снылагылеит. Аха иарбан шьыршьафыз, иабаҟаз иаабацыз ҳгәашә, уа иаԥшәымацәаз хазын. Аҭаларагьы агәаӷьра аҭахын. Уигьы сылымшакәа уа саалаханы сшыҟаз, сылаԥш аамҩахнагеит аладахьы. “Сақарҭвело” ҳәа иахьашьҭаз аҟнытә машьына дук бжьаланы иҩеиуан, уа еиланхоз ақырҭқәеи кранки ашьҭагылан. Саԥхьаҵәҟьа ишыҩхәншәаз еиԥш, азеиԥшмҩа агәҭа ааиҩырҵәан, рҽеиԥшьны убас иршәаҳаит, ҩадантә ибжьхысаа иаауаз /Цандрыԥшьҟа ицоз / амашьына ласқәа ракәым, шьапыла иҟазгьы завымсуа алада аӡәгьы даурмышьҭырц, насгьы иҟалаз уаҩы идмырбарц...
#
Вилик бениа, аибашьра зегьы зхызгаз:
“Ажьиаа рыҷкәынцәа “Камаз” ала ицон Цандрыԥшьҟа. Адесант ӡхыҵраны ишыҟаз заҳаз зегьы амҩа ҳақәын. Дара абџьар ргон, ацхыраара ҟарҵарц азы. Са сеиԥш иҟазгьы ҳрацәаҩын, уахь ҳамҩахыргеит. Уброуп абри асахьа сахьалаԥшыз. Зызхара аԥсҭазаара
зымбацыз, арԥарцәа шьны иахьышьҭазгьы иреихсуан, втомат шьхәала ирыӷрасуан. Ухы рыдушьыларын. Изакәызеи уа ҳцәа иҭарыгӡаз, иаҳачҳаӡазеи!”
Вилик Бениа иеиԥш заҟаҩы еицранаҵахьадаз Колхидатәи ахҭыс. Абџьар шрымамызгьы, ԥхьаҟа “аруаа” ҳәа ахьӡ ԥшьа зхылараны иҟаз убра иӡрыжәхеит. Зыԥсынҵрақәа дыркьаҿыз Ажьиаа рԥацәа ршьа ишылаԥшуаз ируан ҭоуба, рыбжьқәа ҭымгаӡакәа, Аԥсныԥшӡа зҭаӡоз рыгәқәа рҟны, гәаныла... Убас убри аҽны аҽԥышәара амца илаԥшыз роуп Вилик Бениа иеиԥш зыгәҭакы назыгӡаз, Аԥсны ицоз аибашьра зегьы зхызгаз. Иахьанӡагьы зыдгьыл зыԥсы акәыршоу. Ианаҭаху забџьар акынԥаара иазхиоу. Ҩадауаа, ладауаа, заҟа абиԥара еибаҟьо аҳәаа ашҟа ицодаз. Ҩажәеижәибжьтәи ашықәсқәа раан забацәа лаганы изҭаршьуаз Абааҭатәи абахҭа заҟаҩы иргәаланаршәодаз уи ақырҭуа школ. Ԥасатәиқәа ухазыршҭышаз акәын Аԥсны злагылаз...
Ажьиаа ранацәа, раԥхьатәи ахымҭа иахәхаз Зурик Ажьиба иԥеи иԥҳаи рықәлацәа, аибашьра ахьаа зцәеижь хәыҷқәа рҿы иԥызшәахьоу ажәа “Колхида” анраҳауа ибыллашт.” “Цандрыԥшьтәи адесант” аӡбахә ҩырак аҿы ианырбалакь, имцаклашт, еилнархлашт. Ихнарԥшылап рышьҭахьҟа иҟоу Аԥсны аҭоурых. Имҩахырымгаргьы ауышам Абааҭатәи абахҭа аҭӡамцқәа. Иҵегь инарҵауланы иҭырҵаалап уантә иаауаз адацқәа шракәу иреиӷьыз ҳацәзырӡыз. Хаз-хазы ашәҟәқәа рзырклап: “шәнеибац!”, “шәеиха!”, “ҳан Аԥсны еиқәырхатәуп!” – ҳәа хьыҵәҵәара зуыз раԥхьаӡа Аԥсны ахьӡала ишьҭалаз. Шәҟәык аҟны еиԥш, егьараан егьаџьара еиҭаҳәо, еиҭа инеиҭаҳәо рыхьӡқәа еиқәырыԥхьаӡалап: Наур Агрба, Нури Багаҭелиа /Аҟәа иҭахаз/, Иура Қаԥшь, Рома Габлиа /Цандрыԥшь/, Ажьиаа рыҷкәынцәа /Колхида/. Иҳамоуп зегьы иреиҳау лахьынҵак амч ҳазҭаша, иҵегь ҳаизааигәазтәыша,
нашанаҭрак – иреиӷьыу ацәаҳәа иаԥсахеит агәалашәарақәа рымцаҿы зыхьӡқәа еиқәхаз Аԥсны Аԥацәа, урҭ Рабацәа Ранацәа... Ҵыхәтәажәа змам темоуп ари...
20.12.1973 – 14.08.1992
...Бзыԥҭа ақыҭа иналаҩит игәыҭшьаагаз ашәаџьҳәабжьы: Тониа Агрба иԥа Наур Аҟәа дҭахеит. Иҟалаз разҳәаша аӡәы дырзынашьҭтәуп, аха изгәаӷьрыда, – ҳәа иааилацәажәақәеит. Усҟан Тониеи иԥеиҳаби ирымаз абџьарқәа неибарбаны амҩа ақәлара иазхиан...
Асԥа. Ари ажәытә ҭыԥхьыӡ ҳара ҳанҵаҩцәаз ирхашҭхьан. Изҳәоз ҳабацәа ракәын. Убри аҟнытә ҳарҭ џьоукы “Асԥа” ҳәа акәын ҳшашьҭаз. Уи абыкәу ҳәа иҳазҵаауан уа инхоз аԥсуаагьы. Ишааиуаз Кьехьир-иԥа игәыԥ, ҳпатриотцәа лҳаԥхьагылан ахьышьҭрахь идырхынҳәит. Асԥа иит Тониа иԥацәа. Бзыԥҭатәи абжьаратәи аԥсуа школ иаушьҭымҭацәоуп...
Асԥа уахьҩыхәншәо, арымарахь ала, Тониа (Анатоли) инхарҭа унагәыдыԥшылоит. Икәасқьа аауханаршҭуеит инышьҭыԥраа ицашашәа уа иавагылоу аԥсуа ԥацха аб инапала иҟеиҵаз. Усҟан иԥацәа Даури Наури ижыцә-жыцәӡа иҟан. Ивагыланы абыцақәа идыркуан.
Тониа Агрба ахра адақәа ирҭысуаз абчараҳын. Абна бызшәа идыруеит, наџьнатәгьы ашьхацамҩа иацыз ахпатуқәҵара, иара уа адагьы дахьыҟазаалакгьы ицын дышьхауаҩын. Ауыс иуан Автоколонна 2660 аҟны атакси дақәтәан. Ашәарыцара иԥсы алан, ишиҳәалоз еиԥш ашәарахжьы иԥсы азыцәгьан акәымкәа, ашьха, ахрақәа рҿы шьамхԥышәагас, насгьы ибла аҵарышьа агәаҭаразы. Ажәеиԥшьаа ииҭаз уи игәыла иҭахыра иртәын, урҭ еиқәиршәон, еибаныҳәон, еицыршон. Ус акәын ҟазшьас илымаз урҭ зегьы рымаҵ зуаз Тониа иԥшәма Сақаниаԥҳагьы.
“... Ачара, ачара, ачара “Радеда” ахаҭыԥан игон абжьы, иашәырты агәашә, Наур Агрба дааргеит...
Ихьӡи ижәлеи еидкыланы ирҳәон. Аибашьра алагамҭазы иара Аҟәа дыҟан, аррамаҵура дахысуан. Ҳаԥсуа телехәаԥшра ахьтәы фонд аҟны иҭаҵәахуп иҭахамҭазы иҭырхыз, телехәаԥшрала иаҳдырбаз акадрқәа руак. Арасаӡыхь, саб иҩны саныҟаз иақәшәеит, саҳәшьа Нази дааҭрысноуп лнапы шақәылкыз, ари Тониа иҷкәын Наур Агрба иоуп ҳәа. Ҵлак аҵаҟа иҩызаки иареи ыҵагьежьуан. Армаҭәала еилаҳәан автоматқәа ркын.
– Уан мыжда дахәаԥшуоушь, Агрба Тониа иҭаацәара здыруаз Арасаӡыхьаа рыҳәса ааилагьежьит.
– Дгьыл харак ахь дыргар аиҳа иԥсадгьыл аҟны арра маҵура дахьахысуа бзиоуп ҳәа сымгәырӷьеи азнык азы. Нас инацсымҵеи ақырҭқәа шәаҳцәырымфар Агрба Џьон иеиԥш ҳәа! – Ԥсыхәас исымоузеи урҭ аԥсыха сымҭакәа акы узырур! – абас дуазыруа иан рашҭа дышҭаз Асԥатәи лгәылацәа лзааит. Бымшәан ҳәа лгәы дырӷәӷәон...
Иара ус, 1991-тәи Ашықәс ҿыц аламҭалаз Аԥсны иит Аԥсуа Ар. Иаԥуп ҳәа ишеидырныҳәалозгьы рыгәқәа ирҭагәыԥсычҳауан изхылҵыз инадыркны напхгара азызуазгьы. Акомандаҟаҵаҩ Гиви Камыгә-иԥа Агрба имашьынаныҟәцаҩ иакәын Бзыԥҭатәи арԥыс Наур
Агрба. Убри ала ргәы ҭынчын иҭаацәа. Ҩбагьы Гиви Камыгә-иԥа кәалӡра уа ар дырхылаԥшуан. Аӷа итехника хьанҭа иманы Ацҳа Ҟаԥшь аҟны данааи, Аԥсуа архәҭаҿы аррамаҵура иахысуаз узынкылозма, уа днеит Наургьы. Иутәу иутәым дузымдыруа еилаҩынтрахеит. Насгьы аҭыԥантәи ақырҭқәа ракәын рӷьырак. Урҭ данрылаԥш Наур игәы ӷәӷәахеит. Изхамҵеит ача ицызфоз, сашьа ҳәа икәыхшоз, ицызҳауаз абас абџьар иқәыркып ҳәа. Иибацыз хҿсахьақәаз џьишьеит. Мап, мап, иибахьаз ҩызцәамызт, амаҭқәа реиԥш рцәақәа рыԥсаххьан. Уаҩытәыҩса ихаз блақәамызт рыблақәагьы, “еицырдыруа” иҟалаз Сосо Ахалаиа иԥсы зхеиҵахьаз, идҵа иахаҵгылоз ракәын игәы иаддыргылахьан автомат. Иара уаҵәҟьа дахәыртәит.
#
Иура Котик-иԥа Ҳаразиа:
“Нанҳәа 14, 1992 ш. Ажәабжь хлымӡаах Хәаԥаагьы инҳалсит. Иахьоуп иаҳа ҽеишәа саназхәыцуа; аӡәи-аӡәи еиқәҿырҭуан ҳқыҭауаа шәнеи-снеи ҳәа. Аха еизыԥшӡомызт. Саб раԥхьа иҿынеихеит, сишьҭаԥало агәашә сынҭыҵит саргьы. Усҟан саб ихыҵуан 61 шықәса. Сан лӡарақәа кны даҳзыԥшуан, акгьы лзымҳәаӡеит. Санду Цаԥленка лыҷкәын иеиҳа дсыхӡыӡаауан, сышцаҵәҟьоз агәра анылга, ҳақәҿылҭит: Уара, Иурик, уара зны уаангыла, уаб уишькламҳәын, амҩа иҭа ҳәа. Санду лыбжьы дхьанарԥшит саб. Даагылеит. Иан лахь дымԥшӡакәа сара даасыхәаԥшит. Уи иаҳәон “уццакны, усыхьӡа!”. Абри агәҭынчра снаҭеит. Ҳашзахәоз ҳаццакны ҳдәықәлеит. Ҳлеит ажәлар хыҵны иахьеилагылаз Гәдоуҭа. урҭ зегьы ццакуан Мрагылараҟа. Аӡәи-аӡәи еицәажәо еидымхалаӡеит. Дасу ҳазмараз гәаҭаны ҳаршеит. Раԥхьатәи амш азы сара сақәшәеит Ацҳа ҟаԥшь аҟны иҟаз аилаҩынтра. Аиҿагылара ӷәӷәаҵәҟьа ҟалеит. Аҳәынсоветаа апозициақәа рыкхьан. Еиҿахысрахеит. Гиви Агрба
имашьынаныҟәцаҩ дҭахеит ҳәа иааилагьежьит ҳара ҳтәқәа. “Наур Агрба, Наур Агрба”, – иахьеиԥш слымҳақәа ирҭаҵәаауеит абжьқәа. Сҩызцәеи сареи ҳауп дышьҭызхыз. Игәы ҵырблааит, акгьы зхарамыз аҵеи лаша. Зан дыззыԥшыз ақәыԥш, раԥхьаӡа иҭахаз, насгьы уи ҳиҵаланы дшаагоз, абарҭ асахьақәа иреицәазгьы салаԥшит уи ашьҭахь, аха убри сыблақәа ирхыҵӡом. Ҳалашыҩкны ҳаҟан, ҳашшәарызгьы ҳаздыруамызт. Днаганы амашьына днақәаҳҵеит. Аӡы сҭаланы сааҭыҵызшәа сбааӡахьан. Аԥхӡы сылҵуан, Абылра саҿын”.
...Наур Агрба амца дақәуҵар дбылуамызт, ихаҭа амца даҩызан азы! Аӡәгьы изхара дизҵәуамызт, ишырҭаху еиԥш, ргәы дырзалхуамызт. Рыԥсқәа ҭырхуан ирҵаҩцәа. Иахьеилагылоу иргәаладыршәон аспорттә хкы абокс азы анҭыҵтәи аицлабрақәа рҟынтә аԥхьахәқәа иманы данырзаалакь, даргьы аигәырӷьаны Аџьшьаратә дыргақәа шианаршьалоз. Амеханик ҵараиурҭа иалгахьоу еиҳагьы иара икашьыруан амашьынқәа. Инапкымҭа аԥсы ахан. Иан лажәақәа рыла иуҳәозар, уи аҩынгьы ихагылан. Аҭыԥҳа бзиа леиԥш еилиргон, ацқьара иҽаҿишьаауан, деилфаҷан.
Иааиуан Наур иқәлацәа, иҩызцәа аруаа аибашьра мҩа иангылаз. Аргама ҭоуба руан, баша дышҭамхаз инагӡаны аарԥшразы.
Ан лмыткәма амра кыднахыр ҳәа дацәшәаны лҽынкылара аныԥшуан. Сынҵәеит зымҳәоз мыткәман. “Уа иаанхааит, уаҳа анцәа аӡәы лгәы дамгааит. Шәахьымхәын шәԥацәа абџьар ахьышьҭырхыз” – ихәшәтәыган иаалҳәоз зегьы. Анышәара рцәыцәгьан зегьы. Избанзар ари раԥхьатәи ҭахаран, раԥхьатәи хымҭақәан. Аҽаршьцылара цәгьан. Баша ирҳәомызт “ауаҩы ицәа иҭаӡо зегь дақәмшәааит ицәа иҭамӡара иҟоузеи” ҳәа. Наур дҭахаанӡагьы зҽеибызҭахьаз иашьа Даури иаб Тонеи ирӡбахьан, Наур анышә дышнамардалакь мҩас изнылоз...
#
Ԥхынгәы 20, 1993 ш.
#
“Абри аҽны дҭахеит Тониа изынхаз аӡәыкгьы. Дҭахеит фырхаҵарыла, – аибашьцәа ируа-ирҳәо иақәымшәо еилахеит. Абриаҟара ашьаарҵәыра иалсхьаз, аԥҳәысгәы рызҭалазшәа иԥсыҽхеит.
– Изылшода Тониараа рпозициаҿы ихаланы дзыниаз аиҭаҳәара, илыбаагара, аибашьцәа дара-дара еизҵаауан. Иагьа илак-ҩакзаргьы уи ада ԥсыхәа рымамызт.
Уара уца, мап уара ҳәа имцаркыгаха ишеиҿагьежьуаз Даур дрыманы амҩа иқәлахьан. Насоуп ианыргәаӷь:
– Тониа, уаҳҭахын, улыбаа абахә! – иқәҿырҭит.
– Иҭахаз сихьӡап, сызцу сызкажьӡом, – игәы рԥыреикит...”
Абри ахҵәаха амацарала ихә ушьозаргьы иааирԥшит жәлар дшырфырхаҵаз. Инарҭбааны Даури иареи знысыз ашьамҩа атәы ҳҳәоит ари иашьҭанеиуа Бзыԥҭаа рыҷкәынцәа ирызку ашәҟәаҿы...
Аӷа итанкқәа иманы аҳәаа дхыҵит ҳәа аниаҳа икарабин шәақь нкыдԥааны дыҭрысит изгәакьаз Гагратәи абжьаратәи ахәбатәи аԥсуа школ ахь. Уа акәын зегьы рҽахьеизыргоз. Аԥсны жәлар рфорум “Аидгылара” ахәшҭаара хада уакәын иахьыҟаз. Ааиҵахарак ҟамҵакәа уа инеилакь, Цандрыԥшьҟа амҩа иқәлон. Уи
аамҭазы “Аидгылара” Цандрыԥшьтәи аҟәша аиҳабы Далбеи Ԥлиа иԥацәеи уа инхоз аԥсуааи рҽеизыргахьан. Нанҳәа 15 рзоуп. Қарҭаа Рҳәынҭсовет адесант акраамҭа амшын ихыгьежьылон. Зны инаскьо, нас арахь рҿаахауа ишааиуаз иӡхыҵит. Аҵысшьыга хәыҷқәа шьҭа акгьы иаԥсамызт. Напҭацәыла зыдгьыл зыгәқәа акәзыршарц аԥсра иацәымшәаз Мраҭашәаратәи афронт аҭоурых аҟны иаадырԥшит агәымшәара дуӡӡа.
#
Далбеи Ԥлиа:
“Асааҭ 15 инаркны аиҿахысра иалагеит. Аиҿахысра хлымӡаах ззуҳәашаз акы акәхон ҳара ҳатәқәагьы аҭакқәа злаҟарҵашаз ркызҭгьы. Ара иубарҭан Иура Қаԥшь иеиҿамсра. Х-мҩакы ахьеихагалоу, дара ахьыӡхыҵыз Цандрыԥшьтәи амҩа агәҭаҵәҟьа днатәеит. Икарабин аиҳа рылиршеит былтәыла еибыҭаны имаз абаҭлыкақәа фба. Еиҭаҳәашьа умаӡам уи илшаз ублала иумбакәа. Дыууаӡа дхаланы ианиршәлакь, икылкааны инеиуан. Иҭаирхеит хәҩык, иихәыз рацәаҩын. Зегьы иреицәаны иаабаз, ирыцәҭахози ирхәызи рҳәазаны амшын иаларыжьуан.
Иура Қаԥшь, арԥыс ԥшӡа. Аԥсҭазаара зызхара изымбацыз ҩ-сааҭк деибашьуан. Дызгарыз ахгьы иқәшәеит. Адунеи иадыруаз аибашьрақәа раан иҭахоз ишырзымныҟәара иныҟәеит ҳаӷацәа. Амашьынақәеи аԥсыбаҩқәеи реиҭныԥсахлара шырҭахыу ала адырра ҟарҵеит. Шьҭа идырын зыҟны аус рымаз. Ишылаҟәӡаз шьақәнарӷәӷәон ари. Ауаҩи аихеи еиҩызхыз урҭ шеибашьцәамыз, аибашьыга дуқәа ирымазгьы рхы ишырзамырхәоз, убри ала еилкаан”.
#
Светлана Гәлариа-Дауҭиа:
“Ҳаӷа Аԥсны аҳәаа данхыҵ аҽны инаркны Цандрыԥшь ахысбжьқәа иҵхны иргон. Аҽаршьцылара уадаҩын.
Сашьа Едик агәаҟ, ҳаҷкәын Мирон, уи иаб, аҳәааҿы инхоз аԥсуаа зегьы амҩа еихагалахь ицахьан. Сареи сыӡӷабцәеи ҳхы ахьҳархара ҳзымдыруа аикәагьежьра ҳаҿын. Зынӡа ианцәгьахалакь, ҳгәылацәа аерманқәа рҿы ҳганы ҳарҵәахуан. Иааиқәтәашәа ианаабалакь ҳгәыӷрақәа аҩныҟа ҳааргон. Адесант анӡхыҵыз аҽноуп. Ҳгәашә иаадыххылаз амашьына иааҭыҵит Сергегиа Лавренти Бахәа-иԥеи сыԥшәмеи, даҽа хаҵакгьы. Иаасықәлашьцеит. Сҿы ахьынеихысхыз иаанхеит ажәак сзымҳәо. Иааҭыргаз ахаҵа иҵагыланы ашҭахь рҿаархеит. Лаврент Сергегиа ибжьы ныҵакны даацәажәеит: “Быбжьы бмырган, иҳашьҭоуп Қаԥшь Иура дҭахагәышьеит. Алашәага дырцәаагеит, абра дҵәахтәуп”.
Зынӡагьы сзырмыхәеит. Амаҵурҭа дныҩнаргалан адиван даннықәырҵа, иблақәа аатит. Убри салнахит сызлаз ахлымӡаахра. – Унан, иԥсы ҭоуп! – сныҩныҵәааит, ишҟагьы сҿынасхеит.
– Ус дызшьыз рыԥсы ҭалааит, – рҳәан деиқәыркит”.
Светлана лыԥҳа Мзиа днеихагылан ашьаӡа иаганы иҟаз ихы-иҿы лрыцқьеит. Абри инашьҭарххны дааит Едик Гәлариа. Ишәырласыроуп, аԥшыха ҳамаӡам ҳәа ргәы аарҽаниҵан, еиманы ицеит. Дауҭиаа рызаҵә Мирон ауҭраҿы анышә ижит, Иура Қаԥшь клеонкак наиқәдыршан, убра днаганы анышә дарҭеит. Гаграҟа иҭаацәа рахь адырра ҟарҵеит... Светана Гәлариеи лыхшареи араҟа аагылашьа рымамызт.
Иура Қаԥшь ибаҩқәа Цандрыԥшь алгара уадаҩхеит. Амашьына рырымҭакәа иҭаацәа дроурышьҭуамызт. Лев Лиубченко баша имҳәеит:
Абаҩхатәра иаҩызоуп Аԥсадгьыл абзиабара. Шьҭрала имаар ауӡом. Иура Қаԥшь иан Капа Кьехьыр-ԥҳа ҩажәеижәибжьтәи ашықәсқәа рцара закәыз лдырхьан. Лқыҭа гәакьа Бзыԥҭа ацәыӡқәа ԥхьаӡара иаламызт. Дахьиз, дахьааӡаз Арасаӡыхь аҳабла аҟны уахык алоуп ишнықәыргаз лашьцәа Кьехьыраа, нас Барцыцаа, Ӡаӡаа, Ҷанаа. Далкааны аӡәы ихьӡ лҳәомызт, урҭ рацәаҩын, еилых дрымаӡамызт лара леиԥш егьырҭгьы анацәа, егьырҭгьы аеҳәшьцәа. Зашьцәеи забацәеи рыла ибылхьаз 1941 – 1945-тәи ашықәсқәагьы илнарҵаз иаҳагьы еицәан. Ибзианы дахаанын аԥсуа школқәа анадыркуаз. Рцәыӡқәа зегьы иреиҳаны илԥхьаӡон уи. Абарҭ зегьы идырӡрыжәхьаз, абзиеи ацәгьеи ҽеишәа реиҿырԥшра зылшоз Капа Кьехьыр-ԥҳа лыхьӡи лыжәлеи еидкыланы 1970 шықәсазы Гагра аԥсуа школ анҳзаадырт еигәырӷьаз раԥхьа ларгьы дгылан. Ҵара шлымамызгьы, лықәра акырӡа ишнеихьазгьы аурыс школқәа ирҭаз аԥсуаа рхәыҷқәа ранацәа реиԥш ларгьы лыҷкәын уахь диалгеит. – Аҳәара шәысҭоит, ҳашкол ауп, шәаԥсшәа ауп, шәавымсын, ақырҭқәа ираҳар ҳарччархәуеит ҳәа заҟаҩы лырхынҳәхьадаз, зыхшара уи иавганы изгоз.
Қаԥшь Иура Самсон-иԥа диит декабр 7, 1952 шықәсазы. Абжьаратәи ашкол даналага ашьҭахь Нижни Тагил аррамаҵура дахысуан. Иура Қаԥшь 48 шықәса дзырхымсӡеит. Мыцхәы дызҿынҵәаауаз ихәыҷқәа Хаҭуна, Светлана, Виачеслав, иара ишиҳәоз еиԥш, рааӡаха дзахьымӡеит. Деибахеит уи иԥшәма.
Иура данҭаха ашьҭахь диит аԥшьбатәи ахшара – аԥа. Иура ихьӡыртәит. Уи иахьа абжьбатәи акласс аҿы аҵара иҵоит. Идыруеит егьиныруеит иаб иҭахашьа, аибашьра закәу. Изеиҭарҳәахьеит иаб иԥсы Аԥсны ишалаз, дышгәымшәаз. 1989-тәи ашықәсқәа рзын иҟаз ахҭысқәа раангьы ахәра шиоухьаз. Усмоу Иура даныхәыҷыз инаркны ҟазшьа ҷыдақәас имаз. Игәыҭбаара.
Ихышьҭыхра. Инапаҿы аԥсы шҭалоз аккордион. Ҟазарыла ишынаигӡоз аԥсуа жәлар ржәытә ашәақәа. Иқәра шымшәыцгьы Иура хәыҷы идыруеит, дагьазҿлымҳауп иабшьҭреи ианшьҭреи реибаркыра. Иаб иашьеиҳабы Славик машәырла дышҭахахьаз. Иахьа еҭымра дмырбакәа ирывагылоу егьи иаб иашьа инаҩсгьы Иура хәыҷы ишизҿлымҳау.
Иура хәыҷы иабду, Аџьынџьтәылатә еибашьра Дуӡӡа зыԥсы алхәаа иаазгахьаз Қаԥшь Самсон ҳәа ахьӡи ахыԥшеи згымыз, хәба-фба қалақь рҭарцәра иалахәыз, мызла аҭабиақәа данырҭатәаз еиԥш иеибашьратә мҩа аумхеит Самсон иԥа Иура. Ҽнак ахьынтә ҩ-сааҭ заҵәык роуп зынӡа данеибашьыз. Аха уи ҩышықәса иаҩсуан.
Убри азоуп Аԥсны иагаз Аиааира ашьаҭақәа дыргәҭылсоуп ҳәа дзырыԥхьаӡо...
Иура ихшара аҵара рҵоит ибзианы. Аха зегьы дрылҳамкаар ауам Иура хәыҷы. Деизҳацыԥхьаӡа ицызҳауеит, иҭиҵаауеит Аԥсны аҭоурых. Иаб иашьцәа, иаб иҭахашьа, уи иҩызцәа, иара иабду Самсон Қаԥшь ифырхаҵаратә мҩақәа дрызҿлымҳауп. Москва инхома, Аԥсны иҟоума, избан абас хшыҩзышьҭра ҷыдала иашьеи иаҳәшьцәеи изрызҿлымҳау рҭахыра зегьы...
– Саб, умшәан, аԥсышәала аҵара сҵоит. Бзиа иубоз ушкол сҭоуп. Ара аҵара зҵоз, уара уеиԥш иҭахаз, шәыхьӡ аныҟәгара ҳҽаԥсаҳтәуеит, – абас ибжьы ҿацаӡа дцәажәон Гагра абаҟа анаадыртуаз. Иара иеиԥш зыҷкәынцәа ҭахахьаз рыхшара зааӡа ишәит, зааӡа ирызҳаит. Иурараа ирызнымҵыз нырҵааит рыхшара. “Агәымшәаразы” амедал /данҭаха ашьҭахь / изанаршьаз Иура иҩызцәа агәымшәацәа имыцәааит рхәышҭаарақәа...
Ԥыҭҩык аԥсуаа рыҷкәынцәа реиԥш, Едик Гәлариагьы Цандрыԥшьҟа диасхьан. Уааиеигәырӷьаратәы анхамҩа ашьаҭа шьҭеиҵахьан. Ихатә џьабаала еиҿкааны кафе заманакгьы ааиртхьан. Уа аус иуан. “Акәацӡырҭа” ҳәа хьӡыс иаман усҟан. Ҽнак, аҽнада иимбацыз х-ҩык аҷкәынцәа рҭааит. Баҭлыкақәак ауараши акәацӡи рыда рыжәтәык нацымҵакәа иргақәаз рыманы игҿакыз столк инахатәеит. Иҟәба-ҟәшәо, аҷҷаҳәа аԥсышәала еицәажәо акы инацҳаит. Гәаныла даареигәырӷьеит Едикгьы. Убри аамҭазын аҭыԥантәи ақырҭқәа астолқәа еиԥшьны агәҭаншәа итәан. Иржәызгьы риааиуама уҳәо инеихьан. “Ганҭиади”, “Ганҭиади” ҳәа шырҳәаз иаҳаит Едик Гәлариа.
“Ари Цандрыԥшьоуп иахьӡыу. Сара Рома Габлиа схыхны Бериа сыжәлоутәит ҳәа убри ала с-Бериахозар, абри аҭыԥ ԥшӡагьы Ганҭиадиоуп”, – ҳәа шиҳәаз иаҳаит Едикгьы, акы рылеибахыр ҳәа дшәан дара рышҟа иҿааихеит. Ақырҭуа ҷкәынцәа шьҭҟьаны игылеит. Ираҳаз ажәа “Цандрыԥшь” закәу ддырбарц. Едики аус ицызуази еицхыраан, машәырк дмырҟаҵакәа еидыргеит. Аԥсуаа рыҷкәынцәагьы ирфаз ахә шәаны наҟ ицарц ахәыҭаҩ ианлыԥхьа, лара днамышьҭкәа Едик днеин дынрыдтәалеит. Аԥара ршәар имуит. Габлиа Рома инапы ааникылан, узусҭада ҳәа иҭҵаара дналагеит.
Габлиа Рома /Бока/ Оҭар-иԥа диит Уаҭҳара ақыҭан. Уатәи абжьаратә школ даналга Мамон ақалақь аҟны аррамаҵура дахысуан. Аӡаҵаҟа анышьақәҭәара анидырҵоз азнык азы игәы ҭрысит, аха инимырԥшит, аԥсадгьыл ахьчаҩ иаҭәамызт уи. Уброуп арадиотехникатә ҵара азанааҭ агәыбылра шьҭкааны аҵара дахьалагаз, нас игәҭыхагьы наигӡоит акыр ихьшәаны. Уаҟагьы даанымгылакәа, аҩныҟа даныхынҳә ашьҭахь Новочеркасктәи ааглыхратә ҵараиурҭа дҭалеит. Ахәыҟаҵаҩ изанааҭ ала иҵара хыркәшаны данаа раԥхьа аус иуан Риҵа. Едик Гәлариеи Рома Габлиеи анеибадыруаз аамҭзы Рома аус иуан Амзаратәи аресторан “Пицунда” аҿы. “Ага бӷьыци ашьха бӷьыци” ҳәа аԥсуаа ирымоу ажәаԥҟа абас иҟоу аибадыррақәа ракәхап идзырҳәазгьы. Цандрыԥшьтәи аԥсуаа рышәгәашә еиҳагьы иҭбаахазшәа агәахәа инаҭеит абас иҟаз арԥыси иареи реиҿцәажәара. Иаарласны иара иҿы аусурҭа ииҭеит. Уи, арԥыс инибаалеит аԥсуа дгьылқәа рыбзиабара шилаз, иҵаулаз арԥысны дшызҳауаз. Иаашьҭибахын, уи ақыҭа иалсит шьапыла. Иара изааигәара зхы иақәиҭыз дгьылк дақәирԥшит. Аха ақыҭсовет аҟны иахьнеиз, иҭаҩра мап ацәыркит. Уи азын иаухьаҵуаз. Усоуп ара ишыҟоу. Хаала иамуыр даҽакала, уара уеиԥш иҟоу роуп ара иаҭахыу ҳәа иеиҳәеит.
Рома Габлиа иаб иҟынытә иаҳахьан аратәи адгьылқәа рҭоурых, уа инхоз аԥсуаа асаӡқәа ҳәа ишрышьҭаз, ҳхылҵшьҭрақәа шракәыз, аха залымдарыла рҵыхәтәа шыԥшӡамхаз, ишаныӡааз. Аҭыԥхьӡқәа зегьы рқшаны ақырҭқәа ишааныркылаз.
“Сызлауҳәо акоуп, напхыла аилалара, ацҭәаҟаҵара арҿиарахь ушамго, ачҳара ду аарԥшны. Шәеизхәыцны ԥыҭҩык уа шәҽеидышәкылар, ҳаԥсуа қыҭақәа рҟнеиԥш, мышкы зны акәзаргьы, убра аԥсыуа школ хәыҷык аашәыртратәы шәхы шәзаԥсатәыр, дад, усҟан
асаӡқәагьы акы рмыхьызшәа исыԥхьаӡоит”, – ҳәа иԥа дилабжьон Оҭар.
Ииашаны уа иҭанхоз аԥсуаа маҷҩын. Дара, зегь рыла рҽахадырԥахьан, иҷкәын акы ихьыр ҳәа ацәшәа иман. “Уи шәкомандир Едик Гәлариа шәизыӡырҩла, уи ицәшәоит дара, “ – ҳәагьы иеиҳәалон. Едик ихыԥша цәгьан, ус аламала рыҽирҭаӡомызт. Уа иҭанхоз аԥсуаа еидкыланы иман, аиҿцәажәарақәа мҩаԥыргон. “Едик Гәлариа, Ԥлиа Алик, Даур Чачибаиа, Нури Багаҭелиа реиԥш ҳаԥсыхыргьы жәаҩызаҵәык абӷеиҵыхырҭа рыманы знык иаабондаз”, – ҳәа ражәа иалан зхы ааидызкылалакь. Убарҭ рыгәҭа игылахьаз дыруаӡәкын Бокагьы. Уи аҭаацәара даламлацызт. “Учара Цандрыԥшь иаауроуп, Оҭар ацәқәа ирхиалааит, ара иааганы иаҳшьуеит”, – ҳәа ихыхәмарлон.
Рома Габлиа арҭ аҭыԥқәа реиҿартәышьеи рыԥшӡареи рымацара ракәмызт рыхьӡқәа ракәын дызҿыԥсаауаз. Ихашҭыр ҳәа дшәошәа еиҭеиҳәалон – Лакырха, Аныхаԥсҭа, Ԥсоуҭа, Хышьха, Ҳашԥсы, Мқьалрыԥшь...
Аиааира ажәашықәсахыҵра азы Уаҭҳара ақыҭан иаадыртит абаҟақәа. “Уаҭҳарашҭа” – ус иахьӡуп шьҭа. Х-баҟак, х-абиԥарак, х-аамҭакы, х-уазрак зҭааз Ҳаԥсадгьыл, ҳаԥсуа қыҭақәа акырџьареиԥш убри аҽны абра иаадыртит х-баҟак. Арӡрақәа раан иӡыз, Аџьынџьтәылатә еибашьраан иҭахаз / уи абаҟа 1985 ш. азы ишаадыртхьазгьы, ари аҽны идырҿыцит, нас 53-ҩык Уаҭҳараа рҵеицәа Аԥсны ицоз аибашьраан ақырҭуа мпыҵахалаҩ иԥсы иеиҭаз...
Ахра цыҩцыҩқәа реиԥш еиврыԥхаа игылаз аҩ-баҟак ирныз ахьӡқәа инапқәа нрыхьшьуа днеины ахԥатәи днадгылеит хаҵак. Нас ашҭаҿы икәыршаны игылаз атәарақәа рахьгьы днаԥшит. Џьарак, ҩыџьарак иахьҭацәқәаз шыҟазгьы, марттәи ажәылараан ҩыџьа зԥацәа рыбаҩқәа бжьаӡыз Барцыц Нурбеи иган аҿы
днатәеит. Ари абацәа зегь реиԥш, зыԥсы ҳжәытә хәрақәа инрылхәаа иаазгоз Оҭар Габлиа иакәын:
– Хә-ҩык ахшара сааӡеит сара ишсылшоз, сабацәа ишсдырҵахьаз еиԥш. Сзеиӷьугьы ыҟоуп. Даагап Леиба Кәчкан /Шутиа/ изаҵә дҭахеит. Ишә акит, иԥҳа дахьалакым. Аха убри ажәа “рышә акит” ҳәа анаҳҳәо сцәа сааҭӡыӡаауеит, иҳазкажьуам иара. Рышә анакуаз аиааира ҳзымгар акәын. Ҳазегь ҳашәқәа акуеит убри аиааира анаҳзымыхьча. Бока рыцҳа дызларыцҳасшьауа Цандрыԥшь иҽаҿишьаауан. Ихьӡ ахаҭыԥан хьыӡшьараны “Цандрыԥшь уаама” ҳәа ануҳәалак дԥыруан, убри еиҳаз малк ыҟамызт иара изын. Иԥсы шалаз еиԥш убра аҳагәашә аҿы шьаҭа хәыҷык иҳан, аибыҭаха дахьырымгӡеит, уахь дхьазырԥшыз а-Гәлариа ҷкәынгьы иааилгеит. Абас заҟаҩы ртәы уҳәарыда. Аха изҳәо шәагымзааит Аԥсны, шәҩызцәагьы гылааит. Аӡәы имацара Аиааира шизаамгаз еиԥш, ари аҭоурых аӡәы ихала изҳәаӡом...
#
Заур Багаҭелиа:
– Рома Габлиа итәы уҳәарц азы дудыруазароуп, дубахьазароуп. Уи аӡәгьы дузидкыломызт. Сара иахьынӡаздыруа Витали Зыхәбеи иареи еиҩызцәан. Адесант рыӡхыҵра инаркны уа иаӡәыкны игылан. Аиҿахысрақәа ирылахәын. Ҳара ҳатәқәа еихаххаа абџьар рымазшәа адесантцәа идзырбаз ишәаны реилымҵроуп, иаадырԥшыз агәымшәара уи ус имарианы иузҳәаӡом. Исмаҳацт хаԥыцла аӡәы деибашьхьеит ҳәа. Рхаԥыцқәа реихакшабжьқәа уаҳауан. Имеилыҵӡакәа ҵаҟа аҟәараҿы зҽыԥхьакны зҽаҵарӡны ицәыҵатәақәаз анбацәырҵуаеи ҳәа ирзыԥшын, ирхьчон. Ус амла, ахьҭа, ааԥсара, рылсзар акәхап, рыбжьқәа цәгьахо иалагеит. Х-ҩык адесантцәа цәыҵҵын иҵеиҟә-ҵеиҟәуа аҟәара рҽаваршәны ацҳа шыҟоу идәықәлеит. Аԥсҭа иҭаршәны амҩа ишанылаз
збоз Ромеи Виталики рышьҭалеит. Втоматк ркызҭгьы усҟан, ирымшьыхуази, аха иабаҟоу. Абџьарда аӷа ижәлара хҭархаган. Рома инапала иҟеиҵаз гранатшәа акы икын. Урҭ адгьылқәа бзианы идыруан азы, дышьҭхысаа иҿыҩеихан рымҩа ԥиҵәеит, иикызгьы рылеиҵеит, рыхҩыкгьы ҭаирхеит. Аха иазууазеи, иара кьаҿ ҟаԥшьык ишәын, убри гәеиҭеит аснаипер иоуп дҭазырхаз. Аха Рома иҭахара ааԥхьара знаҭаз аӡәырҩы цәырҵит. Абџьарқәа ҳауаанӡа ҳәа имԥшит. Иара иеиԥш напылаҟаҵара абџьарқәа, арҭҟәацгақәа рахь ииасит.
Абас ала, ҳаи ззуҳәашаз еибашьыгак рымаӡамкәа, дара гәҭакыс ишрымаз еиԥш, ипланы ақыҭа иаларымҵеит, рымҩақәа ҿаԥырҵәон. Аха амчқәа еиҟарамызт, ҽазыҟаҵарада уа аангылашьа ҳамамызт. Баша ҳаҷкәынцәа ҭаҳархон.
Ашәышықәсабжа инеиҳаны Аԥсны иҩаҵагылалакь аҵеицәа хазынақәа еилызшьаалоз ақырҭқәа рҽанрызнымкыла Аԥсуа Гвардиа аԥырҵеит. Рхатәгәаԥхарала рыҽҭаҩны аррамаҵзура иахысуан аҿар, Ҩышә-ҩык инареиҳаны ақәыԥшцәа еиднакылон убас Агәыӡера еиҿыркааз архәҭа. Командирс дахагылан Багаҭелиа Нури Заур-иԥа. Машәыршәагьы иҟамлеит Цандрыԥшьтәи арԥыс уахь инагара. Нури
аиҵбыратәи аклассқәа рҿы дантәаз инаркны аспорт хкы “каратеи” далан. Ибаҩхатәра ицызҳауан. Абжьаратә школ далгаанӡа дышәхьан, ақалақь дуқәа рҟны имҩаԥысуаз аицлабрақәа рҟынтә даауан аԥхьахәқәеи, адипломқәеи, актәи аҭыԥқәа злааникылаз аҳмҭақәеи иманы. Ишкол аҟнеиԥш аҩнгьы иман ихатәы музеи – ҩашьара зқәым амҩаду нылхны инанылаз аӡәы шиакәыз агәра узыргоз ақәршаҳаҭгақәа. 1991 шықәсазы ибзиаӡаны далгеит Ленинградтәи арратә политикатә ҵараиурҭа. Урҭ аамҭақәа рзы Аԥсны аполитикатә еибарххарақәа иаҳа-иаҳа рҽдырцәгьон. Арратә училишьа аҟны аҵара изырҵоз аполковникцәа, аинралцәа ирҭаххеит раушьҭымҭа, Аԥснытәи арԥыс, арратә маҵзуразын Анцәа иишаз, уи ацәаҳәа иаша иахымшәоз уа иаанкылара. Аҭыԥ бзиагьы ирҭарц ргәы ишҭаз азы иҿцәажәеит, аха изымгәаӷьит. Аргама ибахьан уи иҩыза акадр Аԥсны дшаҭахыз. Дхынҳәит ижәлар рышҟа. Нури Багаҭелиа иӡбахә изнаргахьан усҟан Аԥсны аҩнуҵҟатәи аусқәа рминистрра еиҳабыс иҟаз Ломинаӡе. Нури иаб Заур аҩнуҵҟатәи аусқәа рыҟәшақәа рҿы шықәсы рацәала аус иухьан, аԥышәа дугьы иман. Аби аԥеи ааԥхьара риҭеит Ломинаӡе. Уи илаԥш Нури ишилахаз гәеиҭеит Заургьы. Раԥхьа Аԥсны аҩнуҵҟатәи аусқәа Рминистрраҿы акадрқәа рыҟәшаҿы дидикылеит. Иаразнак деицгәарҭеит заҟа инарҵауланы иус идыруаз. Убри инеиҳаны илеишәа, иҽеиҿкаара, иҭеиҭыԥш еиԥш иҵаулан иҩнуҵҟатә дунеи, иаамсҭашәара, икультура ҳарак. Аха шықәсқәак ирыдамхаргьы имаӡеит иҽынеиҵыхны илаз аарԥшра...
Аӷа итанкқәа ҳәылмышьуа, амаҭаԥшьқәа реиԥш, аҳәаа ишаахыҵыз еиԥш Нури Багаҭелиа иаҳа имцакыз аҭыԥ аҿы днеины дгылахьан. “Самбо” ибзиаҵәҟьаны изирҵахьаз, инапы аҵаҟа иҟаз аҿар дрыхӡыӡаауан. Адырра ҵаулақәа злеиааӡоз, агәыбылреи, агәымшәареи, аиҿамсреи зцәеижь иалеиҵахьаз игәы
иазааигәан. Ивагылаз иҩызцәа аибашьцәа изларҳәоз ала, иара имазҵаакәа шьаҿак дирҟаҵомызт. Уи ииҳәаз дара рзын иԥҟаран, иавсуамызт.
“Ҳаԥсадгьыл аҿаԥхьа ҳуалԥшьа шынаҳагӡо ҳәа арратә ҭоуба здызкылахьаз аҿар рыгәҭа дгылан. Дасу рылшарақәагьы идыруан. Дагьрықәгәыӷуан. Аррамаҵура иахысуа аспорттә хкқәа анидыруа уи абџьар аиҳа алшарақәа шамоу ҳәа ирызнеигоз зҿлымҳара ду арҭон. Ҟазара ҳаракыла иагьдирҵон. Аха аибашьра ишналагаз еиԥш, аруаа гәыҵхас икит. Аӡәы дҭахар ҳәа рыцәшәа иман. Аибашьҩы Омар Аҳашбеи иареи рациала еицәажәеит. Аҭагылазаашьа шыцәгьахоз еиликааит. Аӷа иаҳа-иаҳа иҽирцәгьон, Аҟәа импыҵакра даҿын. Ус Нури ирхәҭаҿы дааит. Ахәҟаҵаҩгьы уи дақәшәаны дааҩналан акрыфарахь ааԥхьара рылҭеит. Уи аамҭазын рылаԥш иныҵашәеит рырхәҭа иақәкны еишьҭагыланы зҿаазхаз атанкқәеи БТР-қәеи.
– Иарбан крыфароу, ирласны амандаринаҭрақәа рахь шәеиха, шәыхқәа жәга, шәыҽрышәымҭан, – акоманда рыҭара дахьӡеит. Ԥыҭҩык еилауаҭыруа еилахеит. Ибеит ибла аҿаԥхьа жәларык рыжәлахәқәа шимпыҵанҵәоз. Инхаз аамҭа кьаҿын. Афырхаҵара аарԥштәын. қыҭак ахәыҷқәа реиқәырхароуп дзызхәыцыз. Иоуразоуроу иҽыҩеиҵыхны иавтомат кны дреихсуа дырԥылеит. Убри ала рызегь иршанхеит. Имҩахигеит иара ишҟа. Аӡәызаҵәык цәҟьарсҭак инымлакәа реиқәырхара илиршеит, игәҭакы дахьӡеит...
– Архәҭа зыҩназ ахыбра, уи ашҭа, аџьџьа рымшха инызҵатәалоз уи аҵла аҵаҟа бзиа ибаны дтәалон Нури. Уи ибзиаҵәҟьаны еиликаауан втоматла атанкқәа шузҭамырхоз. Аха ахызаҵә еицәоу ахьымӡӷ идыргон ақәыԥшцәа рыҭҟәар, ма ирӷәыхыр... Аԥсны зегь агәаӷ рымҽхак ихысуан игәы иарбаны. Аха иара ишьапы дыхгылан дшыхгылац. Нас шьаҿақәак ныҟеиҵеит иԥсы
злаз аҵла ахь. Сыӷәӷәара ҳамҭас уара иусҭоит аанарго иҽнадиҵеит...
... – Мчыбжьык акәын аибашьра иагыз, – игәалаиршәон Нури иаб Заур. Урҭ рымаӡа акакәын. Аԥа иаб изеиҭеиҳәон “Мхедриони” рыр рабџьарқәа рхыхны рыҭҟәара шилиршаз “каратеи” абзоурала. Ҭынчрак шрымам, ршьа шыцқьам, иаҳмабашьыргьы шырымуа.
– Аҳәара усҭоит. Напхгара зуҭо гәаҭала. Қыҭак аҿар рхылаԥшра ус имариаӡам. Хҭыскоуп зегь ԥхасҭазтәуа, фырхаҵарак ԥсадгьылк еиқәнархарц шалшо еиԥш ҳәа аҿырԥштәқәа изааигон, аб иԥа дилабжьон. Нури амҩа данықәырҵоз аҽны иани иаби наҟ-ааҟ ивагыланы агәарабжьара аҵыхәанӡа днаскьаргон тәым дгьыл харак ахь амҩа дықәырҵозшәа, амҩа аибашьра иамадаз...
Зыԥсҭазаара зегьы ацәгьоуцәа рҿагылара иамадаз, амилица аполковник Заур Багаҭелиа хьыӡшьараны баша ишьҭамызт: “Алым”, “Адауаԥшь” ҳәа.
– Сусураҿы ус акәын ишаԥыз, еибашьрада еибашьран. Ацәгьоуцәа-ауаҩшьцәа, заҟа уҭаху, иуԥымлодаз. Аҟәҟәаҳәа иаҳҿахысуа ахқәа ҳашрыбжьагылоу рабџьарқәа рыхкәы-цәааны, ҟыт рыхәламшәо иҿархха иаанаҳкылон. Аха абри аҽны, адесант дыӡхыҵраны даныҟаз, сахьрылагылаз сымаха-сышьаха сцәыхьанҭан савтоматҵәҟьа ашьҭыхра сылымшо аҿынӡа. Аха исҳәараны иҟазыз, сыҷкәынцәа рықәлацәа ракәын реиҳараҩык, иҭахазгьы ҳгәы иҵхо, иҟалашазгьы здыруадаз. Уҽумырҩашьар уантәгьы иубарҭан мариала ахыркәшара ишазымиааиуаз. Ус еилагылаз аҷкәынцәа рыжәпара дагәылсны даауан ҷкәынак. Ихы шсықәкыз збеит. Егьаасықәшәеит. Сгәы сҽанысҵахьан, схалагьы сҽазыҟасҵахьан. Саԥхьаҵәҟьа дааит. Аха симазҵааӡеит акыр ҟалама ҳәа.
– Заур, уҷкәын дырхәит. Уибар иҭахын, – иҳәеит, аха иблақәа сырхимырԥшылеит. Аи, хьымӡӷык сиргазар сызшьуада ҟатас иҟаз зегьы еизганы ҳәа сгәы
инҭысҳәааит, аха гәаныла мацара азырхара сылымшеит.
– Уеилкаауп, аха сцара иаԥсамзар усцәыԥхамшьан, сара сраԥхьатәим, шәышықәсала ҳабацәа злаӡоз ауп, дысзымҵәуо сықәирхазар!1..
Азнык азы ииҳәара иҿамшәеит. Аха нас “мап” аанарго ихы ааирҵысит, еиҭагьы сыблақәа дзырхымԥшылакәа...
“– Заур Багаҭелиа дҭахеит. Ибаҳама!”, “Уа исаҳаз смаҳакәа Заури сареи ҳакәындаз, иаҳхашшаатәхозма?” – ҿыц исаҳауан Олиа Ԥлиа-ԥҳа лыбжьы, Заури иԥшәма Нуцеи ргәаҟрақәа рыцшо санрыҿцәажәоз.
Зчеиџьыка ҭбааз, ҩыџьа зԥацәа иаԥсыуаны изааӡаз, ани аби ааилагыларак аҿы ианнеилакь, аҭыԥҳацәа инрылаԥшуан: иара иқәнагоу, ҳашҭа ианаалаша, аҵеицәа еиҵазааӡаша, ҳәа рԥеиҳабы изын ари ихадаз зҵааран. Ирҭахын харак имгакәа уа Цандрыԥшь ҳаизыргарц.
Заур Багаҭелиа иашҭаҿы ачара хпыҿқәа иухьан. Нури ихьӡала. Актәи акласс аҿы дантәаз инаркны, аспорт ду амҩа ианыз рԥа аиааирақәа иманы даныхынҳәлакь, ашкол цәаҳәаҿы идырныҳәалон ирҵаҩцәа. Нас рыгәҭа даларгыланы, иаб ҳауҭоуп ҳәа ргәара иааҭалон, ргәы рҽанӡамкәа. Иара есымшагьы дыхиан. Ишьтәа даахон. Инапы иадыркуазма игәылацәа ақырҭцәа, аҭыԥантәи амилициацәа, иҩызцәа атрышә дырзасызшәа игәашә иааҭеибаҳәон. Атамадара рхала иааныркылон. Дара еиҿадыртәуаз аҩыза уашьагьы изҳәомызт. Аха зегь башан. Еижьаган. 1989-тәи ашықәсқәа рынахыс уаанӡа излаҟаз еицәахахьан, ивсуан имақаруа...
1992 ш. Лаҵарамза 29 /маи/ гәыԥҩык “Мхедриони” рыр абџьарла еибыҭаны Аҟәатәи аеропорт аҿы ирбеит. Адырра ирҭеит Нури Багаҭелиа. Зыԥшрак ҟамҵакәа инеирагьы, дара рылагьежьрагьы акы акәхеит.
Икахәхәа ажәҩан иалаз, аԥшӡара икны иагоз, аԥсуа ҭыԥҳа леиԥш зыԥхашьа-ԥхаҵара знаалоз арԥыс, абри аҩыза илоуп ҳәа иҟаӡамкәа, иршанханы, иршьаҳаиҭны, иааиларшы-ааиларӡыӡаноуп рабџьарқәа шырхихыз. Уи ахҭыс иара ауыхаҵәҟьа иаабеит ҳаԥсуа телехәаԥшрала. Хаҭала Нуригьы иҽцәажәара ҳазыӡырҩуан. Агәахәа шыҳнаҭаз ала ауыха телефонла еиқәҿызҭуаз аредакциа аусзуҩцәа, ашьыжь аусура ҳанааигьы ҳгәы ҳартәомызт. Иҳазнарҵысыз агәырӷьара аҳәаха ҳаибаҭомызт.
Ломинаӡераа даҳцәырымфар, – лҳәеит Олиа Ԥлиаԥҳа. Ииашаны уи анахыс арота еиҳабыс ихьӡ зҳәаз раԥхьа инаргыланы азинхьчаратә органқәа рхаҭарнакцәа ақырҭқәа рылаԥшқәа дрыбжьаркхьан. Цандрыԥшьтәи рқыҭауаа ракәзар, иӡбахә рыцқәа ирыбжьакын.
Нури иԥсы Агәыӡера ианихабоз дара иҩны игәара, иарбан гану амцаркра излаԥшьргашаз аплан зегьы ҭырххьан. Жәашықәсала рынхамҩаҿы рыԥшӡагас иааидыркылахьаз ҽнакала иҩныргеит. Ирзынхаз аблра акәын. Уи убас инықәыццышәаа иргеит ҭырас ҩнызшәа, аихагылахьгьы иара аблокқәагьы неикәаӡҭы, ирацәаххыраха инықәырҵеит. Рцәыӡқәа зегь реиҳа ихьааргон Нури ихьӡҳәарала ирхиаз иархив ду. Иара дзакәыз зҳәоз альбомқәа, иаԥхьахәқәа, адипломқәа, ирмаҭәа. Аофицар ичын анирҭоз апатреҭҭыхра рҽаназдырхиоз, деимакны ивагылоз ирҵаҩцәа-аинралцәа рыгәҭа дыргыланы иҭырххьаз. Арратә ҵараиурҭа даналга, Днепропетровск аусурҭа анирҭа, убра еицымҩаԥыргаз еиԥыларак аҿы Нури Багаҭелиа дықәгылеит ажәахә ала. Убри ахҭыс аҭоурых иазынзыжьуаз аҭыхымҭа хьыҵәцарақәа ҿыханҵара руан. Абас еиқәыԥхьаӡашьа змамыз ԥхасҭан урҭ зегьы. Нури иан Нуца еихатәы лабала аццышәқәа ԥхьашьшьаауа данрылаз аҽноуп сара санырҭааз. Иџьоушьаша, лгәы ҽеишәа иҭырблаарц азын акәушәа
патреҭ хҵәахақәак ахаҳәқәа иаархәыҵылгон арацәа иаганы.
– 120 инареиҳаны атурнирқәа ирылахәхахьаз асамбист гәалршәага хатәрак ианаршьалоз ахьтә акызаҵәык ацәнымхеит, – арацәа далагыланы дцәажәон зыҷкәынцәа ранра зызхара изымбацыз Нуца, ашҭа иамҭаны, чавракгьы имоуит Нури данынаскьаргоз. Аха “Афырхаҵа” ҳәа ахьӡ-аԥша занаршьаз Нури, иара иеиԥш Аԥсны еиқәзырхаз рымч ала уи ашҭа аҿыц-цәа ахалеит. Еиқәдырхеит. Нури иашьа аиҵбы дизааргеит Валентин Агрба иԥҳа. Уи дрыднагалеит дымшны, илыхшеит х-ҩык аԥацәа. Урҭ рабду Заур Багаҭелиа аамҭала аԥсуа литературатә кружок далан Гагра акультура аҩнаҿы еиҿкааны иҳамаз. Иажәеинраалақәа ркьыԥхьхьан агазеҭқәа: “Бзыԥ”, “Аԥсны ҟаԥшь”, “Гагра” рдаҟьақәа рҿы “Алым” ҳәа ихьыӡшьарала ҳиԥхьон ҳиеигәырӷьаны. “Сҭаца” ҳәа иуҩыз ажәеинраала, уи шәҩыла аҭацацәа шьахәқәа еидызкыло, узызхьаԥшыша жәеинраалоуп. “Сҭаца сызкәыхшоу!” – аԥшӡара мацаразын имҳәеит, ихьышьҭрахь дзырхынҳәыз Нурираагьы еизнагоит уа. Ус анакәха, рыхьӡ иақәлом кашәара. Убри иадырганы аԥхьаҩ иудаагалоит Нурираа шымԥсыз узырбо аб Заур Багаҭелиа иажәеинраала:
Иахьа усцәгьак сымазаргьы,
Уара сгәаҵа уҭоуп ушҭац.
Иахьа уара усымамзаргьы,
Сыԥсы ҭоуп, уара ула ишҭац.
Ҳаҩны, ҳгәара сахьыԥшлакгьы,
Ушьапышьҭеи ухьӡи рнуп.
Уԥсы ҭоушәа есымша шаргьы,
Уара умҩа сара сануп.
Уахьаҳааӡаз ҳаҩны абаҟоу,
Мцала ирыблит ҳаӷацәа.
Аха ирзымгеит, дара шԥаҟоу,
Иаҳԥыригеит ҳара ҳ-Анцәа.
Шьоура шәыдым шәарҭ ахацәа,
Шәахьымӡеит акәымзар шәгәахәтәы.
Шәара шәашьцәа – Аԥсны аҵеицәа,
Ҳаӷа дақәдыршәт мықәшәатәы.
Санынҭало иблыз ҳашҭа,
Аҽарҿыцуеит нанҳәа жәиԥшь.
Аццышә аҿы избо усахьа,
Иаҳәоит ишмыцәо уаҵәтәи ҳԥеиԥш...
Цандрыԥшь иӡхыҵыз адесант зегь рыла ишеибыҭазгьы рԥсы иаақәдырԥшит аԥсуаа анырҿагыла. Ҳҭахозар ҳҭахааит акәымзар аԥсыуа хлаҳәа дахьынӡаҟоу ара иҳахьчалоит, шьаҿак ҳҩаскьом ҳәа аҷкәынцәа рҽаҿаршәӡаны ишгылазгьы, ахьаҵра ада даҽа мҩакы ыҟамызт. Зегьы иреицәахаз аҭыԥантәи ақырҭқәа ирхадыршҭит ирзааухьаз абзиара. Ахааназ иузышьақәмыргыло ацәыӡ ҳмоурц азы иаҭахын даҽа мҩақәак рыԥшаара. Гагратәи абжьаратәи аԥсуа школ аҟны еиҿкааз жәлар рфорум “Аԥсадгьыл” ахантәаҩы Бениа Владимир Ақсенти-иԥа анапынҵа ирҭеит. “Аџьар ҟаԥшь” инаркны игылаз аԥсуа гвардиаа рҭыԥ иахымҵысрац, излауала хпатуқәҵарала иҵегь аҽеибыҭара шаҭаху реиҳәеит уи. Ақырҭуа ар рыҽшаны амшын иавланы Гечрыԥшьҟа, рыжәҩахыр зырӷәӷәашаз рыуаажәлар рахь ицон. Рбронетехника аҭархара акәым ицәызҟьашаз акгьы иалаҟамызт ҳара ҳатәқәа.
Акызаҵәык, Бзыԥҭа рыҷкәынцәа НУРС ҳәа изышьҭоу хыршәгак ларган, хыхьынтә БМП ишеихсызгьы иазҭамырхеит.
Габлиа Рома иԥсыбаҩ лыбааргеит Шәлымба Валерии Дулов Сашеи. Қаԥшь Иурагьы Гаграҟа иаагара иацын ауадаҩрақәа. Асанаториа “Украина” ахь иааскьеит ҳаруаа. Рымҩаҿы аминақәа рыҵаҵара рҽахьырыгӡахьан ҳаӷацәа. Урҭ ыҵхны амҩақәа ррыцқьара рылдыршеит Харабуа Славики иҩызаки. Нанҳәа 18-нӡа уа акәын иахьыҟаз апозициа. Ашьыжь Ҳашԥсытәи аҳаракырақәа рҟынтә авертолиотқәа ҩба ақыҭа иалахысуан.
Ҳақалақь анапхгареи ақырҭуа гани даҽа зныкгьы ирыман аицәажәара. Издыруада ламыск ацәаара рзынханы иҟазар, шьакаҭәарада аидыгара алыршаразы. Иӡбаны ишьҭырхит рыҩганкгьы убри иақәшаҳаҭны. Аҭыԥантәи амилициеи ҳаԥсуа гвардиа еиҳабыс Темур Нодараиа дызмаз агәыԥи еидгыланы рҽеибырҭеит.
Ари аԥҟара шьыбжьаанӡагьы ирызнамгеит ақырҭқәа. Убри ашьҭахь Гагра ақалақь аамҭала ҳәа иаанрыжьыр акәхеит аԥсуаа. “Аамҭала унҳажьуеит Гагра” ҳәа зҳәаз Цандрыԥшь адесант анӡхыҵуаз инаркны “зышькыл” инангылаз ҳаибашьцәа роуп... Даҽакала иуҳәозар: “Аиааира аагаанӡа, Гагра ухы уақәиҭаҳтәаанӡа”. Аиааира дара ишыртәыз рдырхьан. Избанзар рхы агәра ргон, дара цаны атәым дгьыл иақәымлеит, тәым дгьылк азы абџьар шьҭырымхит, рџьынџь хьчатәхеит.
Аԥсны! Заҟа гәаҟра, заҟа ӡыблара урылашәахьоузеи! Заҟаџьара уеихырҵәахьоузеи. Аха убарҭ зегьы даҽа
зныкгьы уриааир акәхон. Еиҭа, даҽа зныкгьы аԥсуаа ршьала иҿыхтәын, рмилаҭтә хаҿра аԥсуара иацәмырӡкәа, усоуп ҳара ҳҿынӡагьы ишааргаз уабацәа.
Ахыԥхьаӡара “37” ацәа ҩажәеижәабатәи ашықәсқәа инадыркны иахьа уажәраанӡагьы Аԥсны ацәа ахнарԥозар, ҳара ҳзын шьҭа имариам нанҳәа 14, хәажәкыра 15-16, Лаҭатәи атрагедиа, ҳаԥсыҵхрақәа. Арҭ зегьы Аԥсны аҭоурых аҟны иҟоуп, Амзарқәа рҿы иарбоуп. Зны салацәажәахьеит ҳәа иазырхатәым. Иҭҵаалатәуп, абиԥарақәа идырҵалатәуп.
Гьангьашрыла иҳақәлаз, цәыббра 5, 1992 ш. азы Гагра знапаҿы иназгаз аҽырӷәӷәара ианаҿызоуп. Хеивантәи ашкол ашҭаҿы имҩаԥыргаз амшныҳәа аауханаршҭуа еизибагеит Гагратәи ақырҭуа школ ашҭа аҿы. Лахьхьии ареи еицалахәырц шракәызгьы, аратәи рхықәкы ҿыцын, иҭбаан.
Гәмысҭа аҽеибыҭара иаҿыз ҳаруаа ирџьушьашаз ақәҿиарақәа рыманы иааиуан. Аԥшыхәрақәа раан имаҷымкәа ртехника дара рышҟа ииаргахьан. Бзыԥҭатәи ахырӷәӷәарҭақәа ракәзар, аҽеибыҭарақәа ирҿын. Гагра знапаҿы иҟаз ҳаӷацәа аӷьычрақәа ақәыларақәа изыргәыл-ҵуамызт, абџьарлагьы еиқәыхиан. Икылымԥшӡакәа ихысыргьы ҳаруаа аҿашәагәышьон. Иҟалап ҳара ҳар рымчқәа шеибыҭахоз ахьраҳауаз азын акәзаргьы актәи ақырҭуа школ аҟны иеизызгаз. Гагра инаркны Гечрыԥшьынӡа иалахәын ақырҭуа интеллигенциа /”интеллигенциа” ҳҳәоит, аха урҭ еибашьцәан, ашьакаҭәаразын ижьышуаз ракәын/...
Иаазыркьаҿны акәзаргьы раԥхьа ишәасҳәарц сҭахуп реизара апланқәа “аамҭа бзиақәа” ҳәа иаҳгәалаҳаршәало раантәи хҭысқәак. 1979 шықәсазы арҵаҩцәа ирзеиԥшыз конференциак мҩаԥыргон. Гагратәи аҵара аҟәша ақырҭуа бызшәа аинспектор Кешелава иажәахә ашьҭахь, азҵаарақәа изҭаху аргама, изҭаху акы ианҵаны
иаҳзаашәышьҭ анырҳәа, ҭынч сзымтәеит. Убра изҵишьыз ҳәоук убас иснаҭеит абжьаршәырҭа. Аргама сиазҵааит избан Гагратәи абжьаратәи аԥсуа школ “ахәбатәи” ҳәа ҳзышьҭоу ма Аԥсны аурыс школқәа раԥхьа иаадыртыз Гагратәи абжьаратәи аурыс школ аҩбатәи изахымҵысуа ҳәа. Шәҩыла еилатәаз ақырҭуа рҵаҩцәа акамерақәа реиԥш иаахьаҳәны, омашәа сбаны скылыркааит. “Ҳы, Барциц, бара ибзымдыруазаап Қырҭтәыла аҭоурых “аниҳәа рмилаҭ азал ыҵхны иргон напеинҟьарыла. Сарыӷьарахь ала итәаз Ҳараз Чамагәуа дҩагылан: “Ҳаҭыр зқәу Кешелава, уаргьы Аԥсны аҭоурых узымдыруазаап, аха иухоумыршҭын, аамҭа аикәшара убас иҟоуп, мышкы зны абра иаԥсыуа школхаргьы ҟалоит, Аԥсны аҭоурых рызнаргаратәа”, – иҳәеит. Усҟан аԥсуаа убас рнапқәа еинырҟьеит. Дара реиҳа хынтә ишеиҵазгьы ахыб ахырхуама уҳәаратәы.
Даҽакгьы, ишҳамыркыз ҭыԥын ари. Ирылшар, – аԥсуа ихьыӡҳәара ҽнак ала иҽҳәазырцәоз акәын иҭарыӡблоз. Ҳлахьынҵадатәразы рхеидкыла, рҭыҩра ду еибырҭахьан. Аха хҿыхгак рыман дара ртәала: “ҳаинтернациана-листцәоуп” ҳәа рыбжьқәа ҳараркуан. Зышәҟәыҭрақәа шьҭасуа, раԥхьатәи зшьаҿақәа арахь еихызгаз ахьыбҿар “Деда ена” ахаҭыԥан иддырҵон ҳцәымӷра, “шьвидмети проценти” усгьы дара рзын ицыфан... Убрантә иаауазоуп аҽнгьы абра еидызкылаз. Ҭоуба ддыруан Гагра иааӡаз аҿар. Бадри Ԥирцхелиани абџьар шьҭызхыз аҭыԥантәиқәа дрыдныҳәало рҭоуба иазирӡырҩит: “Сыԥсадгьыл с-Қырҭтәыла, схы сеигӡом, ианҭахха иухҭнысҵоит”, – рҳәеит Гагра аԥацәа:
Горозиа Лаврент,
Горозиа Рамаз Лаврент-иԥа,
Бучишьвили Борис Иури-иԥа,
Гагуа Нугзар Акаки-иԥа,
Гвилава Алик Георги-иԥа,
Гвасалиа Сергеи Григори-иԥа,
Џьанашьиа Оҭар Алико-иԥа,
Џьиқьиа Константин Григори-иԥа,
Гәниа Ҭенгиз Андреи-иԥа,
Капанаӡе Витали Закро-иԥа,
Виблиани Зураб Данил-иԥа,
Арчваӡе Џьамал Тарас-иԥа,
Бериӡе Витали Мамико-иԥа,
Хелаиа Зураб Геронти-иԥа,
Ансиани Егор Навиудло-иԥа,
Иваниӡе Џьон Владимир-иԥа,
Кекәтиа Оҭар Гиви-иԥа,
Хелаӡе Оҭар Елизбар-иԥа,
Банӡалаӡе Бадри Амиран-иԥа,
Миқьелаӡе Оҭар Виктор-иԥа.
Гәниа Олег Андро-иԥа,
Сваниӡе Мераб Сергеи-иԥа,
Џьанашьиа Жьимлер Роин-иԥа.
Аиԥылараҿы агәҽанҵаразы ақәгылара ҟаиҵеит Миша Џьинчараӡе. Аӷьычрақәеи ақәыларақәеи аанкыланы аԥсуаа рабашьразы аԥсахрақәа ҟаҵаны рҽанышьақәдмыргыла иаҵахарц шалшо, ргәыӷрақәа шбашахо реиҳәеит.
– Гагратәи абжьаратәи ахәбатәи ашкол ақырҭуа бираҟ ахаргылатәуп ҳәа азырыӡбеит. Инеиҵыхыз плакатк аҿы қырҭуа нбан дула ианырҵеит “ари аиааира зтәу ақырҭуа ҵаҩцәа шәзы” – ҳәа. Аха уи кыдрымҵеит. Аԥсуа гвардиа ари аҩыза аматериал шырԥыхьашәазгьы, ирзымҵәахыкәа ибжьаӡзаргьы, уи шаҳаҭс иҳамгаргьы ҳашколқәа ракәым аԥсыуак ихьӡ зхыз зегьы дара рахь ишиаргоз еибашьрадагьы иаабахьан.
Абас иҟаз аичырчаҩцәа рымшала аԥсреи абзареи ҳашрыбжьагылазгьы, иҭахоз ҳаҷкәынцәа рҵәыуара
ҳшамыхәозгьы ҳагәқәа ҭрысӡомызт. Ишҳаҳац иҳаҳауан “Шәнеибац! Шәнеибац!” Иаҳмаҳацшәа уи иамаз амч есааира иҿыцхозшәа ҳзырбоз изҳәоз рацәаҩын, изымҳәацыз абиԥарақәа еицырҳәон “Шәнеибац”! иахылҟьоз амца 70 шықәса ишреиҳазгьы, ԥхьаҟа Аԥсны Агимн шьаҭас ишаиуаз аибашьра ианналага аҽны инаркынгьы иубарҭан. Убри иазкуп сара сажәеираалагьы:
Раԥхьа изҳәаз даԥсыуа хаҵоуп,
“Шәнеибац!” – иааирада хьамҵроуп.
Уи ашәа аԥсуа имра иамроуп,
Аԥсуа хацәа ужәгьы иршьамҩоуп.
О, заҟантәгьы уи рҳәахьоузеи,
Заҟантә уи ала сеиқәхахьоузеи.
Ианаҭахыу “шәнеибац!” ззымҳәаз,
Иҭынхозеи иԥсы аҭбамҭаз.
Хәра ҿаҳәагоуп, мҩа ԥыртлагоуп.
Зԥа дҳахҭныугьы уи иҳәароуп,
Уи ашәа сышьхақәа ирҭаӡуп,
Уи ажәа саԥсуара иадацуп.
Ахыҵырҭа еимаздо цҳами,
Абацәа рашәа иахҵәахами.
Уа рыбжьара Егри Ԥсоуи,
Убри ада ҳа ҳзыԥсоуи.
Уи ашәа сыцнаҵ сара сшәарҭам,
Уи ажәа зҭыҩуа ашҭа ашәадам.
Еиҭоугаргьы – уи аԥсышәоуп,
Уабгьы иабхьӡын, саргьы исыжәлоуп.
Шәҩыла ҳҵеира ахқәа шрылхоз,
Рыбла хырҩеит ишырҳәа-шырҳәоз.
Зны ихәрашәоуп, зных ихәрахәшәуп,
Аԥсуа игимноуп, Аԥсадгьыл иашәоуп!
“Шәнеибац! Шәнеибац, Шәнеибац!..”
Убас аԥсуаа Цандрыԥшьынтә Гагра, уантә Бзыԥҭаҟа ииаргеит афронт хыхьчаратә цәаҳәа. Уи ианышәатәын, хшыҩла иӡбаз хыхьчаган. Суворов дуӡӡа баша имҳәеит “ахыхьчашьа ануҵалакьоуп аибашьра уаназыҟаҵоу”, – ҳәа.
Гагра неиит шәышықәсала зхәыцраҿы иҟаз, “Қырҭтәыла хәыҷы” ҳәа аҵыхәтәантәи ашықәсқәа рзын хьыӡшьараны ихҭакны измаз ақырҭуа инапаҿы. Аԥсуаа шнықәҵыз еиԥш иӡхыргаз реибашьыгатә техника хьанҭақәеи аршьаҟауааи Маитәи, ма Октиабртәи Адемонстрациахь ицозшәа рбираҟқәа шьҭыхны аиааиратә марш ҟаҵаноуп Гечрыԥшь аурыс иҳәаа инадырххыланы “ишааҽыжәҵыз”. Ачара дуқәа рҽырзыҟарҵозшәоуп аҭыԥантәи ақырҭқәа рысасцәа ишырԥылаз. “Мохвидиҭ, гелодиҭ, Гаумарџьос Сақарҭвело!” “Шәаама, ҳашәзыԥшын, нагӡара ақәзааит Қырҭшәала акзаара!” Аибашьыгақәа рцәеижьқәа ирылҵзар аҟара ирыхгәырӷьаауа, ирхыбаауа, иҟьаҟьаӡа ирзаадыртыз ргәашәқәа ирҭаргалеит. Ауахәама аҟнытә
иԥшьаны иааргазар акәхап аӡы, ныргәыдҭәало, иныҳәо ирылсуан. Угәылак машьына ҿыцк аахәаны ианааигалакь, идуныҳәаларц уаннеиуа еиԥш, ауаҩы ишьразын еилагылаз атанкқәа рызхара ирзымбо ирыхәаԥшуан, рнапқәа рхьыршьуан, ашәҭқәа агәыдрыԥссалон. Амшқәеи аҵыхқәеи усгьы икаххаа иҟан. Имшәа-имырҳа еихҳәа-еиҵҳәа аишәақәа рыздырхион рашҭақәа рҿы. Аныҳәаҿақәа ркуан. Реибадыррақәа мҩаԥысуан уа иқәнзырхаз аԥсуаа рынхарҭақәа рҿы иалаханы иҟаз ирзырушаз аҳасабтәқәа рыла. Абас ала аныҳәатә шыкьыбжьқәа иҵхны иргон Гечрыԥшь. Гечрыԥшь абаҟаз усҟан, Леселиӡе, Ҭхьеми, Кәльтубани, Хеивани, Ганҭиади уҳәа рыҿтәи акырӡа инеихьаз абыргцәа инадыркны зегь уа еизыргон.
Гечрыԥшьи Цандрыԥшьи – маллагьы, ауааԥсыра рхыԥхьаӡаралагьы иҭаӷьаца-ҭаҿианы инхоз дара ракәын. Аха 1989-тәи ашықәсқәа раахыс рыҽхны мҩак иазԥшын. Иаҳзырухьаз еицәаз, еиҳау акы рылаԥш кыднархалон, Қарҭҟа ԥшырҭас икны ирыман. Қарҭынтә алидерцәа рзаауан, мызла ирҭатәан, Қырҭтәыла аиҳабыра Аԥсны иаҿагыланы иаарҳәоз ара ишьақәдырӷәӷәон. Аԥсреи абзареи рҿы излагылаз хьаас ирымкуагьы аҿынӡа инеихьан. Рхы зыхҭнырҟьаша рыԥшаауан. Рнапаҿы иҟаз анаплак дуқәа рахь усгьы аԥсуаа рынамышьҭра қьабызхахьан. Аԥсуак урҭ аҭыԥқәа рҿы иҭаҩра азҵаара усгьы иаҳхаҳаршҭхьан.
Ҳарҭ аԥсуаа ҳаԥсыуааны ҳазшаз сикәыхшоуп. Ҳҟазшьа татақәа рахь исԥхьаӡақәо ируакуп “аамҭа бзиа аныҟаз” ҳәа аибашьра ҟалаанӡатәи ҳахьашьҭоу, иахьаҳгәалаҳаршәо, иреиӷьыз азқәаҭыԥқәа дара иахьроуҳажьуаз, ачарақәа раан ҳаивашьқьыруа ҳахьеицыкәашоз. Аха убас ҳашрышьҭазгьы дара рыԥсҭазаашьа ргәаԥхомызт. Ирԥырхагаз ҳара ҳакәын. Ҳрывԥсааны рганқәа ҳахьрываршәызгьы ҳарзыхгомызт.
Уаҵәы иаашар ирҳәарызеишь, ицәырыргарызеишь шаҳҳәоз ауп иҩеиҵагылаз абиԥарақәа ршьа ҳашныладыргылаз.
Ақырҭуа ҭыҩрақәа ируакхаз Хеивани инхоз ақырҭқәа зынӡа рыцқәа ехакшон. Заԥсуаразын иқәԥоз “Аидгылара” иалаз зегьы дара ирдыруан. Ргәаӷ шьҭырхуан. Аԥсуаа ргәашәқәа изырҭымҵуа аҿынӡа инаргахьан. Убри азоуп Цандрыԥшь адесант анӡхыҵ инаркны аҭыԥантәи ақырҭуа нхацәа ргәылацәа рыҩнқәа изрыҩналаз, рашҭақәа рҿы инеины ҿырҭуан “шьҭа шәабацо” ҳәа.
#
Минасиан Артур:
– Агыгшәыг асахьа рыманоуп ишҳалагьежьуаз. Ианӡхыҵ аҽноуп. Зхатә машьынала ицоз, Цандрыԥшь инхоз ани аԥеи Кәриловаа иааргәыдҵаны ишьны рмашьына ргеит. Агәашәқәа ирылагыланы арахә, ма аԥсаа иаареихсны ишьны иргон. Урҭ аӡәгьы деилырхӡомызт. Сыҷкәын Мрагыларатәи афронт аҟны дҭахеит. Ишыжәбо ашәы ҳхьыссы ҳзалымҵӡацт. Арахь ҳмалгьы еимырҵәеит. Ус заҟаҩы дырқшада?!..
Ҳақы Ажьиба, Грышьа Амҷба, Лаврент Сергегиа. Арҭ ах-ҩык абиԥарак иаҵанакуан. Ирзеиԥшыз, излахәыз ахҭысқәа маҷмызт. Мыцхәы ҳаҭыр еиқәырҵон, бзиа еибабон. Рыхҩыкгьы Аџьынџьтәылатә еибашьра Дуӡӡа иагәылсхьан, еидызкылоз рацәан. Есымша еицызаргьы ирызхаӡомызт. Рыцқьареи рпатриотизмреи роуп нхара уи аганахь илазгазгьы. “Ҳара ҳзын иуаароуп урҭ аҭыԥқәа. Ишакәымыз ақырҭқәа рҽахадырԥеит. Ас ианца
зынӡа иҳамҟәыҵдырҟьоит. Шәааи, нас ҳаиасып уахь нхара!” – абас еибыҳәаны, аӡәи-аӡәи еицхырааноуп аҭыӡҭыԥқәа шалырхыз, ишынхаз. Ааи, инхеит рхатәы џьабаала, шәнеишь-шәааишь рыман. Милаҭ деилырхӡомызт...
#
Заур Багаҭелиа:
– Ҳақы Ажьиба рыцҳа адесант ӡхыҵуеит ҳәа заҳаны зҽеидызкылаз дҳалагылан амҩа еихагылаҿы. Сахьихәаԥшуаз сгәы сыхьуан. Инапқәа ҵыс-ҵысуан. Сыршьуазаргьы сыршьааит, сара сыԥсра закәыхи, абра сшәыдгылазаауеит, џьаргьы сцаӡом”. – иҳәеит. Иҭаацәа – иԥшәма Бабила аԥҳәыс барақьаҭ, иԥа Анри, иԥҳа Асида /урҭ ашкол иҭан/ игәы иҵан, акы рзырур ҳәа дшәон. Нас адесант аныӡхыҵ ашьҭахь уа ҳақәымҵыр ада ԥсыхәа ҟамлеит. Сара зегь раԥхьа срылҵыр акәхеит, иҭахаз сыҷкәын иахь сагеит. Изласаҳаз ала, иара иҭаацәара рахь дхынҳәит...
– Ани амедалқәа змоу ахаҵа дабанхо! – ҳәа Цандрыԥшь иӡхыҵыз адесант Лавренти Сергегиа дабардыруаз иҵааит, дырԥшааит. Чарҳәара изызуыз, ихы-иҵыхәа рзеиҭазҳәаз хара иҟамызт. Зықәра акыр инеихьаз ахаҵа ԥшьагьаҭ иакәын Сергегиа Лавренти Бахәа-иԥа. Абар дахьаауа ҳәа еибадырбалоз, медалла згәышԥы ҩычаз иакәын. Нахьхьынтә иааны иҳақәлаз иакәым, иара игәылацәагьы ирдыруазма иԥашәдацқәа ахьынтәаауаз. Аџьынџьтәылатә еибашьра Дуӡӡа аан ихигахьаз, ифырхаҵарақәа. Финтәи аибашьрааноуп. Уахынлан. Аибашьраҿы иҟамло арбану. Лаврент
Срегегиа ҽыла иҟаз аӷацәа дрылашәеит. Аԥҟараҳәа дышьҭхысааны дцон. Дзықәтәаз аҽы еицәамыз аӷламқәа ишьҭалеит иԥсы шҭоу дрыҭҟәарц азы. Аҵла дуқәа дрыҵсны дышцоз аҽышькыл ишьапқәа кылыршәшәаны аҵла амахә дахьынҳаланы алҵла иақәҵәиашо аӡахәуеиԥш иҽакәыршаны, иҽеиуатәны ихы еиқәирхеит. Уара “ахарԥ” ушәны уиит ҳәа ифырхаҵара еигәырӷьеит иҩызцәа. Иархив аҟны избахьан урҭ аамҭақәа рзын иҭиххьаз патреҭк аҽы ҭоуӷан дақәтәаны. Фильм бзиак зырцәажәашаз аматериал-қәагьы рахьынтә акгьы ацәнымхеит аибашьра.
Иашҭа иааҭалеит иҩыџьаны. Ишивымсуаз идыруан. Иаацәырганы истол инықәҵаны еилырх-еиҵырхуа дызлалахьаз иархив аҟнытә игәы зхьымбылуаз, иаҩсхьаз аамҭақәа. Иқәыԥшра, ишәымҭа зегьы измырбоз акы шыҟамызгьы. Ипартбилеҭ заҵәык аарылхны иаԥхьа иџьыба инҭеиҵеит. Ишиҳәалоз еиԥш, игәы инадиҵеит. Егьырҭ ааидкыланы иҵәахит. Абри инақәыршәаноуп иааиуаз шгәеиҭаз. Ашырҳәа дааиҵамхаӡакәа ашьҭахьтәи ашә ала ауҭрахь деихеит. Аанда анҭыҵ иҽнадҵаны мацара акыр данынаскьа, дгыланы авокзал ахь ихы ирхеит. Уа иаҳа ишеицәазгьы:
#
Валери Дауҭиа
Цандрыԥшь инхоз:
– Лавренти Сергегиа ишьапы рхәит. Дкажьны цашьа сзыҟамҵет, Едик Гәлариа игәыԥ сшацәыхҟьозгьы. Царҭа ҳамамкәа агәы ҳанықәха, авокзал аҟны аплатформа аҵаҟа ҳхәҵалеит. Иманшәаламыз ҭыԥын. Ҳханыҵәҟьа шьапышьҭыбжьқәак гоит. Абар, ҳара иҳақәкны
илыбаауеит. Арахь аӡәгьы дыҟаӡам ҳәа ахьеибырҳәо ҳаҳауеит. Дара ршьапқәа збоит, зынӡа иаҳзааигәахоит. Аха хысшьа сымам, патронак зго жәытә шәақь сыҟәнуп. Дара еихаххаа автоматқәа ркуп. Сара стәы ҳадырбалар, зынӡа иааҳалгоит. Аимҟьарак сазыԥшуп. Абар, еиҭа аҭаларҭахь рҿылархеит, ршьапышьҭыбжьқәа рыла еилаҳкаауеит зегьы. Еиҭахгьы шьҭахьҟа ихынҳәит. Арҭ царгьы даҽа џьоукы ааиуеит ҳәа сыӡбан, Лаврент Бахәа-иԥа ишимуаз ижәҩа саханы, иааулакгьы иаргьы саргьы абнара ҳҽаҳҭеит, ҳрыцәцеит. Иоуыз ахәра егьымариамызт, аха иԥшәма ԥҳәыс лнапаҿы даннеи сгәы аасырҭынчит. Фырԥҳәысралоуп иара дагьшеиқәлырхаз. Уи нахыс тәымк инапаҿы дналмышьҭит...
Аҭоурых иадыруа аибашьрақәа ҩ-хкыкны иҟоуп: ииашоуи, ииашами. Ииашамкәа, чарҳәарала, зегь рганала аԥсымцқьара аарԥшны иртәымыз адгьыл иақәлеит ақырҭқәа. Аԥсуаа риашара аарԥшуа, рхатәы знапаҿы иназгаз рымпыҵхразы абџьар шьҭырхит. “Абџьар шьҭырхит” ҳәа ус иаԥуп азын иаҳҳәоит акәымзар, – абџьардоуп раԥхьа ахьчаразын ишгылаз. Аԥсны иақәлаз Қарҭаа риашамра шьагәыҭс иаман аҭыԥантәи ҳгәылацәа. Ижәылаз аԥсуаа Гагра ақалақь рыцқьаны асанаториа “Украинанӡа” ишааихьаз анраҳа, Қарҭынтә иааз шәаны, рабџьарқәа кажьны аҳәаашҟа иласкьазар, азинхьчаратә усбарҭақәа русзуҩцәа Цандрыԥшь инхоз раԥхьа инаргыланы аапкра рзаанагеит. Уа иалаханы иҟаз аԥсуаа, аԥсны зегь агәаӷ рыхҭыргарц иаԥшьыргеит. Абџьар зкымыз, зыҩны идәылымҵуаз, зықәра неихьаз ириааирц иалагеит.
Гавашьелашьвили Омар иҷкәыни, Џьишьқариани
Нодари еибаҟьо иалалеит Цандрыԥшь. Амҷба Григори Сҭеԥан-иԥа иҩны инарышьҭит Мхедриониаа рыр. Даадәылыргеит шәҩыла, Аԥсны ҳбахҭақәа ирҭакыз рыҷкәынцәа – ацәгьоуцәа аушьҭны абџьарқәа ддыркит. Ауаҩы, раз, ауаҩ қьиа, аҵла иҿшәаз абӷьыц иақәымгылоз деиқәԥах дҿаҳәаны амашьына дынҭарыжьын Аныхаԥсҭа ацҳаҿы днаганы дынхықәдыргылеит. Игәҭасны аӡиас дналарыжьит... Ԥсоу ахы ианақәиҭыртә ашьҭахь акраамҭа ибаҩқәа ирышьҭан иԥа Адгәыр Амҷба имаҳә Роман Кетиа. Амца рыцранаҵеит иԥҳа, иԥшәма, ари заҳаз аԥсуаа. Ашоура, ақәа, аҵых хьанҭақәа зхызгаз абаҩқәа рыԥшааразы “дызбаанӡа” ӡыхьк сқьышә ишнықәсымкра” ҳәа иқәны имҩа ианылаз Едуард Гәлариа аџьабаа дуӡӡа ибеит. Роман Кетиеи, Адгәыр Амҷбеи иареи дҭыргеит. Акырӡа дшеиҭасхьазгьы, ихҭыргаз шиныԥшуазгьы, ихы-иҿы иаҳәон “аиааира наӡа шәзылыԥхааит Аԥсныжәлар, ацәгьа зуа иԥылааит ацәгьа, Аԥсны иацәыӡааит ақырҭуа бызшәа!...”
#
Ҳақы Ажьиба иҩны ианнеиуаз, иара ижәҭраҿы дыҟан. Ӷааҵс заҵәык рцәынханы иҟан, егьырҭ зегьы ықәргахьан иҩи, иуаткеи, икәытқәеи налаҵаны. Убри аӷааҵс ақьышә акы нықәкны сааиуеит ҳәа индәылҵымҭазы адых-сыхҳәа иааҩнаԥалеит ихҩыкны.
– Быҷкәыни быӡӷаби цәырга, аԥсҭазаара бҭахызар, – ақәыџьма сахьа змаз ақырҭуа еибашьцәа. Ақәыԥшцәа ран Бабила иаалҿагылеит.
– Иабаҟагәышьоу, иршьхьазаргьы ауеит, еимыжәда, аҩны, – лҳәеит Бабила. Ишрымчыз втоматла лгәы
ианыҵас, адашьма днықәҳаит ԥсык лхаӡамкәа. Инақәыршәаноуп Ҳақгьы дшааҩналаз.
– Иабаҟоу уԥеи, уԥҳаи?! – абџьар неигәыҵаркит. – Издыруама, дад, ицахьеит ишәаны. Уи аамҭазын Асидеи Анри ргәыла ԥҳәыс лыҭуан аҿы
иҵәахны илыман. Анри длыбааит, сцаны сани саби срыцхраауеит ҳәа. Лыҽикәыршаны дылкит. “Уара унеира акгьы ирыхәаӡом, уҽҭаурхоит ауп, уанышәароуп”, – ҳәа дииаины уахь дыхәнылгеит.
– Ишәызцәырымгозар, абри ауп шәара шәтәы, – рҳәан иреихсны иҩнаршьит. Ҳақы Ажьибеи иԥшәма Бабилеи. Уи азмырхакәа меигӡарахда абылтәы нрықәрҭәеит, амца рыцраҵаны ирблит. Рыҳәҳәабжьқәа аеҵәа кыднахуан. Ибылуан, ибылуан рыхаара, ргәыҭбаара, рчеиџьыка надкыланы. Рхәыҷқәа иаҳа ианырҭахыз, рыбӷақәа анеиҵырхшаз. Рааԥсара ианеигәырӷьашаз...
Цандрыԥшьтәи амилициа аҟәша аиҳабы Шьенгелаиа Гәрам Давид-иԥа аԥсуаа ршьа имазар даҵаланы ажәра иҭахызижьҭеи акырӡа ҵуан. Ахагара изааны ар иманы ақыҭа далалеит. Валери Дауҭиа иҩны нықәццышәаа иргеит. Иԥсы шҭаз дрымпыҵашәар акәын ирҭахыз Гәлариа Едик. Аибашьра иалагаанӡагьы иара изын рхаԥыцқәа рыхуан, ақәыџьмеиԥш еихакшон. Иҩнгьы иацрарҵеит амца. Аха ргәылацәа ашәамахьцәа рылаԥш ахын, иацрадырсцыԥхьаӡа идырцәон, еиқәдырхеит...
“Ажьԥха иахәарԥштәым Шьенгелаиа, абаақәа, ишибо ишәымшьын ашьтәа, игьамадахоит иаҳзымфо”, – ҳәа ззиҳәалоз, џьоукы ишьҭит Бабилараа рыцәҟата ахьҭакыз. Иааҭыргеит. Ҽааныбзиала инеиша Ҳақы, ҳәа рныҳәақәа раан раԥхьа рышәхымс иаахыҵлоз ргәыла хаҵа рыҩцараҿынтә ирбылгьо иҿааихеит инхаз ауалыр хәыҷы. Бабилеи Ҳақи рбылфҩы шраҳауаз иршьит, ицәырфахьаз рызмырхакәа, иржәхьаз рызмырхакәа
еибаныҳәеит. Усҟан Цандрыԥшь ацҳа аҿынӡа иааихьан аԥсуаа. Уаха ара ҳаԥхьоит, алада ҳахысӡом, – адҵа ҟаиҵеит Дбар Сергеи Платон-иԥа...
“Абга шнарца-нарцоз уаскьаԥк, уаскьаԥк аҳәон”, – ҳәа зҳәаз аԥсуа иоуп. Тәым жьхәык иахьыԥшымыз, зхәы иаҭәҳәаны изфоз, иҿы иазикхьоу иҿаҵа иахьыԥшу иахь иназырхоз. Уи ажәаԥҟа зызкыз Шьенгелаиараа рынҵәара шааиз аҵыхәтәан иргәаӷьыз рыԥсыцәгьара алагьы иубарҭан...
Хеивантәи абжьаратәи аҩбатәи ашкол 500-ҩык инареиҳаны ашколхәыҷқәа аҵара ахьыддырҵалоз, иҭбааҭыцәу акласстә уадақәа, амаҭәарқәа зегьы рҿахәы зҳәоз акабинетқәа еихыбаа-иҿыбаа, ашкол ԥсҭазаара аарԥшраҿы акы згымыз ахыбра ааныркылеит Қырҭтәыла ҳәынҭсоветаа рыр. Аха ирызхомызт. Ҳаибашьцәеи ашкол ааигәа-сигәа инхози изларҳәоз ала, ара иҩназ аибашьцәа еихушар ауан абас: ахаԥахасцәа /ахәылиганқәа аморфонистцәа /урҭ аӷьычра иазкын, аҳәааҿтәи ақыҭсоветқәа риҳабацәеи анхацәа хатәрақәеи ргәылацәа аԥсуаа ранҵадыргақәа шьақәзыргылози ақырҭуа еибашьцәеи, илеибага-ҩеибагоз асасцәеи, рыкрыфачара иахылаԥшуази. Цандрыԥшьтә ацҳа аҟнытә аџықә-џықәҳәа иччашьала дырдыруан ҭамадас ирымаз ашәҟәыҩҩ Нодар Теофан-иԥа Хәындаӡе. Иԥаҵаҟаԥшь инапы налшьуа ашкол агәашә дынҭалон. /Уи аркреи аартреи иадымхаларц азын иҿыхны зымҩа икарыжьхьан/. “Ари Колхидаа рҿамаҿоуп, ирзышәышьҭыз ацкы ҟарҵоит”, – ҳәа асаан ҟьаԥс дуқәа ирну аҳәаҵарқәа рхианы изҭагылаз амашьына ашә ааиртуан. Еибыҳәаны иҟазшәа уи иақәшәаны “илҽыжәҵуан”. Рамин Гогиа, Раиса Убилава уи усгьы шәҭқәак лкызар акәын. Иуԥхьаӡаргь изусҭцәоу
ҳәа рыжәлақәа қырҭуамзар издыруадаз агәырқьҳәа зҽааизызгоз ахатәрақәа. Каркарашьвили ибз иқьышә иаақәишьуан, рыжәтәқәак, хаа-мыхаақәак нидыргалон, ихаҵкы камыршәуа. Аха иара дзыршабоз уи акәӡамызт. Зыда дыхәшәымыз “игәырлаҵацәа” еснакь илаԥш блаҟьо ирышьҭан. Аинрал Леселиӡе Аԥсны далсхьан ҳәа Гечрыԥшь ахыхны Леселиӡе шахьӡыртәхьазгьы, уи аҭоурых бзиаӡаны иҵахьан Қарҭынтә амҩа данықәлоз. Аинралра изҭаз Шеварднаӡегьы дазыԥшын уахьтәи ҭыԥ ҿыханҵак ихьӡ шахиҵара. Аха уи усҟан изаацәан, аҽаԥсатәра амҩа дангылан.
Ԥлиа Далбеи Хәсин-иԥа жәашықәсала напхыцла мацара иааԥсара адҵаны, хар змамыз ашкол ҳәа ирԥхьаӡо ари ашкол ҟазҵахьаз иара ишьҭахь директорс иҟаз Козедубова Надежда Иван-иԥҳаи рхаан октиабриатаа рахь, апионеррахь ианрыдыркылоз, абыкь-бжьи, аныҳәатә концертқәеи аҳра ахьыруаз, аҵареи ааӡареи знапы рылакыз арҵаҩцәа рымчала иҭарԥшӡа ирымаз ашҭаҿы ҭоуба ддыруан аҭыԥантәи ақырҭуа хацәа:
Гәлардава Сергеи Арон-иԥа – Гагратәи абаталион акомандир, Асовет Ар рподполковник. “Черныҟ полковник” ҳәа хьыӡшьараны иоуит аибашьраан. “Черныҟ консул” ҳәа аниарҳәозгьы ыҟан.
Горозиа Вахтанг Карло-иԥа – ахԥатәи арота акомандир,
Хәбулава Мераб Шоҭа-иԥа – авзвод акомандир,
Чантуриа Мераб Илиа-иԥа – Гагратәи абаталион аштаб аиҳабы.
Очигава Ражден – актәи арота акомандир,
Лашкарава Сосо Висарион-иԥеи Гасвиани Зураб Зураб-иԥеи Аԥсны аԥсуак дыҟанаҵы хацәнамырха ҳақәԥалоит ҳәа аҭоуба иҟарҵаз инаҷыданы аҟыбаҩ
шрылаз аадырԥшит рхаԥахасцәеи рморфинистцәеи ирӷьычуаз анапхгара рыҭараҟны, аерманқәа рҳәаҵарақәеи, аԥсуаа ршәашәиқәеи, рарбаӷьқәеи реингаралараҿы. Ашьҭаҵарҭақәа, адәқьанқәа ирыҩназ афатә-ажәтә еимырҵәон. Анхацәа ирылаланы хныҟәгагак рымамкәа иандырцәҳәуаз уи мацара аҿы иаангыломызт, хазы аахагьы иадыргон. Зыхә цәгьаз, зхаҭабзиара ҳаракыз амаҭәарқәа аҩнымаҭәа, ачысмаҭәа, ацәамаҭәа, ахьы уҳәа зегьы еизыргон ақырҭқәа рханқәа рҿы.
Даараӡа иҽрыцәгьаны дыҟан Бзыԥҭатәи ашәан ҷкәын Хвиблиани Валери Биӡина-иԥа, убас:
Гәгәшьвили Мурҭаз Раинди-иԥа,
Цаава Бесо Бичико-иԥа,
Ахвледиани Каха Николаи-иԥа.
Араҳамиа Оҭари Платон-иԥа,
Бабилашьвили Мераб Васили-иԥа,
Бадзашьвили Георги Арчил-иԥа.
Абарҭ Хеивантәи ашкол аҿы аҭоуба зуз ирхаҭарнакцәан, егьырхадан.
Гагра ақалақь агроааглыхратә банк ԥасатәи аиҳабы Ԥаҭланӡе Р. иархивтә документқәа рҿы иааԥшит абас иҟаз афактқәа “Мхедриони” рыр, Гагра иалыргаз азмырхакәа ацхыраара рыҭаразы афирма “Севан” иаанартит аԥхьаӡаратә хыԥхьаӡара /расч.счиот/ / 609131. Афирма адиректор А. Р. Ԥруиӡе Гагра араион анаплакқәа хықәкыла изҭахыз ауааԥсыреи уахь иҭаргалон аԥара. Убраҟа ирацәаҩуп рхыԥхьаӡара аԥара алазгалаз, аха ҳара иагәылҳкаауеит рхаҭарнакцәа –
ҳаишәа гьежьқәа ирылахәыз, жәлар реиԥыларақәеи рныҳәақәеи раан зхаҿсахьақәа ҳрышьцылахьаз:
Аексперементалтә киностудиа “Гагра-фильм” аиҳабы Шьенгелаиа Геннади Владимир-иԥа, ацитрустә совнхара “Советскаиа Абхазиа” адиректор, “Мостопоезд” аиҳабы Ӡигава Гиви Николаи-иԥа, Давиҭиа Витали Владимир-иԥа /Пиц. Ачатәы зауад/ ПМК – “Мамули” аиҳабы Кварацхелиа Реваз Варлам-иԥа, Гагратәи акәрорттә хәҳахәҭра аиҳабы Манагаӡе Нугзар Шалуа-иԥа, ацитрустә совнхара “Сихарули” адиректор Карманишьвили Акаки Илларион-иԥа аԥсуаа раҳәшьаԥа, ҳара ҳзын ихы хиҵәоит ҳәа ҳазхыҽхәалоз, азеиԥш крыфачара атрест аиҳабыс иҟаз Гегечкори Натрули Иван-иԥҳа, ГОРПО аиҳабы Надорешьвили Илиа Николаи-иԥа уҳәа ирацәаҩны. Абарҭ аинформациақәа дара рыжәлар ирыладырҵәон, иӡырыргон, иркьыԥхьуан Нодар Хәндаӡеии Ал. Ҭоԥуриеи зхагылаз агазеҭ “Қарибҷе” адаҟьақәа рҿы. Нас аҷкәынцәа рылаҵаны қырҭуа ҩнаҭацыԥхьаӡа ирызнаргон, иҵегь еихьдырԥшырц, “Мхедриони” рыр рнапаҿы инаргаз аҭыԥантәи ателехәаԥшрала ирышьҭуан. Уи хылаԥшра азиуан Џьон Латариа.
Аибашьра ҟалаанӡагьы арҭ анаплакқәа иаарышьҭуаз қьаф рылзуаауаз ашьакаҭәарахьы ианиасгьы хымҳаџьамшьа аԥхасҭа зырҭоз Гагра акәын. Ари адгьыл дара ишыртәымыз еиԥш, ишырзымгозгьы рбозар акәхарын. “Абри еиқәсырхар сара истәуп ҳәа ргәыбылра здыз баҟакгьы уԥыломызт. Иара аԥсабара ахаҭагьы заалымдарыла иазныҟәон, ҳцәа ахыркаауан. Абааҭатәи абаҳчара /апарк/ рыфҩи, рыԥсыԥи, рышҳамреи идреиџьхьан. Ашәҭқәа, аҵлақәа, адекоротивтә ҵиаақәа аҵҩаарахь рхы дырхахьан. Абаҳчара аԥсы ахазҵоз аҟызқәа, акәатақәа, ацицаркақәа ҳәа изышьҭаз иааргәыдҵа-ргәыдҵаны иршьхьан, изҭаз аӡиагьы шабахьан. Арахә зкьысыз ашәырҵла, аҵиаа, иагьа
ихдырффаргьы рыцҭыԥ еималоит, ишнеиуа ахҿарах ахылҵуеит. Аха Қырҭтәылатәи ар рылаԥш зхьысыз зегьы шьаҭанкыла иҵԥсаауан...
...Шьааиб Сабуа ибаҩқәа ҳаныҩрыхоз, сгәаҿы джызшәа сгәы, сыԥсы нидкыланы ицҵырхуазшәоуп сшыҟалаз. Убри инаркны сара аԥсрақәа рҿы сахьнеиуа уаанӡеиԥш алабжыш сҿысӡом, ҩнуҵҟалоуп сшыбылуа иҳәоит Сабуа Лиосик,
Уаха аҵых агәазы укаххаа ушыцәоу ашьха қәаршаҩы бааԥсы иаԥыхьашәаз ахаҳә-мҿыҳә лаужәҵаны уахәаҽызар еиԥшоуп ҳахқәа ԥҽны ишаабаз. Иҳақәлаз иахьа ма уаҵәы, уажәы-уашьҭан дышԥамцари ҳәа ҳашгәыӷ-гәыӷуаз, абжеиҳараҩык ҳзалымҵӡакәа ҳалахеит. Аҳәса реиҳагьы ахацәа роуп ишәарҭоу, рҳәон. Ахаҵа дхаҵоуп, аха аҳәса русоуп зынӡа ицәгьахаз. Абџьар рыма ирымам џьоукы рхаҭақәа абџьарра уны апозициахь ицеит. Илак-ҩакуаз /аибашьра цәгьоуп, зегь еицрылшаӡом/, иҟало аабап ҳәа иԥшыз ҳхацәа, ҳаблақәа ҽыԥныҳәак рхырбаалар ҳәа ишәозар акәхарын, шәааи анырҳәо, ҳанырҭаху ҳнеиуеит, аҭахара ҳацәшәаӡом рҳәагәышьон.
Аҭыԥантәи ҳгәылацәа, амцажәла ааиҩызшалоз, ҳаи
абаақәа, шәҳацхраа ҳәа шәарак уааҭагылар узызнеишаз рҽыԥхьаркит. Усмоу, зынӡа рцәаара узынахьымԥшуа ихәыҵалаӡеит. Азнык азы иқәҵны ицаз џьысшьеит. Схы сазҵааит. Агәра згарц снаԥшы-ааԥшит. “Уажәыгьы ара шәыҟоума, аӡы иаго иеиԥш аҳәҳәабжьқәа шәмаҳаӡои” – ҳәа адыррақәа ҳауа ҳалагеит. Ажьыԥха иахәадмырԥшуа ақәыџьма блаҟы/-блаҵәеиԥш, Гагратәи ақырҭқәа цхлымуан. Егры ирны иҳалагьежьуаз нацәала иддырбон аԥсуаа ҳанхарҭақәа, ҳасас гәашәқәа, ҳамаӡа гәашәқәа, игҿакырсҭоу ҳуадақәа, ҳакәытҵарақәа. Уахыи-ҽни ицәаӡомызт, наныкьара рыман. Шьҭа наҟгьы изымцо, арахьгьы изымеиҭаҵуа зхәышҭаарақәа ирыҽҳәахаз рахь имҩахыргон. Аҭаҳмадацәа, андуцәа, зысабицәа ззалымгацыз, еибашьра ицаз рыҷкәынцәа ишырхьыԥшыз изымцакәа инхаз ранацәа иаҳзылыԥхарыда ҳәа ажәҩан ишаҵаԥшуа рбора гәашәқәа рыла иааҭалон. Аибашьцәа арҳәреи ақәылареи иазыҟазҵоз аҭыԥантәи аҳәса ракәын. Иԥхашьаӡомызт. Атрибуна аҟнытә ааԥхьарак ианаԥхьо еиԥш рбыжьқәа ҳаракны ҿырҭуан: “Ара Қырҭтәылоуп анаҳҳәоз шәаҳҿамгылалози, шәхала шәыхқәа шәфеит” – ҳәа...
Аинформациа ҵары зауз аибашьцәа аԥсуаа рҩнқәа рҟны ианнеилакь, ишәҭаху жәга ҳәа ишырԥылозгьы, рхы иамыхәо ирыпҟон, иршьуан, иреихсуан, иҵару ҳәызбала ма жьхыла иқшон, ирыларҵон, рыбаҩқәа ԥырҵәҵәон. Ирымпыҵашәаз аҳәсеи аҭыԥҳацәеи ишакәым ирызныҟәон. Рхаԥыцқәа ыҵырхуан, ашәыта рҿартәаны ааха иадыргон. Убрыгьы азмырхакәа рыҩнқәа рбылуан, иршьыз абылтәы нрықәҭәаны иццышәыртәуан. Зықәра акыр инеихьаз ахацәеи аҳәсеи ирҭаауан, абџьар зкыз рыҷкәынцәеи рмоҭацәеи рыхьӡқәа ҳәо, ицәырыжәга ҳәа ирықәымчуа. Алаҳәақәа ихырхыз аԥацәа ааҳәны ран гәакьа аблақәа ҭыҟәшәаны ианырфо еиԥш, Гагратәи аԥсабара ангәыларшь ашьҭахь ауааԥсыра рахь
ииасхьан. Гагра ԥшӡа ацәа ахдырҵәраахьан. Убри аҩыза рԥеиԥшыртәырц акәын изҿыз иалаханы иҟаз. Анра аныҟәгара зҽаԥсазтәхьаз, имышьҭабзиоуп ҳәа ныҳәара иргоз изусҭцәадаз, рҭаацәараҿы заҟаҩы ыҟаз, хьыӡҳәала идырноуп ишырҭаауаз. Усоуп ишымҩахыҵыз Сабуа Арзамеҭ иԥшәма Ница Нарықь-иԥҳа Кәркәнаа-Сабуа лахь:
– Ҳгәашә ишааҭалаз еиԥш ажьи алаҳаи рахь еихеит. Уи усгьы гарҭа амазма! Џьоукы ауҭра иҭалеит апатырџьани анашеи ирзыҭрысуа. Ирфоз иашьҭадаз, аха зегьы ҿырххаауан, рцас шьапқәеи рнапы млашьқәеи рыла уаҳа ҵиаак аԥсы ҭалом уҳәаратәы аԥхасҭа ҟарҵеит. Нас аҩны иааҩналеит. Автоматқәа сгәы иныҵаркит Иуреи, Лиосики, Родики абаҟоу ҳәа. Аиҳабацәа аҩыџьагьы усгьы абџьар ркын, аҩны иабаҟаз, аха Родик ихьӡ анырҳәа снеилыԥсааит. Уи аҩнаҵаҟа, хә-минуҭк ахәҵалара ахьзалымшоз ацәаакыраҿы дхәыҵаҵәахны дҳаман. Фатәқәак изналгон сҭаца, аха ааха дадыргахьан, афарахь дабаҟаз. Зхы аеҵәа касқәа акәыршаз аҷкәынцәа рыҽрыцәгьаны акәын ишсацәажәоз.
Ница Нарықь-иԥҳа, аԥҳәыс бырг, аԥҳәыс гәыԥшқа ахшара еикәаҭәы лааӡахьан. Анатоли Сабуа ақыҭа нхамҩаҿы амаҵурақәа ныҟәигахьан. Лиосики Иуреи жәлар рфорум “Аидгылара” аҟны иааҽыжәымҵӡакәа иҽыжәын, ааԥсарак рзымдырӡо. Раҳәшьа дҭаацәаран, Анцәа ишиҳәара иҟан. Акызаҵәык ргәы еиҵазырхоз Родик иакәын.
#
Анатоли Сабуа:
– Аирак аӡәы дузҳадкыломызт Родик. Аматематика даара ихшыҩ азцон. Иреиҳау аҵараиурҭа дҭаларц аԥышәарақәа иҭиуан. Дшызҭамлазгьы, адкыларатә комиссиа аиҳабы аҳәара ҟаиҵеит, иҟалозар даҽа знык
дԥышәшәа ҳәа. Аха Родик аррамаҵурахь иԥхьан, дцеит. Атанктә хәҭа дақәшәеит. Арҵарақәа анымҩаԥыргоз дхәыҵалеит аӡы. Итанк аматор ыцәеит, дхәыҵахеит. Абри иахҟьаны ашәара ду изцәырҵит. Адырра сырҭан дахьышьҭаз ахәшәтәырҭаҿы снеит. Сизымдырӡеит. Ахьшь иаҩызаз, аирак ҳаиҵбы, иашьа санизымдыр исызхгомызт, сынцәыҵагылан сқьыз-қьызуа аҵәуара хсыртит. Сымала сыҽсзымшьит. Ари, зегьы ҳгәы иасит.
Родик дыззымдыруаз Гагратәык дыҟамзар ҟалап. Иԥшра, исахьа, иоура, иара игәыбылра. Иҭаацәара ихӡыӡаауан. Раԥхьа акы ихьыр ҳәа ишәон. Аҭаацәара даналала иеигәырӷьеит, ачара изыруит. Ихшара ҟалеит. Ичымазара шааиласуазгьы, рызегь ихылаԥшуан, хшыҩзышьҭра ирҭон, насгьы ламыс змаз аԥҳәыс шьахә диднагалан азы даауан дыцәгьамкәа. Аибашьра иалагеит ҳәа идыруазма. Нанҳәа 14 ашьыжь Колхида аӡлагараҿы дцеит машьынала. Ааҵәак азна инеигаз аџьықәреи имашьына ианааҭига, ари иазыууазеи, иуфарц азоума ҳәа ицәхасуа иалагеит ақырҭқәа. Изымдыруаз реиԥш иидырқәогьы ыҟан, аха амаҭцәа ирхалахьаз дыднамырдырит. Имашьына ааиҵганы иара аконцлагер ақырҭуа школ дныҩнадырԥалеит. Иашьа Анатоли Арзамеҭ-иԥа ишиаҳаз еиԥш, дыршьуазаргьы дшәаны аагылашьа имазма дцеит. Ииулакгьы дааигеит аҩны.
#
Дусиа /Тыкәа/ Паҿ-иԥҳа Анқәаб:
– Исымаз афатәқәа анынҵәа, сабацоз, акы аасхәарц адәқьан аҟны сцеит. Сшәаԥырҳаԥуа схынҳәны санаауаз Сабуаа ргәашә сзахымсуа, шьҭахьгьы-ԥхьаҟагьы сзымцо саалахеит. Родик дҟьантазӡа иӡара ҩахыс деилыхны дгылоуп, ҩыџьа быцала исуан. Исуаз ааԥсеит. Ашәыта дадыргахьан, ашьа илжжуан. “Где братиа, не знаешь, тогда вот”, ҳәа иқшон. Исыздыруамызт чҳашьас иеиҭаз, ҟытыбжьык ихәылшәомызт...
Ница лажәақәа рыла иуҳәозар, аԥсы иаҵкысгьы хык ҳәа иаб иҩны иара изын иконцлагьерхан, уа дыҟагәышьан, иабацоз уи иаламӡар иԥшәмеи иани.
Хә-ҩык ахшаара ран. 11-ҩык амоҭацәа ранду Ница хашҭра лзақәмызт илзааргаз: аԥара, ахьымаҭәа, дара ирҵәахызшәа иаацәырыргон. Ажәак шылымҳәазгьы илдырҳәарц дыршәаны аҭӡамц данырҟьон. Уыгьы дацәынханы дааиуан. Ус заҟантәы...
– Ижәга, ишәҭаху жәга ҳәа лӡарақәа кны дышгылаз илымбацыз даҽа џьоукы ааит. Иргоз азмырхакәа апатреҭқәа иргәылалеит. Апатреҭ ҩежьқәа ирыднагап лгәахәын чак ахә ҳәа лцәа иадҵаны илымаз ахәышәмааҭгьы рылҭеит. Аха амца иалагылаз лыҷкәынцәеи убарҭ ажәытә патреҭқәеи лықәразын иреиҳаз хьанҭаран. Ҩ-патреҭкгьы аҭаҭын амцаркыгала ирыблит. Насоуп лара лычҳара анхыжжы:
– Ирымашәкузеи апатреҭқәа! Шәзыхшаз уааӡами. Шәара шәеиԥш ақәыԥшцәа ишәнаҭозеи аибашьра? Сажәа шәхашәмыршҭын, зны шәысзыӡырҩы, нас шәҭахызаргьы сышәшьы. Баша шәыхқәа ҭашәырхоит. Азнык азы ишанханы инеиҿаԥшы-ааиҿаԥшит. Аха илҳәаз иазыӡырҩны ицар иаҵахазшәа иԥхьаӡаны илыгәҭасны агҿаҩра дыгҿарыжьит.
... Апатреҭ ҩежьқәа 37-тәи ашықәсқәа рзы Шьааиб Сабуа даныргозгьы хар змамыз амаҭәарқәа ргеит иара иаԥхьа. Акәадыр, араӡынтә маҟақәа иаргьы дныбжьахәаша дыргеит. Шьааиб Сабуа ихьӡ ианалацәажәозаалакгьы Арзамеҭ ихәыҷқәа рыгәқәа хьаа-хьаауа иазыӡырҩуан. Дара ртәала ибылуан. Ирзымдыруаз ипатреҭ еимакны иахәаԥшлон, агәрҩа рыцызҳауан. Аамҭа акырӡа цеит. Ишааиуаз Сабуаа ираҳаит Шьааиб Сабуа ибаҩқәа Абанск ақалақь, Абан ақыҭаҿы ишамадаз. Амҩа иқәларц аҽеидкылара иалагеит ихҩыкны. Напхгара азиуан Арзамеҭ иԥа Лиосик. Убас, 1987 шықәса, ноиабр 27 рзы иааргаз
ибаҩқәа Хәаԥ ақыҭа, иабацәа рызқәаҭыԥ аҿы иамардеит. Аԥсҵәуацәа рыхәрақәа арҿыцит. “Уԥсцәа еиҭоугаит” захьӡыз ишаниазгьы, ганкала игәырҭынчгахеит. Бериеи Сталини ирҿыҵыршьхьаз абаҩқәа ҳазхара иҳазҵәуомызт. Еицәоу ҟамлааит, абаақәа шәҽышәҟажа ҳәа дҳалагьежьуан Мирод Гәажәба. Ишыббо уи аҟны ҳааит. Сыҷкәынцәа схашҭит. Аҵара иҭалаз смоҭа с-Русҭам дааит, абџьар шьҭихит. Сабацо акы ихьыр...
– Иббома исцәырблыз апатреҭ ахҵәаха. Иара иашәа рыԥсышьа ҟалааит. Иҳажәызҵазгьы, иҳажәлазгьы. Шьааиб анышә днаҭаны ҳанаадәылҵуаз ирымсхыз ипатреҭ ауп. Иара иеиԥш, ипатреҭгьы амца ацрарҵеит. Аҳәҳәыҳәа дҵәуон Ница. Нас сшәыҳәоит ҳан, иаашәычҳа. Абриаҟара анышәхыжәга ҳаӷацәа рцасҳәа шәыҽшәырӷәӷәа, макьанагьы ҳазлашәаз ҳзалымҵӡацт ҳәа ланхәа лылабжышқәа рыцқьо днылхагылеит Родик иԥшәма.
Шьааиб Сабуа
Аамҭа иаҿыҵнашьхьаз абаҩқәа хьанҭан,
Уи адгьыл аҿы иԥхомызт, ишазыхьҭац ихьҭан.
Абаҩқәа изрылҵуамызт, аԥсы ҷаԥшьон,
Абацәа рызқәаҭыԥ гәхьааганы еиԥхьыҷҷон.
Атәым жәҩан аҵаҟа инхеит ишыԥшыз,
Иццышәха ишцахьазгьы, амҩа ишаԥшыз.
Шәышықәса абжа хьымӡӷыла иҿаҳәан,
Иқәыԥсычҳаит абаҩқәа, иҿыхеит ишҿаҳаз.
Иргәаҟыз абаҩқәа, Аԥсны ишазхьуаз,
Иҵырхит аешьцәа, агәырҩа иархахьаз.
Иҿыхеит абаҩқәа. Аиаша иазԥшыз,
Харада, аџьалда, хьымӡӷыла ижыз.
Ирыцҳан нас абаҩқәа, ишрыцҳаз инхар,
Ма иалшон изаҳаз сабик дцыркьхар.
Ихәшәуп ҳәа иҵырхуаз ҵиаак мӷьацар,
Аҵҵра иаԥшьазгаз ӡыхьк еихәлабар.
Уи адгьыл иныҵахәыц заҟантә иаршахьаз,
Мши-ҵхи гәырҩала аԥсы еизнагахьаз.
– Шәгәы шәҽаныз! – иныҵак, хәыҭхәыҭла акы аҳәон,
Абансктәи ажәҩан еҳәшьабжьушәа иҳәҳәон...
Ишсабыуаз мырҩашьакәа, Ишсабыуаз инхаз,
Ишаԥсыуаз ибжьамырӡкәа Абанск ихаҳәхаз.
Иан лыхәреиԥш имӷьаӡакәа Абанск аанхон,
Гәнаҳа змамыз уи Адгьылгьы акәкәуҳәа иҳәҳәон...
Гагра ҳалҵны ҳанца. Ашьҭахьтәи амш мыждақәа рзоуп. “Ҳараз Чамагәуа ишьҭоуп, иуадақәа рыҟнытә уара уахь диаагар ҳҭахуп”, – ҳәа Баснык-иԥа ҷкәынак дизынарышьҭит ахәлара иҽалакны. “Абас ианылашьцалакь, зегьы иреиӷьуп амҩаду ааҩҵәаны, ишкол ала иаауа амарда – мҩала, абри ҩадахьтәи ҳгәашә ала дысзааугар, усгьы ҳазлаԥшуеи, иахьынӡауа сара дсыхьчоит”, – ҳәа дишьҭит иааиз. Иара аухаҵәҟьа, аӡәы иԥба имыркыкәа диаргеит. Ҳара ҳашҭа ҩ-гәашәк амоуп,
акы – ҳасас гәашә. Уа инаркны абахә хыхьынӡа амҩа хәноит, уа инаркны махәҭак цоит аԥсарақәа рхәы ашҟа, уи “Альпиискаиа” ҳәа иашьҭоуп. Ладахьтәи ҳгәарабжьара хәыҷы, “игҿаку, уаҩ илаԥш иҵамшәо” ҳәа ҳзыхгәырӷьалозоуп. Уаантәгьы иахьуҭаху укылсуеит. Аҩнгьы, аԥсуа кәасқьа хәыҷыкоуп, аха ҩ-мардуанк амоуп. Ҳараз Чамагәуеи аԥшәмеи ашьҭахьтәи ашьҭаларҭаҿы рҽааҩнаркит. Уа иԥшаауа иашьҭалаз аӡәы иакәымзар, ус иаармарианы улаԥш иҵашәаӡом. Ашә, ахырҵәы, ача, консеврқәак надкыланы уаанӡа ирзаазгоз абахә иаҵанхоз аерманқәа ааимҟьарак инақәыршәаны ирырҭалон. Ҳараз иҩнакра цәгьахеит. Ҩадахьтәи агәарабжьара агәра игацәеит. Ҽеишәа ишаанӡа игәахәзаап Басныкиԥа, амаҵурҭа аҟнытә фатәқәак рыԥханы ашьҭаларҭа данааҩнала Ҳараз Чамагәуа дцахьан. Ауадақәа зегьы еимидеит, аҩны ашьҭахь, аԥхьа, ауҭрахь, дыҟаӡам. Дуазыруа дшыԥшыз “агәашәмаӡа” даалагылеит дыччо. Убри инаркны ашацкыра ишааҵалалакь дҩагыланы уи “Абгыӡарамҩала” /ус хьӡыс иеиҭеит Ҳараз/ ишкол аҿы дцаны, дыԥшыхәны даауан. Дышгәыӷ-гәыӷуа аӡәы даниҿашәа сишьит ҳәа деиқәгәырҩо дшизыԥшу агәашә дааҭалон. Уи агәашә уахьынҭысуа аԥхьаҵәҟьа дынхон Шура Морозовскаиа. Лыбз убас ихәырбӷьыцхеит, ақырҭуа гвардиаа ашҭа ианааҭалалакь, акырынтә иавылгаратәы. Лывараҿы инхоз Гена /Генули Очигава/ амилаҭеилыхыҩцәа имҩаԥыргоз ацәгьацәыфарақәа ихы рылаирхәӡомызт. Занааҭла иҳаракыз невропотологын. Абџьар имкит. Аха иааины иқәмақарны ицо ианалага, дсыҳәеит сыҩны, смазара, смашьына, зегьы шәара ишәтәуп, акызаҵәык сызлабыҳәо, иауаны иҟалозар, мышкы зыхә ҳараку цәамаҭәақәак ырганы исықәыршәа, урҭ еидыскылахьеит ҳәа. Аха иаразнак “мап” иаҿасыршәит, уи аҩыза анапынҵа сышԥақәшаҳаҭхо, сара стәы ахьчара ансылымшо ҳәа. Гагра
ақырҭқәа рнапаҿы ишыҟазгьы иара дықәымҵыр амуит. “Сара сҳақьымуп, сеибашьыҩӡам” ҳәа реиҳәеит. Ҩыџьа иԥацәа /ахԥатәи, афбатәи аклассқәа рҿы итәан, иԥшәма, ашьа илаиргылар иҭахымхеит, иқәигеит. Инаҩсан инхоз Уча Чарквиани, ма аирманы Маҭфеи рхы иацәшәон акәымзар, аӡәы иԥырхагамызт, адәахьыҟагьы иубаӡомызт. Аха Ҳ. Чамагәуа дымшәакәа ашҭа акәым, ауада ддәылҵыргьы иашамызт.
Дқырҭуаз џьыршьеит Баграт Басныкиԥа, дымшәадмырҳа, аҽнышьыбжьон рԥенџьыр данааҵагыла. Убас деибыҭан, ихылԥа, имагәқәа, илахь зегьы ҭалаҳаны. Уара ухы уацәымшәеит, аха аӡәы духьыԥшын ҳусқәа урыцәгьар шалшо уазымхәыцӡеи ҳәагьы иарҳәазаап. Ҳанбзаз, уара уҟоума ҳәа иааиртуаз агәашәала дааит. Иԥси-иԥси еихьымӡо ирзеиҭеиҳәеит ирԥыхьашәаз ихы дамыхәо дшыршьуаз. Зынӡа иаапкны аиланхарҭаҿтәи ауадақәа ишрыҩнало, аҩнқәа шеимырдо. Ҽеишәа аицәажәаха рмаӡакәа “ари аҟәыд зжәуа ифаразоума!” – ҳәа иӷьеҩыз бжьыцәгьак геит. Ҳгәыла Шура иԥылара дахьӡеит. Аха ԥасатәиқәа реиԥш уи ахаҵа мариала дцомызт. Днеин ажәра иаҿыз аҟәыд хиршәҭит. Ҳараз шьыри ҟәыдк акәландыр ххыланы ҳәа аниҳәа, аԥшәма даагәыӷны иҭеиԥсаз...
– Унапы уҩаха! – иавтоматгьы даахеит уи, Басныкиԥа дылбааны аҩны ашьҭахь данаавҵуаз.
– Ус зарҳәо абџьарла еибыҭоу иоуп! Угәнаҳа рықәшәааит аԥсуаа шәшьы ҳәа шәаазышьҭыз. Уара аӡәы душьып ҳәа аха, зегьы узышьӡом, уаргьы узшьуа дыҟоуп. Шәрыцҳасшьоит, шәрыцҳасшьа, шәқәыԥшцәоуп. Шура деилагазаап лгәыла дымшәаӡакәа ииҳәоз анлаҳа. Ақырҭуа ҷкәын дшанхазаап. Хынтә иеиҳабыз иблақәа дырхыԥшылон. Нас дҵааит, абанҭ акәытқәа зтәыда ҳәа.
– Иуҭахызар рызегьы га! – инапы неиҟьеит аԥшәма. Иналаршә-ҩаларшәны ҩнатә кәытқәак анаасхәалакь
мышқәак акалаҭқәа инрыҵакуа, иҳамаз аласымҵозар, аамҭагьы сымамызт, зныкгьы кәҷышьк смааӡацзт. Убри ашықәсан 23 кәҷышь, ихызхыз аҟәарҭ инаҵакны Олиа Ԥлиа-ԥҳа исызлалгеит. “Афатә иҟоу зегь бымоуп, инрымҵабы-ԥсалар, буҭрагьы иазеиӷьми ҳәа. Иахьаалгази лџьабааи рзы сыԥхашьаны акгьы сзахымҳәааит акәымзар, исҭахӡамкәа акәын сышрылаԥшуаз. Ҩбаҟа ҳшьапы иаҳцәаҵашәан, дара убарҭгьы ацәынхеит, рызегь хазынаха, рыгәчамақәа рҵысуа. Еихатәы еҩкаак рзыҟаҳҵан, убра иҭан. Ирԥеиԥшхоз здыруазшәа ԥыҭкгьы сшьхьан. Уахык аԥшәма Ҳараз диҳәазаап иреиӷьыу акы сшьуеит, алақәа ирыхәхар аиҳа ҳәа. Суҳәоит, ашьра сықәзар агьама сызбом. Сҵаҩцәа аҭахара иаҿуп. Са сзын иуҳәоит акәымзар, уаргьы уи хааны иуфо уҭагылам ҳәа имузаап...
Шурагьы даарыцхраан акы аанмыжькәа жәохә инареиҳаны иҭаз рыхқәа аихала ихыҵәҵәаны ааҵәақәа инырҭаҵаны иманы дцазаап, уи иааиз ақырҭуа ҷкәын.
#
Аԥхыӡ лабҿаба:
– Ауха зынӡа цәамҩа смоуит Гарԥ. Уаха аҵых каххаа ианыҟоу, уара уеиқәыгәырҩо, шәкилометрак инареиҳаны гәаныла уныҟәо: уабраа, уқыҭа, уқалақь еимдо аҵкьыс шьапыла сцозҭгьы, амҩа харазаргьы ҟеҳ сҳәомызт ҳәа гәаҟрас ҳзыниахьаз зегьы абри сыҵхаҿ рҽеизыргама сҳәо, схы-сгәы ақәгәамҵуа сшыҟаз Мака дааԥшит “сгәы акы иакит, сыԥсуеит, сгәы акит” ҳәа. Ахьышәҭҳәа сгылеит. Дгылеит лхаҭагьы. Лыԥсы лзеивыгом. Аԥшәмацәа ааҳарԥшып сҳәан, зны баагыла лҳәон. Данакӡалакь, ных, исыргылап еицәоу акы салаԥшаанӡа шысҳәоз маҷк дааунашьҭит. Ашәара иахҟьны илызцәырнагазаап аха уи абаздыруаз.
Акыр ҳаиқәҟьашазаргьы, ашамҭазы маҷк ҳалацәақәа
нҭааит. Ԥхыӡла ҳашҭа сынҭалахт. Аусура аҟнытә агәашә сшаалагылалакь, садырызшәа иҭрысны исԥылалоз ҳарбаӷь збеит ԥхыӡла. Ашьха қыҭа иааӡаз, арбаӷьк сымбацшәа зыԥшӡара џьасшьалоз. Абнатә ҳәыҳә аԥшҭәы акәын иамаз аҵыхәа. Иџьасшьеит иахьсԥымлаз, “Акыр бымазар инҳалаԥсеи ҳәа ауми иуҳәарц иуҭаху”, – ҳәа сыбжьы анақәсыргалакь саԥсшәа еилызкаалоз, аҵыхәа нсеирханы, исызгәаазшәа, исмыхәаԥшӡакәа ауҭра инҭашылахт. Амца амца акит. Унан, сҳәан сеибаҟьо аӡы снашьҭалеит, аха ҵәыцак аӡы сԥыхьамшәеит. Сыҭрысны сааԥшит... Ашара ҳаигәырӷьаны ҳгылан, узхара иузлыбаамдо Гарԥтәи аҳауа ҳналалеит...
#
– Суҳәоит, Ҳараз, ашкол ахь ацара уаҟәыҵроуп. Абра ҳаҩнаршьыр иаҳа еиӷьуп, амҩа ушықәу урԥыхьашәар аиҳа. Ҳажәымҭа урыцәгьоит. Рацәак нымхеит ҳәа сгәы иаанагоит, ахақәиҭра ҳзааргоит уара. Нас изааны аԥсра ҳзаҿоугаларызеи! – игәы иҭаз иҳәарц иҭахызижьҭеи акыр ҵуан, инаигӡеит убри аҽны Басныкиԥа.
– Умбои Иасон, уеилыскаауеит. Аха ҽнак ашҭа санынҭамԥш, иауам, қырҭуа бираҟк ахадыргылар сҭахым.
– Абираҟ шԥахадмыргыло, “ақырҭуа школ”, – ҳәа анырҵаргьы ауеит, рнапаҿы ҳаҟоуп ара изалымҵыз, нас угәы ишԥаанаго?! Ичҳатәыми, ҳаззыԥшу мааири!..
– Ақырҭуа бираҟ аԥсуа школ иахагыланы ианызбоу, сшыршьуа здыруазаргьы ақәжәаара сылшоит. Иубома сцаԥха, аҩнуҵҟалоуп сышхало. Нас ирҭахызаргьы алыбааха самраӡакәа сыршьааит, сырблааит.
Ҽеишәагьы ашацкыра иҵамлацызт. Усгьы ишеилаҳәаз акәын рыхқәа, шнықәырҵоз. Агәашә дынҭыҵит. Басныкиԥагьы дынишьҭалеит.
– Уара уцаӡом, ҳабжьқәа аӡәы иумырҳан, сыԥсцәа сыманы суҳәоит, ҩыџьа иаҳа ҳаицгәарҭоит. Сара ари амҩа сашьцылоуп, акы сшьапышьҭыбжьы сыргаӡом. Ихаҳәума, иҵлоума, имаӷыума зегьы сыцхраауеит, зегьы срыхьчоит.
Уаҳа иалимыршеит, дирхынҳәит, иара дцеит. Ари ажәеизатәи ашьыжь азоуп. Жәеиза шықәса изаҩызан Чамагәуа Ҳараз. Ҽнак ашкол дагхар уи уаӷаимшхаран иара изы. Аҵатәхәқәа ианрылгалакь, ирҵаҩцәагьы иҵаҩцәагьы рыҩныҟақәа ицахьеит, иара ахәлара иааиманакуа акәын аҩныҟа дышгәарлоз. Амҩа ааҩҵәаны аихамҩаҿы даннеилакь, еиҭа дааҳәын днагәыдыԥшылон. Илаԥш, игәыбылра. Ипатриотизмра иԥсы накәршаны, хыбаарыла дшазыҟоу иҩны ашә ааиртуан.
– Уҽушьуама нас, Ҳараз. Са исыздыруам. Анцәа иџьшьоуп иҟаҵоуп, икашьыруп, ирхиоуп, – даацәажәон иԥшәма Галина Семион-иԥҳа Барцыц. Лхаҭагьы дырҵаҩын. Ибзианы илдыруан ашколтә ԥсҭазаара, аҭакԥхықәра. Адиректор инапынҵа, уи ҵыхәаԥҵәара шамам, аха Ҳараз Чамагәуеи Борис Кьехьериԥеи реиԥш аӡәы ишкол дзаҿыԥсаауамызт.
– Ее, ибдыруама уа заҟа агыу. Жәашықәсаҟа сеиҵазҭгьы, ма изласырԥшӡо мчык сымазҭгьы. Бнаԥшы-ааԥши егьырҭ ашколқәа рахь. Бнеии ақырҭқәа ртәаҿы. Амаҭәарқәа рызнагара мацара акгьы ахәаӡом. Узҭагылоу аамҭа ақәҿнаҭуазароуп жәларык рхәыҷқәа аҵара ахьыдурҵо. Уахь анеира агәаҳәара рнаҭартә иеиқәшәазароуп. Уаԥсуоуп, иаԥсыуа школуп мацарала аӡәгьы дузнагаӡом! – икараха иааиз ауаҩы ҭынч аԥсшьаха ихы еиҭомызт...
...Ҳараз Чамагәуа иаара аамҭа дахыԥеит. Шьыбжьонгьы хыҵит, аха дыҟам. Ауадахьгьы дзымнеикәа, амлагьы ихашҭны аҩ-гәашәк дрыбжьан. Ари амш даара иҿкыз мшын. Амилаҭтә гвардиа рыр
колоннала иҩеиуан. Иҟалалакь ҟалааит ҳәа аҽыҵәахра даҟәыҵит. Гәыԥҩык ҳгәара иҭалазаап. Гәыли лхы Мурман иниқәлкын аҳәара илҭеит унеи игәнаҳара цәгьоуп, уицхраа ҳәа. Уи ақырҭбызшәа зыхьӡаны, зхызгәы ахшәаны зышкол казыжьхьаз дреиуан, ақырҭшәагьы ԥыҭк еиликаауан. Аха Мурман иԥшәма илеиҳәеит; “Убри аҵыхәа ԥҵәа, дарбан ирыцҳабшьо”, – ҳәа. Иара иакәзар, аа Мурман, усыцхраа ҳәа зныкгьы иҽнавакны дкылԥшлон. Убасоуп абри аҽынгьы ишыҟеиҵаз. “Иахьак зынӡа амца адыркуеит. Ҳараз агәаҟ са сҿы дахьыҟам еиӷьзаргьы ҟалап. Издыруада, ара иахьеиӷьыз хыҵәахырҭак иԥшаазар”, – ҳәа днышьҭахәыцуа, ихы зқәикра изымдыруа дшылеиҩеиуаз гәыԥҩык “иҭааит”. Ԥасатәиқәак реиԥш идымхалаӡеит, амилициахь дыргеит. Игәҭасны КПЗ дныҩнадырԥалеит. “Уажәшьҭа иаажәго иныҩнагаланы, нас излеиқәшәырхаша шәнашьҭало акәымкәа “Оқҭомберис қәча”! Все!, – иҳәеит амилициа аформа зышәны иааҩнашылаз ахаҵа ҩардаџ. “Октиабртәи амҩа” – ари иаанагоз Гагрыԥшьтәи аиҩхаа акәын. Усҟан уа илаганы абылтәы нрықәҭәаны ирбылахьаз аӡәырҩы ыҟан. Баснык-иԥа знапы данырҵаз милициа ҷкәынак дааҩнашылеит. “Иужәлоузеи? – диазҵааит. – Сичинаа /Баснык-иԥа/ аҭак ҟаиҵеит аарлаҳәа. Родик Сиҷинаа дудыруама?” – диазҵааит. “Ааи” ма “мап” рыуа уи аамҭазы ихәшәыз абеидыргәышьоз. Иӡбеит аиаша иҳәарц: “Сашьа иԥа иоуп!” “...Сара Родик иашьас дҟаҵаны дсымоуп, уеиқәырхоуп, аиҭныԥсахларазы уанысҵоит. Уажәы аҩныҟа узгоит машьынала”, – иҳәан иаџьал дахырԥаны аҩныҟа дааигеит. Аха дахьааиз ҭынчрак имамызт. Ҳараз игәы дыҵан. Усҟан Ҳараз чарҳәара изуны, ашкол ахь инеира инақәыршәны изыԥшыз даашьҭырхын дышиашаз рыштаб ахь дыргеит. Ицәыҵлашьцаз ауадахь дыршәны даныҩнарҵоз ашә илажьыз ахаҵа днеихҟьашан дцәыҵаххны анаҩстәи
аҭӡамц аҿынӡа днеит, аха дкамҳаит, иҽникылеит. Ҩыџьа амилициацәа ааҩнаххын, икажьыз ижәҩақәа нҭарсны икны дырҳәазо ашә данынхыргоз ауп данидырыз, Купалба Алиоша рыцҳа иакәын. /Усҟан дыздыргоз аахақәа изхымгакәа аибашьра ашьҭахь иԥсҭазаара далҵит/. Ашьа иҿашәны, “Алиоша уоума, угәнаҳара рзымгааит?” – иҳәан Ҳараз ихы кны дааҩналеит. Ишә адыркит иныҵаршәны. Алашара ахьадыркуаз изымԥшааит. Амшқәа шыԥхаразгьы дҵаакызшәа ибеит. Ахьҭа илсит. Алиоша исахьа дамҽханакын зынӡагьы дызмыцәеит. Аҵых агәазы ԥшьаала ишьҭыҵуаз бжьык даанарԥшит: “Ахәрашәа”. Деиџьны дзықәтәаз амҿтәы цәарҭаӷәы гҿаса даныууааны дгылеит. Шәышықәса ирҭаӡоз иуаажәлар ибазшәа дҟалеит. Дгыланы аҭӡамцқәа ишьышьуан. Баграт Багаҭелиа!. Аҭӡамцоуп ирыбжьоу, аха хыхь иҩаҳаракны кылаара хәыҷык амоуп. Ҳараз аӷәыгҿаса днықәгылан, иқьышә надикылан: “Баграт, умшәан, саргьы ара сыҟоуп”, – ҳәа адырга ииҭеит. Илкаԥамҭаз ашә аатит. “Тиапа” дааҩналеит. Аха уи дидыруа дыҟамызт, армаҭәа ишәырҵахьан, автоматгьы иҟәнын. “Ахаҵаԥшра” ишьҭдырххьан. Тиапа... Ашкол аҟнытә агазеҭ ахь ҳаиаргахьан. Уи аҽны сҩызцәа аасыхҭашәан уахь сцеит. Аҵатәхәқәа цон. Абарҵа ибжьаланы иааиуаз Ҳараз Ҳаџьараҭ-иԥа аԥсшәа аасеиҳәан, ҳгазеҭ аҭыҵра еиҭагьы исыдныҳәало икабинет ахь снаиԥхьеит. Ашәгьы дамыскәа дааҩналеит жәахаҟа шықәса иреиҳамыз, амала ашә изкылымсуа изцыз ҷкәынак. Иҿы азна фатәык ҭан, джаҳәон, иџьыба булкакгьы ҭыҳәҳәон. Ҳараз аччара далагеит. – Иааугама удокументқәа, иааг арахь. Сцар ҟаломаҳәагьы дымҵааит, аҭакгьы дазымԥшит. Иаԥхьа инықәиҵан, дындәылҵит. Ҵаҩык икьаҿ аԥшь еиқәа иавҵны дибар, ҳаи абаа иухьзеи ҳәа даанкыланы илабжьалоз. Ҳараз сара иахьсаҳауа азы дазрыцҳаишьазаап акгьы иеимҳәеит.
– Ари аԥшьбатәи ашкол дҭан, Кациа данимыхәа дҭицеит. Дыбгәалашәозар иеиҳабгьы ус данҭица ара ашкол далсыргахьан. Ишыббо сгәарҭеит, – дсыдыскылеит.
– Иаадыруа иашьа иакәзар, иуадаҩу ҵаҩуп, ҳара ҳатәқәагьы “аџьмақәа” рылоуп, шәгәы рфалар?!
Уи азоуми дызҭицаз, аха убас дсыҳәеит, амца ахысааит дсыцәрыцҳашьеит. Насгьы нахьхьы далгаргьы. Ара дҭазаргьы, уаҵәы Гаграа ҳауп дназлагыло. Сырҵаҩцәа мыждақәагьы иудукылада ҳәа, аҽыԥныҳәа садыргаларгьы ҳанивагылашәа классқәак дҳазрылыргар, ма ПТУ ахь дҳашьҭып, – иҳәеит, имгәлыҿра дахыччо. “Мҩамш уанылааит” ҳәа иҵаҩцәа бзиақәа реиԥш, атестат наиҭаны днаиқәныҳәаны зхатәымҩа инаниҵаз, астадион аԥхьа инхоз Лолуа Тамаз иакәын ари. “Тиапа” ҳәа хьыӡшьараны ҳашкол аҿы ирҭан, иара ус Тамаз рхашҭхьан. Убри иоуп Ҳараз Чамгәуа дахьҭакыз, раԥхьатәи “сасыс” иҭааз...
Аҩналахагьы имаӡакәа, еиқәа иаавихыз алаба хҵәаха, алаба хпыҿ ала Ҳараз ихы дасит. Иблақәа ацыԥхь нрыҵыддит. Даҽазнык дықшарц иҿанааиха. Адәықәҵара дахьымыгӡакәа диазҵааит, уара, Ҭамаз уакәӡами ҳәа.
– Уара узын сара шьҭа сагьҭамазым, сагьтиапам, – ҳәа аҭак ҟаиҵеит.
– Аферым, уашьагьы Кациа данҭица сышкол далсыргеит. Аморфҟаҵара ҵыхәа анизԥымҵәа иара дахәхеит. Уаргьы амҩа бзиа алухит, уҩны ашә шуцәакуа уасҳәоит. Усҟан уаҳа дикьымскәа дцеит. Палачс / қшаҩыс/ ирымаз “Тиапа” иакәын.
– Аҭыԥантәи ақырҭқәа ҳазҭадмыргылацзи, уи сара сеиҳагьы баргьы иббарҭан, аха уи акәӡамызт сара иџьасшьоз, схы абас алаӡара амоуп ҳәа сыҟамызт, ари Ҳараз иҿцәажәараан раԥхьатәи иҳәоу ауп. Нас ицәажәара иациҵеит:
– Аԥсра иақәшәо ацхыраара рыҭаразы ақыҭа ҳакреилаҵаразы ҩышәҩыкҟа /усҟан ус ирацәаҩын/ ҳахьӡқәа, ҳажәлақәа, ҳадресқәагьы ануп, џьара аԥсыуак иҩны анеимырдоз ирԥыхьашәазаап, убри ала аусқәа руан. Ахԥатәи арота акомандирс иҟарҵаз сколлега, арҵаҩы агыруа Вахтанг Горозиа дааҩналеит иркәаталеиуа икны.
– Изусҭцәада абарҭ. Абарҭ раҟарагьы шәаҳҿагылома, ыы? – сқьышә иҭеикшарц инықәирххит, аха иасымраӡеит, сгылеит. Идәықәиҵар саргьы ҭаҷкәымк исҭаҵәҟьап ҳәа сгәы иҭаскит. Иара дыччон, хаарак аҵаӡамкәа.
– Вахтанг, ари иуку зызку абри ауп, аха шәаанымгылар ара иану раҟара закәыхи уара, кавказаа шәшьапқәа рыла шәыкнарҳауеит. Абра иану раҟарагьы аҭахӡам шәхы шәаназымхәыц. Иугәаларшәеи уҵаҩцәеи сҵаҩцәеи анеиҿоуқша, уҵаҩцәа ашәыта ирҿатәаз. Усҟангьы изырқәԥаз уара уоуп, аха ирылаз умбеи, убасоуп уажәгьы. Егьараан сугәалашәап. Сара сушьит ҳәа аԥсуаа зегьы узшьӡом. Аԥсны инхо жәантә еиҳаны аокеанқәа рнаҩсан иҟоуп. Баша ақәыԥшцәа рхәышҭаарақәа шәрылгоит, аиҳаракгьы аҭыԥантәиқәа, абра инҳархаз шәыуаажәлар.
– Ууасиаҭ усырҳәеит, акыргьы сузыӡырҩит. Иазхоуп! Иубома, иузыԥшу, абри ауп, лахьхьи аԥсҭаҿы!
– Октомбрис қәча аҿгьы сшьы, уҭахызаргьы абра, аха уара ара ушалҵуа узбап. Иацы урҵаҩын. Иахьа уеибашьҩуп. Абџьар зкым абри ақьаад алагьы духәаҽырц улшоит.
– Сара снапы уамыркыкәа узшьуа ыҟоуп. Аԥсны зегь ҭаҳарцәуеит, иаҳрыцқьоит. Иуҭахызар ашәанцәеи уареи шәеиҭнысыԥсахлоит, уиас уахь, ԥыҭк уфап. Зегьы акоуп уахь иҟоугьы абри ауп ирзыԥшу, иҳәан – иавтомат Ҳараз инихәлаирххит.
– Ашәанцәеи сареи ҳаиҭныԥсахлара аиҳа аҳәақәеи
сареи ҳаиҭныԥсахла. Аҳәангьы узацысҵоит, – аниҳәа Ҳараз Горозиа Вахтанг иавтомат наганы акәакь игҿаиргылеит. – Иулшаҵәҟьома, ус аҟаҵара аиҭныԥсахлара знапы ианыу Бганба Заур иоуп. Дақәшаҳаҭхару, аҭагылазаашьа усҭоит телефонла уиацәажәаратәы.
– Сара сақәшаҳаҭханы, схы иаҭәашьаны ателефон сасызҭгьы, иара мап ацәикуамызт. Сҭак дазыԥшуа дышсҿагьежьуаз, аууҳәа еилалеит акоридор аҿы. Икны иааргаз аԥсуа ҷкәынак милициак диҿасны дихәахәазаап, “скораиа, скораиа”, – ҳәа абжьқәа цәгьахеит. Убарҭ ашәымҭақәа Вахтанг Ҳараз диԥырнагеит...
Акомандир Вахтанг Горозиа баша ихырхәаны аԥсшәа ҳазҳәалоз ирацәоуп ҳакәша-мыкәша ирҿиахьаз ашҳамыркрақәа. 1991 ш. цәыббра анҵәамҭазоуп. Ҳараз Чамагәуа ҳгазеҭ ахь ателефон дасны, ҳредактор Ԥлиаԥҳаи иареи еицәажәон:
– Убра жәлар рҵара аҟәшаҿы асааҭ жәаҩа рзы гәыԥҩык сҵаҩцәа рус иахәаԥшраны иҟоуп, даҽакы ркәаҳахт. Дара инхәыҵакноуп ишырҭаху, аха Белла дыбзынашьҭуазар днашьҭы, – иҳәеит Ҳараз.
Сааҭыбжак инеиҳаны ишагызгьы иаразнак сдәылҵит. Рметодкабинет иамкуа еизахьан, ҭыԥ ҭацәыкгьы уԥыхьамшәо. Рызегь қырҭцәан, Гечрыԥшь аганахь иҟаз ақырҭуа школқәа рхаҭарнакцәа раԥхьа инаргыланы. Аҵара аҟәша аиҳабы сбара џьеишьеит, аха акыр шәҭахызма, уажәы аилатәара ҳамоуп ҳәа абжьааԥнеиԥш акгьы изымҳәеит. Амала ишилҟьаз збеит, шәара шәҿынӡагьы ирҳәану аанарго ижәҩахырқәа ааирҵысит. Дагьаа-ҿаҳаҿасит, адырреи
аҿабызшәа бзиеи рыла зегь хызҩарц зылшалоз Бичико Артиом-иԥа Чакабериа. Акультура азын иоуҳәараны иҟахзеи, аҭыԥ лышәҭа аанарго даашаҟь-шаҟьеит дынрылаԥшын.
– Ҳараз Чамагәуа ида зегь ааихьеит. Иара дыццакӡом. Ҳара ҳауп аус змам. Ари акгьы ҳанамҳәаӡои! – еишьклаԥшуаз иблақәа иҵегьы рҽеиҿаршьит Кешелава сахьибаз азыноуп изиҳәо, Ҳараз, дагымхаӡацт. Асааҭ жәеиза инҭанаршәит, шәымҭакгьы дагымхакәа иаргьы дааҩналеит. Аха Ҳараз еилатәаз аԥсшәа раҳәара иеираӡом, уагхеит, нас уҵаҩцәа ираҳҳәараны иҟоузеи ҳәа аихәлаӷыӷра далагеит.
– Нодар, шәарҭ уаҵәгьы даҽак еилашәкәаҳауеит. Шәаха ҳамаҵәҟьам аиаша уасҳәоит. Ақырҭуа школ иҭоу шәҵаҩцәа аибашьроуп иззыҟашәҵо, аҵара дырҵара акәӡам, – Ҳараз ибжьы ҭигеит, иԥсгьы еибакит. Ҭакс иеиҭарыз анизымдыр дгылеит Кешелава. Раанкыларазын Чакабериа иаразнак диасит аартрахь. Аха Н. Кешелава иҽизеиқәымкуа дыҟрымҿрымуан.
Абас иҟан ахҭыс: амшын аҭалара аамҭа миасыцызт. Амшқәа каххаа еилган. Аиҳабыратә класс аҿы итәаз гәыԥҩык аԥсуа ҵаҩцәа, мшынҭалара ҳәа инеит шьыбжьоншьҭахь. Амшын инҭаланы рааҭыҵымҭаз, аԥсшәақәа раҳәо иаарыдгылеит ақырҭуа школ иҭаз дара рықәлацәа. – Рыкласс анапхгаҩы Вахтанг Горозиа дрыцын. Аҷкәынцәа еилазгалазгьы иара иоуп. Уи ашьҭахь ицәырҵит аиаша.
– Ари ҳара ҳамшыноуп, ара Қырҭтәылоуп! – абас далагеит иҩрылҳәҳәоз аҷкәын.
– Еицҳазхоит, умбои аха ара Аԥсынтәылоуп, – аԥсуа ҵаҩцәа рыбжьқәа неиларыԥсеит. Уи акәхеит, рҽеиларҳәеит. Иахьԥхьакырҭаз еицынаскьеит, ақырҭцәа аҳәара злаҟарҵаз ала, Вахтанггьы дрыцуп. Уи аԥсуа ҿар рцәахыхра даҿуп тәымџьарантә иааз
иаӷацәа ракәызшәа. Иҷкәынцәа рахьынтә аӡәы дықшеит. Еилалеит. Хыԥхьаӡарала ҳара ҳатәқәа ҩынтә ишеиҵазгьы, ашәыта иарганы ирыпҟеит, Горозиа шәаангыла ус ззеибауа шәакәым ҳәа ажәак рықәимҵеит. Ари Вахтанг Горозиа ихьымӡӷишьеит. Аухаҵәҟьа “адомбеи” алхны, иҟамыз-ианымыз ала еиҿартәны ашшыԥхьыӡ рҩит. Руак наганы Чакабериа иаԥхьа иқәырҵеит “Чака” амхны “Бериа” ааныжь, убри ауп уара иунаало ҳәа Олиа Ԥлиа-ԥҳа ианиалҳәоз лара аметод кабинет деиҳабын, аԥсуа бызшәеи алитературеи ринспекторс дыҟан. Дымшәа-дмырҳа ииашам анрыҵылхлакь, жәаҩык аԥшьагьаҭқәа драҩсуа изеиԥшрақәоу рҿаҿы иралҳәалон. Чакабериа даақәгылан аинформациа ҟаиҵеит, еихаҳа-еиҵаҳа ирҩыз ашшыԥхьыӡ дырзаԥхьеит. Нас сара ихы аасықәикит. “Барциц, ҽто не длиа печати” – ҳәа
– Да. Пока длиа себиа! – сҳәан сыблакнот ианысҵон иԥкаауа.
Ахцәажәаразы иаразнак ажәа игеит Кешелава. Аҭаацәара зынӡагьы дырзыӡырҩрцгьы иҭахымхеит. Ҳараз Чамагәуа диқәымчны дцәажәон.
– Даанышәкыл абыржәыҵәҟьа! – арҵәаа дрылаҳәҳәеит Ҳараз Чамагәуа. Инеилаԥшы-ааиалԥшит. Горозиа дҟаԥшьӡа деицралеит, иблақәа илахь аҿы икылсуама уҳәаратәы.
– Раԥхьа ажәа сара исышәҭа, ахәыҷқәа зтәу сара соуп! Вахтанг дрыцын ҳәа ансаҳа издырит хаирк аҿы ишкылимгоз. Вахтанги Нодари, Қарҭынтә екскурсиа ҳәа хьӡыс иаҭаны иаажәгоз Бзыԥҭа ианаалала абгыӡара аԥшҭәы змоу шәбираҟқәа аԥенџьыр икылырҳәҳәаны “Ҽто Грузиа” ҳәа анҿырҭуаз, угьы Ҳараз иоума изхароу. Қарҭаа рыпап иморфинистцәа лаганы Ԥсоу аӡиас иԥшьараны дызхыҟази, убрыгьы зхароу сҵаҩцәа ракәу, уареи шәҩызцәеи ракәу. Горозиа ирҵаҩра дамхтәуп! Саргьы издыруеит азакәан. Азинхьчаратә органқәа
рхаҭарнакцәа, аҟәантә иахәҭоу ауаа ақәҳаршәоит. Сара ус инсыжьӡом. Ари аӡлагараҿы иуӡбо усӡам. Арахь шәаала сҭаацәара, – иҳәан Ҳараз дындәылҵит. Агәырқьҳәа инишьҭалеит аԥсуа школ аҭаацәара, акомитет иалаз. Саргьы сыблакнот неикәаԥсаны сҿынасхеит. “Барциц, ҽто не длӷ печати”, – ашә аҿы снаӡаанӡа еиҭагьы инсышьҭеиҳәеит Чакабериа.
– Все зависит от Вас! – уаҳа акгьы ацымҵакәа сындәылҵны сцеит...
Акгьы шырзалымгоз иазнархәыцзар акәхап, уа ишьҭадырцәеит зегьы. Ҳараз Чамагәуа аҵаҳәарҭаҿы дыҟоуп, милаҭ деилиҟәшәомызт. Хәыҷыжәлар зегьы иԥси идырреи рыҵаиршәуан. Амцҳәара иаҿын Аԥсны иахьынӡаҟазгьы. Қарҭ иахьнеизгьы уоуп иахьыҟоу зыԥсқәа ҭоугьы, Чакабериа иеиԥш зыԥсҭазаара иалҵхьоугьы...
...Аибашьра ианалага раԥхьатәи ашәымҭақәа ирҭагӡаны аҭыԥантәи ақырҭқәа ишәа-иза ишьақәдыргылахьан изықәныҟәашаз амҩақәа. Актәи аплан аҿы идыргылеит жәҩахкыла еснагь иалырхуаз ауаажәларратә усзуҩцәа рыҭҟәара. Апартиа амч анамаз инаркны, Аԥсны анҭыҵгьы еицырдыруаз, ҳаҭыргьы змаз, заԥсуара аныҟәгарала иҳаракыз, уи иаҵанакуаз здыруаз рыла напы адыркхьан. Рылаԥш дыҵаркхьан Қапба Енвер Ерасҭа-иԥа. “Аамҭа бзиақәа” раангьы ҳәа зыӡбахә ҳамоу ахаангьы напы иларкхьан, аха баша акгьы рзаамырԥшыкәа рхы ахьдырԥхашьаз агәаӷгьы усҟан иацырҵахьан.
Зегьы реиҳагьы иузхымгоз рыҭҟәашьоуп. Иҭакны иҭрыжьхьаз, аноркоманиа зхы абҩлаша шьақәнарҟьахьаз, иҳаҭырдаз, ҭакреи-ҭыжьреи зқәыԥшра архахьаз, зны-зынлагьы ҳара ҳқәыԥшцәа мҩахызҟьо, моу дара ируз ацәгьара изхараӡам инырҽыҵганы, рыгәҭакы лаша иацәуааразтәуаз роуп уаҩ дызмыхәоз. Егри Ԥсоуи рыбжьара бзарак ҟазымҵацыз, автоматқәа дыркны инарышьҭуан. Раԥхьа иргыланы рконцлагьерқәа рахь ирнадыргон, идыркшон, ирыладырхәмаруан.
Нанҳәа жәиԥшь инаркны Колхида игылаз ақырҭцәа рпозициа аԥхьа иниасырц иалагаз аԥсуак диарыжьуамызт. Рмашьынақәа аарыҵганы ақырҭуа школ иныҩнадыргылон, цәгьарас иҟарҵаз ҳәа акы ыҟаӡамкәа, арахь акгьы рзаамырԥшуа...
Иахьаԥсуаз азын мацара урҭ ус ирышьҭахышәозар, Қапба Енвер иеиԥш иҟаз дырхашҭуазма! Иҩны ҭынчрамызт. Уа иҟан: Ахра Қапба, Бесик Адлеиба, Енвер Қапба иԥацәа Ҭемыри /Темур/ Нурии. Ирбон Аԥсны иақәлаз шықәсыла иҽшазыҟеиҵахьаз, мариала ишьҭахьҟа дшымхынҳәуаз, аибашьра аҽшарҭбаауаз. Аҷкәынцәа Гагра ааныжьны зхы згахьаз реиԥш ицоз ракәмызт. Ганк иавагылоз ракәмызт. Рхықәкы рдыруан. Иԥшын:
Ацәгьоуцәа ирышьҭазшәоуп агәашә еимжәааны ишааҭашылаз. Раԥхьа дгылан “еицырдыруаз” Лолуа Тиапа. Аԥшьбатәи ашкол данҭырца, суҳәоит сыԥсы ҿых, срыцҳауп, сгаӡара сахҭнумҟьан ҳәа Ҳараз Чамагәуа иашьапкуаз Гагра астадион аԥхьа инхоз, ҳашкол аушьҭымҭа, астадион аҿы ианеилалагьы “зфырхаҵара” аазырԥшхьаз, уи азын Анцәа иишаз.
#
Е. Е. Қапба:
– Сгәы рахәымызт. Усгьы ҳшеилаҳәаз акәын ҳшышьҭалоз. Раԥхьа дааҩналеит ҷкәына палтыҟсак, иааицны, “Тиапа” иоуп рҳәеит ашьҭахь излеилыскааз ала.
– Вставаҟ! – ҳәа ибжьы ҭицеит, уан ҳәагьы дыцәҳаит. Саргьы аҭак исҭеит, иара убасҵәҟьа, усгьы ҳаршьуеит ҟасҵеит. Абџьарқәа ҳгәыҵакны ҳдәылыргеит. Бесик Адлеиба ишьапы шыхтыз дыргеит, ишьаҵаха иамраӡакәа. Џьара акы сызрыхәозар ҳәа дкылххы дааиуан Аркади Ԥасаниа рыцҳа. Иаразнак иазҵааит: уара узусҭада?
– Сара саԥсуоуп! – иҳәеит дааиҵамхаӡакәа.
– Ҳаузааиуеит! – ниаҭаркит, нас раԥхьа иззааиз ҳахь иааҳәын аҷкәынцәагьы саргьы ашҭа ҳанҭыргеит. Сара сышиашаз хадас ирымаз Бадри Ԥирцхелиани иҿы снаргеит. Ишьапы хтын, астол иқәҵаны ибыӷуа дтәан. Саниба, ихы ҩышьҭихит:
– Апартизантә гәыԥ аиҿкаароуп шьҭа иузаанхаз, ыы? – даасыхәаԥшит иблақәа ҭархәыланы, исымбацыз, сыззымдыруаз аӡәы иакәызшәа. Аҭак анашьҭыха смаӡакәа ателефон абжьы геит. Иаақәихит. Ишьапы астол ишықәыз. Абри ақьаад еиԥш дышкәакәахеит. Дҿаҳа-ҿасуа ҭакқәак ҟаиҵашәа иуит:
– Мап, мап, сара схықәкы хада атеррактқәа раанкылареи раԥырҟәҟәареи роуп. Иуҳәо закәызеи иацтәи сҩыза. Ус шԥаизызуа...
Ари аицәажәара шьаҭас иамаз Енвер Ерасҭа-иԥа ибзиаӡаны еиликаауан. Енвер Қапба Қырҭтәыла жәлар рдепутатс даныҟаз инаркны, дзакәыз изымдыруа дыҟамызт. Дизымдырӡозшәоуп дышидикылазгьы. Ацәгьара згәы иҭоу зынӡа длаҟәхаӡозаап. Ишьапы астол иахьықәыз акәын Қапба изхымгоз.
– Уҭахызар аҭаҭын уасырхап!
– Уаҩҵас исуҭар сзамыхарызеи?
– Бодишьи ботоно! – саҭоумҵан ҳаҭыр зқәу – иҳәан
ишьапгьы астол илыбааигеит. Насоуп аҭаҭын ҟаҵа имихырц Қапба инапы аҿанынаирха. Иҟалаз уи ауп. Енвер Қапба иҩны зҽеизганы иҟаз аҷкәынцәеи ирықәымчуа ишыргаз ала али-ԥси рыбжьара адырра
иоуит Бзыԥҭатәи афронт ахыхьчара еиҿкааҩыс иҟаз, аиҭныԥсахлара аус знапы ианыз Заур Рамшьыхә-иԥа Бганба. Гогиа Рамини Бадри Ԥирцхелиании адырра риҭеит, аҷкәынцәа хәыцк анрылшәа, нацәак анҵысы аԥсҭа иҭанхо Бадри Ԥирцхелиани иашьа, рҭаацәара Бзыԥҭатәи архьшәашәагахь ишнанаго ҳәа.
– Сара иахьа ожәраанӡагьы сазхәыцуеит. Исыздыруам излаиаҳаз. Иара иоуп акәымзар аҷкәынцәагьы саргьы ҳабаҩ ҷацқәа ахьыҟазаауаз Анцәа идырп, – иҳәеит Енвер Қапба. Гогиа Рамин ишьаҵақәа Беслан Адлеиба ишьеиҵеит. Аҷкәынцәа ирывагьежьуа еиқәдырхеит, машьынала аҩныҟа иргеит. Абас ала изымшьышаз махәы иаҵәак рзылаҟәын аҩнынӡа иааит.
#
Аделаида Қапба:
“Енвер амашьына дааҭыҵит. Акыр шықәса абахҭа иҭакыз иеиԥш ибӷа еиҵихырц дҩеихеит. Аха иауамызт. Дгылан деиџьны. Нас иҷкәынцәа қырҭуа ргылаҩык ицхыраарала Урыстәыла аганахь ииаргеит ирулакь. Аха уаҟа сааҭкгьы иаанымгылакәа мшынла Гәдоуҭаҟа ииасит”.
#
Автор лажәақәа:
Ԥыҭк ааҵхьан еиԥш, Енвер Қапба адырра ирҭеит уҷкәынцәа Мрагыларатәи афронт аҿы еибашьуеит ҳәа. Аԥсны аиааира агеит ҳәа иарҳәазар аҟара игәы шьҭнахит. Рыуа иалшәхуазеи сԥацәа ҳәа зҵаарак рыдымгалакәа рхала ашьамҩа иахьанылаз зпатриотизмра еицамкуаз акоммунист иҿы арӷәӷәеит, даҽа ҽаԥарак дызҳаит. Бесик Адлеиба иакәзар, аибашьра зегьы дагәылсит.
Енвер Қапба иан леиԥш ҳаҭырла дыззыҟаз ианхәа ачымазаҩ дааныжьны Гагра алҵра изымгәаӷьит,
ҳаршьуазаргьы ҳаршьааит ара ҳалҵуам ҳәа ҿаҭахьак еиԥш иқәны иаагылаз иалахаз маҷҩымызт. Ус араҟа иаагылеит х-ҩык Басныкаа аешьцәа, Олиа Ԥлиа-ԥҳа, Ҳараз Чамагәуа, Борис Кьехьыриԥа, убас егьырҭгьы.
Енвер Қапбараа рҿы дышнеиц днеиуан, дрыцрыҵуамызт, даара акыр иргәамҵит Тиапа. Тиапараа ракәын дназышьҭуазгьы...
Георги Миха-иԥа Чагәаа данқәыԥшыз инаркны дрыла-хәын аԥсуа милаҭтә ҵысрақәа. Баша анеиразы мацара акәымкәа. Ибжьы иазыӡырҩуан. Есымша дазыҟаҵан. Иахьаҭыԥу идыруан ажәа. Амцхә иҳәаӡомызт. Аҽхәара данышәомызт. Ихәыҷра ашьҭақәа цоит иԥсы згәылаз иқыҭа гәакьа Калдахәарантә. Бзыԥ аӡиас аарцәгьы
Калдахәара ҳәа иашьҭан Бзыԥҭа ахаҭыԥан. Бзыԥ аарцәтәи аԥаҩ иныҽԥынгыланы нырцәтәиқәа рызҿырҭуан “Кьаразаа” рхеилак еилацәажәарак анрымаз. Убри иалаз иабацәа ргәы ашьҭыбжьқәа рҿынтә иаауан ипатриотизмра. Иҵаулан иԥсабаратә хдырра. Ҵарадыррала дхәыдамызт, аполитика ахы ахьцогьы идыруан. Изныкымкәа жәлар рфорум “Аидгылара” Гагратәи аҟәшаҿы ибжьы ҳазыӡырҩхьан. Ианубаалон иҩнуҵҟатә цқьара, дагьыџьбаран. Ииҳәоз узавсӡомызт аиаша аҟнытә иаауан, ихы агәрагьы игон,
убри аҿынтә инаумыгӡаргьы иуӡомызт. Аха аизара аҟны ада, ма даҽаџьара рыхқәа ааилакны иҟаҳҵарызеи ҳәа зҵаара хадак иахьалацәажәо ада, агәарабжьара дыбжьагыланы ацәажәара ицәаҩамызт.
Гагра иахыкәшоз амҩа анаадырты аламҭалазоуп. Аӡәи-аӡәи ҳахьааиқәшәо еидаҳныҳәалон.
– Ақырҭуа бызшәа амшала аԥсышәала ҽеишәа сзаԥхьагәышьом. Аурыс шрифт сықәныҟәаны изулакь ахы еидыскылеит: “Ашьхақәа ирҿалакьуа амҩа” – ҳәа омашәа исгәаԥхеит, быстатиа ахы, – иҳәеит ҽнак данҳҭаа.
– Акыр ихьшәаны акәзаргьы, машьынала ҳахыкәшон, исзеиҭаҳәом уатәи аԥсабара, Гагра сымбацшәа акәын уантә арахь сшалаԥшуаз, – анысҳәа, Георги Миха-иԥа дыччеит:
– Машьынала ахыкәшара азхаӡом, шьапылоуп уи шаҭаху, насоуп ианеилыбкаауа.
Абарҭ иажәақәа Гаграа рышьхақәа сҩырҿаԥшыцыԥхьаӡа ишаасԥынгылозгьы 1989-тәи ашықәсқәа рҿынӡа аамҭак сзалымхит. Аха нас Колхида абри амҩа ҳаныланы ҳцон ҳахҩыкны.
Арасаӡыхь /Бзыԥҭа ақыҭа/ абахә иҵаршәны аҳаракырақәа иргәылҳәаа илыбаауаз ашьхамҩа иааӡахьаз сакәмызшәа алакә аҟнеиԥш иџьасшьон сыбла иабоз. Афымца лашарбагақәа зҭаҷҷоз атоннель ҳазааигәахон. Аладахьала асанаториа “Армениа” / иахьа “Гагра”/ Акәрорттә аамҭақәа раан лассы-лассы ҳаиҭаалон уи аиҳабы Мелитиан. Ашьхақәеи уи амҩеи ирхаршҭгаха сылаԥш аамҩахнагеит амҩа аҵаҟа инашьҭыз ашҭа еихҳәа-еиҵҳәа. Мыҿлыхла, мацара еихыбаа-еиҿыбаа анхамҩа еибаркыра ԥшӡа. Ашҭа инҭыԥраап уҳәарын аԥацха.
– Изтәызаалакгьы абри аҩыза анхамҩа еибызҭаз хымԥада ашьхақәа рылԥхеиԥш, рыҳаракрагьы дазхьаԥшит. Ирамараз еиҿикааит! – сҳәеит хыхьла саахагыланы.
– Чагава Жора иоуп ара инхаз, – лҳәеит ҳҩызцәа руаӡәы.
Жора Чагәаа иванхоз игәыла Горозиа Вахтанг иакәын. Абри сылахь ааиқәнаҵеит. Хәахәара зламыз ауаҩ қьиа, зчеиџьыка ҭбааз, иара иҟазшьа рҟазшьаны, иаамсҭашәара рыланы аԥацәа хазынақәа ҳзызааӡоз Жора Чагәаа, Горозиа Вахтанг илаԥш дыҵакгәышьан. Аха Жора зцәа иацәшәоз дреиуамызт, иаартны дықәԥон, дыззықәԥоз Вахтанграа реиԥш еиҵаҟәаҟәарамызт.
– Уара Жора, Вахтанг қырҭуа фашиступ, арахь шәеидынхалоит, угәы уҽаныз, – ҳәа акырынтә еиҳәахьан Кьехьириԥа Борис. Иара аибашьра иалагаанӡагьы Вахтанг дықша-ҳәшьахьан Жора иҭаацәара рзы. Ус иааит ҳара иҳазхамҵоз, дара рҽыззыҟарҵоз аԥсуаа рабашьра амш.
БЕНИА Ҭамара Мақьҭаҭ-иԥҳа:
– Вахтанг даара ҳицхраақәахьан. Аанда акәын иҳабжьаз. Мзиа данааига иара убрыгьы ҳабжьаҳхит. Ашьаԥа еихҳәа-еиҵҳәа иахьгылаз ҳашҭаҿоуп. Иаарҭахыз акы иахаҳамбааит. Сара сыҟны џьара ишәҭахыу шәхы иашәырхәаша чысмаҭәоума, ҩнымаҭәоума акыр жәбозар, шәазымҵаакәа шәҽалашәырԥшӡа ҳәа ҳрыдгылан,
Жора Чагәаа иҭаацәара гәаартыла ирзыҟан ргәылацәа. Вахтанг иаамҩаԥигоз ацәгьацәыфарақәа рзы акы иахдырҟьомызт. Рҿаԥхьа гәнаҳарак иаҵамызт. Жора аиаша дазықәԥаҩын, аӡәы итәы дашьҭамызт, ргәашә зегьы рзын иаартын, иҭбаан рчеиџьыка. Иҟалап иара убри акәзаргьы, Вахтанг иԥшәма акраамҭа Ҭамара длыцзырхыраауаз. Амала Вахтанг аштаб ахь данцалакь акәын данылхылаԥшуаз. Аштаб анаҳҳәа, ақырҭқәа рыштаб хада амилициацәа рхыбраҿы иҟан. Нас
ишааиуаз ачатәы зауад аҟынгьы иаԥырҵеит. Иналак-ҩалакны, анхацәа рыҩнқәак рҿгьы еиҿыркааит. Рызегь еиқәҿырҭуан, русура дырманшәалон. Аҳәынҭсоветаа рыр рнапала иааиҭаху ҟаиҵон Горозиа.
Жора Чагәаа иҩнаҭаҿы ихадаран ааӡара. Иҷкәынцәа рхатә џьала анхара рцәеижь иалеиҵахьан. Амца иҽԥынкылоу ацәа иахьуҭаху ишуртыруа еиԥшҵәҟьа, иԥа Енвер мыҿлыхла ирԥшӡаны еибиҭеит рхан. Рҭахыра наҵагыланы ирныҳәоз рыҩны еихачаԥа иӡырызгашаз ҩнымаҭәалагьы еибырҭахьан. Рԥацха акәзар, аиҿартәышьа лакә цыԥҵәахан. Абарҭ зегьы ҽнак ала иҭадырцәит. Ҽнак ала иаҟәныз ахаацәа ахыркәкәааит.
– Аӡба ҳакит, ҵәыцак аҟара ҳабҭандаз! – убри ала акәын Ҭамара илҭаауаз зегьы ражәа злахацдыркуаз. Лыҳалалра лныԥшуа инырзылкуан. Нан, уаҳа ишәҭахыу акыр жәбозаргьы, шәааи ижәга ҳәагьы нацылҵон. Урҭ акгьы деигӡомызт, дзыцәшәоз лыҷкәынцәеи ахәыҷқәеи ракәгәышьан.
– Ара бзыҟоузеи. Егьырҭ аԥсуаа реиԥш быҩны ааныжьны џьаргьы бзымцазеи? – ҳәа зҵаарала дыхҭаркуан. Ахьымаҭәа цәырылгарц илыдырҵон. Шеварнадӡе уи азын ҳааишьҭит, ирласны ицәырыбгароуп ҳәа рҿы иааҭашәаз ала ицәҳауа илацәажәон, лԥацәа ирықәлаз ақәыԥшцәа. Илықәмақаруан. Ирҭаху шыргозгьы, ирызгәамҭаз рзацҵаны ишрылҭозгьы, илықәымчуан, рыԥсқәа ҭәуамызт. Убри аамҭазын Жора, Киулиан Левон иҩны дҵәахны диман. Уахьгьы имҩахыҵны ауадақәа реимдара ианалага, ирласны даҽаџьара ииагара рҽахьырыгӡеит. Жора иқәыԥшратә шықәсқәа данырҭагылаз амашәыр бааԥсы дақәшәахьан, изнапык ицәыӡит усҟан. Лассы-лассы ахьаа аҽигәаланаршәалон. Иара ҟазшьақәак иман. Ус ахы ахашшаареи ахьыҭҟәыҭрақәеи ицәаҩамызт. Иуаажәлар рхьаақәа иахьрылацәажәо даннеилакь, убри иҽыхәышәтәыгақәа
иреиҳан. Иргәаҟра ианаҿыз Жора акырӡа зхыҵуаз ихьаақәагьы рыҽдырҿыцит. Ҳаӷацәа уаҳа еиқәымтәеит, рыҽкынҵа ишьҭалеит. Даншәԥыхьашәа дышԥоушәыжьҭуаз ҳәа наҟтәы иааз ирацәҳауан аҭыԥантәиқәа. Левонраа даашьҭырхын, ҵхык агәазы, ишьҭақәа ырӡны абнара, ашҟа дыргеит. Абна тоураҿы иааирԥшыз ачҳара мацарагьы иаҳәон уи ус аламала аԥсра дшанымшәо. Хысбжьык иаҳацыԥхьаӡа, Гаграа ҳашьхақәа ирынҟьоз аҭҟәацбжьқәа гацԥхьаӡа аибашьцәа иҿаԥхьа иаагылон. Зынгьы, ихы данақәгәамҵ, дцәырҵырц иӡбеит. Аха агәаӷьра ду ааирԥшит. Мариала аԥсра дзақәшаҳаҭымхеит. Иагьа ихигаргьы иблала ибарц иҭаххеит Аиааира...
Заҟа мши-ҵхи ихигазеи абнаҿы. Аамҭа ццакӡомызт. Егьарааны иҳәахьазаргьы, уаҳа наилмшо имчқәа ԥишәеит. Иҩныҟа длыбааит. Уезгьы, сыԥба аӡәы имкындазҳәагьы дымшәаԥырҳаԥит. Имариамыз аԥсуа иԥсҭазаара мҩа ианысхьаз, зықәра иҭысхьаз, угәы ишԥаанаго Жора ҳәа згәаанагара иазыԥшыз ахаҵа дшымчыдаз ибон. Аԥсны нзыхәлашәаз амца шиқәҵәиашоз ауада дныҩналеит. “Оҳ, гәышьа!” – ҳәа ибӷа ааиҵыхха имоукәа адых-сыхҳәа иныҩнаԥалаз ақырҭуа ар равтоматқәа игәы иныҵаркит. Зыԥсы аҿы инеихьаз Жора иаразнак иааҭырҟьаны дыршьуазар иаҳа еиӷьны иԥхьаӡеит. Аха ус ируазма дара. Ддыргәаҟуан. Раԥхьа иҿы дырҭәит қьаадла. Нас уи мариазшәа рбан, мпахьшьыла иршәаҳаит. Абар дхәаҽуеит. Иԥсы игәы изкылгом. Иҿихырц иҭахуп, аха ампахьшьы ихәдахь иласкьоит. Аҭӡамц ахь иҿы рханы ддыргылеит. Зныс узымҳәоз ахаҵа исуан, исуан, ашьа иҿырхит. Уи аамҭазын акәакәмыдраҿы ахьҭа злысны, зҽылаҵәахны итәаз Жора иԥшәма уаҳа лзымчҳаит. Сыршьуагьы Анцәа ииҳәааит ас аиҳа ҳәа лыԥсы данақәыԥш, шьакәарак лылаӡамкәа лыҩнашҟа днеизар, аҭӡамц дадиаалан Жора. Дышьхынԥсылахьан.
“Шәсыцхраа ҳашьхақәа, шәҿаԥхьа гәнаҳара змам, сҭаацәа сзеиқәшәырха!” – лҳәеит аарла лыԥсы лызҭымкаауа.
Жора иҿы зларшәаҳаз ҭылгеит. Аха иара шьҭа иеиҭагара цәгьан. Зегь акоуп деиқәлырхеит. Аҩны ашьҭахь ала дхәыҵганы, иҳәазаны мацара ргәыла ерманык иахь диалгеит. “Ахаҵа афырхаҵара илазҵо, аԥҳәыс лфырԥҳәысра”, – ҳәа баша ирымҳәозаап. Жора дызҭагылаз анылба. Лара лымчқәа ирыцлеит. Рҩыџьагьы уа раагылара иҭанархон. Агәылацәа рҿаԥхьагьы илзымгәаӷьит, рымшала акы рзырур ҳәа ацәшәа лоуит. Лара дырԥырҵит. Жора иԥсы ааргеит. Ҭамара лыблала илбеит уаҩы изхымгашаз ахҭысқәа. Лыблала илбон ацәқәа шьны қьаф шыруаз. Ирфон, иржәуан, “Победаа!” – ҳәа ианыхәаауаз рыбжьы Гагра зегьы иалсуазшәа лбон. Ашәа рҳәон, икәашон. Атоннель ихәыҵагылоу ртехника хьанҭа анхәыҵыргалакь, угәы умнарҟьон. Амҩа иакуамызт. Зны-зынла лыбаантә еицырхәхәа ԥыҭк хәныргон. Даҽазны уантә алада иргон. Ицәҳауан. Дара-дара еибаргәааны ианеисуазгьы ыҟан. Абзарбзанқәа узыԥхьаӡомызт. Рыхәдақәа ҭҳәаны, алада рыхқәа рханы ихықәдыргылон. Урҭ ус иаҭахызшәа Ҭамара дрыцәшәаӡомызт, дрышьцылахьан. Зны-зынла аибашьцәа цәырҵуан. Хышәҩык, ԥшьышәҩык инареиҳаны ибжьагылон. Руаҟьан-чаҟьан иаҳа ибааԥсын арҭҟәацгабыжьқәа реиҳа.
– Ҽнак убас сгәы ӷәӷәахеит, ҳаҩны ахԥатәи аихагылахь сыхәнеит. Шьҭаҵәҟьа ҳшыҟам агәра ргахьеит. Насгьы иуго акгьы ҩнаршәым ҳәа сгәы иаанагеит. Ус жәохәҩыкҟа рҽеибаркны ҳашҭа иааҭалеит. Аԥсыуаазшәа сгәы иснаҭеит, сахьрызгәаҟуаз азын акәхап. Амчгьы абасымаз, аха сырԥыларцгьы шьаҿақәак ныҟасҵеит. Аха “зны баагыла, бмыццакын” – ҳәа гәынхәҵысҭа бжьык
сааннакылеит. Урҭ аԥсыуаамызт, имааицыз џьышьа иааиуаз ракәын. Имаҷым Ҭамара лгәалашәарақәа...
– Ибҭахузеи ара, бынхарц бҭахыума? – ҳәа даҽа зҵаара ҿыцқәак лырҭон. Ларгьы лыҷкәынцәа далыргарц рҭахызижьҭеи акыр ҵуан, ирулакгьы деибганы дыргеит.
Ес-жәашықәса змалгьы ҵыршәаауаз, зыҷкәынцәагьы ааха знырҵоз аԥсуа, аибашьра ашьҭахь еиҭа аҿыцынхара далагар акәхеит. Егьарааны иубаргьы уи аҿыц нхаҩы ихьӡын. Ари данышәеит Жорагьы. Ихҭыргахьаз инмырԥшкәа иԥсҭазаара аҵыхәтәанынӡа ижәлар рыгәҭа дагмызт. Афорум “Аидгылара” дшалац далан. Шьҭа иазхоуп, уԥсы шьа ҳәагьы рызҳәомызт. Иахьабалакь раԥхьа ддыргылон, дрызхаӡомызт.
Ақырҭқәа мақаруан, имақаруан, аха аибашьра ишалагозгьы ианалагозгьы шаҳзымдыруаз еиԥш, Гаграа ҳаԥсқәа зыӷраз ҳгазеҭ “Гаграгьы” адыркуеит ҳәа ҳгәы иҭамшәацызт. Аԥсны жәлар рфорум “Аидгылара” еизара хатәрак мҩаԥнагон Аҟәа. Ҳредақтор раԥхьа днаргыланы ҳазегь ҳахқәа алаҳархәит. Агәахәа дуӡӡа ҳнаҭеит Георги Чагәаа ҳахьицыз. Ҳхынҳәны Гаграҟа ҳанаауазоуп. Гечрыԥшьтәи абжьаратәи аҩбатәи ашкол адиректор Лиудмила Заабеҭ-иԥҳа Гәынба абраҵәҟьа сашьа дынхоит, ҳанивсны ҳанца иламысым лҳәан ҳамҩахылгеит. Иааинырсланы ҳәа шырҳәазгьы, ԥацха чысла ҳхәы дырхиеит. Аҵәцақәа шьҭызхуаз Жора Чагәаа иакәын. Сгәы иааҭыҵәом урҭ рахьынтә иикыз ныҳәаҿак:
– “Аидгылара” ҳажәлар аҽеидкылашьа дзырҵаз, аибашьра ҟалаанӡагьы аибашьышьа знарҵахьаз, иахьа зҵаарас иқәгылазгьы убри ауп. Шьҭа абри ҳазҵаԥшуа ҳиааира ахьчашьагьы иара иаҳнарҵароуп.
Шәеигымзааит, убри еилкааны, иагьа ус шәымазаргьы, иахаҵгыло рыгәҭа игылоу”.
Абри амш сҿаԥхьа игылан данынаскьаргоз аҽнгьы... Усҟан иара дызиааихьаз ахқәа иреиҳаз даҽакгьы даҵан: иԥа Гиви машәырла абџьар дашьит. Аха жәлар реизарақәа рахь днеиуанаҵы Георги уигьы даиааиуан, ааи, даиааихьан.
Георги Чагәаа иԥсҭазаара далҵит анырҳәа, иаԥхьаҟа иԥсхьаз Ҳараз Чамагәуеи Борис Кьехьыриԥеи рыбжьқәа саҳазшәа сгәы иабеит. Рылабжышқәа схьысызшәа мцакы снамҽханакит. Еицааԥсахьан. Урҭ рҩызцәа ҳпатриотцәа Леонид Иван-иԥа Лакрба, Геннади Аламиа реиԥш “Аидгылара” ԥсыс иахаз рыблақәа рхыԥшылара цәгьан, рыдашшыларагьы, данынаскьаргоз ашәымҭақәа рзы ихцәажәарагьы мариамызт... Аха ҳазегь ҳтәы нҭырҳәыцааны иҳәеит аҵарауаҩ Валери Бигәаа:
– Амца даҩызан. Аԥсназын дықәԥон. Уи иҩызцәа Аԥсны иаҭахызар, Гаграгьы иаҭахуп иаҳагьы. Еиҵагылалааит иара дзыԥсахша арԥарцәеи аҭыԥҳацәеи.
...“Ашәҭ ҟаԥшь зҿоу Аҵла!” – сгәы инҭысҳәааит усҟан. Ҳабацәа уаха ианышьҭалоз, ма ашамҭазы иангылалоз рсоф иаақәгыланы ажәҩан ианҩаҵаԥшуаз еиԥш, раԥхьа ажәҩан сҩаҵаԥшуеит ашара шанаалаз гәасҭарц азы. Нас сҩарҿаԥшуеит Гаграа ҳашьхақәа. Ауама зхызгахьоу уи иаҿалакьуа амҩа. Нахьхьы атоннель аҿы унаӡаанӡа ахьаақәа рыцәцашьа зҽақәзыршәаз Ашҭа сназхәыцуеит. “Ашәҭ ҟаԥшь зҿоу аҵла” – ари Самсон Ҷанба иҩымҭа иахьа ашьыжь иҩызшәоуп аҿыц-цәа шаҟәну. Урыстәылатәи ареволиуциа “Аҵла” уи ашәҭыцқәа аԥша иаанагеит Аԥснынӡа, иланаҵеит ара. Асовет мычра амшныҳәазы абри ҿырҳәала садырԥхьалон. Иахьанӡагьы исгәалашәоит. Исгәалазыршәо уи ашәҭ ҟаԥшь иаҩызаз
ҳпатриотцәа роуп. “Иҿшәаны иахьынкашәаз гараҭыԥхоит. Ҵлаԥшӡак иазаҳауеит, Миха-иԥа Георги Чагәаа иҩызцәа апатриотцәа ииуеит. Ашәҭ ҟаԥшь зҿало аҵлақәа иахьа иаҳа иаҭахуп Аԥсны. Георги Чагәаа иеиԥш зпатриотизмра адацқәа ҵаулоу, ачҳара змоу, си, қәеи, ҷыхьи ԥшьацәгьеи ириааиуаз. Амца ахеиҿакыга аԥсыԥҭәҳәа шеиҵасуа аиԥш, агәра згоит идоуҳаџьбара шҳаҵасуа...
Аԥсуа ианакәзаалакгьы тәым ҷанк дахьынԥашаны гәашәк дыламхацызт. Тәым дгьылк илаԥш ҭаруазыруа давымсыцызт. Иара итәгьы хымҳа-џьымшьа аӡәы дақәгыларгьы ихы ақәиҵон. Ачҳара иман ишимац. Амала тәамбарыла унапы анурҵысы иуанаижьуамызт. Ари аҩыза аҟазшьа иахьатәимызт. Ҳабацәа, урҭ рабацәа Аԥсадгьыл ахьӡала қәԥарак ахьаҭаху абџьар сыдырбалар иаҳа еизнырӷыӷп, зны иҟало аабап ҳәа инеиуан рлабашьақәа кны. Ргәымшәареи ражәа деиԥшьыгеи егьараан еиқәнакхьан ахҟа зыбжьалаз, иҭӡамцшәыраха ашьоура зыбжьагылаз имрашәахәацны ирыбжьдырҷҷаахьан. Убрантә иаауаз раамысҭашәароуп қарҭаа иааҟамҵаӡакәа Аԥсны ишақәмақаруазгьы, абџьарла аҽеиқәршәара дызмыргәаӷьыз. Аха уаҳа уи ада ԥсыхәак шамамыз рыблақәа рыла иалаԥшны агәра анырга, Нарҭаа хьыӡрагара ахьаҭаху амҩа хара ианықәло ишдырҵысуаз еиԥш, зықьҩыла идәықәлеит ҳарԥарцәеи ҳҭыԥҳацәеи алаба, аигәышә, аҳәызбақәа, ахәыҷқәа рыхәмарга атапанчақәа уҳәа рыманы Аиба Митиа иеиԥш аиха шьҭызхызгьы дубап. Аибашьра ианалага, раԥхьатәи амшқәа рзы, ихадараз аӡәгьы дшәаны ганк иҽаваимкит. Акызаҵәык азынказы аџьа дибарбеит. Еивауазырит абџьар адлаԥса...
Рнапқәа рыда ххьчага рымаӡамкәа, рыԥсабаратә баҩҷыдара иабзоураны, ҳаӷацәа ирықәланы ирымырхуаз абџьарқәа рылоуп ажәыларақәа рахь изланеиуаз. Рҳәоу акзаара, зегы ирыцкын. Ирҭахыҵәҟамызт ауаҩы ишьа акаҭәара. Арӡра иаркны аԥсныжәлар ирыхҭыргахьаз, иҩеиҵагылоз абиԥарақәа абылуан. Агара игароу иҟнынӡа инеиуан урҭ арыцҳарақәа ирхылҵхьаз...
Митиа Аиба иеиха иманы игәашә дынҭыҵит. Наҟтәи дааиуан 89-тәи ашықәсқәа инадыркны Мимозараа еихьзырԥшуаз игәыла Мимоза.
– Аԥсуаа шәтәы ааит Митиа, заҟантәы иусҳәахьазеи? Ожәшьҭа ҳаишьцәаӡам. Ҳаи-ӷа-цәоуп! Иугәалашәома чгара уантәаз иуасҳәақәаз, – лҳәеит уи.
– Сара ибасҳәазоуп ихадоу, Аԥсны шәыцәшәырӡит...
Уаанӡа шықәсқәак раԥхьа Џьон Манџьгалаӡе днеит Митиа иҟны. Митиа, мап ацәумкуазар, ҳаишьцәеибатәыр сҭахуп ҳәа
– Ешьцәас ҳҟаибаҵоит, ус ауми, арӷьажәҩара анысҭаху усыдгылоит, сиашоума? – диазҵааит. Ҳәарада, дақәшаҳаҭхеит Џьон дгәырӷьаны
– Ҽааныбзиала унеиааит иузынагӡозар, – ҳәа Митиа дгыланы аԥсшәа иеиҳәеит.
Митиеи Џьони рыешьаратә жәҩахыр сакәхшоуп, гаумарџьос ҳәа усҟан Мимоза дԥырны дкәашон. Џьон Манџьгалаӡе авокзал иаҟараз ихан хьыҵәцара ирҭәхьан аԥсуаа рҩнқәа ирыҩныргаз ала. Уи ус иибалакгьы дахәаԥшӡомызт. Убри “ашьҭаҵарҭа” еиҳабыс даман.
Аиаша ҳҳәозар, Митиа Аиба, Борис Кьехьыр-иԥа, Леиуа Гыцба, Артур Конџьариа, Митиа Ԥлиа, Барцыц Џьамал, Виктор Барцыц, Вадик Смыр, Миша Анқәаб / саҭамыз егьырҭгьы ахьысзеиқәымыԥхьаӡо/ хык садыргап, џьара исԥырхагахап ҳәа шәарак рзымдырӡо аԥсуа зҵаарақәак ирылахәыз, егьышьҭызхуаз, егьырзықәԥоз, аԥхьагылацәан. Аиаша иазықәԥаҩцәан,
неирак ахьаҭаху раԥхьатәи ацәаҳәаҿы игылан. Ажәа румҭаргьы рхала иргон. Рыжәлар иаарылҵны инагыланы ирҳәоз вбак узаҭомызт. Иҭаҩны измазаалакь, иахьа акәым, даҽа шәышықәса рышьҭахьгьы игәылахьшәашәаӡом. Уиоуп. Митиа иҩны рыблит. Аха зны идрыцқьеит. Ожәшьҭа имыцхәызар ҟалап дасу иаҳцәыргақәаз ҳәа реиқәыԥхьаӡара. Ҳазегь, ҳамчқәа зеиԥшраз, иҳалшоз ала ҳанхон. Аха Аиба Мкан ҳәа зыхьӡи зыжәлеи еидкыланы ирҳәоз Уаҭҳаратәи анхаҩы ԥшьҩык иԥацәа: Кәычка, Митиа, Едик, Леиуан реиԥш ирласны, насгьы гьамала Гагра ақалақь аҿы зҽеибызҭаз рацәаҩымзар ҟаларын. Митиа иҩны иалигаз ипатреҭ заҵәыкоуп. Ҩажәаҩык амилаҭтә гвардиаа рыхьӡқәа рыжәлақәа анырҵеит ашьҭахь иаарҳәны. ”Ишуҭаху еиԥш, ҳгәы унықәыԥшааитҳәоуп уи занырҵаз”, – иҳәагәышьеит Митиа аццышәқәа дахьрылагылаз .
Митиа иԥацәа Важьеи Виталики реиԥш Кәычка иҷкәынцәа Даури Артиомигьы Бзыԥҭатәи афронт ахырӷәӷәарҭақәа рҿы игылан. Рыҷкәынцәа еибашьра ишцаз изхылҵыз раԥхьа амилаҭтә гвардиа ирдыруан, усмоу рыхьӡқәагьы, рнапқәа злакызгьы.
– Кәычка Аибагьы Гагра дзалымҵгәышьеит. Колхидатәи аконцлагер аҟны днанагеит раԥхьа. Уантә амилициа аҟәша ахыбрахь диаргеит. Аиха, лабала исуан. Иԥырҵәаз ивакьысқәа ирԥҳақәа иргәылалеит, егьизыҟамҵар ҟалап ҳәа анырҳәоз ҳаргьы ҳаикәагьежьуа ҳуадақәа ҳрыҩнан. Иара иҳәашьа иаразнак дыршьыр дҭынчын. Аха дара ус ирҭахымызт. Иргәаҟра иаҿын.
– Идырқшозгьы рҽеиҭнырыԥсахлон, ақшарагьы мариамзаап, – иҳәеит уи. Амилициацәа рҟны дахьнаргаз иҭаршьхьаз ԥыҭҩык ыҟан. Арахә реиԥш еидцаланы рыҩнарԥалара иаҿын унеишь-уааишь змаз, хар змамыз Гаграа рхацәа. Ирыцәхасуан, иладырҟәуан, ирысуан, рыблақәа ажьхы ҭарқшон. Рыԥсқәа шҭоу
рцәақәа зларыхдырҵәраашаз ааха ҿыцқәа рнырҵон. Есымша ҿыцк рыԥшаауан.
Гагратәи ахәышәтәырҭа аиҳабы Валентина Николаи-иԥҳа Чачба днеины, счымазаҩ иоуп, дсышәҭароуп ҳәа дықәԥаноуп дрымпыҵхны Кәычка лхәышәтәырҭаҿы дшышьҭалҵаз. Уи лгәылацәа аҳәсақәагьы ацхыраара ду рылҭон.
Есааира аҽарыцәгьон Гаграа рҭагылазаашьа. Нас Аиба Кәычка дерманушәа, ерман жәлак ала ишәҟәқәа ҟаҵаны, Шәачатәи ахәышәтәырҭахь дыргаратәы ацхыраара илҭеит Валентина Николаи-иԥҳа.
– Дгәаҟгәышьазаргьы, иԥсы еиқәырханы жәабаҟа шықәса инеира Валентина Чачба лоуп изыбзоуроу, – лҳәалоит Кәычка Аиба иԥшәма Ладариа-ԥҳа Емма.
Емма анаҳҳәа, уи ахаҵамԥҳәысра аалырԥшит. Ауаҩы иԥсы данақәыԥшлакь, аԥсра ахы данҭадырԥшлакь иаҳа дыӷәӷәахозаап. Деиқәхарц азы амҩақәа рыԥшаашьа иҽақәиршәозаап. Ахи аахеи дрыцәшәаны лыԥшәма даанылмыжьит. Заҟараан аԥсра дацәылгазеи. Алашәага дрылажьны дзиԥырҵуамызт акәымзар, Емма леиԥш агәымшәара злаз аԥҳәыс дахьаҭахыз аибашьра адәаҿы акәын. Заҟаҩы ахәцәа еиқәлырхарыдаз, заҟаҩы аԥсра иацәылыхьчарыдаз.
Ус зны, уаҳа иҟалҵарыз анылзымдыр, аҩны анаҩсахьшәа, аӡәгьы илаԥш иҵашәарым ҳәа иахьылыԥхьаӡаз ҭыԥк аҿы акы нышьҭаҵаны иҭыԥ лырхиеит. Акы ниқәлыршәын хыхь агәам-самқәа иқәыжьны дылҵәахит. Џьоукы ааины ицеит шуҳәо имааицыз реиԥш, ҩынтә-хынтә ирызнеихьазгьы, даҽа зныкгьы ргәашә иааҭалон. Аԥшәмацәа усгьы ирызҵааӡомызт, ирҭахыз ргахьан, инхазгьы нрыжьӡомызт. Аха уи ала еилаӡозма, быҷкәынцәа цәырга ҳәа лыргәамҵра иалагон. Даҽазных абџьар иашьҭоушәа еимдон. Кәычка ишьҭан, агәылацәа ирдыруан ара дшалрымгацыз. Шьыбжьонк даҽа
гәыԥҩык рзааит. Аҩны зегьы рқшо иҩнагьежьит, устәы иахьындәылҵыз аӡәы илаԥш надхалеит Кәыҷка дхәыҵаҵәахны дахьлымаз аҭыԥ. Уахьгьы иҿынеихеит. Акәтыҵарақәа данрывсуаз аҵаразы ихтәалаз акәтажә ду шәан иҟарҟаруа инхыԥраазаап. Амхахьы ицарц згәы иҭаз даахынҳәын, иҩызцәеи иареи иаарыбжьарцалан акәтажә ааныркылан ишьҭаз ақды ахы нықәкны иаахырҵәан шәырак инҭарҵеит. Егьырҭ аҷкәынцәа акәтыҵараҿы ихыз акәтаӷьқәа хырҟәшәалеит. Емма усгьы рхыхра даҟәыҵхьан, ихырхуа акы рмоур цҭәашәак цәыррымгарц. Абас иаанхаз лкәытқәагьы ршьын, ирыманы ицеит. Кәычка деиқәзырхаз акәты изылшьырц лҭаххеит мышқәак раԥхьаҟа. “Исфо сыҟам, насгьы ҳнапала иҳааӡеит, ирыцҳауп”, – иҳәеит. Нас, акәтаӷь хәыҷы игәылҵыз арбаӷь баша ӡатәыс иҟарымҵозаап аԥсуаа. Убри аҽны ҽнак ҳәа аԥсра дацәызыхьчаз убри акәты акәын. “Агәаҟразын ауаҩы акгьы имыхьуазаап”, – иҳәалон ихы игәы ақәмаҷханы. Ахьаа ачҳара ицәыцәгьан, игәамҵхьан, даргәамҵхьан, зшәымҭа-ԥшӡа иҭагылаз, ажәаԥшӡа зҿаз, ачарақәа рҿы иқәԥрааны икәашалоз, аламыс змаз Кәычка. Убара дшеигәырӷьаз иныԥшуа дыччо даауԥылон.
“Аԥсуа гәашәқәа” ҳәа рубрика ҿыцк аашьҭыхны ателахәаԥшроума ма акьыԥхьазоума Гагратәи аԥсуа нхацәа 0ҵаауа уҿааухар, иубоит ақырҭуара иагәылкәкәааны мчыла мацара Гаграа ирыздыргылаз ашкол анаадыртуаз зпатриотизмрақәа ааԥшыз. “Аҭӡамцқәа рыда лаԥшҿаба-гаҵәҟьак ахькыдым схәыҷы днасышьҭуану ҳәа мап ҳцәызкыз ҟалеит. “Аԥсуа бызшәа, уи уабанӡаго, сара стәқәа Урыстәыла иҭасҵарц сҭахуп”, – ҳәаны иҳамҵагылаз зынӡагьы ирацәаҩхеит. Урҭ иахьагьы иаадыруеит. Аха уи ашкол аартра аламҭалазы Кәычка Аиба, нас иашьцәа рыхҩыкгьы рыҳәсақәа раԥхьа инаргыланы рҽагақәа рыманы инеиуан. Аусқәа руан. Ашкол еигәырӷьон, агитациа ҟаҵо
аԥсуа ҭаацәарақәак ирылан. Кәычка Аиба аҭаацәаратә комитет далан. Аешьцәа рыхҩык таксистцәан. Аизарақәа аныҟоу, ахәыҷқәа хылаԥшрак, цхыраарак ахьырҭаху рмашьынақәа наргыланы инеиуан.
– Сара смааи, уара аус умуа! – лҳәеит ҽнак Кәычка иԥшәма Емма.
Бымбои, ҩыџьа аԥацәа рбара цәгьоуп, алаба ахьаҭаху ыҟазар, ишьҭысхырц азоуп, – иҳәон. Иҷкәынцәа ахылаԥшра ҷыда рзиуан.
”Мхеидриониаа” ма аҳәынҭсоветаа рыр дырхашҭыр ҟалозма Багаҭелиа Дыгә Мақьҭаҭ-иԥа. Ари аеҭымра иалаз алзххьаз, ауадаҩрақәа иргәылсны иаауаз быргын. Ажәытә ажәабжьқәагьы идыруан. Аԥсуара дазҿлымҳан, нхаҩык ишьҭахь даагыломызт. Дыгә ианакәзаалакгьы аҳәақәеи аҟамақәеи иԥсы рылан. Излааихәо имамзаргьы архиашьа ма излыху ҽеишәа игәамҭакәа днавсны дызцомызт. Аха ииааӡаз рыла, малла иҭагылазаашьа анеиӷьха инаркны дахьақәшәозаалакь иаахәаны иааигон. Имаҭацәа рзынгьы акыр еидикылахьан. Рмашьына раԥхьа инаргыланы инхара злеибыҭаз зегьы нықәыргеит, аха акы игәы иамысит аҳәақәеи аҟамақәеи раҟара. Ииҳәараны иҟазыз иԥацәа Шоҭеи Сергеии амца иалагылан. Усҟан Шоҭа дрымхәыцызт... Дыгә “исасцәа” чарҳәара изызуыз игәылацәа рыла ихы-иҵыхәа еилкааноуп ишизнеиз. Урҭ ирдыруан аамҭала зны ақырҭуа ԥҳәыс дышимаз, уи лҟынтә заҟаҩы ахшара рааӡаз. Абри азҵаарала ахы ԥдыртлеит ирҳәацәара. Дыгәгьы ус аԥсра иацәшәоз дреиуаӡамызт. Абџьар игәыҵарыкшахьан акырынтә, аха иҭдырҟьомызт. Макьана уҟаз, нас ҳаузааиуеит,
уабаҳацәцо ҳәа иқәымчуан, Дыгәраа, Аираа, Бганаа, Чачбақәа, Ҵышәаа, Сергегиаа, Аҩӡаа, Аргәынаа, Демерџьиԥацәа – абарҭ зегь рмазарагьы цҟьаны, даргьы аргәаҟ мацәаз иҭазцалоз аеҳәшьцәа Мимозеи Ӡабулиеи ракәын. Дыгә акырынтә дрылабжьахьан шәызҿу ала ҳаҷкәынцәа ҭашәырхоит, аха шәызқәаҭыԥқәа шәзыуаараны шәхы ықәшәырхоит ҳәа. Зынгьы Мимоза лнапы шьҭылххьан сисуеит ҳәа, аха аерман гәылацәа дааныркылеит...
Иахьа анцәа иџьшьахаратәы европатәи акашьыррақәа ҳәа изышьҭоу рыла аҩынқәа ԥшӡаӡа иршәуеит, акы ацырҵоит, еиндраалоит. Аха Дыгә Багаҭелиа иҷкәынцәа аҵара дуқәа андирҵа. аргылаҩ изанааҭ рнапаҿы ианаарга, гьамала ахан хьыҵәцара дыргылеит рашҭаҿы. Убас иҟоуп аиҿартәашьа. Бак дук азна абылтәы ныҩнаргылеит.
...Абылтәы, асырнықь /асԥычка/ цәарҭақәак ааидыркылан мыҿлыхла иԥшӡаны иҟаҵаз уадак агәҭаны инеиларыжьит. Аха еицыз аӡәы даарылҵын ибжьы иргеит:
– Сахышәымбаан, абри аҩны ианызба инаркны исгәаԥхеит, ижәблыр ишәнаҭозеи”, – ҳәа аҳәара ҟаиҵеит қырҭуа еибашьҩык. Уи акәхеит. Аҩны еиқәдырхеит, аха убри инаркны Дыгә Багаҭелиа уаҟа дызмыцәеит...
Абарҭқәа рышьҭахь рхы иамыхәо ааха иадыргеит Кәычкараа рашьа Леиуан Аиба, Шармаҭ Анатол, Сергеи Сергегиа. Миша Демырџьиԥараа рҩны рахәыцк ҩнаршәымкәа идрыцқьеит. Нас убра аиланхарҭақәа рҿы инхоз Квеселава Акакираа рҩны аштаб аадыртит. “Акрыфарҭа аштаб” ҳәа азуҳәар иаҳа ианаалозар акәхарын. Еиҳабыс дарҭеит Пара лыҷкәын Цеквава Миша, аамҭала зны аԥсуа школ аҿы аус ҳациуан, аҵаҩцәа арратә усқәа дирҵон. Урҭ ацхыраара ду рылҭон Надареишьвили Еҭери. Ацәқәа, аҳәаҿарақәа, акәытқәа,
аџьмақәа рыхәдақәа хыжәжәаны агәара иааҭаргалон. Еибарҟаауа имшьыкәа иааргозгьы ыҟан. Аӡәгьы ицәшәомызт, акгьы ԥхаршьомызт. Иршьуан, ирфон, нас Мимозараа нықәгыланы рыбжьқәа ҩҭырцон:  – уи Квеселавараа рыштаб иатәыз ааԥхьаран...
– “Гагра иамаз амал ишырҭахызеиԥш ицәдырҳәит, иршеит, иԥхасҭартәит. Асасааирҭа аԥхьа иҟаз агараж аҿы метрак аҭыԥ уԥыхьашәомызт, ирадны игылан амашьынақәа. Уахык ала иқәыргеит. Егьызлахәазеи! – иааџьасшьеит шьыжьык уахь снаԥшызар. Снаԥшызар сҳәоит, наԥшырҭа ҳамазма. Ҳуадақәа ҳрыҩнахеит ҳзымҵысуа. Иҳамаз афатәгьы нҵәахьан, царҭаҳәа акгьы ҳамамкәа.
Цәыббра 8 /Сентиабр/ рзоуп. “Детскии мир” аԥсы анҭаз, сыԥшәма аус лыцызуаз ашәан ԥҳәыс ҳтелефон ҿахылҵәеит џьаргьы ҳзамысуа. Усыцхраа ҳә аӡәы ишҟа ҳзамысуа, иҟоу акы ҳзеилымкаауа аӡыбжьахалеиԥш ҳагҿахеит. Колхидеи ГОВД аҿы ҳаԥсуа ахацәа еилырххаауа ирылаз амилициацәа шьҭа ауадақәа ргәаҭарахь ииасит. Еибарганоуп напы шҳаларкыз. Толик Ақаҩба ишә ԥҽны ианиҩнала иара аԥенџьыр дкылԥаны дрыцәцеит. Ишьапгьы ԥҵәеит, аха иҽримҭакәа ахәыҷтәы баҳча “Украина” иҽҭаижьит. Атрубақәа дрываиан ҩымш. Иагьа иԥхарразаргьы имариоума имфа-имжә, абаҩԥҵәа уланы, царҭак умаӡамкәа...
Ршьапышьҭыбжьқәа ҩашьаӡомызт, иаҳҵахьан. Ус саргьы снаҿашәеит. Ишсысуаз сганы сҭаркит: Уа еилаҟҟа еилакыз заҟаҩы ыҟаз ҳәа аҳәара цәгьоуп: Ладариа Едик рыцҳа /иҷкәын Мрагыларатәи афронт аҿы деибашьуан, уа дҭахеит, иара аибашьра ашьҭахь
машәырла дымҩасит/, Џьаԥшьба Нодар, Чхебелиа Леосик, Џьениа Лавренти, Толик Ақаҩбагьы дырԥыхьашәан уахь днаргеит. Вова /Сандро/ Тарба иуадаҿы инеит. Аԥенџьыр аҟынтә аԥара илымшеит, иҳаракын, насгьы ажьы икын. Дылрывасын амардуан дҭаланы дышлеиуаз иааигәыдҵаны уа днаҿаршьит. Сандро Ҭарба итәы анҳаҳа ҳгәы ҳшааҭасуаз, уа иаанхозма иаҳхазыршҭышаз аххҭысқәа неишьҭалеит. Ахьиба Вова /Ҷаҷ/ иҩны дыҩнаршьит, Гәынба Грышьа ус дыршьит, Ҳалуашь Жора дыршьит, Дасаниа Аркаша ишшәаҳахьоу еиԥш, Гагрыԥшь аԥсҭаҿы дганы дырблит”.
Шәышықәсала баагәара зыбжьамыз Урыстәылеи ҳареи ақырҭуа еибашьцәа ҳабжьагылан. Аиҭанаиааира усгьы иауамызт. Ахацәа реиҳагьы Гагра иалаханы иҟан аҳәса. Колхида еивҵаԥахны идыргылаз ақырҭуа ар ркомендант Бадри Ԥирцхелиани амҵҵәҟьа дазыҭрысуан, аӡәгьы диаиҩжьуамызт. Иалаханы иҟаз рызгәакьацәа ирҭахы-ирҭахым уа инанамгар ауамызт. Уи рхы иархәаны рмашьынақәа нрыҵԥааны ашкол иныҩнадырԥалон. Уахь инаргақәаз ҳәа рыхьӡқәа анырҳәоз, раԥхьаҵәҟьа сыбжьы сымҵны сыҳәҳәон. Аха нас ҳашьцыло ҳалагеит. Акызаҵәык ҳазмышьцылоз хьымӡӷыла аҭахара, аԥсра...
“Аамҭалоуп Гагра ақырҭуа еибашьцәа рнапаҿы иахьынӡаҟоу, нас иддырбап”, рҳәагәышьон ҳашҭаҿы зҽеизызгоз ахацәа. Аха дара аҳра ҳауҵәҟьеит рҳәан аус шыруц ируан. Мурман Џьанишьвили ихан ахь иаханы ишааргац иааргон аҩнқәа ирдәылыргоз. Џьырмыкьак иаҟаран уи иҩны, ҳҿаԥхьаҵәҟьа дынхон. Иԥшәма Гәли, аӡәыр ҳаибомашь ҳәа ҳкәасқьахь дааԥшлоит. Ари аҩнду иргылаанӡа рбарҵа уанаақәгылалакь, ҳаҩны иҩаҵаԥшуан рыхқәа ҩышьҭыхны. Аха уажәы хыхьынтә илаԥшуан ҳара ҳахь. Иҩнаргалон асадааџьақәа /ковры/ асахҭан лыхқәа, авидио-теловизорқәа, амхылдызфонқәа. Иҟалап адәқьанқәа рҟынтә иааргозар. Зны-зынла сазхәыцлон: Гагра дара ишыртәхоз агәра ргон, нас избан рхы изацәӷьычуаз ҳәа.
Олиа Ԥлиа-ԥҳа аҭел дысзасын исалҳәеит ҳусқәа шҽеим, аха лара Гагра дшалымҵуаз. “Мака лакәымзар” саргьы салҵуамызт, аха ҳаиасразы макьана қәнагак ҳхы ҳзақәмыршәацт”, – сҳәеит. Усоуп ишырҳәаз Баграт Багаҭелиеи Ҳараз Чамагәуеи. Аха шьҭа ицарц рҭахызаргьы ишәарҭан, аиҳаракгьы Ҳараз Чамагәуа изын.
Иахьа аахәлаанӡа аҩны атәара цәгьахеит. Иҟоу збоит ҳәа агәашә снылагылар аӡӷабгьы дсышьҭалоит. Уи аӡәы дҳадибалар зегь раԥхьа ишәоз сара шсакәызгьы, сгәы сҽанырҵахьан иалсмыршарц. Аӡә ииҳәоз егьи изымҳәо, информациа иашак ҳамаӡамкәа, ауҳәансҳәанқәа рзыӡырҩра шьҭа ҳарлашәуан. Ҳҩызцәеи ҳареи ҳаимаздоз ҳтелефонқәагьы аҿырххьан. Олиа лхабаргьы сцәыӡхьан. Ирҭаху џьоукы ртәы наҿарклоит ҳәагьы адырра сыман. Ҳараз Чамагәуа Баграт Басныкиԥа ила иааицҳаит лмашьынкеи убри Надареишьвили изку аматериалқәеи рымбаратәа илҵәахааит ҳәа. Иабазгари ҳәа ахацәа санразҵаа, убра шәышьҭаларҭа аҟны каруаҭк ихәыҵаргыла ҳәа сарҳәеит. Сыччаратәы сабаҟаз, аха сыччагәышьеит. Џьаргьы ателефон дамысааит ҳәа исзаарцыҳаз уи мариан, аимадагақәа рхәаҽхьан. Орчыҟәба Валери ианиаамҭаз диасит ҳәа саҳан сгәы иахәеит, издыруада лахьынҵацәгьак ҳақәшәар џьара ҳнеиҭеиҳәап дшәаџьҳәаҩуп ҳәа.
– “Бымшәан, ҩыџьа заҵәык шәзыҳәа закәыхи ҳара шәҳахьчоит”, – ҳәа агәыӷрақәа ҳазҭоз даҽа ԥыҭҩыки иахьтәалоз адиван ааныжьны игҿакыз уадак ахь ианиас, хара дук рыдызшәа сгәы рзааҳәит. Шәара шәҿынтә убас смаҳакәа еибашьра шәцазҭгьы ҳәа гәаныла суаруаруа хыхь сыхәнеит аӡӷаб дсыманы. Ахәылбыҽха маҷк сгәы нызкылашаз ажәабжьк саҳаит. Аԥсуа ҳәсақәа рхәыҷқәа
рыманы “Кемпинг” инеины, аҟәара иаваршәны, атруба дуқәа инрываланы ацара иаҿуп, астәи рпозициа ахьгылоу ала шьҭа иуадаҩхеит ҳәа. Ауха зынӡагьы смыцәаӡеит. Аӡӷаб дсыманы амҩа ақәлара сцәыцәгьахеит. Исыӡбеит ашьыжь ашара саҵагыланы сымала сцаны излаиасуа амҩа сыԥшаарц, игәасҭарц. Ус егьыҟасҵеит. Сылахь инҭаршәны касы еиқәак схасҵеит. Сзыцәшәоз ҳәа аӡәгьы дысԥымлеит. Пап-ԥҳак ижыцәӡа илыцыз лыҷкәыни исзымдыруаз даҽа ԥыҭҩыки еишьҭагыланы ицон. Баала ҳәа рнапы рҟьеит. Трым-трым ҳәа атруба дуқәа инрықәԥаланы акыр ианнеи арыӷьарахь ала аӡышьҭра хәыҷы инахыԥеит, нас устәи ицон. Сара исызхымгоз џьара-џьара атрубақәа рызқәала умцакәа иауам ҳәа ирҳәаз ауп. Исыздыруам Кьехьериԥа Борис урҭ дрықәгыланы, дҳәазо мацара уахынла дызлаиасыз. Ишшара ишахьан. Ҩбаҟа труба рыдамхаргьы срықәныҟәап, нас сцаны сыӡӷаб даазгап, иҟало збагәышьап ҳәа актәи азыбжарак сышнеиуаз сычразны снықәҵәраан аӡаҩа сынӡаагылеит. Аха уаӷеимшхара, алада сыҵашьшь ацара саналага, сышзахәоз ирласны аныҟәара салагеит, аха аӡаҩа ҳаскьынқәа соурышьҭуамызт. Апҟызқәа, снапқәа рылагьы аҳәынҵәара снаха-аахо, изулакгьы сыԥсы ылызгеит. Аӡәы сибомашьҳәагьы сымнаԥшы-ааԥшыкәа сышзахәоз аҩныҟа амҩа сықәлеит. Сызеимаак аҳәынҵәа ишсышьнахыз анызба аинвалидцәа рыдәқьан аԥхьа саннеи ауп. Уа аишьҭагыла иқәгылан лахьхьи абжьаларҭа аҿынӡа, зықәрахь инеихьаз аҭаҳмадцәа, аҭакәажәцәа рыбӷақәа ырхәаны. Арҭ аҩымш-хымшк ирбаз-ираҳаз иареиџьны. Зыхәдақәа зыкәаҽны еилагылаз хара-хара инрывшьуа сцон. Ус дахьынтәаанагаз узымдырӡо даарылагьежьит автомат зкыз амилица амаиор Вахтанг Кварацхелиа. / Мамзышьха дыршьит аԥсуаа/. Сгәы аасыԥсахит. Вахтанг ҳәа аԥсшәа иасҳәару ҳәагьы схы сназҵааит.
Ареидқәа анымҩаԥааго Валери Орчыҟәбеи сареи амилициа аусзуҩцәа рҟынтә хаҭарнакс иара дҳацырҵалон. Саҳәшьа ҳәа аԥсшәа сеиҳәалон. Аха иаалырҟьаны арҵәаа дыҳәҳәаны еилагылаз дрыххысааит Дара ҳәҳәон, џьоукы еилыҵны дасу иахьахәоз еихеит. Аӡәи-аӡәи еиҿаԥон Вахтанг ашәах иҿачы аҩн дуқәа рсаркьақәа дреихсуан. “Ақырҭқәа, шәԥсыма, аԥсуаа нырҵәатәуп, шәабаҟоу ҳәа дыҳәҳәон, аҟәҟәаҳәа аҩнқәа дреихсуан. Ауаа ушьуеит, узҿу закәызеи ҳәа абжьқәа еилаԥсон. Аӷьыбжьқәа аӷызбжьқәеи еилаҳантон. Сара сцон аха сышԥацоз. Аԥсуа школ ахантәи амҩахәасҭа саныналылоуп ҽеишәа иангәасҭа ақалԥад еиқәаҵәақәа сышьазшәа аӡаҩа ҳәынҵәа саганы сшыҟаз. Ҳгәыла Маҭфеи заҵәык дсықәшәеит, абгыӡра иҟәшәон. Сизымдырӡит. Сышиашаз ҳамаӡа гәашә ала /ҩадахьала/ ҳгәара сынҭалеит. Сышиашаз аҳамам ахь снавалеит. Аҩны иҟаз сахьрызгәамҭаз иааира дук амҩа сыԥшаазар аҟара исыԥхьаӡеит...
Аԥсуа хацәа гәараҭак ауама ҟалеит ҳәа саҳаргьы, санынрылаԥшлакь ириааиуа дарбану ҳәа саб игәы сыманы сшынрыҵаԥшлоз, сааиҵанарӷәӷәеит шьҭа бхы банамыхәа ҳара акгьы ҳалшом ҳәа иаартны иансарҳәа. “Ҳара хьаас ҳшәымкын, шәара шәоуҳашьҭуеит шәца, бара, шәца!” – аҵыхәтәантәи рҳәоу ауп сыҵаҵаны сыҵызхуаз. Мшәан аресторан ахь аума, акино ахь аума ҳахьоурышьҭуа, ирҳәашьоузеи, имариазар ҳаԥхьа имгылози! Цәгьа иацәыԥхамшьо амҩа ԥахны игылоуп. Ацәгьара изааны ҳаԥылозу, ихьшәаны акәу, насгьы еиӷьу, еицәоу шьҭа адырра цәгьан. “Маҭәа ҷыдак
шәыԥсы алаханы ишьҭышәымхын, ишәымырхыр шәшахьыԥшу шәымҩахыргар алшоит. Ибжьаратәшәа иҟоу шәшәышәҵа”, – абасгьы абжьқәа неиларыԥсеит. Урҭ сшеихырҵәоз сыхәнеит ауадаҿы. Ҳгара рыцҳа снапы нахьысшьит. Апатреҭқәагьы ааилсырхит. Урҭ рацәан. Абас уангәаҟуа аамҭазы игатәузеи, еиқәырхатәузеи, иҵәахтәузеи, насгьы иаба. Уаб иашҭа ушҭагылоу ухымҵәар анамуа, уи иахаанымхоз иоуп абарҭ азҵаарақәа зызцәырымҵуа. Гагра угәаӷьны уанаанҳажь, алашәага уанрылаҳажь, ԥыҭҩык рыдамхаргьы ацәырҵра иацәшәаны ахацәа рҽыԥхьаркуа аҿынӡа ҳаннеи, акгьы шьҭаҳхӡом. Акызаҵәык сзыҳәо нацәаҭыԥк ҳахьмырскәа аиасра – абри сазааит. Аха амҩа ақәлара ҳаҽшазҳархиазгьы, еиҭа даҽа ҽнак ацысҵарац сыӡбеит. Инақәыршәаны Мурман дааин аԥшәма иеиҳәеит Макеи лани ршәарҭадара сара сҽаззсырхоит, џьаргьы рышьҭра аҭахӡам ҳәа. Слымҳала исмаҳазҭгьы исызхаҵомызт. Абри иснарбеит амҩа ишықәлатәыз. Иара иҩныҟа иҩналара сазыԥшын. Иаразнак агәашә ҳанҭыҵит ҳахәдаџьалқәа ҭыџьшәыраха.
– Сара џьаргьы сцаӡом, сыҩны сыҟоуп! – иҳәеит уа илагылаз Мурман иԥа Каха, абжьбатәи акласс аҵаҩы.
– Ибаҳама, схынҳәуеит, агәашә лнапы наҿалыршәит Мака.
– Биҟәаҵ, хырҩаа ибымҭан, ҳауа зыҩны иаанхо уаҵәы иаҳбарҭахоит ҳара ҳхынҳәуеит, иара дцар акәхоит, – сҳәеит сҳәатәы дазааит. Аунивермаг ҳлавсын амашьына аанҿасырҭа, аԥсақәа рыҵаҟа ҳныҵагылеит. Акызаҵәык инзҵысшьыз лаԥшык мҩахаҳамгаразы ауп, аӡәы ҳаимыхәаԥшырц, аиҳаракгьы амашьынақәа. Амҩаду ҳазқәа неиҳархан, агаҿахь ҳаԥшуан. Илиас-ҩиасуаз амашьынақәа рышьҭахьқәа амхын, зшьапқәа ҭыҳәҳәо, зыбжьқәа зхагаланы иҭаҭәаз рыԥшрақәа урыцәшәарын, аиаҵәақәа рыхқәа ирыкәыршан. Рацәак
агылара шаҳуалымхазгьы, убри збеит. Нас ҳара ҳаҳәарагьы дазымԥшыкәа ҳаԥхьаҵәҟьа иаагылеит “Пазик”. Сынҭаԥшызар ақалақь-уаа, зегьы милаҭын, аҳәсеи, зықәра иҭысхьаз ахацәеи. Арымарахьтәи аган аҿы ԥшьҭыԥк ҭацәын. Аӡӷаб асаркьа азааигәара дсыртәеит. Иаҳа дсыхьчашашәа ус исыӡбеит са стәала. Арныҟәаҩ иқәрахь днеихьан, даурысын. Даара ламыс змаз аӡәы иакәын, иҭахын акы ҳмыхькәа ҳаиагара.
Анышәынҭрақәа /Колхидатәи/ ҳанырзааигәаха инаркны ашьшьыҳәа дцон, усгьы дшааныркылоз ахьидыруаз азын акәхап.
Амҩа агәҭа зымҽхакыз амилициацәа хҩык рахьынтә аӡәы иикыз алабала иирбеит ҩадахьала имҩахигарц. Аха егьи днаидыххылан, уаҵәҟьа уаагыла ҳәа наиҵаиҳәеит. Ашә аартыха иахьымӡар ҳәа ишәошәа иадыӷрылоз аҷкәынцәа ҩыхәнеит. Раԥхьа игылаз итапанча рхианы икуп, егьи иавтомат иҟәнуп. Аӡӷаб бхы ықәҵаны бтәа ҳәа ласҳәан, лнапқәа рыла лхы-лҿы аркны дтәоуп, сара ацәа иакыз иеиԥш схы аушьҭуп, аӡәгьы сиҿаԥшӡом. Аха схы шьҭысымхыр амуит, итапанча сыхәда ианныҵеик. апионерцәа рҩны ааӡамҭа. “Гаумарџьос сабҷоҭа сақарҭвело!” – уантә иҳаҳауан аныҳәақәа раан, аҳәаҟьаҩцәа реицлабрақәа анымҩаԥысуаз. Уи аспорттә хкы бзиа избон азы схы аласырхәырц азы аамҭа азысыԥшаауан. Аҩны адиректор Џьологәуа аԥсуаа аҿар лыдылкылом рымҳәарц аӡәык-ҩыџьак ракәын ирылаԥсаз, егьырҭ зегьы қырҭқәан. Уажәы забџьар сгәыҵакны сзыршәоз заҟараан снапы изеинысҟьахьаз, Џьемал Анқәаби иареи анааицықәлоз.
– Шәлыбаа, шәзыԥшыузеи аҳаиуанқәа реиԥш, – ҳәа рынҳақәҟаамҭазы аӷьӷьа-гәгәаҳәа зычҳара цәгьаз быжьқәак аагеит. Ҩадахь ала, ҳмашьына иасуама уҳәаратәы иаавырххны иҩеиуан аидара мҩангагаки аласқәа хԥеи. Аласқәа анаара иахьыҩкыдлаз
иааҭгылеит. Ари збаз аҷкәынцәа “иааит, иааит” рҳәан ҳавтобус илҭҟьан уахь иҭрысит. Ҽеишәа иаагылаанӡа иааҭыԥаз аҷкәынцәа жәабаҟа автомат лыбаарган аганахьшәа инеиқәрҵеит. Ичоуп уҳәаратәы, изҭаз ааҵәақәа хԥаҟа дыршәит. Даҽа машьынак аҿынтә ааҵәақәа андыршә, ҽеишәа ахы рызҿамҳәазаап иааԥтын, икәымпылуа ҳашҟа аҿылахамҭаз, зыхқәа хыҵәҵәаз акәытқәа нҭыҩрит. Еилагылаз ҷкәынцәақәак ааибарччеит. Ҳмашьына иҭатәазгьы инацдырӷызит. Колхида шәоурыжьӡом, шәыԥсра ҟарҵоит ҳәа ҳашдыршәоз, ҳазхәаԥшуаз “амультфильм” ҳаԥсқәа ҳаланаҵан ҳрылаԥшуан. Шәызхыччозеи, ирласны иԥхьашәк ҳәа ԥҳәыск дырзаӷьит. Дызусҭада ҳәа сналҿаԥшызар ҳпарламент адепутат Раиса Убилава. Иҟалазеи, мшәан, илеиԥшыу ԥшьҩыкҟа ыҟоума ҳәа иааџьасшьеит уахьнеилакь лара раԥхьа дгылан азы. Ацҳа аҿынӡа ихәыҵагылазгьы, ақыҭсовет аҟнытәгьы зегьы абанҭ иаарагаз ахь еиханы иаауан, раԥхьа игылаз ирхыԥшны убарҭ рахь акәын рыхшыҩзышьҭра зегьы ахьыҟаз. Ҳныҟәцаҩгьы имашьына ашә ҟьаҟьаӡа иааиртын, дара рышҟа иҿы нарҳәны дрылаԥшуан. Уи аасгәамԥхакәа сгылан иаԥхьа снеин. Макьана ддәықәымландаз ҳәа сышрылаԥшуаз ҳмашьына аҩызак ҳашьҭахьҵәҟьа иааҭгылеит. Иааҭыҵит Гечрыԥшьаа: Кәхалешьвили Темураз /Леселиӡе ақыҭсовет ахантәаҩы, / Сваниӡе Вахтанг ижәҩахыр ҟьаҟьақәа мчылаҵәҟьа ашә инкылигеит /Ганҭиади аҳаблатә Совет ахантәаҩы/, Чикватиа Слава/ Ҷантуриа Митрофан / аԥсшьарҭа ҩны “Леселидӡе”, /Очигава Едуард / аԥсшьарҭатә база “Солнечныи”, Гасвиани Авдидо аспортбаза аиҳабы/, Банӡелаӡе Циалеи Бухникашьвили Заиреи ашәҭ хыкқәа ргәыдымӡало. Рызегь рыхьӡқәа сыблакнот анҵара сҽахьыгӡо сышлеиуаз Цандрыԥшьтәи ахәыҷтәы санаториа “Талга” аиҳабы Гегечкори Карлои Хурцилава Апполони /аус ахьиуаз сгәаламшәеит/
рыбжьара игылаз ақырҭуа хаҵа ихаҿсахьа саныгьежьылон. Уи иџьасшьахьаз зегьы ирџьашьахәын. Сыԥшаауан, схәыцуан, деилымкаакәа цашьа сымам / ҳцаҵәҟьо, ҳаурмышьҭуоу уи атәы ҳхадыршҭхьан/. Изулакь аԥсыӡкҩы иҵәы дахасыршәызшәа дааскьазгеит. Дысгәалшәеит: 1992 шықса, ажьырныҳәа 17 рзоуп. Далбеи Ԥлиа Цандрыԥшьынтә ателефон дасит: – “Бара Қарҭынтә есымша иаҳамбац ауаа ааганы рҭаҩра иаҿуп. Шәлеины џьара гәаҭарақәак ҟашәҵар. Анҭ уаҵәы иаҳҿагылоит, бара, нас шәаргьы уа шәынхо џьышәшьома! Уа Олчкагьы инлаҳәаны акы инаԥшьыжәгар, нас ҳаргьы иҟаҳҵаша ҳамдыруеи, – ҳара ҳахьгьы агәаареи аҽыԥныҳәеи шилыжжуаз инықәиҵеит. Абри инақәыршәаны дааҩналеит акультура Аҩны адиректор Тенгиз Габуниа. Саԥхьа инықәиҵеит мчыбжьык аԥхьаҟа Гагра иҭарҩыз 11-ҩык ранҵадырга. Ишиашоу рыжәлақәагьы арбаны аматериал бырхиоит иҳәан дцеит.
Ҳахқәа ааилаҳкын ирыӡбеит сара сцарц. Аухантә срызхәыцуан сызлацәырҵшаз азҵаарақәа. Адырҩаҽны ашьыжь слеит Леселиӡе /Гечрыԥшь ҳҳәагәышьон ҳарҭ џьоукы/. Ақыҭсовет аиҳабы Чикватиа Слава Аҟәаҟа дшыҟаз сарҳәеит. Ганкала еиӷьзаргьы иудыруеи ҳәа сгәы инҭаскын, амаӡаныҟәгаҩ лахь снеит лыжәла сгәалашәом, Марина лыхьӡын, қәыԥшк мызкы аҟара ҵуан дидикылазижьҭеи.
Ишыжәдыруа еиԥш, иахьа ҳқыҭақәа рҿы аус зуша аҿар зегьы икажьны ақалақь ахь ииасуеит. Журналқәак бԥыхьашәозар, даҽазны шәсыргәамҵыр аҵкыс, ара инхо иҭаҩқәоу гәаҳҭарц азын ҳәа санлыҳәа, уажәыҵәҟьа, саргьы макьана сҿыцуп, аха лҳәан абарҭ роуп исԥыхьашәаз ҳәа саԥхьа иаақәылҵеит ҩ-шәҟәык. Харак сымцакәа раԥхьатәи абӷьыцқәа ахьаасыртыз сылаԥш иныҵашәеит Цхакаиа, Зугдиди, Сванеҭи! Сҽадмырхалакәа иаразнак ашәҟәы ианҵо, зыҟны
иҭарыҩуаз аҭыԥантәиқәагьы арбо сааиуан. 1989 шықәса инаркны 1992 шықәсанӡа иҭарҩхьаз 180-ҩык рахьынтә 171-ҩык ахызҩылаахьанеиԥш, қырҭуа хаҵаки Раиса Убилавеи ааҩналеит.
Раиса дыздыруан Гаграа ҳастадион аҟны ианеилалоз инаркны. Лхы ԥаҭ-ԥаҭо, илҳәо абжа узеилкааӡомызт. Зны илҳәон иаалԥыхьашәоз, нас акәын аҵакы даназхәыцуаз. Араҟагьы ус акәхеит. Аԥсшәагьы лымҳәеит. Саԥхьа иқәыз ашәҟәы аақәылжәаан, дԥаҟьԥаҟьуа абӷьыцқәак аалыртит. Нас инықәлыжьын амаӡаныҟәгаҩ инлықәылкит лхы. Уи иҟалаз лзеилымкааит. Дҟаԥшьӡа деицрашәаны дылзыԥшын. Саргьы схы лыласымгылеит...
– Абарҭ, иаараны иҟоуп ҳәа зшәасҳәоз роуп иҭабыҩуеит. Ирымоу ашәҟәқәа азшәырхоит, иагу нас иааргоит. – лҳәан дцеит. Уи сара сзышьҭаз азҵаара ҽеишәа иԥзыртуаз акы акәызшәа ҳбеит. Аибадыррахь сиасит. Ари дызусҭоу ҳәагьы сыдлырдырит амаӡаныҟәгаҩ, ишаҭахымызгьы. Арзиани Индико Гимзери-иԥа, иԥшәма Мери Михаил-иԥҳа, х-ҩык рԥацәа. Аусурҭа шәыԥшаахьоума Гимзер, – сиазҵааит.
– “Сԥацәа ҩыџьеи сареи аконсервтә зауад аҿы аусура ҳалагоит, ҳҭыԥ дырхиахьеит. Мызкы аԥхьаҟа иасырԥхьоз сҵаҩык иҟеиҵаз аҳәарала слеит уи азауад аҿы исыманы. Иҭаҩымкәа аусурҭа рыҭара азин ҳамаӡам. Егьыс иҭацәу метраԥшьыркцак Гечрыԥшьгьы, Цандрыԥшьгьы иҳамам, аӡәгьы дҭааҩӡом ҳәа аҭак сиҭеит Чикватиа, – иҳәеит.
Уажәы Гечрыԥшьынтә Колхида ақырҭуа позициаҿы иааиз амашьына иааҭыҵыз ирыцыз Цхакаиатәи иакәын абџьарқәа амашьына иҭызгоз. Дҭарҩаанӡа аусурҭа ирҭахьан, аибашьрагьы дазыҟарҵахьан...
– Бызҿу быҵырхыр зынӡа ҳамҩа бҿаҟәар ҳәа сацәшәоит. Сбыҳәоит, сан, арахь исыҭ, – ҳәа избаз зегьы знысҵоз сыблакнот аӡӷаб исымылхит. Нас
аилыхара изалымгацыз ҳаӷацәа сынрылаԥшын, ҳарныҟәаҩ иҟны снеит, рыхшыҩзышьҭра ҳара ҳахь ииаргаанӡа деихарц. “Усшәоуп саргьы ишызбо, аха”, – иҳәеит азнык азы длакҩакуа. Нас аныҟәара зҽазызкыз асаби иеиԥш ашьшьыҳәа иҿынеихеит игәы шиҵаҵәаауаз иныԥшуа. Гагра иахыкәшо амҩа абжьаларҭа ҳшынахшәаз еиԥш, дыԥрит. – Оҳ, гәышьа, заҟантә уҳаргәашахьоузеи, оҳ гәышьа, – еиҭагьы исҳәеит иԥсеивгаганы. Автобус иҭатәазгьы ҳарныҟәаҩгьы рымшьҭақәа гәаныла сышрықәныҳәоз ҳаруаа ҳанрылагылеит. Аҭыҵха садраӡомызт Бзыԥҭаа, Пицундаа рыҷкәынцәа Витали Инаԥҳа, Ахра Конџьариа, /уи абџьар икӡамызт/. Ахра, Ахра ҳәа даасгәыдсыҳәҳәалеит. Ахреи Макеи Аԥснытәи аҳәынҭқарратә университет ианҭалоз рфакультетқәа хаз-хазын, аха Англыз бызшәа амаҭәар еицырҭиуан. Еицнеит, столк еицахатәан. Иагьеицхырааит. Иџьашсьоз, лекторк ргәы рҽанимҵеит.
Уажәраанӡа уа шәышԥаангылоз, бара, ишҳаҳауа еиԥш, аҳәса дыргәаҟуама? – ҳәа иҽааҳакәиршеит Џьаԥшьба Анзор /Владимир/, уи дҭахеит мышқәак рышьҭахь... Ҳаԥсны ҳгылеит ҳәа раҳазшәа наҟтәи-ааҟтәи иааины иҳазҵаауан ҳаздыруаз, ҳаззымдыруазгьы. Саушьҭымҭа Витали Ақырҭаа /Гагрыԥшь аԥсҭаҿы дҩаганы дырблит/ уа дызбоит ҳәагьы сгәы иаанагомызт. Абџьар зкыз ҳаруаа ҳрылаԥшратәы ҳабанеихьаз, иабаабахьаз. Витали омашәа иԥхашьоз ҷкәынан. Аԥсшәа шәасҳәарц сҭахын, аха сышәцәыԥхашьоит иҳәарашәа иҽеидыԥсаланы саԥхьаҵәҟьа даагылеит иблақәа ихаччо. Иаасыдеибаҳәалеит Пицундатәиқәагьы. Аха исиааиз сылабжышқәа ҽеишәа исдырбомызт изусҭацәадаз. Сааҭк инеиҳангьы уа ҳрылагылан. Рылҵра сҭахымкәа схьаԥш-хьаԥшуа сгәы шсыцмныҟәуозгьы амҩа ҳнықәлеит.
Бзыԥҭа авокзал аҿы ҳнаӡаанӡа машьына ласык аанҿасит, амашьына аныҟәцаҩ аџьшьара иҭо ҳанҭатәеит. Қәҿиара дук зԥыхьашәаз иеиԥш ҳаигәырӷьеит Гарԥҟа ихы ахьхаз, уахь акәын ҳаргьы ҳахьцоз. Бзыԥҭа ашҭаб аҿы снымҩахыҵны сыуаажәлар сынрылаԥшырц сҭаххеит, аха сеибыҭашьа саназхәыц исзымгәыӷьит. Ҳашдыршәоз акәымкәа, заҟа ҳманшәаланы ҳаиасыз ансгәалашәалакь убриаҟара сгәалаҟазаара быжьнахуан хар змамыз маҭәак ахьҳашьҭыдмырхыз. Ианамуа уа Колхида иҳамырхыр уиаҟара сгәы иамысыргьы ҟаларын.
Уаҭҳара ақыҭа ҳалсит. Ршәырҵлақәа рымахәқәа хьыхәаны, руҭрақәа, рџьықәреи, аха ԥсы зхоу аӡәы иашҭа дҭаҳбаауамызт. Ртелевизорқәа рыбжьы гон. Гарԥ абахә ҳнаҵагылеит. Ҟәшәырҭа ҳнаӡаанӡа ихықәнхалоз ртелевизор абжьы саҳауан. Ицәажәон аԥсышәала. Ишԥасҭахыз, суҳәоит ҳамҭакы уаанҿас, ирҳәо ҳнаӡырҩып ҳәа иасҳәарц. Аха аты аблақәа анахала, аџьымшьгьы шаҳәоз сгәалаиршәар ҳәа сацәшәан сҽааныскылеит. Ҳашиашаз Гарԥ ҳҩеит. Ҳара ҳаԥхьаҟа иҩанагахьаз ахҵәацәа рацәаҩын. “Ахҵәацәа” анырҳәалакь, сзанышәомызт. Уаб иҭыԥ аҟнытә ухҵәаны уаб иҭыԥ ахь аара. Уԥсадгьыл аҿы Аԥсадгьыл аԥшаара... Тәым нацәаҭыԥк ҳнымлакәа аиасра лахьынҵас иахьҳауз доуҳатә мчык ҳхылаԥшыҵәҟьозаап ҳәа сгәы аасырӷәӷәеит. Ԥыҭрак агәараҿы ҳнаиааит. Еиџьхьаз ҳшьапқәа ириашангьы иҳаргыло ҳалагеит.
Убри аухоуп. Иаҳхашҭхьаз аԥсуа телехәаԥшра анаацәырҵ, акгьы змыхьӡаз иеиԥш ҳаҽнадҳаԥсалеит, Аинформациатә дырраҭара ашьҭахь иҳадыргалаз асиужет иахьа ожәраанӡагьы иҿыцӡа сышьыжьқәа ирыцуп. 1992 ш. нанҳәа мза 15, Ԥсоу ацҳаҿтәи ахҭыс: аилыхара иаҿуп. Аԥсны иамбацыз атанкқәа еилысуеит.
Гагратәи қырҭқәак рхы-рыҿқәа цәыраҟьа-цәырасуеит. Исымбацыз ҷкәынак камерала аҭыхрақәа дырҿуп. Ихы втоматла иасуеит. Иахьасыз иарма напы ахьишьуеит икамера мырцәаӡакәа иларҟәны аҭыхрақәа дшырҿыц дырҿуп. Абар, абар, иаадыруаз хаҿыкгьы аацәырҵит. Шамиль Ԥлиа иоума мшәан, ҳашә даахыҵызшәа исԥхьаӡан, ашырҳәа сҩагылеит. Дудыруагьы дыҟамызт, иԥаҵа дашьаҳауан. Ҳаӷацәа рыгәҭаноума иҿцәажәара ахьыргаз ҳәа сааршанхеит. Абар ииҳәазгьы: “Шьала-дала иаҳзааигәуоу ҳџьынџьуаа, абас шәшьапы шәшыхгылаз сшәылаԥшижьҭеи агәыӷра снаҭеит аиааира шаҳтәхо ала”. Ус ибжьы аахәанчахеит, илабжышқәа иҿысуан. Унан, унан, шәыԥши, Шамиль дахьҵәуо ҳәа итәаз агәылацәагьы аԥшәмацәагьы гылеит. Аилагьежьра иалагеит. Аибашьра иналагазар цәамҩа зымбацыз иаабаз асахьақәагьы ныҳзацлан уи аухагьы сызмыцәеит. Нас сиарҭа снықәтәан сыбӷа аҭӡамц инадҵаны избаз сызхәаԥшыз ақьаад ахь ииазгеит. Сгәы иҭаскит ҳаибгақәаны ари амца зны ҳзалҵгәышьозар Шамиль ҽеишәа сиҿцәажәаны акьыԥхь иазсырхиарц. Иааит уи амшгьы, Гагратәи ахақәиҭра иазыскыз сышәҟәы аҿы иара ахала иаԥшааит аҭыԥ.
– Дабаанагеи уи Ԥсоу ацҳаҿы иалкааны август 15 рзы, адесанти ҳаибашьцәеи аибарԥсра ианаҿыз аамҭазы?
– Нанҳәа 13 рзы ԥсшьара ҳасабала Кисловодскҟа амҩа сықәгылан. Азвиадистцәа еибархаганы ҳашҭа иҭан, амитингқәа ирҿын. Қарҭаа ҳәацәон. Џьара уцо иабаҟаз. Арахь звиадаа зԥа дыршьыз ирҿагылоз қырҭуа ԥҳәыск дааҟәымҵӡакәа ателефон дысзасуеит. Лхы анцәырлымга. Хьаас исымкызшәа ҟасҵон, аха ихаумҵауеи, илҳәо иақәшәо иаауан. Жәеиза рзынгьы
дасны илҳәеит рабџьарқәа Аҟәа ауахәамаҿы ишырҵәахыз. Илҳәоз зегьы саргәаҭеиуан, ԥыҭҩыкгьы инрасҳәақәеит. Иҟалаша усгьы иҟалоит умҩа ԥумкын, уца ҳәа сабжьыргон. Ацареи амцареи сышрыбжьагәаҟуаз аеропорт аҿы снеит, Тарас Шамбагьы дсықәшәеит, Москваҟа дԥыруан. Ҳҳаирпланқәагьы агханы иаауан, убри ҳаинарцәажәеит акыр. Иҩыз шәҟәыкгьы дысзаԥхьеит. Абарҭ зегьы схы ишҭагьежьуаз Минводы снеит. Аԥснытә исыццаз ацәалашәарақәа абаҳчаҿгьы суада аҟынгьы сыдмырҭынчит. Аха зегьы лахьынҵан, сабацоз, сҽагьелысымхит, ус сыршеит.
Жәиԥшь рзоуп. Саадәылҵзар, аӡәы дыҳәҳәо сышҟа даауеит. Ԥлиа ҷкәыноуп. “Аԥсны аибашьра иалагеит, ателефон исзасит”, – иҳәеит. Иԥҳәысгьы дгәаҭеиуа дишьҭоуп. Ашырҳәа саахьаҳәын Аҟәаҟа ателефон сасит. Аҩны, аусура сҳәеит, аха иаага, зегьы аҿырххьеит. Сауаагылоз, машьынак ааныскылан Пиатигорск снеит, аимадара ахада иҿы. Уи зегьы ирҵысит, аха иубаратәы иҟан еибадырны ишаҿырхыз. Сгәы сымахьха суадаҿы сааит. Ателевизор наҿаскзар, абар, “Вести” иаҳәоит зегьы. Аԥсны амца адыркит ҳаӷацәа. Ельцини Шеварднаӡеи Дагомыстәи реиҿцәажәара иаӡбаз лабҿабахеит. Иаасмыртыцыз счемодан аашьҭысхын аеропорт аҿы снеит, аха уаҟагьы исзамукәа еиҭа схынҳәит. Ихьӡ сгәалашәом Тҟәарчалтәи Кәарҷиа ҷкәынак сахьыҩназ сиԥшааит. Иҟоу еилыркаарц азы, Кисловодск зыԥсы зшьоз аԥсуаа нарышьҭит. Ари сгәы ааиқәнакызшәа ауит, аха аршара цәгьан, рааира сахыццакуан. Ус ихҩыкны иааиз Мушьни Лашәриа дрыцын. Тҟәарчалтәи џьара дакуам, агәыԥ аԥаҳҵеит, ирласны сырхьымӡар ҟалом ҳәа. Уантә ҳхы ҳархеит Нальчикҟа, аконфедерациа аиҳабы Шанибов иахь. Адырҩаҽны асааҭ быжьба рзы уа ҳнеит. Раԥхьа схалеит ателехәаԥшра ашҟа. Убра иҳаҳаит Аԥсны иҟалаз ахҭысқәа рҿагылара иазкны Ҟабарда-Болкариа
амитинг ду ҟалараны ишыҟаз. Уи ареспублика Апрезидент Коков даҳԥылеит. Иҳаиҭеит убри аҩыза аҭагылазаашьа, амашьына “Раф” ҩыџьа арныҟаҩцәа, ҩыџьа аоператорцәа, аредактор, арежиссиор, ҳаашьҭибахын Адлер ҳааит. Аҳәынҭсовет ар хыҵны аҳәаа ааныркылахьан, уахь ҳназышьҭуада. Ауха авокзал аҿы ҳаршеит. Кабардатәи ателехәаԥшра аҭыхыҩцәа ҳауп, Аԥсныҟа ҳаиасырц ҳҭахыуп, ҳаушәышьҭ ҳәа агәашә иахьнылагылаз, мап рцәыркуеит. Ирбоз ахаҵара рцәуадаҩын. Аԥсшьацәа амшын ишааҭыҵыз рымаҭәақәа кны, рысабицәеи дареи еибарҵәаауа Аԥснытә иаауеит. Ирыгәҭасуеит. Адгьыли ажәҩани узеиҩымдыраауа амцаԥшь иалагылоуп узшьуа дузымдыруа. Ус аҳәаа иадгьежьыло ишгылаз рылаԥш иныҵашәеит равтоматқәа аарыдҳало иааиуаз ҩыџьа ақырҭуа ҷкәынцәа. Излеилкаахаз ала, Уаҭҳаратәи ашәанцәа ракәын. Аурыс иганахь иҟоу аабоит ҳәа аҳәаа ихыҵыз рҩызцәа абџьарқәа рыдырбалан, иааныркылеит. Убарҭ рҿыхразын инеиз ракәын
– Абас дсықәымшәеит Ш.Ԥлиа. Аҭыхыҩцәа абри рхы иархәаны реицәажәара ашьҭахь ирыман ацҳа иқәлазаап. /Ш. Ԥлиагьы дҟабардоуп ҳәоуп ишеилыркааз./ Уахь иҭазгалаз, шәара шәчарҳәаҩцәоуп ҳәа иаарыкәшан аоператор ихы автомат ашьхәала иасит, аха икамера мырцәаӡакәа аҭыхрақәа шцац ицон.
Ссиршәа ианнаҵаз даҽакгьы: агәыԥ злашәаз раӷацәа ркомандир д-Қарҭтәын. Ир /Ш. Ԥлиа иажәақәа рыла, ар рзуҳәар ауазар/, дызлагылаз иморфанистцәа аӷьфҩы иаганы, рбаҭлыкақәа рҿакны, аморф лаҵага ашприцқәа кны, ахырзаман рымшха, иарбан рхы иаҭәарымшьоз. Иахьа ма уаҵәы иалагӡаны Аԥсны ҳнапаҿы иҟалоит. Нас бзиала шәаабеит, шәаҳзааи ҳәа нреиҳәан акомандир адҵа ҟаиҵеит иқәҵырц. Илрыжәлан, ирыгәҭасуа аурыс иганахь ииаргеит. Амала ирықәҿиаз, рцәаԥҽыгара аазырԥшуаз имаҷымкәа
аматериалқәа роуит. Рышьҭахьҟа ихынҳәит еицыз зегьы. Маиҟәаԥ иахьҩалалаз амашьынақәа еицырхәхәа, ажәлар хышхыҵәаны еилақь игылан. Аԥсны ацхыраара азҭарц зҭахны, зхатәгәаԥхарала абџьар шьҭызхыз автобусқәа дырҭәхьан. Шамиль Ԥлиа иҩызцәеи иареи анеиԥырҵуаз убра ирҭаз азҵаарақәа рҭак акәын ҳара ҳазхәаԥшуаз, илабжышқәагьы уантә акәын иахьынтәаауаз. Убарҭ еибашьра иаауаз ргәыԥ дацны Грозниҟа дцеит Шамиль. Уа иҟан аконфедератцәа рыштаб хада. Ашьыжь имҩаԥыргет ашьхарыуаа жәларқәа Рконференциа апарламент аилатәара...
Егьараан ҳазыхынҳәып 1989-тәи ашықәс. Хәыжәкыра-мзазоуп. Аԥсны ҳаԥшьаҭыԥқәа ируаку Лыхнашҭа имҩаԥысит жәанызқьҩыла ҳажәлар злахәыз аизара. Аԥсны Қырҭтәыла аилазаара иалҵны Асовет Еидгыла ахаан зны иамаз астатус азырхынҳәра зҵаара хаданы излақәгылаз ала, шәҟәыла ишьҭыхны, аиҳабыра рнапқәа аҵаҩны ирышьҭит КПСС ацентр Комитет Амаӡаныҟәгаҩ Хада М.С. Горбачов ихьӡала.
Абри инаркны Қырҭтәыла аҽазыҟаҵарақәа ирылагеит аԥсуаа рахьырхәрақәа. Амитингқәеи адемонстрациақәеи адҵа ҟарҵон лахь рыҭаразы, усурҭада иаанрыжьуан. Қарҭтәи апрокәуратура анапхгаҩцәа ааны Аԥсны азинхьчаратә органқәа русзуҩцәа рҿахәқәа рҿырхуан. Излабжартәышаз иашьҭан. Ус Октиабр мза 1990 шықәсазы, Қырҭтәыла анапхгараҿы дааит Звиад Гамсахәрдиа. Уи даанагаанӡагьы Аԥсны имҩаԥысуаз амитингқәеи аизарақәеи дрылахәын. Аԥсны иаҿагыланы иқәԥоз раԥхьа дгылан. Аҭыԥантәи дара рытәқәа дырџьбарон,
иҟарҵашаз рыҵарҳәон. Ишааиуаз ҳара иҳаланхоз ақырҭқәа убас рҽеибырҭеит, ара ирӡбаз Қарҭаа азыӡырҩратә.
Аха уи акәӡам сара иџьасшьо. Ҳаԥсуа жәлар наџьнатәеиԥш ишәаӡомызт. Забацәа урҭ рабацәа, абриаҟара жәлар рашәақәа зҿабзиахахьаз, абриаҟара шьацәха-шьацәха кәашарақәа рыдагьы уҭахымызт ҳҭоурых, ҳазхылҵыз реилкааразы. Адинхаҵаратә шәҟәқәа уанрыԥхьо, дара Анцәа иуасиаҭқәа ҳабацәа рыԥсабара иахылҵызшәоуп рсахьақәа шалибаауа. Иҩоу аҵла адацқәа ҭымҵаакәа ишаақәшәалакь аиха аҵаркӡомызт. Аԥсуаа аԥсабараҿы имҩаԥырго аныҳәарҭақәа, аҵлақәа рыҵаҟа, ацқьа ҭыԥқәа алырхуан, иахьынӡагьы иҳамоуп уи. Аҵлақәа рыҵаҟа аныҳәарақәа змоу аԥсуаа роуп. Иахьеи-уахеи рхы иадырхәон, ирықәныҟәон агәыҭбаареи аиашареи. Рыхӡырымгарагьы иарԥшӡон. Ргәылеи ма харантә ирзааз амилаҭқәеи ирыцхраауан, рзыҟазаашьагьы иақәшәон. Дара амилаҭқәа ҳа ҳқьабзқәа џьаршьон акәымзар, аԥсуа аӡәы итәы шьыцеиго дыҟамызт, зегьы ирнаалоз ацәаҩа бзиақәа иман. Адунеи аҿы иҟалахьоу ахырҵәарақәа раан иаҳа ирныԥшуан амилаҭ маҷқәа. Ирылԥсаа-рылԥсаа ишцозгьы, рмаҷра иациҵаз адоуҳаџьбара еиқәырхагак ахь ихьаирԥшуан. Аԥсуаа заҟантәы ихдырҵәахьаз, заҟантәы акьоушәоуқәа ирылаԥшуа инхахьаз аҟара рыгәқәа камыжькәа еиҭагьы рхьышьҭрақәа ирхылон, рылҩаҵәқәа хьчаны иаауан.
Аҽуаҩ дызкәымшоз ашьхагәарақәа Аԥсны аҟара даҽаџьара иуԥылаӡомызт. Аха ашьхақәа раҟара даҽа рахәык ианыԥшӡом ҳәа иԥхьаӡоуп ахҵәа-ахыԥсаарақәа, ашәиԥхьыӡқәа, ажәытәын еиԥш иҟоу абӷарақәа, аиҳаракгьы ашьакаҭәарақәа. Аамҭа неихәласцыԥхьаӡа урҭ зааӡоз анапымшқәа ма идырӡуан, ма аибашьра иҭахон, нас ашьхагәарақәа рҟынтә рхы ахьынахо игыланы ицон, ԥыҭкгьы уа иҭанҵәон. Аха адоуҳа змоу,
ауаҩымш данавслакь, шьхыцқәак азыхынҳәуан. Убарҭ рыла ианбзазеиԥш иҭҭәаауан. Убри еиԥш, аԥсуа ҳәа ашәҟәы ианымзаргьы збызшәа зыцәмыӡыз аԥусаа ҳхылҵшьҭрақәа, ҳажәлантәқәа аокеанқәа рнаҩсгьы иҟоуп. Хыԥхьаӡарала ҳзырмаҷызгьы, шьҭа аҵара змаз, нырцә иҟоу ҳхылҵшьҭрақәа адунеи иахьырыгӡахьеит. Заҟантә заҟа ӡыблара ирылганы иааргахьоузеи ҳаԥсшәа. Аха рыԥсқәа шааивыргалакь, рхы аҟара иазхәыцуан, ацхыраара зҭаху изын рнапқәа неиҵырхуан. Ари рбызшәа амырӡра иамоу амчоуп, иазҭоу агәоуп. Убри азын акәхап Аԥсны агәаҟра ианҭагыла, шәҳацхраа ҳәа рыбжьқәа дыргаанӡа рхатә гәаԥхарала арахь рыҿзаархаз амилаҭқәа рхаҭарнакцәа. Ақырҭуа мпыҵахалаҩцәа шҳақәлаз еиԥш, Нхыҵ Кавказ инхо ҳаешьаратә жәларқәа ианраҳа нахыс Кавказ ажәларқәа Рконфедерациа аштаб хада иҟанаҵеит ааԥхьара. Аибашьцәа ргәыԥқәа рҽеизганы шьхала ихыҵны Аԥсныҟа аара иалагеит. Урҭ рхыԥхьаӡараҿы иҟан адыгақәа, аҟабардақәа, ачеркьесқәа, ачеченцәа, ауаԥсқәа, ашаԥсыӷқәа, аурысқәа, аказақцәа. Аԥсны зҽеидызкылаз ахатәгәаԥхаратәи аибашьцәа ркомандаҟаҵаҩыс дыҟан ачечен Шамиль Басаев. Агәымшәа шизҭаз еиԥш дныҟәеит. Ихы инаркны ишьапаҟынӡа деибыҭан Бзыԥҭатәи аштаб аҿы данааи. Акраамҭа еиҵеимҵеит абџьарқәа аӡәы дсыршәоит ҳәа иабџьар ахы дамыхеит. Иабацәа ишидырҵахьаз еиԥш дныҟәеит. Қырҭтәылатәи аруааи Аԥсны иқәынхоз ақырҭқәеи ихы нарықәкны иреиҳәеит: иахьа излаабо ала, Аԥсны излагаз аибашьра аҽеиҵнахуеит. Ари ақырҭуа-кавказтәи еибашьрахоит. Аԥсны аиқәырхаразы Кавказ зегьы ҵысит. Шәаргьы Кавказ ауп шәызҵазкуа. Иаҳхарам ҳнапаҿы абџьар ахьаҳку. Иаамҭоуп иахьатәии уаҵәтәии амшқәа ирхымгакәа аусқәа рызхәыцра. Аԥсны шәаҿагыланы ашьа анкашәҭа, ақырҭуа абиԥарақәа ирызшәырҵысуеит ацәымӷра, ақырҭқәа шәахь ахы
архоит Кавказаа рышәиԥхьыӡ, Кавказ аҿаԥхьа шәара шәчарҳәаҩхоит. Баша шәацәдыршәоит зхатәгәаԥхарала еибашьра иааз шәықәырхырц рҭахушәа. Инагӡаны еилышәкаарц шәыхәҭоуп Кавказ ажәларқәа зегьы Аԥсназын ишықәԥо. Кавказ ажәларқәа Рконфедерациа ар ркоманда ақырҭуа милаҭи урҭ ирыдгылоуи абџьар шьҭазҵаз агәра шәҳаргоит шәыԥсҭазаареи шәмазареи тәымк инапы шахьымсуа, ԥырхага шышәмоуа. Макьанагьы ихьшәам абџьар ашьҭаҵара.
Аха Шамиль Басаев игәы аҵәаабжь заҳауаз аҭыԥантәиқәа инадыркны иаҳагьы аҽеибыҭара рҽазыркит. Ашьаарҵәыра аанкылара иақәшаҳаҭхозма, ажәлар уи иладыргыларц аҳәаа ихыҵыз...
Лӡаатәи анхаҩы Хышба Дарафеи Шьҳаӷәан-иԥа ладантә дышьҭхысааны ақалақь агәаҿы дааихьан. /Ашьҭахь излеилыскааз ала Гагратәи иашьцәа Хышаа рҟынтә даауан. Аграа ирымоу иԥҳа лахь дцон, ауха уа даагылон/. Сааҭгылан схы исырдырит. Сылахь днагәыӡын, аԥсшәа сеиҳәеит. Сагьиныҳәеит. Изеи-ҭасҳәеит Гаграа аԥсуа школ шаҳзаадыртуа, аргыларақәа шцо,
ҳмилаҭ ихы нрықәкны иреиҳәарц ииҭаху арадиодырраҭарала иҳашьҭырц шысҭаху. Азамана, иҳәеит абырг ԥшӡа, абырг гәаҭа лаша, ашлара шкәакәа... Аԥошьҭа ахыбраҿы иҟан ҳастудиа. Аҭамзаара шьҭаҵо, аха ибара схы иасырхәарц шысҭахугьы агәра ирго дсыманы сыҩхалеит. Иҭаҩра мап ацәыркит. “Ишәҭахызар ишиашоу аефир ахь иҳашьҭуеит”, – рҳәеит. Сымлакҩаккәа сақәшаҳаҭхеит. Сара сеиламхакәа азҵаарақәа анисҭа, издыруан сыширԥшӡоз. Уи убас иса-саны дцәажәеит, ицқьаны, иԥсыԥ абжьыҵәҟьа умаҳауа ираӡаны. Нас аԥсшәа иазкны дцәажәеит абас: “Дад, сахьааихьоу жәбоит, сааизар сызлацәажәо аԥсшәоуп, сызлаҵәуо, сҽызласҟажо, аха иахьанӡагьы сызхара исзымҳәацт. Убас иԥшӡоуп, убас иҭбаауп, иарала иаԥҵоу уазашәазаргьы игәышьҭыхгоуп.
Аԥсуеи аԥсуеи иарада изеилибакааӡом. Ҳара-ҳара ус ҳахьыр зхы иазырхәо ҳадгьыл ҳахызбаауа ҳазҭахым ҳаӷа иоуп. Уаӷа иабашьра мариоуп. Иугәыдиҵаз ацкы игәыдуҵап, аха уара утәы иҿагылара – ари хҭархагоуп. Уи аҟны Анцәа ҳноумган, усҟан ҳгәы аԥхьа згәы иҭашәо ҳаԥсшәоуп. Уи сакәыхшоуп, сбыкәыхшоуп, бхаҭагьы Анцәа бнеигӡааит аԥсышәала сахьбырцәажәаз азы. Аԥсышәала исацәажәо аԥсуаа зегьы сара стәқәа шәоуп. Мшын нырцә иҟоу ҳашьцәа ҳара ҳаиҳагьы ҳқьабызқәа реиԥш, ҳбызшәагьы еиқәырханы ирымоуп. Ирхашҭуазар, ирхашҭратәгьы амцақәа ирылашәахьан. Аха иангәаҟ, иаҳагьы иааигәаны ргәы иадырҵеит. Шәнызқьҩыла ҳша-ҳаҵәҵәа иахьагьы амшынқәа ҳархыԥсалоуп. Иџьоушьап Азаҵәқәа ҳамцажәлақәа, ҳахнышьрақәа еиқәырханы ҳахьаауа. Аха иацсҵо, заҟа ҳмаҷу аҟара ҳаҽҳзеидкылар, ҳмаҷра ҳныԥшӡом. Гәаҟрак ҳаниаргьы ҳара ҳаигәныҩаанӡа мшын нырцә иҟоу ҳгәаҟра рҭыԥаҿы инеиуеит. Ҳмилаҭ маҷуп, аха уи зывбоу ыҟоуп, ҳҟәыншьатәӡам. Убри ауп ишәҳәалаша, иззымдыруа ирыларҵәатәу.
Аешьа аешьа идлаԥса агәашь гәыдикылагьы, уаԥсшәа ҳаҭыр ақәзҵаша изҳәаша аԥсуа дамамгьы, убызшәала ухьаа аҳәашьа уақәымшәагьы – абарҭ акны исыԥхьаӡоит. Жәаҩык аԥацәагьы умаз, аха тәым бызшәала ихәыцуазар, уара иутәӡам. Сара сыззааиуа, аԥсуа школгьы аашәыртып, иҭашәҵогьы еидышәкылап, аха нас инавсны амилаҭ школқәа рахь ицо иалагар, усҟаноуп ақырҭқәа аншәхыччогьы...
Ҳдырраҭара ашьҭахь абри амш иадырганы ипатреҭ ҭысхырц сҭаххеит, мап сцәикыр ҳәа сшәеит. Урҭ абиԥарақәа бзиа ирбаӡомызт апатреҭҭыхра. Мап ацәимкӡеит. Иҵҩааз раҵлакгьы асахьа ҭырххьеит, дад, мышкы џьара ицәырыбгап иҳәеит. Дсыманы Лиолиа Амԥар-ԥҳа лҿы снеит, уи агазеҭ “Авангард” аредакторс дыҟан. Дгәырӷьаны диԥылеит. Рфотокорреспондент Анҭиа дааиԥхьан ипатреҭ ҭаҳхит. Уаҵәы бааи ҳәа зласарҳәаз ала сахьнеиз, Морган Вачаӡе хыхь Хәндаӡе Нодар иҿы иҟоуп уа бца ҳәа сеиҳәан, сыҩхалеит. Аклешеи ҟаҵаны, қырҭ бызшәала акьыԥхь иазырхианы хә-цәаҳәак аҵаҩҩны иқәын. Сыԥшҭәгьы ааснарԥсахит. Аха иара сара сеиҳа амч злаимаз ибызшәала иҭыҵуан агазеҭ. Сара минуҭқәак сыман арадио ала, иара уигьы бжеиҳан сахырбаауан. Уезгьы, исҭаххеит иаҵеиҩыз аҵакы. Абас иҟан: “Лӡаатәи аҭаҳмада Дарафеи Хышба аԥсҭазаара бзиа аиҭакрақәа инаҭеит Октиабртәи ареволиуциа. Иабацәа рхаан аҭырас ҩнқәа ирыҩназҭгьы иара ахан хьыҵәцара иргылеит. Ахшара ссир драбуп”. Агазеҭ аҿы аус зухьоу идыруеит арҭәра шыцәгьоу. Хә-цәаҳәак анузымха ианагха, уи азҵаара Қарҭынӡагьы инаргон. Дарафеи Хышба дзакәыз хыхьла иахәаԥшуаз, ипатреҭ анҭаҳхуаз иаргьы саргьы гәҭыхас иҳамаз ззымдыруаз Нодар Хәндаӡе агазеҭ арҭәра мацаразын ипатреҭ шигаз, агазеҭ аҿы усура снеиаанӡагьы агәра снаргеит. Ирыҵеиҩыз ацәаҳәақәа аԥсуа бырг – ахьшьыцба блақәа зхаз, Аԥсны абзиабара
гәыс изызҭаз Дарафеи Шьҳаӷәан-иԥа ихаҿсахьа азаарԥшуамызт. Актуалра ҳәа акгьы рыламызт. Арадио ала исышьыҭыз, уи адырраҭара иазыӡырҩыз “Кавкасиони” зыԥсы зшьоз “Аԥсны ҟаԥшь” ақыҭкор, Тҟәарчал арацәа ыҵхҩы Ражден Аџьба агәахәа шинаҭаз ала информациак рызнеигазаап “Авангард” аҟны иркьыԥхьырц. Цәгьарак ҟазҵаз иеиԥш абри “сцәырнагеит. Ақалақьтә компартиа аҟәшаҿы снаргеит. Исышьҭарххноуп ишыныҩналаз Ҳараз Чамагәуеи Борис Кьехьыриԥеи. Иразҳәада, иагьанбараҳаи, убриоуп усҟан омашәа избаӡаз. Сызҵаара ианахәаԥш ашьҭахь сгәы сҽанырҵеит агазеҭ иану аԥсшәахь еиҭаганы акәымзар, “хаԥызарыла” аматериалқәа арадио ала рышьҭра шалдмыршо, акраамҭа еиҿыхон Ҳарази, Бориси дареи. Ҳақәшаҳаҭхеит. Нас, ҳшаадәылҵыз еиԥш, “бара бтәы бдыруеит, иналаԥса-ҩалаԥсаны ҳауаажәлар рыҽцәажәа-рақәа шыбышьҭыц ишьҭла”, – рҳәан иааибарччеит. Сгәаҳәара ҩышьҭнакәыцәааит убри...
Аԥсны агәаҟра ианҭагыла, Дарафеи Хышба иԥсы анҭазеиԥш, шәҽеидышәкыл абаақәа, шәыҽшәырӷәӷәароуп ҳәа Лӡаантә дкылҟьа Гагра даҳзаазшәа гәыӷрақәак дысдырбеит. “Шәнеибац” иаҩсуа, адунеи аконтинентқәа зегьы рҟынтә еигәныҩыз аԥсуа еибаркырақәа роуп иара дысзырбаз. Дарафеи Хышба идоуҳатә мчы, иара иҩызцәа ҳабацәа рынцәахәроуп урҭ арахь ихьазырԥшыз.
Дарафеи Хышба 37-тәи ашықәсқәа раан аџьамыӷәацәгьа ихеигахьан. Дуаҩы нарҳаран, иԥшнын, дыхпатуқәҵаҩын. Аиҵбыратә классқәа рҿы аҵара анысҵоз инаркны саби сабиаҳәшьеи рҟынтә исаҳалон: “Дарафеи Хышба ибӷа зреиџьыз аҟарсоуп. Зегьы иахьреицәаз дҭакын, иҽизеиҵымхратәы иахьылаҟәыз, уи азмырхакәа аӡгьы аҵсны ицон”, – ҳәа.
Иԥсы ҭаны дахьыхынҳәыз акы имыхьӡазшәа
ирԥхьӡон. Аԥсны ахыи-аҵыхәеи дыззымдыруаз дыҟамызт. Ажәа бзиа иҿан. Иажәасақәа иахьанӡагьы ацәымзеиԥш иххаӡа иауркырц улшоит. Адоуҳа змоу ауаҩы дыԥсыргьы иԥсы амч ду амоуп, аԥсы ҭоуп, ахра иаҿахаз иԥсы аҿыгаразын рахәыцра ауеит, иаҿнагарц алшоит. “Аешьа идлаԥса агәашь гәыдҳамкылааит, ухы уахәар уашьагьы дудгылоит”, – зҳәалоз Дарафеи Хышба имшра ныҟәызгаша иилааит, иилааит, Дарафеираа...
Аӷа инапхыц шҳамқәа зларԥсны иикыз Гагра ааимҟәыҵхны, ахьымӡӷ ду ирганы даннықәырца инашьҭырххны Қырҭтәыла амассатә хархәагақәа иҟам-ианым аихаҳара иалагеит. Аҩадатәи Кавказ бџьарла еибыҭоу ротриадқәеи аԥсуааи еивагыланы аҭынч нхацәа гыгшәыграла ирызныҟәошәа. Убас ирыларҵаз ажәабжьқәа ируакуп Гагра ақалақьтә стадион аҟны 500-ҩык ақырҭцәа ршьызшәа. Уаҟагьы иаанымгылакәа дара реибашьцәа ҳара ҳауаажәлар ишрызныҟәоз зегьы ҳара ҳахь еиҭаргеит. Ачечен еибашьцәа ҵәыцала ақырҭқәа ршьа рылхны иржәуазшәа. Асаби изыԥшыз ан дырҟьаны уи илахәмаруазшәа гәарарҵеит, уи адагьы заҟа уҭаху ажәабжь ҿаасҭақәа.
Аԥсны Иреиҳаӡоу Асовет ахантәаҩыс иҟаз Ҭамаз Надареишьвили телехәаԥшрала ианиҿцәажәоз иҳәеит, Гагра ахақәиҭтәраан иҭахаз Иреиҳаӡоу Асовет адепутатс иҟаз Михаил Џьинҷараӡе ихы хҵәаны ирырҭазшәа. Нас иҩны нықәццышәаа иргазшәа. Аԥсны иреиҳӡоу Асовет адепутатс иҟаз Леонид Лакрба агазеҭ “Республика Абхазиа” адаҟьаҿы икьыԥхьит уи зегьы шымцыу, Миша Џьинҷараӡе иани иандуи рҟны днеины дышрыдашшылаз.
Миша Џьинҷараӡе дҭахеит Жьҭаарамза 2, 1992 шықәсазы Гагра ахақәиҭтәра амш аҽны. Аамҭала иара акомҿареидгыла Гагратәи ақалақьтә комитет актәи амаӡаныҟәгаҩыс дыҟан, ақалақьтә компартиа аҟәша аиҳабыс, аҵыхәтәан администрациа ахада актәи ихаҭыԥуаҩыс.
Миша Џьинҷараӡе дҭахеит ҳәа анҳаҳа уи дыздыруаз зегьы “унан, рыцҳа” зымҳәаз аӡәы дыҟоуп ҳәа сыҟам. Уезгьы изџьашьатәузеи уи иҭахара, иара дара рхы иҭҳәааны, ишырҳәаз еиԥш иҩны ублыргьы, игәаӷьны ихы хуҵәаргьы. Гагратәиа ахақәиҭтәраан 80-ҩык инареиҳаны ҳаибашьцәа ҭахеит. Заҟаҩы рыблыда, заҟаҩы рыҩнқәа нықәццышәаа иргада? Иахьанӡагьы рымшала ишҭахац иҭахоит Аԥсны амаа азҭашаз, уи шьҭызхышаз арԥарацәа.
Цәыббырамза 1992 шықәсазы, Гагратәи актәи ақырҭуа школ ашҭаҿы Қарҭаа рыр ахадацәа алархәны аҭыԥантәи ақырҭқәа аҭоуба анндырҟаҵоз Миша Џьинҷараӡе дықә-гыланы дрыҳәеит аӷьычра иаҟәыҵны рымчқәа зегьы аиааира иазыркырц.
– Иаарласны Қарҭаа ҳбираҟ Гәдоуҭа апресс-центр иахагыланы иаҳшәырбароуп шәарҭ ҳазвиадистцәеи Аҳәынҭсоветааи ҳәа Раиса Убилава атрибуна дықәгыланы лыбжьы ажәҩан иаҵасуа ааԥхьара аныҟалҵоз “Вашьаа” зҳәоз, агәырқьҳәа знапқәа еинызҟьоз Миша Џьинҷараӡегьы дрылан.
Аҩызцәа, шәааи ҳаицаԥхьап Миша Џьинҷараӡе Едуард Шеварднаӡе ихьӡала иишьҭыз ашәҟәы:
Апатын Едуард!
#
Иахьанӡа, ҳара Гагра ақалақь аҟны иҳамоуп 600-ҩык абџьарла еибыҭоу агвардееццәа, убас зегь рыла еибыҭоуп “Мхедриони”. Атехника ахыԥхьаӡара азхоит.
Уи аганахь ала иахәҭоу инамыцхәынгьы ҳаиқәшәоуп. Зегьы еизшоуп аԥсшьарҭа ҭыԥқәа рҟны. Рыфа-рыжә шьақәыргылоуп ишахәҭоу еиԥш. Даҽакгьы – 400-ҩык еиҿкааны рҽеибыҭаны Қарҭҟа амҩа иқәаҳҵеит. Сара сиацәажәон аферым Сигәуа, иҵегь фатәыла реиқәыршәаразы. Ҳара иҳалшо зегьы ҟаҳҵоит аҭагылазаашьақәеи аманшәаларақәеи рыла аҽеибыҭаразы.
Амала, зегьы раҵкысгьы агәҭынчымра ҳнаҭоит зҵаарак. Амч ҿыцқәа раашьҭра ашьҭахь, арҭ аԥшьымш-хәымшк рзы ақалақь аҟны аԥсҭазаара аҿыцәаарахь ииасит. Ҳархәҭақәа рҽеибыҭаны ииасит аҩнқәеи аквартирақәеи ирықәланы рырҳәрақәа рахь. Раԥхьа иалагеит аԥсуаа рынхарҭақәа рыла. Нас ииасит ашәамахьқәа /аерманқәа/, аурысқәа уҳәа егьырҭ амилаҭқәа рахь. Уажәы дара ақырҭқәа рыквартирақәа рырҳәра напы адыркит. Ахатәқәа реиԥш ақалақь аҟны иаанырмыжьит аҳәынҭқарратә мал, аҳәынҭқарратә машьынақәагьы. Сара зегьы реиҳа агәҭынчымра снаҭоит ари аполитикатә процесс аҵакы. Ақырҭуа жәлар рҟынтә аҿырԥшы иамҽханакит егьырҭ амилаҭқәа рахьгьы аичырчарақәа, иаагап ашәамахь рахьгьы.
Ус иахәҭамызт, ақәнамгахь ҳкылнагар алшоит. Ишыжәбо еиԥш, ақалақь аҟны макьанагьы иҟоуп Звиад игәыԥқәа. Угәы лыбаазгаша апропаганда мҩаԥыргоит. Зҽеибызҭаз архәҭақәеи агәыԥқәеи зырԥсыҽуа ацәгьацәыфарақәеи аӷьычрақәеи рҵыхәа ҳазԥымҵәацт.
Апатын Шеварднаӡе! Исҭахымызт агәырҩа шәасыргарц. Акоменданти сареи ҳҽазҳархон ақәыларақәеи аӷьычрақәеи аҭыԥ рымамызҭгьы. Ари апроцесс шьҭа аанкылара уадаҩуп. Еиуеиԥшым аҟәшақәа аконтроль рзура аҭахгәышьоуп. Еиӷьзар ҟалап атәылахьчара Аминистрраҿы агәыԥ ҷыда аԥҵазар, архәҭақәа ргәаҭаразы. Мап анакәха, ари аполитикатә еибашьраҿы ҳара ҳшаҵахо агәра шәсыргоит”.
Аԥсуаа рхы-ргәы иҭамкәа ақырҭқәа шрықәлаз еиԥш, ақырҭқәа ԥхыӡла ирбар ирызхамҵоз иақәшәеит. Гагра ахы иақәиҭхеит, аԥсуаа Аиааира ргеит, дара аҵахеит. Шьҭа иҟарҵозыз уаҳа, абџьарла аиааишьа рзыҟамҵеит. Абри еиланагеит. Қырҭтәыла амассатә хархәагақәа телехәа-ԥшреи, арадиои, акьыԥхьи рыла “ршьа аура” иаԥшьыргеит. Гагратәи ақырҭқәа рыхқәа хыҵәҵәаны астадион аҿы ампылҵас иасуазшәа. Абас адырра зауз Америкатәи ажурналистцәа сҭааит Аҟәа смаҵураҿы ООН аҟынтә. Гагра Администрациа ахада Иазычба ателефон сизасит, иудкыла абас изусҭацәоу, изышьҭоу ҳәа, ишахәҭоу аус ҭырҵаарц. Аибашьра ианалага инаркны ауаҩы ишьапышьҭа зымбацыз астадион ахаҭагьы иаҭааз асасцәа аҭак рнаҭеит. Уи аҩыза аҭыԥ шамамыз ала агәра ргеит Америкатәи ажурналистцәа. Нас асанаториа “Жемчужина” еизыргеит ааигәа-сигәа инхоз аҳәса, ахацәа, милаҭла еиланхо. Астадион ааигәара инхоз қырҭуа ԥҳәыск илшьҭыз ажәабжь ҿаасҭа ауп аҳәаанырцәынӡа ицаз.
Ишымцыз ала иқәгылеит аерманцәа, абырзенцәа, аурысқәа, аԥсуаа.
Қырҭтәыла адәныҟатәи аусқәа рхылаԥшҩы Џьаԥариӡе абарҭ иршьҭыз ажәа азы “ҽто чужь” ҳәа азиҳәеит.
Анаҩсан, Миша Џьинҷараӡе ишьҭақәа ирхыз дыԥшааны, мчыла амашьына дҭартәаны дызгаз ОБХСС аиҳабы И. Т. Ӡиӡигәри иоуп. Игәы ҵыблаангьы дишьит. Руслан Иазычба, Л.И. Лакрба, сара ҳнеины иан ҳлыдашшылеит. Уи Гагра аӡбаҩ хадас иҟаз Годолаӡе иаҳәшьа гәакьа лакәын. Аинтервиу анлымырхуазгьы иаартны илҳәеит лыҷкәын дызшьыз Ӡиӡигәри шиакәыз...
#
Еиҵагыло аԥсуа абиԥарақәа иҭырҵааларц ахәҭоуп Аԥсны ашьаарҵәыра илазыргылаз рдаракәацқәа ахьынтәаауа. Ҩажәеижәабатәи ашықәсқәа инадыркны напы адыркхьан уи.
Иахьанӡагьы еиқәханы иҟоуп Абааҭатәи абахҭа, ҩажәеижәибжь шықәсазы ҳабацәа лаганы иахьҭаршьлоз. 70 шықәса ирықәуп.. Урҭ аҭӡамцқәа иркыдшылоу ашьа уажәгьы иҩашьаӡом. Баша ирҳәом ашьа баауам, иԥсуам ҳәа. Уи иҳанаҳәоит аибашьра анцоз аамҭақәа реиҳа иахьа агәаҽанызаара шаҭаху.
Иҿыханҵоу, ԥхынгьы-ӡынгьы еиҵәабӷьылеи шәҭы хкылеи иҭаҳәҳәоу ари амшын аҿықәаҿтәи абаҳчара Гагра ақалақь аԥшӡарҭақәа ируакуп. Игҿакырҭоуп иагьанаалоит ҳәа апринц Ольденбургски иҽыԥшӡақәа рзын иргылаз ҽҭран ари ахыбра. Ифаитонқәа ахьхьахьхьаҳәа изҭыԥраалоз уи ашҭа 1937 шықәсазы аԥсныжәлар аԥсуаа раԥхьа инаргыланы ржьыфарҭахь ииаргеит. Ари ахыбра аҩбатәи аихагылаҿы иҟан аофицарцәа – анапхгаратә кобинет, ҵаҟа еиԥшьны ицон аҟарсқәа. Ҩыџьа рҭыԥ аҿы бжьҩы-ааҩык ҩнаркуан. Аҭӡамцқәа аӡы рылыжжуан, ԥхынгьы-ӡынгьы ицәаакын. Мрагыларатәи аганаҿ, хыхь ахыб илаҵакны аихатәы ҵәаҳәаҿы икнаҳаны идыргәаҟуан, ҩ-уаџьаҟк агәылҳәаа ихәныган ҵаҟантә хыхь аҩны ақә аҿынӡа, ирбылуан амца рыҵаҵаны...
Ҽнак абахҭа аиҳабы Ԥирцхалаӡе иҟаиҵаз адҵала хыхь ихәныргеит Хышба Ладикәа, Бениа Шьмаҭ,
Барцыц Шьатыгә. Иршьыз аӡәы илырхыз ашьаӡа ҟасҟасо ҵәыцак-ҵәыцак рыдыргалеит, шәахныҳәаны ижәжәыр шәоуҳашьҭуеит ҳәа. Раҵәцақәа ирҭаз закәыз рдырит, инеиҿаԥшы-ааиҿаԥшит. Ааха иадыргахьаз Шьатыгә раԥхьа игәаӷьит ацәажәара: – Иа Анцәа ду, Гагра Анцәахәы симыҳәои аҽыхәа ауапа ақәмыршәыкәа ҳазҵымслоз уара аԥшьаҭыԥ абри ашьа Аҳақ дуршәарц, ари адгьыл здацқәа афы иҵнашьааз аҵла адацқәа реиԥш рдаракәац ара иацәыӡуа, иуаҳама Ԥарцхалаӡе алахша, сара сахныҳәеит шьҭа ижә, сара ауаҩ-шьа зыжәӡом, – ҳәа илахь иарбаны иршәзаап. Уи инеиаанӡа шьакәармак камҭәазаап, аҵәца иҭашәхьан, аха убас аҽеизганы иҿаҭәазаап, иформа иаҵәа иаҵаз икьаҿ шкәакәа хнарҩаԥшьааит. Дыззыԥшӡамыз даргачамкзаап, дҳашҳатә-рахазшәа даанхеит. Иӡамҩақәеи иԥынҵеи рыла икыдланы илеиуаз ашьа иқьышә аҿы ианнааи изгәамҭаӡакәа ибз анаақәишь агәыхынҳәра изнарҵысызаап, аԥсхыхра аҿынӡа днеит уҳәаратәы. Иаалырҟьаны аихәласра анааиқәтәа итапанча ааҭкәыцәааны афымца шьушьа иарбаны аҵықь-аҵықьҳәа иаҵаирԥҟеит. Зегь реиҳа иџьашьатәын еилагылаз агәаҟқәа аӡәы дахьылеимышьҭыз. Абахҭа иҭадырҳәацәоз абаандаҩцәа еивнагаратәы абгыӡ-бжьы ҭицеит Ԥирцхалаӡе. Ихаҭыԥуаҩ Габуниа аблааҭышәшәеи палачс ирымаз Костахови, даҽа милициаки хәыннагеит уи. Излаԥшыз асахьа рыҿқәа ашҭҳар иқәнарҟьеит. Дыҳәҳәеит, ҭиграфла ршьапқәа еидҿаҳәаланы ҵаҟа илыбааргарц. Адҵа ҟаиҵеит рыжьқәа кылырблаарц жьхыршыла. Нас – шьауӷас ирымаз – иҭаҵаны иахьырбылуаз аҭыџь печкақәа амца рҭаҵаны иццышәыртәырц.
Уи аҽны ирбазма ари ахьырхәыга, иаалаган ршьапқәа еидҿарҳәалеит ирҟҟӡаны. Рыхқәа ақыдқәа реиԥш адық-дық ҳәа амардуан инаархо аҵыхәтәантәи аҿынӡа иларгеит. Ԥирцхалаӡе хыхь даақәгылан
ҿааиҭит: “ашьауӷа сыԥсахуеит, макьана ус иҟаз, ҳархыччалап, нас ҳахьӡоит рычаԥара! – икабинет дныҩналан аӷьеҩҳәа ашә ныдиҵеит. Инақәыршәаны, арыӷьарахьтәи аҟарсқәа руак иаадәылҵыз Барцыц Мимаҭ еидҿаҳәаланы иларгаз днырхаххын рԥыртра далагеит. Абаандаҩцәа рыцҳақәа, аӡәы ицәа дацәшәомызт. Ацхыраара рырҭа-ирырымҭа, усгьы ааха иадыргон. Ишааԥиртыз еиԥш егьырҭ гылаанӡа ирыцыз амилициа дрыҵаҳәҳәеит уажәыҵәҟьа еидҿаҳәала ҳәа.
– Иԥсыртаанӡа зхаҿумҭуааз, уара узыхшаз данӡами, ари узго џьушьома, дрыҵаҳәҳәазаап Бениа Шьмаҭ, / хыла акәын дшықшоз/ ампыл еиԥш дышьҭыԥаны хыла данис, лагьанк азна аӡы зманы ашә иаалагылаз аилыргаҩы ллагьан данаҳалеит, ларгьы аҭӡамц данҟьеит. Амилициа дышиашаз ддәылҵны дцеит, уаҳагьы усуара дмааиӡеит. Бениа Шьмаҭ ауама ишалаирԥшхьазгьы, абарҭ рҩызцәа ахҭысқәа ԥшьба ирҿиаанӡа ааха дадыргон акәымзар дрымблит, еицәоу ашьауӷақәа идыркылон. Ахынтә рышьҭахьоуп Арасаӡыхьаа – игәылацәа Барцыцаа ф-ҩыки иареи иахьзымхынҳәуаз амҩа ианықәырҵа. Ари абахҭа “аҟәша” ҩнан Жәаҩакәара злалеиуа аԥсҭаҿы иҭанхоз Арқаниаа рхатәы ҩнаҿы. Иахьанӡагьы еиқәханы иҟоуп уи аҩны, аԥшәма лыԥсы ҭоуп.
Ҩажәеижәибжь шықәсазы, абри абахҭа аԥсуаа иржьыфарҭа ҭыԥны иҟазҵаз рыԥсқәа зхаз роуп 1992 ш. зтехника хьанҭа зманы Аԥсны аҳәаақәа ирхыҵыз. Гагра ақалақь рнапаҿы иахьынӡаҟаз афашизмра иафашизмроу, аконцлагерқәа аԥсуаа ирԥышәаганы иҟарҵеит. Иналак-ҩалакны, иаҳа уаҩы иахьиҿархасҭамыз ақырҭуа нхацәа рҩнқәа рҿы ирымаз азмырхакәа аконцлагер хадақәа хԥаны еибырҭеит. Аруак – Колхидатәи ақырҭуа школ, аҩбатәи амилициацәа рхыбра /КПЗ/ аҟны, егьи зегьы иреицәаӡаз – “Оқҭомберис қәча”. Абааҭатәи аиҩхааҿы, аиааира шырзымгоз хымԥада ирныруан. Иҭаханы рнапаҿы
иҟалақәаз шәақь шьхәала рыӷрасреи, еиҭагьы реихсреи ҟәыншьаны абылтәы рықәҭәаны рбылрашҟа ииасит. Аконцлагерқәа – ахыбрақәа рахь имҩахыргоз иблаҟыблаҵәуа ирылагьежьуан иҭакны иоурышьҭыз аҭыԥантәи рморфинистцәа. Изхдырҟьаша акы рҿыргарц азын зҵаарала ихҭаркуан. Ҳаԥсуа хацәагьы ус иуршәоз ракәызма, наџьнатәгьы ршьапы ишыхгылаз акәын ишҭадырхоз. Ааха иадыргон. Иузеиқәыԥхьаӡаӡом, хазы шәҟәык рызктәуп урҭ аахақәа ирыхҟьаны, аибашьра анеиқәтәа ашьҭахь иагьымԥсуа-иагьыбзамхо адәы иқәхаз, цәгьала зыԥсқәа еиқәзҳәалаз
...”Оқҭомберис қәча” – ари ахыԥхьаӡара “37”, ма 1989 ш. мамзаргьы Нанҳәа 14 – еиԥш аԥсуаа зыцәшәо, рцәа иҭазырӡыӡаауа рыцхәқәоуп. Ари Октиабртәи амҩа ыҟоуп Гагрыԥшь аиҩхааҿы, Жәаҩакәара ахьҭысуа. 1937 шықәсазы Абааҭатәи абахҭа иаҿыргаз Арқаниаа рҩны ажьыфарҭа авараҿы. “Убра иҩыбжьагаланы ишәшьы, ижәблы, излашәылшо ала ишәыргәаҟроуп – абри акәын еиҭаганы иаанагоз. Зхы-зыԥсы пату ақәызҵо, Аԥсны иахҭысыз зхамыршҭыкәа џьара акала сыжәлар срыхәандаз ҳәа ихәыцуа ауаҩы ԥасеиԥш иахьа уахь дҩеины ашьтәақәа шьны ифо-ижәуа дтәаӡом. Ҳаҷкәынцәа рыӡфҩы, рбылра иахылҵуаз афҩқәа иахьанӡагьы аӡиас иахуп, ашәаԥыџьаԥ ирхыукаауеит, макьана ирхымҵӡацт, избанзар аиааира жәохә шықәса ишаарҭалазгьы макьана ҳәоу еиқәшәала анхара ҳзаламгацт.
Нанҳәа 14, 1992 шықәсазы, иавтомат кны Колхида дангылаз, ацхыраара сыҭа Мурман Џьаниашьвили ҳәа анҿысҭуаз ишьҭахь сеимырхакәа дсыхәаргьы уи ала игәра гашьа сымаӡамызт.
“Иасон, акы уацәымшәан, Беллеи Макеи рыхьчара сара сҽазсырхиоит. Угәы рҭынч”, ҳәа ихала дааины аҳәара агәаԥхара ахьиоуз сгәы сҽыннаҵеит. Иҟало аабап, макьана мышқәак ҳаҟаз ҳәа сгәы бжьажьо ацареи аҽаанкылареи сышрыбжьагылаз, абри сарласит. Шәымҭақәак ирҭагӡаны ашҭа нҳажьит...
Заҟаҩы Мурманраа угәалауршәарыда. Ҳжьара мариоуп сызҳәом. Ахыларҟәреи ашьамхарсреи ианымшәоз роуп ҳзыхшаз. Агәыԥшқареи агәшаҭареи анҳиааиқәоз ыҟазар ҟаларын. Иуҭахы-иуҭахым “кри-кы-кы-кыу!” – ҳәа арбаӷь аакылҟьаны, иаҳа угәы аналаҟамгьы уқьышә ианнықәгыло еиԥшоуп урҭ асахьақәа сшаарыгәҭыларкуа. Хашҭра сызрықәым апартиатә актив дуқәа реилатәарақәа. Аиҳаракгьы, Аԥсны иреиҳау партиатә конференциак мҩаԥысраны ианыҟаз. Делегатцәас рыхьӡқәа анықәдыргылалакь / аԥсуаа усгьы кьоушәоуқәак ракәын ирылаԥсаз/, ҳнапқәа рзеинаҳҟьон. Апартиа иалоу ихаҭарнакк иаҳасаб ала мацара акәмызт, корреспандентк иаҳасаб ала саннеилоз. Еиуеиԥшым азҵаарақәа рыла ԥыҭҩык срыҿцәажәон. Адырҩаҽныҵәҟьа акьыԥхь иазырхианы ҳредақтор иаԥхьа ианнықәысҵалакь, аеҵәа изкыдԥаауамызт. Ҳара ҳтәала аамҭа бзиа аныҟаз. Иужьоз ҳреиуаӡамкәа ҳазҭагылаз аамҭа амшала ҳхы анаажьалоз рыӡбахәқәа ҳқьышә иқәҳарбомызт. Ҳраион ааглыхреи акәрорти, аарыхреи, ахәҳахәҭратә ҭыԥ хадақәеи зегьы дара рнапаҿы иҟан. Аибашьра иннаԥшьырга /дара роуп иаԥшьазгазгьы/, аӡәк иеиԥш рыҽшаны апозициақәа рахь инеит. Қарҭынтә иааз раԥхьа дара еиҿыркаахьан аштабқәа. Ирҿагылалоз аԥсуаа хьыӡҳәала ашәҟәы ианҵаны, иахьынхозгьы нацәала идырбаны ирыжәырҵон, дара рыҽнаваркуан. Ишырҭахыз еиԥш Гагра амацәаз ианҭарк, еибаргаӡаны ршьахра иалагеит. Иахьаԥсыуаз мацара рызхон уи азы. Зегьыҵәҟьа реиқәыԥхьаӡара қәкыс исымам, аха
шәышықәса рышьҭахь иины, ишәны иҩеиҵагыло абиԥарақәа ирдыруазарц сҭахуп ԥыҭҩык. Шәаангыл, рабацәа рҭыԥқәа рҿы ҳанзырхаз, иҳацхрааз, иҟьаҟьаӡа зыгәқәа ҳзаазыртыз ус ҳрызныҟәарым, рҳақи ашәиԥхьыӡи шәрыцәшәа ҳәа аҳәара аӡәы изымгәаӷьит, амаҵура дуқәа ирхагылаз, зықәрахь инеихьаз, зышлара ианумшьалашаз ақырҭқәа. Ачарақәа, аԥсрақәа, аизарақәа рҿы иҳалагылаз, зхала зажәымҭах зрыцәгьаз, зқәыԥшра инаркны аҷыӷә-ҷыӷәҳәа ԥинаҵас иҳаишлоз, ршәымҭаҿы ианнеи иҳацҳалоз, нас иахьанӡагьы иузеиқәымԥхьаӡо абџьар хкқәа ҳақәызкыз Ҭамаз Надареишьвили, Нинуа Роланд, Сигәуа Реваз, Хәындаӡе Нодар, Тотаӡе Васили, Хвиблиани Иаго, Чхотуа Мурман, Кәчухиӡе Константин, Цулаӡе Михаил, Читаишьвили Гиулнази, Иашьвили Џьанико, Кьецбаиа Маманти Карманишьвили Акаки Илларион-иԥа, асовнхара “Сихарули” адиректор, даара ҳаҭыр ҳақәиҵон, иан даԥсуан, акгьы даламызт зҳәо ԥыҭҩык ыҟоуп, аха сыбла иабазоуп. Уи Колхида /уа дынхон иара/ ақырҭқәа рпозициаҿы днеиуан, рхәы неигон. Аҩныҟа имҩахигон, ԥарала иахьааиҵахо дрыцхраауан... Иоселиани Авҭандил, Ӡнелаӡе Васили / ахши ашәи рыгижьуамызт, ахштә комплекс деиҳабын/, Кварацхелиа Реваз, Мараквелиӡе Иури, Мушькәдиани Светлана, Қәырдаӡе Гәрам, Манагаӡе Ииа, Маисураӡе Луиза, Давиҭаиа Витали, Ԥимԥиа Анатоли, Микауҭаӡе Роланд, Метревели Омари, Гвазава Гиули, Челиӡе Ҭамаз, Гогиа Рамин, Гасвиани Авдидо, Ҷантуриа Митрофан. Гечрыԥшь, Цандрыԥшь, Алаҳаӡыхь, Бзыԥҭа ақырҭуа школқәа рырҵаҩцәа, рнапхгаҩцәа. Абарҭ зегьы рыхшара, урҭ рыхшара ирыларҵахьан дара ртәы.
Аха уи акәӡам сара иџьасшьо. Абриаҟара ҳахҭыганы, ашьеи алаӷырӡи жәашықәсала ҳазрылымҵуа ҳшьаҳаны, ашьха хыҵырҭақәеи, ҳабахәқәеи, иаҳшьамҩахаз ҳгараҭыԥқәеи ҳаҷкәынцәа рбаҟақәа рыла ирысны
рымшала ҳуазашәоуп иахьагьы. Еибганы Гагра иалырцаз, Қарҭ ианнеи еилыркааит ҳшеишьцәаз, ҳшеигәылацәаз. Бичико Артиом-иԥа Чакабериа Гагратәи аҵара аҟәша аиҳабыс дыҟан. Иаҳәшьа Алеқсандра иаартны дҳабашьуан, даҳҿагылан, иара маӡала. Уаҟа методистс аус зуаз Назариан В.А. 1997 шықәсазы Қарҭ дыҟан. Иҩны дымҩахыҵит.
– Быӷькаԥсан аӡмахра иӡааԥсалалоз абӷьыцқәаҵәҟьа збар сгәы иадсҵар ҟалап, убас игәхьаазгоит Гаграа, ашьхақәа, аԥсабара, ақалақьуаа, ҳарҵаҩцәа зегьы. Сысалам сызрыҭа иаабықәшәо зегьы, неилымхрада, аха Олиа Ԥлиа-ԥҳаи Барцыци ҷыдала, – аҳәара лиҭеит абас. Гагра иқәҵра агәыхьгьы изнырҵысызаап, иԥсҭазаара далҵит. Иара амцҳәарҭаҿы дыҟоуп – ҳара аҵаҳәарҭаҿы...
Саԥхьа иқәуп даара иџьоушьаша шәҟәык. Уасиаҭ ажәоуп сызҳәом, ауасиаҭ аҵакы ҳаракызароуп. Сыхьӡала иааишьҭит ҳгәыла Тҟьебучава Григори Виссарион-иԥа /1917 ш. азы ииз./. Ҳаҭыр ақәҵаны, ажәаԥшӡала, урыс бызшәала еиҿартәуп, икьыԥхьуп. Сыхьӡала иааишьҭит Қарҭынтә.
“Аџьшьара исҭоит аҵых агәазы ателефон исзасыз, ирласны схы анысымга сԥеиԥш шыцәгьахоз ахьсеиҳәоз. Даара сгәы иалоуп бзиала ҳәа сгәылацәа шәаҳәаха ахьсадымраӡаз”, – абас иҩуеит Гриша. Нас убри аҵаҟа рыхьӡқәа, рыжәлақәа рыхшара неишьҭаргыланы ҳамҩаду ихықәынхалоз 24 ҭӡы аӡәаӡәала ҳахьӡқәагьы еиврыԥхаа ианиҵеит. Инҭкааны иҩуеит иафтобиографиа. Иԥшәма ауаԥс ҭыԥҳа Анна Григор-иԥҳа зегьы бзиа ҳшылбоз. Далацәажәоит акурорт Гагра аҭоурых, иахҭысхьаз.
Иалыскаарц сҭахуп ицәаҳәақәак:
Иаҳгәылацәан. Ҳатрагедиақәа раан ашәаџьҳәаҩ дызҳарбаз ҳазгәакьацәа раԥхьа дара ааины ҳгәырҩа ҳацеиҩыршон, иҳадгылан. Абри аҳаҭыр азы рыхьӡ џьара иагәыласыршәырц сҭахыҵәҟьамызт, исҳәаша шсымазгьы. Аха исзааишьҭыз ашәҟәы анапынҵа бзиа снаҭеит. Иара иеиԥш ԥыҭҩык ақырҭқәа рымшала иҳауз ацәыӡқәа ахаангьы иаҳзырхынҳәӡом. Алакә аҟнеиԥш ишаҳзыхынҳәуа здыруазаргьы, сара исуалԥшьеитәит ибиографиа иҵегь иара изацымҵаз ацҵара, аихаҳара:
...1989-тәи ашықәсқәа инадыркны Тҟьебучава иҩны еиҿкаан аштаб хада, /ус азуҳәар иаҳа ианаалоит /, рлидерцәа зегьы убра еизон. Анхамҩа дуӡӡа рыман, малла иашшуамызт. Иалаҟан. Григори ҭоурыхтә рҿиамҭа хатәрак аҩра даҿуп ҳәа ҳаҳалон, аха акьыԥхь аҟны ус акгьы цәыримгацызт. Амала иҟны инеиуаз алидерцәа иаҳҿагыланы ирыҩуаз. ԥыҭҩык ртәқәа иманы днеилон ақырҭуа ҟәша аредактор Лора Андреи-иԥҳа Григолиа лҟны.
Ргәашә иларкны знызынла убриаҟара амашьынақәа еишьҭагылан, акыр ҟалаз џьышьа сыҭрысны снеилон. Ҳредакциаҿы астол гьежьқәа рахь иааҳаԥхьалоз
ақырҭуа напхгаҩцәа, издыруаз ахаҿқәа анызбалакь саахынҳәуан. Сангәарҭалакь, аԥсшәа нрасҳәалон, дара рышьхәақәа ирхаҵәиуан, аҭак аҭара иацәзырԥхашьоз ргәы иҭаз акәзаарын.
Григори хшарала деиқәшәан, ҩыџьа иԥацәа рахьтә аиҳабы Феликс ҵарауаҩын, Қарҭтәи аҳәынҭқарратә Университет ректорс дыҟан. Аиҵбы Ҭенго амедицинатә ҵарадыррақәа дырдоктаруп, аҳәаанырцә дыҟоуп. Ҩыџьа иԥҳацәа Қарҭ инхоит. Урҭ рыԥҳацәеи агәарабжьара аҟны изызҳауаз аӡӷабцәеи ҳара ҳтәы дналаҵаны еиқәлацәан. “Аԥхынра абра иҟало жәбап ҳәа сарҳәеит урҭ”, – ҳәа дрылҵны аҩны дааины ианҳалҳәалакь, лажәа анагӡаха лаҳҭаӡомызт, зҳәатәы хабҵода ҳәа. Гриша имоҭа /иԥҳа лԥа/ ҳашҭақәа ирааӡаз, Аԥсны иаҿагыланы Қарҭ чгара итәаз иаргьы дрылан. Гаграа зегьы ҳаизыӡырҩхьан телехәаԥшрала ианиҿцәажәоз игәаӷьны ииҳәоз. Уи ашьҭахьгьы дымшәаӡакәа иабдураа рҿы дыҟан.
“Бериа хәыҷы, ушԥаҟоу?” – ҳәа иасҳәарц сгәы ишҭаз аибашьра иалагеит, дсыцәцеит. Тҟьебучава Феликс Григор-иԥа, Аԥснытәи Аҳәынҭқарратә Университет аҿы ақырҭуа филиал аартразы чгарагьы иртәахьан ақәыԥшцәа. Аԥсны иаҿагылоз Қарҭтәи алидерцәа рахьынтәгьы аӡәырҩы мҩахигахьан иаб иҩнаҿы. Аха иузхымгаша, урҭ 1991 шықәсазы Феликс Тҟьебучава депутатс ихьӡ ақәыргылара рҭаххеит аԥсуаа. Ари ҳгәыла иоуп, шәааи ҳабжьы иаҳҭап, иаҳҭаху иҳарҟаҵоит ҳәа ԥыҭҩык еихьзырԥшыз...
– Шәеилагама, уара, Феликс Тҟьебучава аԥсуаа ирҿагылоу, депутатс даналышәхлакь аԥсуаа дшәыцхраауа дҟалоит ҳәа шәгәы иаанагома! Шәаџьал инапаҿы изнажәгозеи! – ҳәа иахылҿиааз аиҿагыларақәа иахьанӡагьы алкаақәа рзыҟасҵалоит. Хымԥада, зыбжьы изҭарц зҭахыз агәыԥ иалаз роуп Гагра ҳара ҳтәқәа ианҭадырцәы, Гриша, узцозар уца, мамзар аԥсуаа
уршьуеит ҳәа деиқәзырхаз. Усҟан урҭ зазымхәыцит рашьцәа рԥацәа, ма уаҵәтәи амш азын ҳдырԥшӡап ҳәа ҳазҵаԥшуаз ҳауԥшәылқәа Грышьеи иԥеи рҩызцәа ишҭадырхоз, ҳаилызшьаауаз раԥхьа дара шгылаз...
Гриша ишәҟәы акырынтә саԥхьеит. Саԥхьон џьара ихадоу акы сцәыбжьахар ҳәа сацәшәаны. Игәаламшәазар акәхап, ҩадахьтәи ҳгәашә ала “Мхедриони” анынарышьҭуаз. Аӡӷаби сареи ҳрыцәцахьан. Дабаҟоу ара инхо аекстремистка ҳәа аҩны еимырдазаап. Скьыԥхьга машьынка иҩыҵра иҵакын “Мхедриони” рхаҭарнакцәа аӡәы. Убри аамҭазын “машәыршәа” ҳасас гәашә днылагылазаап Гриша: “арҭ шәыркьымсын, ауаҩра злоу џьоукы роуп, еилых дрымаӡам”, – иҳәахзаап. Аха усҟан еимдоз ишьҭыхны идирбон Ҭамаз Надареишьвили изкны гәыԥҩык аԥсуаа ирҩыз ашәҟәы. Бҩымҭақәа адиван аҿы иҵәахы ҳәа ансыҵарҳәа, еидҳәҳәаланы уахь ианназгоз, ахааназ сгәы иаанагомызт ирԥшаауеит ҳәа, заҟа ҳԥышәа кәадазыз усҟан.
Аибашьра алагара рацәак бжьамызт. Ҳгазеҭ ақырҭуа ҟәша аредактор Григолиа Лора лҟны сахьыныҩналаз, Гриша Ҭҟьебучава дтәан. Лора лаԥхьа иқәыз ақьаад лнапы нахылҩеит. Иара дзықәтәаз иҟәардә наиҵагьежьит. Дҿаҳа-ҿасуан саԥсшәа аҭак аныҟеиҵоз. Сышәԥырхагахазар ҟалап ҳәа адәылҵра сҽыназкымҭаз, иара дгылеит ацаразы. Инаскьагаразын Лора дшынишьҭалаз анызба, сара саагылеит. 89-тәи ашықәсқәа инадыркны Лора уеибазырфаша аматериалқәа ракәын илшьҭлоз. Агәхашҭра бааԥсы лызцәырыргахьан аҟнытә дызхыбааз ақьаад ус илцәынхеит. Сыбла нахсыжьит. Ари лзаазгаз Гриша Тҟьебучава иакәын. Егьџьасшьеит. Игәаӷьны исзымгеит. Сшаадәылҵыз еиԥш, сҩызцәа ааидкыланы ирзеиҭасҳәеит. Иҟаҳҵозыз, иҳазлымхуамызт. Ицон аамҭа. Еибашьрахеит. Гагра ахақәиҭтәра ашьҭахь Лора
лкабинет Олиа Ԥлиа-ԥҳа иланаҳшьеит. Иаҳрыцқьеит, иаҳныҳәеит. Усгьы Гагра ҳара иаҳтәуп ҳәа згәы иажьоз реибашьцәа реиԥш, Лорагьы лхы лжьагәышьазаап, иааизылгахьаз зегьы лыстол акәалапқәа ишырҭаз инхеит. Ҽнак сылаԥш назгәылашәаз абри ашәҟәы аацәырҵит. Иаҳкьыԥхьит ҳгазеҭ аҿы. Абар иара:
Ари шьақәыргылан ииуль 7, 1992 ш. Аамҭақәак рышьҭахь Нанҳәа 7 рзы абџьарла еихаххаа асанаториа  /Қарҭ/ иаҭааит “Мхедрионии” рыр. Иҟалараны иҟаз Қарҭаа раԥхьа издыруаз Гришьа Тҟьебучава, издыруада ҳагәхьааигацәаны даҽа знык шәҟәык сзыиҩырц аниҭаху ицәыргамкәа иазааныскылаз, рызқәа анҳаидырхалакь иҳарҳәалоз акәымкәа еиҵарҟәаҟәахьаз ҳаҷкәынцәа шҭанархаз, дара ражәымҭах шыдрыцәгьаз, ақырҭуа бызшәа Аԥсны ишацәдырӡыз ихала, ибз ала иҿы иқәшаҳаҭханы хых-шьыхқәак ирыдамхаргьы исзеиқәиԥхьаӡарц далагаргьы...
Аӷа данԥхьарцоз аиҿахысра ӷәӷәа ыҟан ҳредакциа аԥхьаҵәҟьа. Ҳаҷкәынцәа рнапаҿы рыԥсырҭа шыҟаз агәра згаз аӷацәа ангәаҟ гәыԥҩык ҳхыбрахь ибжьанагалеит. Урҭ рӷәыхраан афырхаҵара аазырԥшыз Бранӡиа Лаврентигьы абраҟоуп дызгарыз ахы ахьиқәшәаз. Гагра зҭагылаз зегьы зныԥшуаз абри ахыбрахь ҳхынҳәит агазеҭ аусзуҩцәа. Иаакәыршаны ахҭыԥ иаганы иҟан. Шьапрыгыларҭа умоуа еилажьыз аԥҽыхақәа рықәгара иаҳа имариан аҩнуҵҟа ҳазлаԥшыз аиҳа. Аха ҳамчқәа еибыҭаны иаҳрыцқьеит. Асаркьақәа ракәым ахы зықәшәаз аԥенџьырқәагьы еилажьын. Ақырҭуа бжьқәа зыҩнымҵыцыз акабинетқәа еилҳаргеит. Ақырҭуа ҟәша аредактор лҭыԥ ахь диаагеит Олиа Ԥлиа-ԥҳа.
Излаҳалшоз ала ҳҽааиҿкаашәа ҳхьышьҭра ҳанхылан хԥаҟа номергьы ҭҳажьхьан. Ирблыз, зыбаҩқәа бжьадырӡыз уҳәа Гагратәи ахақәиҭра зхы ақәызҵаз 80-ҩык инареиҳаны. Ранҵадырга шьақәыргыланы реибашьратә мҩақәа 0ҵаауа аҩымҭақәа ркьыԥхьрахьгьы ҳаиасхьан. Убарҭ зегь реиҳа ихьаагатәызшәа, напык ахьынтә даҽакы ашҟа иниаго, ҳаибашьцәа иҳарҭаз ахсаала еибарбо ҳшеидтәылаз даҳҭааит Мрагыларантә ихҵәаны Гаграҟа иаанагаз, агазеҭ “Акоммунизм ахь” аредактор Кәасҭа Кәыҵниа. Ҳгазеҭ аҟны уи имаҷымкәа икьыԥхьит иқыҭантәи аҷкәынцәа иҭахаз ирызкыз, Гәдоуҭатәиқәа инадыркны. Саԥхьа инықәиҵеит урыс бызшәала акьыԥхь иазирхиаз, ҳахсаала аиҳагьы иџьашьахәыз материалк. Зегь раԥхьаӡа сара саԥхьеит. Мышкы зны Гагратәи аоккупациа иазкны шәҟәык анҭсыжьуазы арҭ рҩызцәа уи аҭоурых иаҭахуп сыӡбан иара аҽныҵәҟьа аус адызуалеит, аҭыжьра иазсырхиахьаз инаргәыласҵеит.
...Аҭаратәи апартизанцәа ргәаӷьи рҟыбаҩи ус имариам алацәажәара. Адых-сыхҳәа абна иаалԥаны, аӷа ихы-игәы иҭаӡамкәа, изааз изымдырӡо дыршанханы акәын дшааныркылоз. Зыҷкәынцәа гәаӷьны аԥсуаа еибашьра ҳәа Аԥсныҟа иаазышьҭыз ақырҭуа анацәа ианаамҭаз изазымхәыцит урҭ ара ирзыԥшыз...
Зны, гәыԥҩык апартизанцәа наарак рҽадҵаны иштәаз, иԥшызар ирбеит ҳаӷацәа шаауаз. Аӷа шәыргәында дахьнанамго убахьоу ҳәа ирхыччаноуп уи аҭыԥ ахь ишнеиз. Аиашазы уаанӡагьы инеип ҳәа ргәгьы иҭашәомызт.
– Уԥши уара, абри абнаршәыраҿынӡагьы иааит дара, имшәаӡакәа џьоукы ылоуп, харантә иааз џьоукы ракәхап, аҭыԥантәиқәа роуп ҳәа сыҟам, урҭ ирдыруеит ара ирзыԥшу, – иҳәеит руаӡәы. Ус ҩыџьа цәырҵит, иԥшыхәцәазар акәахрын. Апартизанцәа закәыз дырдыруа амца лрыжәырҵан гәыԥҩык уа ишьҭарҵеит, ирышьҭаланы иааиуаз рҳан хыла абнара иласны ирыцәцеит. Ҩыџьаҟа рыцәцазаргьы ари ақәҿиара зцыз ԥшыхәран. Аҟыԥ-сыԥҳәа аҷкәынцәа абнара иаалҵын аӷацәа рабџьарқәа рхырхит, рдокументқәагьы ргеит. Уа иагәылан ҩ-салам шәҟәык. Ан лҿынтә асалам шәҟәы, лԥа ипаспорт иагәылан. Абар урҭ рҵакқәа.
Церцваӡе Соломон Силибист-иԥа, 1968 ш. рзы ииз Боржоми инхоз иахь иан илҩуеит:
– Снапаҿы искуп аиқәшаҳаҭра ашәҟәы ахҩылаа. Сеилаго аҿынӡа угәхьаазгоит. Мшәан сыҷкәын заҵә уами. Анцәа сиҳәоит ирласны еилгарц ишәиу уи аибашьра. Сыҷкәын, суҳәоит, уҟәышыз! Ахааназ иухоумыршҭын аԥсуаа арҭ қырҭқәаӡам, убри аҟынтә угәы уҽаныз. Урҭ нцәа дызмам роуп, нагарҭа амамкәа ҳцәымӷра рымоуп. Инасырҳәы-аасырҳәуеит ақәыршаҳаҭга: актәи ахәра зауз 150 нызқь мааҭ,
аҩбатәи – хышә нызқь. Гагра ҩ-уадак шурҭо ала агәыӷра сырҭеит уҳәоит. Суҳәоит амшын азааигәароуп иахьысҭаху. Уалаԥшратәы иуаӡозар, аԥенџьырқәа амшын агаҿахь ала ихоу. Анцәа иуанеишьозар, ахатәы ҩнгьы иара убасоуп ишысҭаху! Уара у-Ҭамрико дшааиц дааиуеит. Омашәа дгәырҩоит. Уеибганы ашҭа ушааҭалалакь, хымԥада ачара шәзаауеит. Шьҭа ухәыҷӡам, иаамҭоуп аҭаацәара аԥҵара. Нас ҳашиашоу Аԥсныҟа ҳцоит. Гагра иалоуп сара сыԥсы!
Уан гәакьа Надико, Февраль 3, 1993 ш.
Агазеҭ “Гагра” Сент. 8, 1993 ш.
#
Агвардиа иалаз аибашьҩы Бакәраӡе Георги Баграт-иԥа, Ҭелави инхоз, 1953 ш. рзы ииз, ҩыџьа ахәыҷқәа раб иԥшәма лахь иҩуеит:
– Сыхаара с-Наҭела!
Абар бжьымзы срықәуп Аԥсны сеибашьуеижьҭеи. Даара ицәгьоуп аԥсуаа рабашьра. Избанзар рганахь иҟоу рацәаҩуп. Кавказ иқәынхо амилаҭқәа зегьы рхаҭарнакцәа ашәанцәеи ԥыҭҩык ақырҭқәагьы нацҵаны. Ҳарҭ ҳаанхеит ҳхала, ҳамала. Шьҭа бара бхала базхәыц, имариоума абарҭ зегьы рҿагылара.
Надикои бареи шәыԥсы зыӷраз Гагра ҳампыҵырххьеит. Уи сагьашьҭаӡам. Ихадоу, чеми Наҭела, сҩыза Вало ила ибзынасшьҭуеит зыхә ҳараку амаҭәа: ауарҳалқәа, аԥардақәа, аҳәаанырцәтәи апокривалақәа, ахызақәа. Ачысмаҭәа акәзар араӡны лыхқәа, аҟамақәа, араӡынтәы маҟақәа, аслан баҩышиалху акәадыр, уи иахьа амиллионқәа иркуеит. Ахылԥарч, убас ахәыҷқәа рзы ашьаҵақәа, ашәҵамаҭәа, ахьтәы сааҭ, абжьас-цәа иалху ахамы, бызҿынҵәаалоз ахрустальтә аалыҵқәа...
Ибмоуцзар, Вано иҿы бца, биазҵаа. Еиқәысыԥхьаӡаз зегьы сара сџьабаала еидызкылаз, наҟ ирзгаз сара соуп. Аха рызегь бимҭазар акгьы иабымҳәан, еиӷьугьы шәзынасышьҭуеит атауар, аҩнымаҭәа, амашьына ГАЗ-24. Ирласӡаны аҭак ҟаҵа. Сара шьҭа ара иҟасҵо ҳәа акгьы ыҟаӡам. Аҳақьымцәа рыла ашәҟәы ҟасҵеит сычмазҩушәа, аҩныҟа снеиуеит, аԥара иҟанамҵозеи уажәтәи ҳаамҭазы. Излауала зегьы рыҩныҟақәа ицар рҭахуп. Сара сҽашоума, исцәалаӡзеи Аԥсны?! Сышәҟәы шбоулакь бымԥшыкәа аҭак сыҭа. Амҩа санықәлаша еиҭа адырра бысҭоит. Игәыдыскылоит Циалеи Мамукеи, ҳәарада баргьы, сыхаара...
#
Акьыԥхь иазирхиеит Кәасҭа Кәыҵниа.
Агазеҭ “Гагра”.
Колхида инаркны Гечрыԥшь аҳәааҿынӡа ахы ианақәиҭыртәы, аӷацәа рыштабқәа руак аҿы ирыԥшааит аԥшҭәы змоу хсаалак. Аиааира азаазгаз ҳаруаа уамашәа ибаны иахыччо иаҳдыркит. Хшыҩзышьҭрада узвысуаз акы акәмызт. Ахсаала ҭыжьуп Қырҭтәыла Адемократиатә Республика 1918-1921 шш. раан. Абарҭ ашықәсқәа рзы, абриаҟара аҳәаақәа ирхыҵны адгьылқәа зымпыҵазкыз абиԥарақәа, заҟаҩы ахҭнырҵада. Мышьҭацәгьарыла заҟа хылҵшьҭра дырҟьалада. “Атәым дгьыл амҵарсра – Қырҭтәыла акзаара”. Уаҩықәра наӡак ннаҵит уи, амшра зцым акы акәхеит умҳәозар. Ржәытәра аахыс ршьа иалалахьаз абри адгьыл мҵарсра, мчыла рымпыҵакра атәы зныԥшуаз ахсаала амилаҭеилыхҩцәа агвардееццәеи “Мхедриони” рыри рыкәа иҭаҵаны Гагра, Цандрыԥшь, Гечрыԥшьынӡагьы инаргеит. Шәааи зны хсаалак иану
зегьыҵәҟьа ԥкаауа акәымзаргьы, адгьылмпыҵахалаҩцәа, адгьылзымхацәа ирыдыркылаз гәаҳҭап: Аҩадатәи Уаԥстәыла ҽыҭ-бзиак ампыҵакра иарманшәалеит Азербаиџьан аҩадахьала ингҿырффаны рҳәаа инаԥшьны Кахьеҭиа алаӡаранӡа ахкәакь аанкылара. Ермантәыланӡагьы инаӡеит, аха аӡиа Севан аҽырнамҭазар акәхап уи изаламкьыскәа Мрагыларатәи Ҭырқәтәыла аҩадахьала аҭбааҭыцәра ахәҭак амырсеит. Аҵыхәтәан ирымпыҵаркит абарҭ араионқәа: Шәача ду, Хәасҭа, Дагомыс, Лазаревск, Краснаиа полиана.
Ԥшьынҩажәа шықәса ирҭысхьеит Адемократиатә Республика ахҳәаны /февраль 25, 1921 ш. / Қырҭтәыла Ареспублика ҳәа ахырҵеижьҭеи. Уи ахьыԥшымра иамшны ирылаҳәан Апрель 9, 1991 ш. Иџьоушьаша, иӷрахаз заҟаҩы аполитикатә хаҿсахьақәа еиԥшузеи. Урҭ зегьы дара рҭоурых аҟнгьы еиқәҿырҭуеит рызхара аҟамлара, атәым ҷанқәа рымҵарслара, атәым кәыльтура, атәым ҭыԥхьӡқәа, дара ртәашҟа аиагара. Абарҭ зларааӡаз абиԥарақәа роуп Аԥсныҟа зхы дырхаз.
1920 шықәсазы Англиа иҭыҵит ашәҟәы: “Деникинтәи Урыстәыла”. Уи автор Бетховен иҩуан:
Академик А.Д. Сахаров иԥсра аламҭалаз, 1989 ш. азы иҿцәажәарак ажурнал “Огониок” аҿы иркьыԥхьит. Қырҭтәыла аимпериа маҷ ҳәа ахьазиҳәаз иаҿагылеит ақырҭуа интеллигенциа зегьы. Аха уи шиашаз аргама иаанарԥшит Аладатәи Уаԥстәылеи Аԥсни зладыргылаз ашьаарҵәырақәа, Аԥсны аҳақ шәышықәсала
иарҳәацәалоит Қырҭтәыла иҟарҵаз азин аилагара, иаадырԥшыз аԥсыцәгьара. Еиҭагьы иугәаланаршәоит аинрал Мазниев /Мазниашьвили/ инапхгарала 17-22 ииунь, 1918 шықәсазы имҩаԥыргаз азмырхакәа Аԥсны аокупациа азуны Қырҭтәыла ианадырҵа. Акызаҵәык излеиԥшым Мазниев усҟан дара рҳәаахьы ииеигеит / иациҵеит/ Шәачатәи аԥшаҳәеи Ҭҟәарчали.
Гечрыԥшьтәи аҳәаа ахақәиҭтәра ҳҿаԥхьа иаанаргылоит зхы ақәызҵаз ҳҵеицәа рхаҿсахьақәа. Заҟаҩы рџьыбақәа рҿы иҵәахны ирымаз, заҟа гәыхь рызцәырнагахьаз 70-80-тәи ашықәсқәа рзын Аԥсны иаҿагыланы иркьыԥхьуаз астатиақәа.
“Амшын Еиқәа иаваршәу аԥшьаҭыԥқәа улаԥш рцәуӡап, маалықь сахьақәоуп урҭ ирхыукаауа, – иҩуан Г. Цереҭели 1873 ш. азы агазеҭ  339-тәи адаҟьаҟны:
Кавказ зегьы дара рыблақәа рыла, дара рыԥсқәа рыла и-Қырҭтәыланоуп ишырбо, ишахәаԥшуа. Қырҭтәыла акәым, Кавказ иахьамҽхаку урысшәак, бырзен бызшәак, ерманшәак, аԥсышәак раҳар, иџьаршьо аҿынӡа иҿкит.  – ааԥхьарак ирзаҩызахеит арҭ ажәақәа.
Ақырҭқәа ргазеҭ  № 12 аҟны И. Чичинаӡе истатиа  аҿы иаартны иааиԥхьоит араҷинцәеи, алечхәмцәеи, агырцәеи, амереҭинцәеи рхәыҷқәа имаҷымкәа абрахь ииаргарц, индрхарц, убра рбызшәа аҿиара ду аҭатәуп ҳәа. Убрантә здацқәа рҳауаз акыуп 1937 шықәсазы
ахҵәацәа ҳәа хьӡыс ирыҭаны Қырҭтәылантә нхара аԥсуа қыҭақәа рахь раагара алагара. Иалкааны зыӡбахә ҳамоу урҭ ашықәсқәа рзын Гечрыԥшьи, Цандрыԥшьи, Чрыгрыԥшьи, Мқьалрыԥшьи индырхаз роуп изымҽхазкыз. Ус моу, иреиӷьыз аусурҭақәа рзырԥшааит. Аусҳәарҭақәа дара ирымпыҵаркит. Зегьы рқырҭуатәрахь ииасит. Азакәан зынӡагьы рхахьы иаарымгеит. Зегьы иреицәахаз аҭыԥхьӡқәа иаразнак ирыԥсахит дасу дахьаныҵыз аҭыԥхьыӡқәа рыла. Иаагозар шәышықәсала уа иҭарԥшӡаны иҭанхоз аԥсуаа ҳхылҵшьҭрақәа Баӷаа, Мқьалаа, Чрыгаа, Ацанбақәа, Гечаа дара изыԥсахыз ракәым аԥсуаа рқьышәқәагьы ирықәдырбеит.
Абас ала, абри ахсаала мацара заҟаҩы цәырнагада 1992 ш. азы агәыԥ  Аԥсны аҟны напхгара азҭоз Борис Какәбава Қарҭаа ртелехәаԥшрала сизыӡырҩуан. Дызлахәыз апрессконференциаҿы инапы астол иқәкшо иҳәеит напхгара зиҭо ир иманы данжәыла, уахык ала Краснодарынӡа ишрымпыҵаркуа. Аха уи ус баша ишмақарра ҭацәыз иаразнак агәра аагеит.
Колорадтәи абжқәа ааугәалазыршәоз Қарҭаа рыр ҳара ҳатәқәа анрыжәла, ирыхшәаны икашәоз рхылԥақәа ирыхҟьашаны ицәыҵххуа, рыԥсыжәқәа рыманы Ԥсоу аҳәаа ианхыҵ, Аԥсны ацәа зхыркаауаз Шәача рҽаларкит. Ҩажәа нызқь инареиҳаны уа иаанхеит. Гагратәқәа рахьынтә ирацәаҩуп аҩнқәа зыргылазгьы.
Аԥенџьыр асаркьа анҭыууаауеиԥш аԥсуаа иҭырҟьеит рыгәқәа, ма дара гәҭакыс ирымаз знык иртәыртәыр, Гечрыԥшь Леселиӡе ала ишырԥсахыз еиԥш, Гагра “Каркарашьвили” ахь ииаргозар акәхарын. Леселиӡе анаҳҳәа, Борис Какәбава дыҽхырччон жәытәла иахьӡҵәҟьоу Гечрыԥшь ауп ҳәа Кьехьыр-иԥа Борис даниҿагыла.
Мыцла еиҿадыртәыз абри ахсаала иарҿыхаз
даҽакгьы: 1978 ш. Октиабр мзазоуп. Ашамҭазы ихлымӡаахыз ажәабжьык кылҟьа илеит Гагра. Бзыԥ аӡиас иху ажәытәцҳа иалхны Риҵаҟа узлабжьало, арымарахь абахә ашьапаҿы ақырҭқәа хаҳә-цәык / обелиск/ шықәдыргылаз. Уи ианын:  Ари заҳаз ақалақь ашьапы ихгылеит. Аԥсны зегьы иахьырыгӡеит Ахаҳә-цәы ашьҭаҵара напхгара азҭаз Гагра ақалақьтә Совет ахантәаҩы Доӷнаӡе иакәын. Уи амацарагьы азмырхакәа, иҳаҳаит Риҵатәи абжьаларҭеи акомбинат “Риҵеи” ихьӡ ахҵара ишазхиаз. Уи напы адыркит ахаҳә ашьҭаҵарала. Аинрал Леселидӡе ахаангьы Аԥсны дмааӡацызт.  – иҩуеит Борис Кьехьир-иԥа. Аамҭа кьаҿӡа иҭагӡаны ҳарԥарцәа-ҳпатриотцәа аусқәа еиҿыркааит. Асахьаҭыхҩы Т. Амԥари иҩызцәеи аграниттә плита аздырхиеит, усгьы анырҵеит: . Абаҟа ақәыргылара амш алырхит, ныҳәатә цәашәала Аԥсны ахы-аҵыхәа алархәны аартразы.Усҟан Бзыԥҭа ашкол аҿы рҵаҩыс иҟаз Л. Гыцба аҭоурых ашьҭазааҩцәа ԥыҭҩык аашьҭихын Ӡыхьҿаҟа ихалеит. Идирбеит “Кьараз” еиҿкааны иахьрымаз Арасаӡыхьтәи абахәқәа. Устәы Бзыԥ ацҳаҿы иылбааит. Бзыԥ ахықә иамкуа ажәлар еизахьан. Араҟа рбыжьқәа ҿацаӡа иқәгылеит Уаҳаид Ҭарба /Бзыԥҭа/, Гәаџьа Амԥар/ Калдахәара/, апоет Геннади Аламиа. Абраҟа ҳабыжьқәа ҭеиҩуан Аԥснытәи арадио ажурналист Семион Адлеиба. Уи ашьҭахь Семионгьы акыр ддыргәамҵит, аха зегь акоуп ипатриотизмра иагеит аиааира.
Фырхаҵарыла аԥсуаа иқәдыргылаз абаҟа аҿахәы рӷәӷәаны егьи рықәзыргаз Аԥсны ицоз аибашьрагь иалахәын. Иааԥшит урҭ зусҭцәаз. Усҟангьы иҟан иахьагьы иҟоуп ажәлар еиҟәызшоз, изырблаҟьоз, аҭоурых аиаша иацәыхаразтәуаз. Аиашазын иқәԥо ахьынӡаҟоу ишәарҭаӡам забацәа рыгхақәа еиҭазҳәо ахшара.
#
Даагап аҭыԥантәи ақырҭқәа еидкыланы абаталион дуӡӡа аԥызҵаз арезервист Георги Габрониӡе. Уи Аԥсны дақәлеит. Дызҿагылаз, дзаӷахаз ихоуп. Ирблаҟьаз Қырҭтәыла ахсаала хада ҭзыжьыз иҟарҵаз агхала зқәыԥшра ашьаарҵәыра илаиргылаз ақырҭқәа роуп, Гагра зыцәирӡыз роуп. Георги Габрониӡе инапала х-ԥшҭәык змаз Қырҭтәыла Ареспублика Афлаг Гечрыԥшь ианхишьуаз ари аоперациа еиҳабыс иамаз Алексеи Барбакаӡе иакәын. Усҟан дара иртәын Аԥсны зегьы. Қырҭ бызшәала Аԥсны рзырхыџхыџуаз џьыршьон. Аха урҭ рабџьарқәеи рымчи реиҳа амч аиуит аԥсшәа, уи инагәҭылхны жәларык рҿахәы злеиҭарҳәоз асаӡшәа. Ақырҭуа флаг ахы лахеит. Уи ацынхәрас Ԥсоу аҳәааҿы иршанхагаха, Аԥсны зегьы еимнадаратәы иахаԥыруа иахадыргылеит Ареспублика Аԥсны Абираҟи, Кавказ ажәларқәа Рконфедератцәа Рбираҟи.
Мышьҭабзиала Аԥсны Мраҭашәара аганахь раԥхьа иахагылеит Аиааира Абираҟ!..
...Ԥсадгьылла абылра ҭыԥқәа зныу Абацәеи Анацәеи шәыда даҽаӡәы издыруам узықәгылоу удгьыл ужәлеи уабхьӡи реиԥш, убызшәагьы надкыланы иануҵырблаауа абџьар зкыша аԥа дзыԥсоу. Усмоу, уԥсхылҵ дыӡӷаб заҵәызаргьы, сашьцәа срывагылар сҭахуп анылҳәа,
лымҩа аӡәгьы дзаԥырагыломызт. Усҟан анацәа шәхаҿы ишәзаамгаӡеит аҭахара шацыз. Аԥа дроуит ҳәа ззын ихысуаз, гәырӷьаҿҳәашала иззеидныҳәалоз, уан лҳақ ашәашьа уақәшәааит, уҵеимышхааит ҳәа агара ингараҵаны зқьышә акыкахш нықәылкыз лԥа диҵаԥшуан, рыуа иалихрызеишь ҳәа. Ирҳәарц ирҭахыз ажәадагьы рлакҭақәа иаарныухуан. Еилибакаауан.
Аԥсреи абзареи ҳанрыбжьагылазоуп. Аԥсырҭа атыша ҳхықәгылан жәларык. “Қырҭтәыла хәыҷы Гагра” ҳәа зыц икылаханы иҟаз ҳаӷацәа дара ишыртәымхоз рдыруазшәа ирымҽхакны аблақәа рҭыҟәшәара иалагеит. Ҳцәа зхарбоз ашьхақәа, аӡыхьқәа, Абааҭатәи абаҳчара, иумбац ԥшӡарак зныубаалоз аԥсаатәқәа зегьы ршьахра дара рзын инасыԥын. Ҳара ҳатәқәа реиԥш аԥсабара еиднакылоз ахәҭақәа зегьы ирхӡыӡаауамызт. Иртәымкәа иртәыртәырц шырҭахыз убарҭан. Аҭыԥҳа хпатуқәҵа лсахьа аазнухуаз, анацәаҭыԥ анылар изныԥшуаз ҳақалақь ишырҭахыз иалагьежьуан. Иааулакгьы, ԥыҭҩык ҳаԥсқәа алаагеит. Изалымҵыкәа иалахаз дыргәаҟуан. Ҳара ҳаиԥш хара здымыз ҳаԥшьа ҭыԥқәа адырган ианушәа рыџьра иаҿын. Гагра анырҳәо избахьоу ибла излаахгылоз ҳаԥшьа ҭыԥқәа, изымҵаныҳәоз ҳаҵлақәа, ихәшәтәыгаз ҳҵиаақәа, аԥсуа ԥсхаҵагас имаз иҭоурых хаҳәқәа раԥхьа инаргыланы ҳаӷа иԥсыхәашь рыкәыршеижьҭеи 40 мшы ҵуан. Раԥхьатәи амшқәа рзын ирура рзымдыруа еилагьежьуаз ҳаҷкәынцәа усҟан иубаратәы ишьақәгылахьан. Зегь реиҳагьы ирџьушьашаз иҭахахьаз рҩызцәа, рашьцәа рзын ихырқәақәо агәырҩа рҽаҭаны рыҽхәыҵакны имтәеит. Урҭ зхьымӡаз дара инарыгӡарц иҩҭыԥкны иаанкыланы ршьапы ихгылеит. Бзыԥҭатәи, Гәымысҭатәи афронтқәа рҽеиԥыршьратәы амчқәа рыҽдырҭбаауан. Ҳаӷацәа аҳәаанырцәаа ирымырхыз атехника хьанҭақәа, абџьарқәа цыра-цыра акәзаргьы ирцәыргон, рнапахьы ииаргон. Абџьари
рыԥсқәеи еихҭнырҵон. Аӷа иқәланы ицәгара мацаразы заҟаҩы шьҭалахьадаз усҟан. Очамчыра, Ԥақәашь, Ӷәада ма Тамшь ҳаибашьцәа ахьгылазаалакгьы Гагра ахьӡ рқьышә иқәкын. Аҳәаа хада аԥыртра, уатәи ажәылара, уатәи аиааира Аԥсны иагараны иҟаз Аиааира наӡа шьаҭас ишаиуаз иазхәыцхьан...
...Цәыббра 22 рзын рҩыныҩжәамшқәа ҵуан раԥхьатәи амшқәа рзын Аԥсны зхы ақәызҵаз.
Нанҳәа 14, 1992 ш. азы иҭахеит 4 Бзыԥҭатәи арԥыс Агрба Наур Тониа-иԥеи /Аҟәа/, Цандрыԥшьаа рҵеи лаша Багаҭелиа Нури Заур-иԥеи /Агәӡера/. Иара уаҟа иаанхаргьы ҳадгьыл иазхымцәаауаз, жәытә аахыс изыниахьыз зегьы ирхаршҭган. Али-ԥси рыбжьара иарҵысит ҳдаракәацқәа:
Мамзышьха ҵәаа-ҵәаауан “шәан, шәан” ҳәа,
Ахыҵырҭақәа ҽырҭуан “шәымшәан” ҳәа.
Еиқәныхла иаауан Кавказаа,
Иҭахон аҷкәынцәа хәдаразаа...
#
Ҳазмышьцылар зымуаз хҭысны иаақәгылеит аҩбатәи амшгьы, Нанҳәа 15, Цандрыԥшь иҭахеит Қапшь Иури Самсон-иԥа /Гагра/ Габлиа Рома /Бока/ Оҭар-иԥа / Уаҭҳара/.
Колхида иҭахеит:
Ажьиба Даур Чынчор-иԥа /Џьырхәа/, Ажьиба Зурик Џьота-иԥа /Уаҭҳара/.
#
Раԥхьатәи ахҭыԥқәа рхыгареиԥш ицәгьан “уан, уан” ҳәа раԥхьатәи амыткәмақәа рцәыргара, ашәы ашьҭыхра. Уи аҵкысгьы ихьанҭан рыхьӡала ацәымзақәа раркра. Асырнықьқәа ааихьышьны ишынацрадырсыз еиԥш, рыԥсқәа ааивыргазшәа днарбеит. Иххаӡа иаркын. Ирхьыкәкәа илеиуаз ацәалаӷырӡқәа ирылырбаауан
гәыӷрақәак насыԥк ашьызаргьы, насыԥк зырҿыхоз фырхаҵараны ирыԥхьаӡон рԥацәа рааӡара иахьаԥсахаз, ргарақәа рҿаԥхьа руалԥшьақәа ахьынарыгӡаз. Раԥхьатәи ахҭыԥқәа ааԥхьарак ирзеиԥшхеит. Шәҭахозаргьы шәабиҭыԥқәа реиқәырхаразоуп, хьымӡӷыла аԥсра аиҳа хаҵаҵас шәшьапқәа шәышрыхгылоу аҭахара ԥсадгьыл ҿыхгоуп, гарашәоуп, ихәрашәоуп, ишьардаамҭоуп, – аҳәон, издашшылоз, “Ахаҵарашәа” иаԥшаахьаз Ахацәа-Абацәа...
Ахәра ахьаақәа аихара ианаҿу ашәымҭақәа ццакӡом. Иҭахоз ахьынӡагҿаз ҳгәы иаанагон иҳазхымгарашәа. Ҳшьамхқәа ҳарзынкыломызт. Ҳаԥсқәа ҳаҵԥсаауан. “Изыниаз хымш заҵәык исзацәынрхондаз, нас нахыс рхырԥсаашьа сара сазхон, убарҭ ахымшк рзы уцхыраара саҳәоит”, – ҳәа аԥсцәаҳаҵәҟьа Анцәа иҟны днеихьан рҳәоит. Аха ҳарҭ, иҭахоз рыцԥхьаӡа ахымшк / иахьынӡагҿаз/ ҳшыҟазоуп иахьанӡагьы ҳшырзыҟоу. Рыцԥхьаӡа ҳахәра ахьаақәа иаҳагьы иҵаулахоит. Знызынла ус изаҳнымԥшуаз аҭахарақәа еишьҭагылан, ахәрақәа зауаз, алабақәа зкыз, агоспитальқәа рҿы ишьҭаз, зыԥсқәа еиқәызҳәалоз рацәаҩын. Рыцыԥхьаӡа ҳалаӷырӡқәа ҳшар акәын, рыцыԥхьаӡа ҳамчқәа еиҟәҳарҷҷар акәын. Рыцыԥхьаӡа малла ҳаҵкәкәарақәа, иҳахәҭаз, иаҳуалԥшьаз ахьҳзынамгӡоз игәнаагар акәын. Ҿыц аӡәы игәеисыбжь анааиԥҟьалак, иҳацраз амца иаҳагьы аҽарҭбаауан. Ҳаԥхьа иқәыз ҳанихагылаз аамҭазын иҳаҳауан: “Қырҭтәыла зегьы ахҭнаҳҵозаргьы Аԥсны аԥсыуа хлаҳәа днымхароуп”, – ҳәа Гоча Ҟарҟарашьвили иҿаҭахьа ааԥхьара. Аибашьра а-40-мшы ахыҵаанӡа аҳәара дахьӡахьан. Ари ҳара ҳзын ирӷәӷәаган. “Аԥшәма иара итәы азын иқәмақарра ҭархагоуп” – ҳәа ажәаԥҟа агәра аагон...
...Амшқәа мшымзаргьы, амра мрамзаргьы, фатәи, ӡыхьи, ҳауеи ҳара ҳзыҳәан игьамадазаргьы, дҭахеит,
дыршьит, дырблит ус иаҭахызшәа ҳарнышәа-рнышәо ҳшаауаз 40 мшы рҟны ҳнеизаап. Инеидашшылоз зегьы ҳнеиҿаԥшы-ааиҿа-ԥшуан. Иагьааџьаҳшьон аамҭа ццакны ишԥацои ҳәа. Иагьа иҳарҳәацәазаргьы, иагьа ҳарҳәацәазаргьы иҳалаз ҳалзырҵәоз акгьы ыҟамызт. Ҳашьхаԥшрахахьан. Ахҭыԥқәа зныппҟҟалаз ахрақәа, ахҭыԥқәа зҵәахышаз аҵиаақәа шрымаз еиԥш, ҳаргьы иҳаман мчык иҳанзмырԥшуаз.
...40 мшы ҵуан раԥхьатәи Анацәа иршәыз ашәымаҭәа ирыцрыҵуаз аиқәара ҳцәеижьқәа ашәуазижьҭеи. Урҭ аф-ҩык рҩыныҩажәамшқәа еиқәшәон. Аирамш иаҩызоуп рҳәоит, заа иазгәоуҭар ҟалаӡом уара иузыманшәалазаргьы. Аха иахуырԥеит ҳәа акгьы амаӡам. Ацәымзаркра иалоу алызххьоу аԥсуа хылҵшьҭрақәа ԥҟарак ирзаҩызахеит аригьы. Руазра иаиааины иԥсыз иқәнага мҩаԥыргон, ус имҩаԥыргеит. Рыԥсанышәаҭарақәа реиԥш еиқәдмыршәеит Бзыԥҭеи Гәымысҭеи афронтқәа ишрыбжьаз еиԥш, аҩынҩажәамшқәа рҟынгьы аруаа еиламхарц азын иазрыцҳашьаны. Иҳаахахьаз инеиҳаны иҵегь агәҭыблаара закәу ҳирдырырц азын акәхап рҩынҩажәамш аҽны Гагрыԥшьтәи аиҩхааҿы дҩаганы иехсны дышьны, абылтәы ниқәҭәан дзырблыз аԥсуа ополченцәа руаӡәк Акиртава Витали Владимир-иԥа.
40 мшы иԥшьоу амчхара дуӡӡа азоужьуп. 40 мши-ҵхи иаахымкәаӡакәа ақәа леиуан ацәҳәыраҿы. Уи уахьынҳаланы ухәнарын. Иара ацәҳәыра ахаҭагьы Синаи адгьыл аҿы Моисеи иԥышәара иаҿын. Иаса Қьырса 40 мшы Анцәақәа данрацәажәоз убра ихигеит. Убрантәоуп иахьынтәаауа ижәытәӡатәиу ақьырсиантә динхаҵара 280 мшы. Даҽакала ииоугозар, 40 мшы бжьынтә ишьҭыхны.
Аԥсра иазкны иқәу 40 мшы даннеилакь аԥсҭазаарахь дхынҳәуеит ҳәа иԥхьаӡан. “Уи амш узахымсуазаргьы узшаз сиҳәоит убри аҽнынӡа уԥсы неирц. Настәи уԥсра
аира ҿыц иазҳәахоит умшра угараҭыԥ иазынхарц ҳәа ианныҳәозгьы ыҟан анкьа. Убри аҿынӡа адоуҳа ԥышәан. Мышшьарак еиԥш иршьон...
Ҳара ҳҟынгьы ахы цәырнагеит уи. Агәаҟмца иҽԥынкылаз Абацәеи Анацәеи рыҷкәынцәа звыршьааз ирзыԥшын. Рыхқәа наганы ргәқәа инрыдҵаны џьара акала иҿарҳәарц, рыгәқәа дырԥшаарц азын акәымкәа, ирышьҭаныҳәарц, Аԥсни аԥсуеи еигымхарц, аиааира азааргарц, убри ахьчашьа рҽақәдыршәарц – абри ихадаз напынҵан.
40 мшы. Иҭахахьоу ҳәа шьҭа нацәала аиқәыԥхьаӡара ҳаҟәыҵхьан. Иузхаӡомызт. Анарцә гәыцхәбаҩқәа рыхқәа ркыдҟьабжьы ҳгарақәа ирхагылаз араҵлақәа андырҩозеиԥш, ихьҭшьуамызт анацәа. Ҩынҩажәа мшы рырӷәӷәара иаҿын. Ҳӡамҩақәа алаӷырӡқәа идырӡрыжәхьан. Аеҳәшьцәа рыхцәқәа ркыдхыбжьы иарҳәацәоз агәашәқәа рылацәашьа рымамызт.
Иӡрыжәхон, иӡрыжәхон ҳгәарақәа,
Аихалыхгьы ахақәиҭра иазԥшын...
Абри аҽны инаркны Анацәа урыдашшыларгьы ихьым-ӡӷыршьон. Аԥси абаҩқәеи еилыҵуан. Имариамызт. Икахәхәа иаркыз ацәымзақәа рыла аԥси абаҩқәеи реилыҵра иацыз ахьаа хыкқәа хырҽуан. Абаҩқәа ирԥырҵуаз аԥсы, аҭабиақәа ирҭагылаз рахь ицон. Ирцәахьчаҩны иршәылон. Иҭахаз рыԥсқәаҵәҟьагьы Гагразын ажәылара иазыԥшын. Уи иагын жәохә мшы. Анацәа рыхшара наскьаргомызт. Рыдгьыл аҟны иҟан, тәым дгьылк ахь амҩа иқәырҵомызт...
Инықәырԥшны акәымзар, Гагразын ажәылара арыцхә хада дара аибашьцәагьы ирыздыруамызт. Ҳашәгәашә ишнылагылаз мҩашьо ԥсабарагьы уааԥсырагьы аилыхара ҳаҿын. Знык Мраҭашәара ахы ирзақәиҭтәыр, Аиааира ду ишазааигәахоз агәра ганы
Мрагыларантә еивасны иаауан ҳаҷкәынцәа. Ахырӷәӷәарҭақәа рҟны итәан Гагра рыҽшакәдыршара азԥхьагәаҭо. Аҟәеи, Цандрыԥшьи, Колхидеи иҭахаз афҩык рыхьӡқәа ҳқьышә иаҳзықәырбомызт даргьы-ҳаргьы. Урҭ рынахыс ажәылара аҿынӡа иҭахахьоу ҳәа реиқәыԥхьаӡар хҭакны иҳаман. Ҳнацәкьарақәа ҳазхомызт азын анҵадырга ҷыдахь ииаагон:
Гарцкиа Мелор Данил-иԥа Лыхны Нанҳәа 23
Сергегиа Гәырам Сергеи-иԥа Гагра Наҳәа 25
Аҩӡба Ҭемураз Владимир-иԥа Ешыра Нанҳәа 24
Акиртава Витали Владимир-иԥа Гагра Нанҳәа 25
Барцыц Баграт /Рома/ Георги-иԥа Блабырхәа Нанҳәа 25
Агрба Хвича Акаки-иԥа Гәдоуҭа Нанҳәа 25
Кануков Нургали Саадула-иԥа Ҟабарда-Балкариа Нанҳәа 25
Науржанов Ибрагим Владимир-иԥа Ҟабарда-Балкариа Нанҳәа 25
Смыр Валери Сергеи-иԥа Гәдоуҭа Нанҳәа 25
Лакоба Владислав Вахтанг-иԥа Гәдоуҭа Нанҳәа 25
Шамба Тариел Константин-иԥа Афон-Ҿыц Нанҳәа 25
Канџьариа Филиа Несҭор-иԥа Бзԥҭа Нанҳәа 26
Возба Џыр Рауф-иԥа Лыхны Нанҳәа 29
Возба Лесик Канбеи-иԥа Лыхны Нанҳәа 29
Возба Ахра Арсен-иԥа Лыхны Нанҳәа 29
Барцыц Адамыр Ниазбеи-иԥа Гәдоуҭа Нанҳәа 30
Џьаԥшьба Владимир Иасон-иԥа Бармышь Цәыббра 1
Арсалиа Рауль Закан-иԥа Дәрыԥшь Цәыббра 1
Алтуев Ваха Џандар-иԥа Чечниа Цәыббра 2
Киут Алеқсандр Ианкәа-иԥа Дагомыс Цәыббра 4
Мицаев Руслан Магомед-иԥа Чечниа Цәыббра 13
Бганба Сафер Рауф-иԥа Бзыԥҭа Цәыббра 16
Қаԥшь Жора Самсон-иԥа Гагра Цәыббра 17
Ҷелиӡе Зураб Дмитри-иԥа Ешыра Цәыббра
Жәаҩакәара аӡиас иаваршәны ибыжьхысаа иҩеиуаз амашьына аагылеит аӡхықә инықәырххны, Арқаниаа рҩны иахьыҩахысыз.
– Ирласны уҭыҵ. уҽеилых ухала! – иааҭыҵыз ахаҵа иҵаҳәҳәеит. Дышԥадыргәаҟуаз данеилырхуаз. Убри аҩыза бжьык ихылҵуан, изаҳаз изхымгаратәы. Нас автомат неигәыҵаркит. Ҳа, ҳа, ҳа ҳәа убас ихыччон аҽҽаҳәа илеиуаз аӡиас ашьҭыбжь ахәаҽратәы. Ари асахьа хлымӡаах иалаԥшуаз аурыс хаҵа Мраҭашәаратәи абахә иҽадҵаны иҽырԥсӡаны дкыдтәалан. Ԥсы зхоу дыҟамкәа ишцаз аниба длыбааит. Цәгьаԥсышьа зырҭаз ахаҵа, еиқәа заҵәык ишьан. Икьаҿи исумкеи иван. Уа аангылара шәарҭан азы даанымхакәа дцеит. Адырҩаҽны анышә дысзаҭозар ҳәа ижыга иманы даннеи абылтәы иқәҭәаны дырбылхьан, уи зҭаз абаҭлыкақәа иваршәны. Ауаҩы исахьа имамызт. Абасоуп иԥсҭазаара шдыркьаҿыз Аркади /Аркаша/ Ԥасаниа.
– Хԥа-ԥшьба мшы рыла Гагра узалымҵуа амҩақәа адыркхьан ҳаӷацәа. Уи ада ԥсыхәак шҳамамыз аабон, аха ҳаиармыжькәа изааны аԥсра ҳаԥылар ҳәа ҳшәон. Ус иҟаз ажәабжьқәа ҳара ҳҿынӡа иааиуан. Иара дызгаратәы ҭагылазаашьак сзыҟамҵеит. Аркади даараҵәҟьа ддыргәаҟит. Ус Аазиз Ҷанбеи. Мсас Барцыци, иареи ааидкыланы иганы иҭаркит. Ишааиуаз сара салҵит изласабжьаргаз ала. Иахьынӡазалшоз агәылацәа ицхраауан. Зны Кортава Климраа рҩны дырҵәахызаап. Даҽазны Абазаеваа рҟны. Уаха дахьаагылаз уаҵәыуха неишьа имамызт. Иааишьҭыҵуамызт. Ҳгәылацәа Қьириаа рымаҳә Гиа Иванесели цәгьала дыхҭакны диман. Иара иоуп дызфазгьы. Аибашьра ианалагоз Гиа Иванесели Гагра дыҟазижьҭеи аамыз ҵуан. Дҭарҩит, коммерциатә
дәқьанкгьы издыргылеит. Дыхәҳахәҭҩын. Умшәан, сара уиазгоит ҳәа Аркади дишьҭагьежьуан. Диқәгәыӷит, избанзар ԥыҭҩык ус иалыргахьан. Агәаҟ игәыӷра игәыӷрахеит акәымзар – дцәажәон агәырҩа дуӡӡа зхызгаз Аза Лакоба, Аркаша иԥшәма ԥҳәыс.
– Сыҷкәынцәа Темур, Нури, Ахра Қапба, Адлеиба Беслан аҩны ҳаздәылҵӡомызт. Уахынлагьы ҳшеилаҳәаз ҳнықәиашәа ҟаҳҵон. Аҭаацәа зегь аҩны ҳаҟан. “Тиапараа” ҳҭаауан, ҳдыргәамҵуан. Ԥасаниа Аркаша игәы иҽанын, акы сзырур ҳәа ацәшәа иман. Ҳгәашә аӡәы дшааҭаххлакь, дхахаӡа ҳашә даалагылон. Дрыцәшәаӡомызт. Аҷкәынцәеи сареи ҳаидкыланы ҳаныргоз, иара рылаԥш дыҵаркит.
– Уара узусҭада? – абас иазҵааит.
– Сара саԥсуоуп! – деиҵамхаӡакәа аҭак риҭеит. Арҭ сгәылацәа роуп. Ахаан аӡәы ҳаиԥырхагамхацт, убри жәдыруазарц сҭахыуп, – ҳәагьы нациҵеит.
– Уара уашьҭан уҳаԥшаауеит! – ҳәа иарҳәеит. Ихы инаркны ишьапы аҿынӡа дааимырдеит лаԥшыцәгьала. Усҟан ҳара ҳакәын хыс ирымаз. Ҳархынҳәны ҳанаарга ашьҭахьгьы иҳацрыҵуазма. Ҳаилырхра иаҿын. Убри анахысгьы дхьамҵит Аркаша Ԥасаниа, дмааир иуамызт. Абри уашьҭан сара исԥырхагахап ҳәа хыхьчарак ҟамҵакәа инрыварххны дааҩнашылон. “Ухы гәаҭа уҳахдырҟьар ҳәа сшәоит”, – ҳәа иаҳәарҭа смоукәа ауп Гиа чарҳәара изуны Аркаша рыцҳа дышдәылигаз. Сара уиазгоит, акы уацәымшәан ҳәа аԥара имиххьан. Адырра зиҭахьаз рыцхыраарала аԥарагьы бжьыргт. Иаргьы цәгьалаҵәҟьа дҭадырхеит...
– Уаала Аркаша, акы уацәымшәан ҳәа Гиа дааины данигоз Аркаша ицәа иалашәахьазар акәхарын изыԥшыз, ргәыла аурыс ԥҳәыс лҿы днеин ажәа
рзынижьит иԥа Дамири, иԥшәма Аза Лакобеи. “Исызгәыдкыла, еибахьчалааит, гәырҩас срымкааит”! – ҳәа инапы дагәӡны илирбон.
– Аркаша “Мхедриони” рыр дсымырхит, сымч дмырхеит, арҭ зҿу закәызеи? – ҳәа ихы рқьио Гиа дшаахынҳәыз еиԥш Аркашараа жәашықәсала еидыркылахьаз рмал зегьы иабхәараа рыҩнашҟа ииеигеит.
– Гиа, абзиара ада цәгьарас иузиухьазеи Аркади, имал уалачоит, имашьына уақәтәоуп, уи аҳақ уабхәарааи уареи ишәызгару? – ҳәа ҽнак лыбжьы иқәлыргеит Валиа Кокосқьериа-ԥҳа.
– Иабашәҭаху уи. Убри адгьыл аԥсуаа иртәу Гагра акыр ҟалараны бдыруама ҳәа анлеиҳәоз иблақәагьы мҟәысит ачарҳәаҩ...
#
Дамир Ԥасаниа Аркаша-иԥа:
– Саб дахьырблыз аҭыԥ ахь ҳцон. Аццышәқәа еилырхуа ҳаимдон. Раԥхьатәи амш азы иаабеит ихьтәы хаԥыц. Даҽа зныкгьы ҳцарц сҭаххеит. Анеирагьы ҳацәшәон, аха аҩны схы сзыҩнакуамызт. Аҩынтә раан даҽа ԥшьхаԥыцк аабеит. Заб, зашьа, зыԥшәма дахьышьҭыблааз инеины иԥшаауаз, усҟан шәҭагылазаашьа шԥаҟаз ҳәа разҵаарагьы аҭахымзар ҟалап. Аиаша шәасҳәап втоматла ишьра аздырхазҭгьы акгьы имыхьызшәа исыԥхьаӡон. Имца схыԥсааӡом убри азы...
Аркади Ԥасаниа занааҭла дыхәҳахәҭҩын. Иҿабызшәа хаан, иҳаракын иԥсабаратә культура. Акыр ахәҳахәҭырҭатә ҭыԥқәа рҿы аус иухьан. Зны иҭааз даҽа зныкгьы днеир иҭаххон. Иара убраҟагьы иныԥшуан игәыҭбаара. Дәыԥсшәара иламызт. Жәлар рфорум Гагратәи аҟәша дазааԥсахьан. Имаҷымкәа анапынҵақәа ирҭон. Иаагап ажәлар реизгарақәа раан,
аизарақәа анымҩаԥгатәыз ихатә усқәа зымҩа инышьҭаҵаны идҵа дазхианы даагылон. Игәра ргон. – “Аркаша дысзышәыԥшаароуп”, – иҳәалон Ҳараз Чамагәуагьы.
Аркади Ԥасаниа аԥсуа школ иакәхшоз, иахьеи-уахеи иазхәыцуаз рыгәҭа дгылан. Зхәыҷқәа авганы изгоз дрыҿцәажәон, игәнигон, знымзар-зны ишахьхәуа рыҵеиҳәон. Ашкол аҿы аҭаацәаратә комитет далан. Аизарақәа раан иԥшәмагьы днеиуан, хазы иаргьы. Џьоукы зынӡа икылсӡомызт.
– Сара сазымхози, сыгәра умгаӡои! – дихлафуан Аза.
– Бара баауеит бхазын, сара саҭахуп ара, схәыҷы изын амацра акәӡам, абарҭ зегьы ҳара иаҳтәуп, баба дшәыкәыхшоуп, – ихәыҷы изын лассы-лассы ихы иаирхәалоз ажәа ҳашкол хәыҷқәагьы иреиҳәон. Ус дбахҵәаӡа аӡәгьы дивсуамызт.
Аркаша иаҳәшьа Зоиа Ԥасаниа-ԥҳа данҵаҩыз инаркны ажәеинраалақәа лыҩуан. Арҿиара аусзуҩцәа рассоциациа “Асаӡ” далан. Лыԥшәма Бениа Ҭинцгьы аԥсуаразын иқәԥарақәа дырхырҟьаны дҭаркхьан. Акыргьы дкыдыр-ҟьахьан. Убри агәаӷгьы ихҭырхит Аркаша. Изаҳкыз ҳҩымҭа хәыҷы хҳаркәшарц ҳҭахыуп иаҳәшьа Зоиа лпоезиатә цәаҳәақәа рыла:
Ухәыҷы аахыс угәы рызҭамызт,
Рбызшәа мчыла иудырҵахьан.
Уԥсҭазаараҿы урнышәомызт,
Рыуаҩымра уаниахьан.
Урҭ мариала урԥыхьашәеит,
Гагра амацәаз ианҭакыз.
Афашистцәа ҳәа урыҵаҳәҳәеит,
Убжьала ахысбжь иахәаҽыз.
Изыцәшәазеи нас, уаныршьыхгьы,
Амца уцрарҵеит, о, уаҳәшьа!
Иргаӡазшәа иааира дукгьы,
Ичча-ччо илагылан ушьа.
Наӡаӡа удгьыл иалаӡҩеит,
Алажәқәа иццышәыртәыз уцәеижь.
Аха уԥсыцқьа рзымбылӡеит,
Умцеит баша утәыла ааныжь...
23.10.1968. – 21.08.1992
Исзеиқәыԥхьаӡом Гагрыԥшьтәи аиҩхаахь заҟантәы ҳхалахьаз. Ԥхынрала, сасцәа дахьқәак анҳҭаауаз ма ҭаацәала. Риҵатәи ахҵәаха ҳәа сашьҭан, сызхара исзымбацызт, сызхара исзымҳәац саԥсшәеиԥш саҿыгәкаауан. Уажәы-уашьҭан иааиԥыланы рнапқәа ааикәыршаны инеилаҵәап уҳәарын наҟ-ааҟ еиҿаԥшуаз аҩ-бахәык. Еиқәҿырҭуан рышәаԥыџьаԥқәа. Ирыбжьҟьаны илеиуа Жәаҩакәара иахылҵуаз аԥсыԥ насыԥ ҿыцк укәа инҭанаршәуан. Ҩахьхьы ацҳа ахьху аҿынӡа заҟа ҭыԥ ҿыханҵа ыҟоузеи. Ачеиџьыка рхианы гәыԥ-гәыԥла, анаара ихыгьежьаа-хыгьежьааӡа игылоу аҵлақәа рыҵаҟа итәаны рыԥсқәа ршьон, рпатреҭқәа ҭырхуан, ирфон, иржәуан – ари дара рхылҵшьҭрақәа рзын шәышықәсала ҳамҭара ауан. Уи аахыс иҵӡозеи, аха аԥсуаа ракәым
амилаҭгьы уахь аԥхьанеиԥш рҿқәа ҳәым. Абылтәы нрықәҭәаны ирбылуаз ҳҵеицәа рыӡфҩы рызхымгакәа заҟа ҵлаԥшӡа ыҵҩаахьоузеи.
...Ааигәаӡа изгәаӷьит убрахь абжьалара. Сахаанызшәа сааннакылеит Арқаниаа рҩны. Ҩажәеижәибжь шықәса аахыс 70 шықәса ишырҭоугьы урҭ ашықәсқәа ирзмырҩашьеит сабацәа исзеиҭарҳәахьаз ахҭысқәа. Иара иамариашаны лахьхьи амшын азааигәара игылоу аҭӡамцқәа, уатәи абахҭа ианамклакь, уахынла арахә реиԥш еидцаланы абри аҩнаҿы иааргон. Еиуыжьыз рыҩнаҵаҟа иҵацаланы ирылахәмаруан, идыргәаҟуан, рнапхыцқәа хырхуан, рыхәрақәа аџьыкхыш бжьарыԥсон, рыблақәа жьхыршыла иҭырблаауан. Хкы-хкыла усҟан иааҟарҵахьаз зегьы ҿыцрак рыламызт Аԥсны ицоз аибашьраан. Акызаҵәык излеиԥшымыз усҟан уахынла акәын акәтеиԥш ианеиҿырхуаз, ирҵәаауа ианыршьуаз. Ҳхаантәи аибашьраан ҽынлагьы иаарҭахыз ҟарҵон, избанзар Гагра рнапаҿы иҟан, аӡәы ибаргьы иацәыԥхашьомызт, егьацә-шәомызт.
Ԥасаниа Аркаша дахьышьҭырблааз акыр снахысит, абахә акаҵа аҟны игылаз агәлымҵәах ибаҟаҿы саагылеит. Ахаҳә хьшәашәа ианыз аҩыра даҽа зныкгьы сылаԥш нахсыжьит: “Ақырҭаа Витали, на ҽтом месте был расстрелен и сожжен, 21.08.1992 ш.” – ҳәа.
Ҳара ҳаихылаԥшуеит, ҳара ихааҩеит иццышәқәа рҳәошәа, ибаҟа зҵагылаз абахәраҿы ишгәылҵра игәылҵыз ацаҟьа-шәҭқәа шьыҵәрақәак аахысҵәан ибаҟаԥхьа инышьҭасҵеит. Ахаҳә-цәы ианыз исахьаԥшӡа инадысҵеит сӡамҩа. Иааиԥхьысышьшьааит дахьырблыз аҭыԥ хызҩахьаз ашьац бырфынра. Наскьа ишьҭаз ақды ааскьазгеит абаҟа аԥхьаҟа. Уи снықәтәан сиацәажәон акраамҭа... Иблақәа исгәаладыршәон класск аҿы аҵара ицызҵоз анасырԥхьозтәи ашықәсқәа.
Аԥшӡареи ахаареи згымыз сҵаҩцәа аӡәы далхны даҽаӡәы дузалаҵомызт. Ҳаԥсуа школ иашьаҭаркыран “Анбан” аҿынтә иаауан зегьы. Витали Акиртава дузеилымкаар дыгәнаҳан. Мыцхәы дгәыҭбаан. Иара, убриаҟара дыԥхашьаҩын. Ирдыр, ирзымдыр зҿы еихазымкуаз, ибыжьҵәаны изгоз реиԥш дыҟамызт. Шамахмзар, идыз иҵатәы анидыруазгьы инапы дҩахаӡомызт. Еаснагь иччон иблақәа. Бзиа ибон атанкқәа рҭыхра, абџьарқәа, иара ихатәы знеишьақәак иман, иаабахьаз бџьарқәамызт.
Сара абџьар зимкызеи ҳәа аӡәы аҽыԥныҳәа сызимҭацызт. Сыҩнаҭа аҟнытә аӡәгьы ҳаибашьуамызт саб ихылҵыз ҩыџьа сашьцәа аласымҵозар. Аха исымҳәар ауам: ”Ишԥеилышәкаауа Аԥсадгьыл абзиабара!” – ҳәа ҳакласс азҵаарақәа анраҳҭалакь, џьоукы аанымгылаӡакәа апыҟҟаҳәа аҭакқәа ҟарҵон. Изакәытә ажәа хатәрақәазеи издыркылоз, иазырыԥшаауаз. Усҟан, Витали Акиртава иблақәа ныҵыркәраа-ааҵыркәраауа ицәажәоз дрылаԥшуан. Иара блала аҭак ҟаиҵон. Аха ҳара уи ҳалаӡозма. Агәеилцара шимазгьы ажәак-ҩажәак ракәымзар уаҳа мыцхәы иҳәомызт. Изакәытә ҿаԥыцузеи ирымоу, ирылҵуа аабарушь ҳәа ҳазҿынҵәаауаз шәышықәсала анҵыра риҭааит, аха Урыстәылаҟа рхы ргеит, аҵара уа иҭазгьы имааз заҟаҩы ыҟадаз!
Акиртава Витали Владимир-иԥа диит жьҭаара 23, 1968 ш. азы Гагра ақалақь аҿы, 1985 ш. азы Гагратәи абжьаратәи аԥсуа школ далгеит. Аррамаҵура дахысуан Харьков. Уброуп инапаҿы иахьааигаз арадист ҵара. Аибашьра ианалагоз аус иуан XVII апартиа Аизара ду ахьӡ зхыз асанаториаҿы. Аҭаацәара даламлацызт. Сызлахәыз еилатәарак аҿынтә бжьацәк /епизодк/ жәлар рфорум “Аидгылара Гагратәи аҟәша иалаз ҳаизыргеит аԥсуа школ аҿы. Хьыӡҳәала адырра зырҭаз аҿар ааит аӡәгьы иҽагмырхакәа. Ҳараз Чамагәуа, Иура Сабуа,
Анатоли Лагәлаа, Владимир Бениа аизара ақәкы хада иалацәажәеит. Егры ахықәан Џьон Агрба иҭархара аҟны ишаанымгыло, аԥсуа ар шаԥҵатәу, аҿар арра маҵура ишахыжьлатәу рҳәеит. Ҳаушьҭымҭацәа рнаҩсгьы ара иҟан ақалақь иааӡаз ақәыԥшцәа.
– Хымԥада умцар ҟалом ҳәа аӡәы мчыла уадаагалом. Зхатәгәаԥхарала изҭаху шәоуп иаҳҭаху, – иҳәеит Ҳараз Чамагәуа, ишиҟазшьаз, еиԥш, аҿар рахь имаз игәыбылра илжжуа. Аӡәы игәы бжьажьо зымҩа дымгылеит, инеины ашәҟәы рҽанырҵон.
– Санышәҵоу? – аҷкәынцәа ранҵадырга шьақәзыргылоз аӡӷаб дналхагылан длазҵааит Витали Акиртава. Пицунда еиҿыркааз жәлар раполченцәа дыруаӡәкын. Аракетатә базаҿы радистс дыҟан. Аибашьра иналагазар, сааҭкгьы баша џьара дыбжьамгылет, инапынҵақәа наигӡон қәҿиарала. Изаамҭанутәи ԥшыхәрак азы аиҿахысра бааԥсқәа цон Колхида, аконтузиа иоуит. Аӷацәа дыргеит дыҭҟәаны Гагрыԥшь аиҩхааҿы дганы абылтәы иқәҭәаны дырблаанӡагьы ицәа ихдырҵәраахьан, ихаара илыржәаахьан, убас дыргәаҟҵәҟьаны дыршьит.
Зны аԥсуа бызшәазы ирысҭеит адҵа, ахалатә усура. Рызегь аусура рнапы еицадыркит. Витали итетрад зымҩа инықәиҵан, ишәҟәыҭра дынҭалеит. Апарта ихәыҵакны асахьаҭыхрахь дниасит. Убриаҟара датәнатәны ашәра даҿын сшихагылазгьы изгәамҭаӡеит. Саргьы ихы доусыжьҭит сиԥырхагамхакәа...
Аҵатәхәқәа рышьҭахь Витали дааныскылеит, аиҿцәажәа-ра ҳаман. Аруаҩ исахьа убас иҭихит профессионализмла дазнеины, вбак узимҭо. Амала, ашьаҭа ахьикыз аҩны шакәызгьы акласс аҟноуп иахьхиркәшаз. Иҭихыз аруаҩ иҟәныз автомат ахы Абираҟ Ҟаԥшь ахагылан. Иаанагозеи ари, – сиазҵааит В. Акиртава. Ихы-иҿы амцеиԥш еибакын, иԥхеишьеит идҵа дахьацәхьаҵыз. Ихы-иҿы ианызбаалон аҭамзаара,
уи ажәала ирҳәара сашьҭамлакәа сызҵаара аҭак сазыԥшын. Убри агәра анига иԥсы ааивигеит, “аруаҩ дцоит еибашьра, аха абираҟ иаанагоит Аиааира шизыԥшу!” – аарлоуп ибжьы шҭикаауаз. Иусумҭазын аџьшьара исҭеит. Ибжьаирхаз ахалатә усура ииаагеит даҽа ҽнак ахь. Зегьы аамҭак-аамҭак шрымоу, асахьаҭыхрагьы шаҭаху, аха ианаҭыԥу иаҳа аҽшарԥшӡо уҳәа абас ҳаилибакааит сҵаҩи сареи. Иԥсы ҭаны сҿаԥхьа дшаагылалогьы, Гагратәи ахақәиҭра дшахьымӡазгьы, рҵаҩык иаҳасаб ала сгәы ҭнаблаауеит исахьа ахьсзеиқәмырхаз. Ҳаҩны иҩназ ҳаӷацәа еилырх-еиҵырхуа ианрылаз исыцәдырӡит снапылаҩырақәа реиҳа сзеиҷаҳалоз уи асахьа. Исзеиқәырхазҭгьы, убри акәын ипатреҭ ахаҭыԥан иацсҵоз изыскыз сҩымҭа хәыҷы.
“Иԥшӡаны шәҽеилашәымҳәароуп, маҭәа ҷыда шьҭышәымхыроуп, ма Колхида апозициаҿы ишәымрымхыр рушамм, шәшырхьыԥшу шәаламҩа хыргоит уатәи ашкол-аконцлагер ахь”, – анырҳәа инҳажьуаз ҳҭаацәа ирҳәаз ҳнахымсит. Ԥшьба-хәба ааба мшы исычҳашәа зуит, аха иҭахоз рҵәыуара џьаргьы сзымнеиуа саналага, ԥсра еиҭаԥсрахеит са сзын. Уаҩы сҽисмырбарц сқьаадқәа аашьҭыхны ҳнышәынҭраҿы сцон. Ажәытәӡатәи рнышәынҭрақәа инадыркны ирыкәыршаны еиҭасҳахьаз ашыцқәа нарҽеи-арҽеиуашәа сынрылс-ҩарылсны снеины снатәон уа исыргылахьаз “атенд” аҵаҟа. Макагьы дысхьыԥшны длеиуан. Ус ҽнак Гәдоуҭантә дҩеит Алик Чедиа. Алик гәаҟ, Алик гәыҭбаа, зхәыҷқәа рыла атрагедиақәа ирыниахьаз афатә-ажәтә уҳәа ҩ-ҭаацәарак рхәы даҵан.
Сыԥшызар, Алик Чедиа абаҳчара дҭаланы длеиуан. Аԥсшәа сеиҳәеит. Аха абжьааԥнеиԥш дааины дымтәеит.
– Ԥхьанеиԥш банқәы, ахаан бсыԥсҵәуаҩым, еилыбкаауеит ҳгәыцхәцәа рылымкаа сшыбзыҟоу. Абра ҟәрышьқәак бзаазгеит. Гәдоуҭа блеины шьаҵак, шәҵак зҳәаз иеиԥш Макеи бареи шәзын быхәҳахәҭуеит, – дцәажәон. Сара исҳәара сҿашәомызт. Уаанӡагьы исыдигалахьан аԥарақәа. Игәыҭбаара рхы иархәаны заҟаҩы ихьыԥшыдаз. Уи аҟынтә сыԥсцәа сырнықәны “мап” шыскхьазгьы сахьхәхьан аиаша сҳәозар. “Ахҵәацәа” ҳәа иаҳхыз ахьӡ сарцәомызт. Изҩышаз еишьҭагыланы исзааиуан, аха сыԥсҭазаара ацәгьара изҭагылаз сқьаад ахь ииазгаанӡа инсымпыҵаба ицон. Схы аазқәысклак акы сыцааиуамызт. Амраҵәҟьагьы сыцҳауашәа избон, сзаҵаԥшуамызт.
Цәыббра 8 рзоуп. Гәдоуҭаҟа сызгоз амашьына аџьармыкьа аԥхьаҵәҟьа иаагылеит. Зны уа саалагьежьен, нас апрессцентр ахьгьы снеирц сгәы инҭакны агәашә сынҭаламҭаз сылаԥш ааныркылеит хҩык ахацәа. Руаӡәк, арахь сара сахь зҿы хаз Анатоли Бата-иԥа Возба иакәызшәа збан, шьаҿақәакгьы ныҟасҵеит иара иахь. Иаргьы сгәеиҭеит. Аха Ан. Возба ахаан ихы-иҿы аужьны дсымбацызт, агха исыхьыз ԥхашьаны саахынҳәымҭаз сышьҭаҽит. Дахьсыцәҩашьаз азын аҭамзаара шьҭаҵо снеиԥылеит. Уи Анатоли Возба иакәын.
– Ҳаудыруа ҳабаҟагәышьоу, Гагра иҭахаз Қыжәаа ҳаҷкәынцәа ецы анышә иамаадашәа ҟаҳҵеит, ашоураха, мчыбжь наҟьак иҳарҭомызт, ус цәгьала ҳабаҩқәа ааган. Аҽныҵәҟьа рымҩа иқәаҳҵеит, – иҳәеит деишәар-еиҵараха. Снаидашшылеит. Ари зегьы иаҳзеиԥшыз хьаан. Нас дсыҳәеит Гагра ҳаԥсқәа шалаагаз атәы, ҳажәлар ишрызныҟәо иазкны информациақәак аԥсуа радио аҟны ирысҭарц. Ус егьыҟасҵеит. Дсыҿцәажәон Екатерина Бебиа-ԥҳа...
Х-дунеик, х-ԥсҭазаарак шҳацәҭахазгьы, акы
ҳмыхьызшәа снарбоит аԥшьбатәи дахьрыцәцаз. Абри аиааира ҳара ишаҳтәу схазырҵо акы ауп” ҳәа исеиҳәаз ааиаҭамкыкәа сахьынӡаидгылаз сыблакнот ахь иниазгеит.
Анатоли Возба, злаф цҳафыруаз, ауаҩыцқьа, арҿиаҩы ду, сахьынӡаидгылаз, ҳаиҿцәажәара хәыҷы иагәылсхьан х-ҩык аешьцәа ирзыскраны иҟаз. Ахгьы сыԥшаахьан. Ан. Возба ихаҿсахьагьы санхәыцло, иажәақәа сгәаларшәо ауп абарҭ ацәаҳәақәа шызҩыз... Аҷкәынцәа рыхьӡала уи ашьҭахьгьы иҳаман аицәажәара...
Х-ҩык, х-гәараҭак, хымцажәлакы, х-дунеитә ԥсҭазаарак. Ҽнак еибамбар ззымчҳауаз. Лыхны ақыҭантәиқәа. Анреи, абреи, аеҳәшьареи, аешьареи ирыҵаркуаз зларааӡахьаз Аԥсадгьыл ашәарҭа ианҭагыла гачамкра рмыхькәа рхәышҭаарақәа аанрыжьит. Аибашьраҿы тәым дшыҟамгьы, дара-дара иҩынтәны еихылаԥшырц, еибахьчаларц џьара инеидымшәеит. Аӡә илымкаа егьи қәылара, аԥшәыхәра дцар руӡомызт, еицын.
Возба Ахра Ақсент-иԥа /22 ш/ Дҭаацәарамызт. Гәдоуҭантәи абжьаратәи ашкол даналга, дҭалеит Ворошиловградтәи аргыларатә ҵараиурҭа. Икымҭа-ишьҭымҭа ԥшӡан. Иаб иҩны иагыз-иабзаз гәцаракрала дазыҟан. Раб Ақсент заа идунеи шиԥсаххьазгьы еҭымра дмырбакәа илааӡеит ран Џьамила Ҭырқь-ԥҳа. Аԥсуа қыҭа арҵаҩы ԥҳәыс дыздыруа ишырҳәоз еиԥш, аҩны ахаҵа усгьы, лҩызцәа рыгәҭангьы зегьы дрыхьӡон, дырԥшӡаган. Насыԥ лыман рҩыџьарагьы лымч-лылша аҿар рааӡара иахьазкыз. Усоуп ааӡара бзиа шрылҭаз ԥшь-ҩык лыхшарагьы.
Амцажәла еиқәыр-хагақәа ируаӡәкыз Возба Леосик Константин-иԥа /ҷ ш/, Бамборатәи абжьаратәи ашкол даушьҭымҭан. Дыз-лиааз аҩнаҭеи, иахьеи-уахеи зылаԥшхаа ихыз иқыҭа гәакьа Лыхни, ибзианы дызхысхьаз аррамаҵуреи иԥсҭазааратә ԥышәа арҭбаахьан. Машьынаныҟәцаҩыс аус иуан иқыҭаҿы. Аибашьра ианалагоз иԥа Роланд фышықәса ихыҵуан.
Возба Наварбеи /Џыр/ Руфбеи-иԥа /21 ш./ Аԥшьдәанытәи абжьаратә школ даналга арра маҵура дахысуан. Даныҩеидас инаркны ихшыҩ азцахьан атракторны-ҟәцара азанааҭ. Иқыҭаҿы даагыланы аус иуан. Иан Роза иҩынтәны аџьабаацәгьа лхыганоуп лхәыҷқәа шылааӡаз, раб дрыԥхахьан. Аԥсуа жәлар рыжәлартәраҿы иахьгылазаалакгьы, изыниозаалакгьы рҿы агәаӷь зызҭаз аиҿамсқәа рылиаауазар а-Возбақәа ирыднагалоз аҭыԥҳацәагьы мшын. Иагьа ԥынгыла роургьы еиџьны итәомызт. Ус шакәыз ааԥшхьан Џьамилеи Розеи анеибаха инаркны. Аибашьра дара рзын мацара иҟалазшәа инеидаш-шыло еиламхеит. Рашҭақәа аанзыжьуаз рԥацәа: Ахра, Рауль, Лесик, Џыр ирышьҭаныҳәон шәабдуцәа урҭ рабдуцәа рҵеира шәаԥсахааит, ҳашәмырԥхашьааит ҳәа...
#
Миша Қаԥшь:
– “Сара раԥхьа еиҿыскааз авзвод аҿы иҟан 30-ҩык. Сгәыԥ аҿы иҟан абарҭ аԥшьҩыкгьы гәараҭак зхьыԥшыз, иҟата-ҟатаӡа. Сдыршанхеит. Сылаԥш ааиқәкны сызрыхәа-ԥшуамызт, – убас иԥшӡақәан. Рхатәы ԥшӡашьақәа ирыҵаз амаӡа шузаҵымхуаз еиԥш, аҟазшьақәагьы рыман, даҽаӡәы иҟазшьа ухазыршҭуаз. Исыздыруам абас сылаԥши сгәи здырблаҟьаз “ахы иаҿаҳаргыло зусҭцәада, абзиара рыдкылаз, аха абас иҟоу анҳацәҭахаз, нас ааигәа-сигәа ҳшьақәгылараны ҳаҟоума”, – ҳәа схәыцуан. Дара ҩба-хԥа еибашьра зхызгахьоу ракәызшәа имшәаӡакәа аԥшыхәрақәа рахь ацара рҽазыҟарҵон”.
– Уара, ақырҭқәа рҩнқәа рахь шәымҩахымҵлан, ишәарҭоуп. – ҳәа анрарҳәалакь, “иҟаҳҵарызеи нас, дара иаанкыланы ирымоу аҳаракырақәеи аҩнқәеи ракәзар, рҩнқәа урыҩнамлакәа узлареибашьуазеи?” – ҳәа аҭак ҟарҵон. Ақырҭқәа зыҩназ ҩныкгьы хаха иажәланы индырҵәахьан. Усҟан ихынҳәит еибганы.
Ҭырқьба Џьамила лԥацәа ҩыџьа Раули Ахреи, Розеи Ларисеи рыҷкәынцәа Џыри Леосики – иԥшьҩыкны еицын уи аҽны. Ақырҭқәа зыҩназ аҩны иакәшеит Возаа. Аҟәҟәаҳәа ихысуа ианыҩнала. Ҩыџьа рыхқәа ргеит, егьырҭ ҭадырхеит. Раԥхьа ахәра зауз Ахра иоуп. Ирласны шәыбнала ҳәа акоманда риҭеит иашьцәа, иара дышхәызгьы ҩыџьа ицаз дрышьклахысуан. Ашьҭахьтәи ашә ала аҩны ԥызжәаз дара роуп. Ан. Возба иажәақәа еиҭагьы иаҳгәалаҳаршәозар, ах-ҩык ҭамхазшәа узырбо ихҭыс лакәхеит Рауль дахьрыцәцаз.
Гагразын ианжәылоз, аԥсуаа рыҷкәынцәа ҿырҭуан: “Авозбақәа ишырҳәаз еиԥш, шәрыжәла рыҩнқәа!” – ицон урҭ ргәымшәара ирнаҭаз амчқәа ҩбатәуа:
Х-абхьӡык зхыз ԥшь-ҩык аԥацәа,
Ирмацәысуа ицон еибашьра.
Ишәаҳама, Гагра еибашьуан,
Уаӷа думшьыр – иара уишьуан.
Ишԥаруаз, рымцажәла мцакуан
Рабхьыӡқәа реиԥш игәыкуан.
Амцажәла еиҿаркуеит, иблыр ҟалаӡом,
Амцажәла даҩсуеит, еиқәзырхаз дыԥсӡом,
Зымцажәла ҿыцәаз аӡәгьы изшаӡом!
Аццышә аҿы амцажәла рыԥшааӡом!...
17.04.1945 – 29.08.1992 ш.
Исас-гәашә алагьы дзакәыз убарҭан. Шьершьелиа Виктор /Витиа/ Шамел-иԥа Бзыԥҭа ақыҭа, Асԥа уахь/-ҩалсуа арымарахь ала анхамҩа бзиаӡа еиҿикаахьан. Ирласны, насгьы гьамала ишԥеибиҭеи рҳәон илавс-ҩавсуаз. Иԥшәма Мимоза Бераиа-ԥҳа еснагь ашҭа дықәубаауан, ишәҭышха илыман. Еихымҟьа-еиԥымҟьа иҟаз ихшарагьы ирызҳауан, иман аԥацәеи аԥҳацәеи.
89-тәи ашықәсқәа рынахыс Витиа дсықәшәалон и-БРДМ дақәтәаны Арасаӡыхьҟа сҭаацәа рахь санцалоз.
Гәаныла аџьшьара исҭон зеиԥш ҟамло иҟоузеи, иакәымк рхәыцуазар, сшынҭҟьара сыԥшуп, сазыҟаҵоуп ҳәа маӡала аҽазыҟаҵара дахьашьҭаз. Аԥсны имҩаԥсуаз аполитикатә хҭысқәа дрылахәын. Ҳажәлар ахьааилагыло дкылхха днеиуан. Аԥсуа имилаҭтә гвардиа аԥҵарада ҳшыхәшәымызгьы убарҭан. Иаразнак уи далалеит ианеиҿыркаа. Аӡәырҩы аҿаргьы уахь иадиԥхьалахьан. Витиа, Асԥа иаланхоз игәылацәа ақырҭқәа дрызхымго аҿынӡа инеихьан. Урҭ рылоуп ихыԥша, дзакәыз Қарҭынӡа иназгахьаз.
Аибашьра ианалага, Витиа иеиԥш, зхатәгәаԥхарала еизганы дзыҿцәажәалоз ԥыҭҩык ҟалеит, арахь БРДМ цырак акәхеит ирымаз. Еимакноуп аҭалара ишналагаз Абираҟ ахаргыланы Бганба Валери /Лиутики/ Амԥар Емзари иԥырноуп Аҟәаҟа ишцаз. Аекипаж командирс даман Амԥар Емзар. Ари арԥыс диит Лӡаа, Германиа арра маҵура дахысхьан, аԥсуа гвардиа далан. Ауыха, Ацҳа Ҟаԥшь аҟны еизаз, аҷкәынцәа еихшаны анапынҵақәа анрырҭоз Шьершьелиа Ачадараҟа даарышьҭит, уантә Гдоуҭаҟа. Усҟан аиҿкааратә усурақәа цон, еиӷьу-еицәоу ҳәа инҭкааны иҟаҵатәыз адырра уадаҩын. Аԥышәа иунарбон. Утәар, ма уҽхьоукыр, мамзаргьы умыццакыр ихадоу узаҵхуамызт. Гәдоуҭантә рхы дырхеит Гаграҟа. Акы шәацәымшәан ҳәа дарӷьажәҩаны дынрывагылеит Бзыԥҭатәи абчараҳ, ахрақәа рдақәа ирҭысхьаз агәымшәа Агрба Тониа. Асанаториа “Украина” илеин рҭыԥ ылхны итәеит аӷа Гаграҟа даашьҭтәым, ҳаицҿакхар иҳалшаратәы ҳаҟоуп ҳәа. Аха аԥсахрақәа ҟамлар амуит, ҳаруаа Аџьар ҟаԥшь аҟнынӡа иааскьарц аусԥҟа шьҭырхит. Витиа Шьершьелиа раԥхьатәи амш инаркны ажәылара акәын қәкыс имаз. Ҽеишәа рҽеибырҭаанӡа ҳаргәыдлар абџьардагьы ҳариааиуеит, агәыӷәӷәоуп иаҭаху, мызлагьы шәҽазыҟашәҵала, аха шәара ишәымац абџьар инеиҳаны акгьы шәоуӡом ҳәа игәы аҵәаабжь
аргама ирылеиҳәеит. Ахырӷәӷәарҭақәа рҿы изыртәаз иара иакәызшәа идыруан рыҽхәыҵакырҭақәа. Акырџьара иқәицҟьаахьан. Ҳаҷкәынцәа аибашьцәа заҟантә дааныркылахьазыз имҩа иаԥырагыланы, умццакын, уангыла ҳәа. Ус, Ацангәыгәра игылаз аԥацха аҩадахьала и-БРДМ хәыҵаиргылеит. Иара дымԥшыкәа аӷа иҽышьақәкны дахьтәаз аҭыԥқәа рахь дцеит. Аԥшыхәрақәа мҩаԥигон иманшәаланы. Аҟаҿыҳәа згәы еицҳауаз хаҵа еибаган. Аамҭа агара зынӡагьы дазыразымызт. Диашоуп зҳәозгьы еиҳан.
Иааит ақәылара анаҭахыз амш.
– Ҭахарада иамуазаргьы иԥышәагоу акы акәхоит, – иҳәеит Витиа. Зҽырӷәӷәаҵәҟьаны зҽеибыҭаны иҟаз хәышҭаарак иагәыдлеит. Сҭахоит изымдырӡо рыгәҭа далалеит, ҭагалантәи абӷьқәа реиԥш, еимырбӷьыжәаа. Еицыз агәыԥ ибзиаӡаны аус шыруазгьы Витиа ахәра иоуит. Имариа анроу дыҭҟәаны дыргеит. Ақырҭқәа рыштабқәа рҿы аус зуаз амедеҳәшьцәа иаразнак адырра роуит. Дышиашаз Гагратәи ахәшәтәырҭа аморг аҿы дыргеит. Аерман медеҳәшьак илҳәон, Аԥсны зегьы рнапаҿы инаргазар аҟара деигәырӷьеит ақырҭуа медеҳәшьа Нина Сордиа. Дшьацәхыртәны дкәашеит. Зынӡа уаҩы изымдыруа аусқәа еиҿылкааит. Бзыԥҭатәи аҳәатәы фермаҿы аус зуаз Абрамишьвили иԥшәма Дали цхырааҩыс длыман. Уи илԥшааз абылтәы ниқәҭәаны дырблит.
Витали Чиригбаиа:
“– Витиа Шьершьелиа аӷа инапаҿы даннеи гыгшәыграла ишизныҟәаз, дышдыргәаҟуаз, аха ирыхәашаз ажәак ахьиҿыҵымшәаз зегьы ҳара ҳахьгылаз ахырӷәӷӷәарҭақәа рҟны иҳаҳаит. Амца ҳнаркит. Аха иҷҳатәын, иаразнак ҳрыжәларатәы
ҳазыҟаҵамызт. Ааԥхьара ҿыцк иаҳзаҩызахеит фырхаҵарыла аԥсра дахьаԥылаз”...
#
Автор лажәақәа:
Уара иушьуа анцәа дишьуам ҳәа иззыԥшыз аамҭа ааит аԥсуаа. Дали лыҟнынӡагьы инаӡеит. Лыԥшәма Абрамишьвилигьы дылдырԥшааит. Витиа Шьершьелиа иԥа Игор днаргеит иара иҟны. Уаб ишьа уы ҳәа.
– Далираа, Абрамишьвилираа рхала рҽыршьхьеит. Иҿаҳәаны исзаажәгаз дсызшьуам, аха абџьар шьҭысхуеит, саб имала иакәӡам ҳҵеицәа зегьы ршьа утәуп, – иҳәеит заб игәыџьбара зызҭаз аԥа...
Витиа Шьершьелиа и-БРДМ еиқәыццышә акраамҭагьы игылан Колхида, акультура ҩны аԥхьаҵәҟьа, амҩаҿы. Ақәеи. аси, ашықәсқәеи неицхырааны аҭыԥ шыдрыцқьахьоугьы, хықәкыла сара савсуанаҵы сыбла иаахгылоит. “Аџьар ҟаԥшь” аҟны иахьцәыҵаиргылаз уа дҭатәоу џьышьа еикәарблыз и-БРДМ алҩаҵә макьанагьы ҳаблақәа ирымхыҵӡац.
Аибашьра ашьҭақәа иахьагьы имыхьшәашәацт. Зынӡа ҩымчыбжьа роуп Витиагьы аибашьха аниаӡаз. Аха, иаҳәшьа ишылҳәаз еиԥш, ирзымблыз иԥсы, илҵуаз икәицқәа имыцәо ҭоурыхны, ибаҟаны зыԥсы ҭоу ҳнаҩсгьы, имицгьы изыԥшызаауеит. “Аԥсны Афырхаҵа” ҳәа ианаршьаз ахьӡ /данҭаха ашьҭахь/ Аиааира иахаанханы знапҿы изырҭаз реиԥш иаԥсахаз дыруаӡәкын...
25.07.65 – 1.10.92 ш.
Аԥа дзауны агара змауз ҳәа, Гаграа зыӡбахә ҳқьышә иқәкыз аԥсуа школ анҳзаадыртгьы даҽа гәаҟ-мцак изалымҵит аԥсуаа рҵаҩцәа. Ақалақь аҵара аҟәша аиҳабы Б.А. Чакабериа ашәҟәы ҳзынаишьҭлон: “даҽа ҩыџьа ахәыҷқәа аншәзацымҵа, ианшәзымԥшаа”, “афин/-класс аартышьа ҳамаӡам” – ҳәа. Ус моу, исгәалашәоит аӡәы изын ашә аркра азҵаара анықәгылаз. Актәи акласс – ашкол шьаҭас иамоу анаадмырты уи иаҳәон аркраҿы ҳашнеиуаз. Хынҩажәеижәабатәи ашықәсқәа рзын рықәра, рынхара, рынҵыра уҳәа иҭышәынтәалахьан, уаареигәырӷьаратәы иҟан Сергегиаа, шьҭрала и-Џьырхәатәқәаз Заур, Сергеи, Валикәа /рыԥсҭазаарақәа ирылҵхьеит/, Котик. Ҳашкол ашьапы ахыргылараҿы, иҿырԥшыган абарҭ аҭаацәарақәа. Ҳаҭырла иазыҟаз ираԥхьагылан. Иахьынӡасгәалашәо, сара дасырԥхьон Сергегиа Гәрам Сергеи-иԥа. Ҳашкол анапхгара раԥхьа инаргыланы заҟа гәырӷьара ҳнаҭазеи иара убри акласс аҿы данҳазларга даҽа Џьырхәатәик Сергегиа Даур Рауф-иԥа /дҭахеит Шрома/. Избанзар, уи ашықәсан иҭалашаз аԥсуаа хәыҷқәа шырацәазгьы, иҳавганы аурыс школқәа ирҭарҵеит. Хьымӡӷык ҳамгандаз ҳәа
ҳагәқәа анҳаҵаҵәаауаз, ақырҭқәа ҳзыԥшын “ишаадыртыз еиԥш ианбарцәакуа” ҳәа.
Гәрами Даури ирзеиԥшыз аҟазшьа рыман – аразра, аҳәатә хаҵара, аԥсышәала ахәыцра. Гәрам Срегегиа ахәбатәи акласс инаркны Цандрыԥшьтәи ашкол-интернат ахь диаргеит. Абжьаратә школ даналага ашьҭахь Горловка азанааҭтә-техникатә ҵараиурҭа дҭалеит. Иара убраҟа атанктә хәҭаҿы аррамаҵура дахысуан. Дышқәыԥшыз аҭаацәара далалеит. Ирыхшеит ҩыџьа аԥацәа. Сергегиа Гәрам акалашәа изыԥшныз хәыҷын. Инапы злакыузеи, дабаҟоу ҳәа иҭаацәа сышразҵаалозгьы, жәашықәсаҟа инеиҳан Гәрам илакҭа сынҭамԥшизжьҭеи. Аиҳаракгьы, ашкол анаансыжь ашьҭахь. Ҽнак, аредакциа аҟнытә напынҵак сыманы снеит аҩнуҵҟалатәи аусқәа Гагратә аҟәшаҿы. Ихала ихы сырдырны аԥсшәа ансеиҳәа, ҽеишәа иқәыԥшра саналԥшы, сацәымҩашьакәа снеит ихәыҷраҿы. Абри агәахәа инаҭеит. Иара иеиҳагьы сара схаҭагьы. Ҳхы иаҳархәалоит ажәа “анԥса”. Аха Раиса Ҭаркьыл-ԥҳа, арҵаҩра азанааҭ аҟны ирылыркаалоз, Гәрами иаҳәшьцәеи ан гәакьа илылымшара лылыршаны дырхылаԥшуан. Аԥсыуа нхаҩ ԥҳәысын. Рынхамҩа дабжакын. Егьлырԥшӡеит.
Раиса лҽылзымшьит, уаҳа акгьы лыгымхеит Гәрам данҭаха. Лыҽцәажәара, усҟан акәым, иахьагьы уҽацәухьчап, убри аҿынӡа дбылхьеит иара изын. Лылаӷырӡқәа илдырҳәомызт Гәрам лареи реиԥырҵра атәы ансзеиҭалҳәоз.
– Нанҳәа 14 рзы, Украинантә арахь Ростовҟа ҳаауан. Елаевск адәыӷба ахьаангылаз ихәназ хаҵак ҳкәпеи дақәшәеит. Даҽаџьара диарымгоз, иара усгьы ашоураха, иҭатәоугьы ҳрацәаҩуп аасгәахәт. Сгәынамӡара сыҵиху сыздыруам ус иҳәеит: – Пицунда маӡалатәи архәҭаҿы аус зуеит. Схәыҷқәеи сыԥҳәыси уа иҟоуп, иқәызгарц уахь сцоит Аԥсны аибашьра иалагеит.
Сара амца ҩасыхҟьеит. Исызхамҵеит. Иҟарҵац ауп, иахышҿышыр иааҭынчрахап ҳәа сгәы инҭысҳәааит. Гәрам хәашабга авагонқәа рыбжьара аԥша ахьааиуаз дыбжьагыланы аҭаҭын дахон. Ус дааит. Исымҳәап ҳәа сыӡбеит, аха еицәастәырҳәагьы ацәшәа соуит. Агәаӷьра шысцәыцәгьазгьы ицәымӡакәа исаҳаз иасҳәеит. Зны дышкәакәахеит, диаҵәахеит. Уаб аҭел ҳаизасып, ҳамҩа ԥаҳамкып, ҳахьцо ҳцап ҳәа сиҳәеит.
– Иабаадыруеи, сысабицәеи саби ацхыраара иаҳәо иҭагылазар, сушьыр џьаргьы саагылом, сышиашоу Аԥсныҟоуп сахьцо, – иҳәеит. Дәыӷбала ашәи-ҭышәи ҳанкыдхало амҩа ҳахьықәыз деиланагон, аха уаҳа ԥсыхәа ҳамамызт. Ҿаҵак иҿахьы инеимгеит, аҭаҭын дшахоз мацара иааулакгьы Шәача ҳааит. Ихәыҷқәа рзын, ҳара ҳзын даара бзиа ҳхәҳахәҭны ҳаауан. Урҭ зегьы уа џьара иааныжьны Ԥсоу аҳәааҿы ҳааизар ахлымӡаах, иԥахны ар ылагылоуп. Быҷкәын дҭабырхома Аԥсныҟа дганы, – иҳәеит ачынқәа змаз командирк. Ахәылбыҽха шьхала ихыҵны Бзыԥҭаҟа ииасраны зҽеибызҭаз агәыԥ ҳаԥшааит. Уа днарылагылеит. Ҭыԥк дакуамызт. Дахьгылаз акәмызт игәы ахьыҟаз, агәаҟра даҿын, дыццакуан. Ари ҭаҭынк ахә ауп сҳәан хәышә мааҭ иџьыба инҭасҵеит. Сгәы шышьҭыблаауаз убра ҳнеиҟәыркәкәааит иаргьы саргьы.
Гәрам иан Раиса деибганы лыԥсы аҩны ишаалгазгьы, лгәы иаҳагьы ибжьызхшаз дналагылеит. Ҳгәылацәа ҳәа ирԥхьаӡози дареи еицәыхарахахьан. Аршра рыманы агәарабжьара ибжьан. Ауама зхыргахьаз Сергеи рыцҳагьы дыкны дыргеит Колхидатәи аконцлагер ахь.
Чынчор ЧХЕБЕЛИА:
– Ишыжәдыруа еиԥш, аҭыԥантәи ақырҭқәа аԥсцаха ҳарҭомызт. Ҳаквартирақәа рҿы инеины ааха ҳадыргон. Усоуп ишыршьыз ф-ҩык аԥсуа хацәа, Гагра
изалымҵыкәа иалаханы иҟаз. Аҵыхәтәаны зынӡа ҳкыдырцалеит. Сергегиа Гәрам иаб Сергеии сареи ҳакны ҳаргеит Колхида ашкол аҿы. Даара ирацәаҩын уа иҭакны ирымаз. Сергеи иааигәыдҵаны дыршьуазаргьы ҟеҳ иҳәомызт. Убас иԥсы дақәдырԥшхьан. Арахь Гәрам игәы дыҵан. “Иубап Гәрам дрымшьхьазар, сцәеижь иснардырхьеит”, – иҳәон. Џьара дакуамызт. Амца ицран. Ҳаибганы ҳрымпыҵыҵуеитҳәагьы ҳаҟамызт, аха ҳаурмышьҭыр амуа хҭыск иҭанаргылеит. Ҳанрымпыҵыҵгьы ибла акы абомызт. Иԥа дышҭахаз инырхьан дамеижьакәа. Раиса лакәзар, ауазырра даҿын. Сыршьы-срымшьы, шьҭаҵәҟьа хынҳәышьа сымам ҳәа амҩа дықәлеит. Зны шасыс дҿаҵо, нас шьаҿақәак доушьҭуа, илыххысаауа мацара дрымпыҵыҵит. Гәрам Сергегиа инаскьагара ҩсааҭк шагыз дихьӡеит...
Гәрам Сергегиеи Гарцкиа Мелори аԥсуа позициаҿоуп иахьеибабаз. Еиҭынхацәан, еибадыруан. Гәрами Милори ҩынтә заҵәык роуп ианраӡаз ԥшыхәра ацара. Аха иахьӡеит Гәрам изын автоматк аагара. Аиааиреиԥш иеигәырӷьеит. Амала рызхара изымеибашьит. Рыхқәа раарԥшыха рмаӡеит. Милор Гарцкиа дҭахеит нанҳәа 23 рзы, Гәрам Сергегиа 24 ауха /арыцхә 25 рахь ииасуаны/...
– Сгәрам рыцҳа аԥсуа гвардиа далалеит. Ақырҭқәа аанымгылакәа акы ианаԥшьарга еибашьра дышцоз иҳәахьан. Аԥсны иҟалаз атәы аниаҳа, згәы арахь изыхоз Гәрам иаасгәалаиршәеит арантә уахь зхы згоз шырацәаҩыз. Иҟаҳҵозеи, иҳамоу рыхьӡала ҳгәы зланаҳкылаша, агәымшәа ихьӡ ԥсӡом, ес-ииуа ирыциуеит. Ихаҭа-ԥсаҭа илакҭа зхоу аҷкәынцәа ирызҳауеит. Ан хазына дрымоуп Лакәиа Инга. Ҳашҭа шымԥсуа здыруеит. Шьҭа сыԥсуазаргьы сгәы ҭынчуп, – лҳәеит Раиса ҳаиҿцәажәара хыркәшо.
29.10.1960 – 23.08.1992 ш.
Гарҵкиа Милор Данил-иԥа диит жьҭаарамза 29, 1960 ш. азы Гәдоуҭа араион Лыхны ақыҭан. “А”, “Б” ҳәа иаарту ацырақәа рыла ацәажәара иҽаназикуаз инаркны ирбон дшыҵарыз, агәынкылара шимаз. Иҭаацәара рзын еиԥш, ирҵаҩцәа рзынгьы инаныкьаран ашкол иҭалара. Зхала аусура зылшоз иакәын изҳауан. Амаҭәарқәа зегьы ицааиуан. Гәдоуҭа ақалақь аҟны акәын ашкол дахьҭаз. Аурыс бызшәа аҟнытә аԥсшәахь аиҭагара дазҿлымҳан. Аԥсуа бызшәа, аурыс бызшәа, англыз бызшәа, ақырҭуа бызшәа ибзианы идыруан.
Абжьаратә школ даналга Суворов ихьӡ зху Қарҭтәи арратә ҵараиурҭа дҭалеит. “Иабду илакҭақәа баша ихамызт, иҟыбаҩгьы илеиҵеит, днагӡаны дшәиҭеит”, – ҳәа ргәылацәа ирыдырныҳәалон. Аконкәырс дун, 150-ҩык аԥышәарақәа ахьырҭиуаз 18-ҩык ракәын ирыдыркылоз. Адкыларатә комиссиа ахантәаҩы инаҵшьны иазгәеиҭеит Гәдоуҭатә арԥыс Милор Гарҵкиа ииҩыз ахҭҳәаа хшыҩзышьҭра шазутәу.
Аҳаҭыртә ӷәы аҿы ипатреҭ кыдын. Ибзианы ианхиркәша иҭаххеит иҵегь иҵара иациҵарц. Иреиҳау апартиатә школи арратә медицинатә институти рахь ирышьҭуан гәыԥҩык иреиӷьӡаны иалгақәаз. Азныказы иҭаацәара ргәы инанамгазаргьы уа иазааит.
Аҵараиурҭагьы азыразхеит. Аха ианылеимҵарк-ҩеимҵаркқәа дахьаԥсуаз азы ирзымгәаӷьит. Насоуп Аԥснытәи ақыҭанхамҩатә институт даналга.
Милор иабду амилициаҿы аус иуан. Ацәгьоуцәа шьаҿак инаишьҭуамызт. Аиаша дазықәԥаҩын. 37-тәи ашықәсқәа рзын ддырӡит, аха ахақәиҭра ирымҭар амуа иҭаиргылахьан. 33 шықәса анихыҵуаз деицырдыруа дҟалазар, Милор 32 шықәса рыла икаххаа илиххьан ихатәымҩақәа. Гәдоуҭатәи ачаи фабрикаҿы аусура даналага анхацәа иҿыгәкаауан. Уантә диаргеит Гәдоуҭатәи араингӡком аҟны економистс, аиҿкааратә ҟәша аинструкторс. Аиҿкааратә инструктортә ҟәшаҿы аашықәса аус иухьан аибашьра ианалагоз.
Ахәыҷқәа рдунеи аҟны акәын иԥсҭазаара ахьыҟаз. Аӡәгьы деилихуамызт. Дизмдыруазаргьы, хбыџк даниба игәы-иԥсы изоужьны дихәаԥшуан. Иаҟара ицлон. Ихаҭа дышқәыԥшыз аҭаацәара далалеит, аԥеи аԥҳаи иҭынхеит.
#
Гарҵкиа Белла, Милор иаҳәшьа:
– Администрациаҿы аус аниуаз ауп. Шьыбжьон аԥсааиҭакразы сааҭ заҵәык рыман. Иҩызцәа крыфара ианцо иара схәыҷы дахьамаз ахәыҷ баҳчаҿы днеиуан, убра дидтәалан, диахәмаруан. Заҟараан дысԥылахьази. Нас, иухьзеи Милор, уԥсы умшьо, акы унамыцҳауеи, ухыс-хысуа нахьхьынтә абра узаауазеи ҳәа иасҳәон. “Санынаиҿаԥшлакь, сызхара ҟалоит, амч ҿыцгьы сылалот”, – ҳәа дыччон, дгәырӷьон. Џьара царҭак ансоулакь, дгәырӷьон. Ахәыҷы дысзибон. Имаҭәақәа иӡәӡәон, иуанҭон, ифа-ижә, ицқьара. Ан ус длызбомызт иара ахәыҷқәа шибоз, дшырхылаԥшуаз. Убас акәын ихәыҷқәагьы дшырзыҟаз, акы рыгхар ҳәа дшәон. Нас ахәыҷқәа рдунеи здунеиз Гәдисеи Мадинеи раб иҟалозма Аԥсны ашәарҭа ианҭагыла зымҩа иҽыԥхьеикыр.
#
Автор лажәақәа:
Милор ргәашә инҭыҵымҭаз, мҩас ҳазқәыуҵозеи ҳәа иааиуаз аҷкәынцәа неидгылеит. Командирс ихы алихит, раԥхьа дгыларц, ишәарҭоу аҭыԥқәа зны иара иҭиҵааларц азы.
Милор иан Валентина Михаил-иԥҳа мца еиԥшымыз мцакы лыцран. Лыҷкәын игәыԥ аӡбахә лаҳауан. Гагра ахақәиҭтәразы ирыдыз рацәан. Ажәылара аҿынӡа иаҳа иуадаҩын аусмҩаԥгатәқәа. Лыхны амҩа еихагылаҿы даауан. Аԥсҭырк /полкк/ иазхашаз еилагылан. Асабицәа Гәымысҭаҟа ианцо, Гагра ахырӷәӷәарҭақәа рҿы ирылшо аныҟарҵо, ара шәышԥеилагылоу. Ахәра зауз аӡәы иқьышә ӡык нықәшәкыргьы изыԥсоузеи ҳәа даарылагылон. Ди, зегьы аибашьра ицар ҟалома ҳәа лазҳәақәазгьы ыҟан.
Милор арратә ҵараиурҭа дҭалаанӡагьы уи ашьҭахьгьы ирацәаӡаны дрыԥхьахьан аибашьра иазкыз ашәҟәқәа. Дзыԥхьаз, иибаз, иаҳаз гәникылон, ихашҭӡомызт. Адунеи аҿы иҟалахьоу аибашьрақәа инарҵауланы ишҭиҵаахьазгьы, аԥшыхәреи аибашьреи ахьиҵаз Мраҭашәаратәи афронт аҿоуп аԥшыхәра данцо ақәыԥшцәа рыцҳашьаны анышәынҭрақәа рҿы иртәаны иара ихала дцон.
Иҭахара мышқәак шагыз аҩны дҩеит иҭаацәа дынрылаԥшырц. Лыҷкәын ибара дааигәырӷьан Валентина иаразнак бзиа иибоз афатәқәа лырхиеит. Уаха заҵәык ахәыҷқәа уаарыдтәыл, рыгәнаҳа цәгьоуп, иуҿыгәкаауеит, сара Дәрыԥшь сынкыдххыланы саауеит ҳәа наиаҳәаны лымҩа днықәлеит. Аха уаанӡа изычҳауазма!
Ихабар сазҳәо аӡәы дышԥасымбари ҳәа амҩа еихагылаҿы днеит уи аҽны. Ахы злоу аҽеиԥш џьаргьы дакуамызт. Ацәалашәара бааԥсқәа деимдырххон. Ԥыҭҩыкгьы дынразҵаақәеит. Нас лшьамхқәа мап
шылцәыркуаз анылба, ачаԥарсҭа днықәтәеит. Уи акәхеит. Дынхьышьшьит. Адгьыл ҵысуазшәа лбеит. Лхатәы ҳәҳәабжьы лаҳауан. Абылра даҿын. Агха лмыхьӡеит, усҟан лыҷкәын иԥсы ихыҵхьан. Ԥсык еицырхамзи – илнырит...
Милор Гарҵкиа игәҭакы наигӡеит – аӷацәа зыҩназ аҩны ԥижәеит. Ирацәаҩны иҭаирхеит, ааха ӷәӷәа риҭеит, ”ихәыҷызаргьы, угәҭакы намгӡакәа аӷа уҭаирхар, убри ауп арыцҳара. Ԥыҭҩык рылашьҭра уанахьӡа – уи гәыҟажагоуп, уи, уҩызцәа зышьраны иҟаз урылгеит ауп иахьӡу!” – абас ихәыцуаз, абас згәыԥ иразҳәоз дреиуан. Ус егьыҟаиҵеит. Ишьра азмырхакәа инаивс-ааивсуаз зегьы иеихсуан. Ицәа-ижьы хыла ирысын, аха ирызхомызт.
Алеқсандр Анқәаб ибзоурала Милор ибаҩқәа иҭаацәа ироуит. Зԥа ибаҩқәа ирышьҭамлац издыруам уи зыԥсоу. Ашҭа данааҭаргалоз ирԥылаз, дықәзҵаз, дықәзхыз, хымш наҟьак ихагьежьуа амыткәма зҳәоз Анацәа рылоуп иан ишлаҳаз лыҷкәын ихы-иҿы шҩашьахьаз. Данааргоз лбеит. “Сыҷкәын ида адәы иқәсхуазеи ҳәа аҿкы ажәра лҽахьылыгӡеит, аха деиқәдырхеит. Данынаскьаргоз лара агоспиталь аҿы дышьҭан. “Иахьагьы, зны-зынла имҩа саԥшуеит, ҳашҭа иахнагаз сахьалахәымыз азын акәхап”, – илгәалалыршәауеит зегьы. Сгәы иалоу акоуп изхара дахьзымеибашьыз. Аӡара аимҭеит ихы. “Бымшәан сара сазыҟаҵоуп, ахыхьчашьагьы здыруеит. Аҩны сыҟазар сҭахым џьыбшьома. Адунеи анаӡара џьара сыҟоушәа шәызегь шәыцԥхьаӡа сшыгәырҩо, шәшыгәхьаазго!” – ҳәа ибжьы шлаҳац илаҳауеит. Ҩба-хԥа мза рыдамхаргьы, аибашьыха ҽеишәа дахьӡазҭгьы, саргьы убри ала сгәы ныскылон лҳәоит Валентина. Милор иҭынхеит аԥеи аԥҳаи Гәдисеи Гәындеи. Лԥа аиҵбы иакәзар – Мамсыри Хамидеи. Мамсыр, Валиа лабхәа иаб иакәын. Уи иԥшрақәа имоуп ҳәа ззырҳәоз Милор
иакәзар. Милор иҟазшьақәеи ицәаҩа ҷыдақәеи ааинухуеит Мамсыр хәыҷы, уи аԥшьбатәи акласс аҿы дтәоуп: Абарҭ дызлаԥшуа, инхаз лԥа, уи ихшара, Милор итәқәа. Лыӡӷаб лԥа – ԥсынкылагас илымоуп. Убасоуп ишылԥхьаӡо зԥацәа ҭахаз Анацәа рхеилак адоуҳатә мчы.
– ...Ее, уаҳа акы сгәы иалам, изхара дахьзымеибашьыз, ауп – лҳәоит лара.
Агәымшәаразы амедал занаршьаз /данҭаха ашьҭахь / Милор Гарцкиа алакә аҟнеиԥш деиқәхазҭгьы, иахьатәи Аԥсны акәын дызҭахыз. Иԥсы злаз, даныхәыҷыз инаркны иалиххьаз арратә маҵзура аганахь ала аҿар еихьзырԥшы-шаз иакәхон. Изнымҵыз нырҵааит аофициарцәа, аинралцәа. Арратә зыҟаҵара змоу санрылаԥшуа, сҿаԥхьа даагылоит исымбацыз, аха зыӡбахә ала сгәы иазааигәахаз Милор Гарҵкиа. Акгьы ҳмыхьызшәа иҳаԥхьаӡоит изыԥсахша, рҭыԥ аҿы агылара иаԥсахаша еиҵагылар.
Ҳаразиа-Бениа Шамониа Еснаҭ-иԥҳа /Снатиа/. Еҭери ҳәа аҭаца хьӡы лырҭеит Арасаӡыхь, Кьахьыраа ргәараҭаҿы. Аԥҳәыс гәыҭбаа, зчеиџьыка ҭбааз, асас изын згәашә еснагь иаартыз, ҩысҭаара зламыз аԥҳәыс хыхәа. Иаарҩароума иӡысаамҭоума акгьы ҟамлеит ҳәа џьоукы анашшуаз, зуҭра ҭыҵны ицоз. Ажәлахәқәа рзызшоз, знапы барақьаҭыз.
Колхида кны измаз ҳаӷацәа, арахь Аҳәыҳәшәара иахымсырц аԥшыхәрақәа мҩаԥызгоз ҳаруаа мҩахылгон. Ирԥеиԥшу лдыруазшәа, амҩан илԥыларгьы рыжәҩақәа аанкыланы дрыкәхшон Адгәыр Бениа, Зурик Ӡаӡба, Алик Барцыц, Заканбеи Барцыц, Рауф Бениа, Алик Ԥлиа. Бзыԥҭатәи ахырӷәӷәарҭа аҟнытә хыхь Ӡыхьҿаҟа ихәноз мҩахылгон. Хәтаба Леониараа, – ус дрышьҭан гәыԥҩык.
Сентиабр 25, 1992 ш.
Еҭери ашьыжь лусқәа анаалырҽеи днеизаап сан лҿы. Уи араҵаҟа аишәа ргылан апатырџьан ажәла агәылхра даҿын. Лааҩсан агәгәаҳәа амца аҵаҵаны қәабк апатырџьан сызбал шуа ихгылазаарын.
– Унан, Хьымор, иахьак аҳаирпланқәа амца иаҳа ианадыркуа адәны шәызҿу закәызеи, – иџьалшьазаап даалыцәшәаны.
– Бара нахьхьынтә бааит, сара сзыхьчо сыҵагылоуп, – ҳәа анлаҭалкы иааибарччазаап.
– Сгәы иаахәеит шәыԥҳаи лыӡӷаби еибганы
иахьалҵыз, иҟаҳҵозеи, ҳаҷкәынцәагьы Анцәа ихьчап, – лҳәазаап Еҭери. – Шьыбжьон ҷкәынцәақәак ааираны иҟоуп. Фатәқәак сырхиароуп. Аҩны схы сзыҩнамкуашәа сааҟалан, снашәҿаԥшырц, сагьыншәацәажәарц сааин. Сыццакрагьы сыцгәышьоуп, ҳәа лцамҭаз сан дгәыдылкылазаап. Агәарабжьара анаӡара иҿоу агәашә аҿынӡа днаскьалгеит. Еиҭагьы игәыдибакылеит.
– Сгәы шлыхьҵәыуоз, сылаԥш шлышьҭаз дцеит. Сааҭкгьы аабжьымсыцкәа аҳәҳәабжь геит, – илгәалалыршәон сан Хьымор.
Колхидантә агаубица иаршәыз аԥҽыха лҟатара иналсит. Амца аҿыдды хыхьынтә ианлеиуаз рыҩны аԥхьа дгылан.
Сентиабр 28, ааилашәахьан еиԥш, Гарԥ икылҟьа иҩеит ари ажәабжь хлымӡаах.
Ашҭа самкит. Нахьхьы сцо, аахьхьи саауа, агәаҟра сшаҿыз, дшысҵәыуоз асааҭ жәаҩа ҟалеит.
– Даҽа шәышықәса нысҵыргьы, саб иашьа иԥа Владимир Камсагә-иԥа Ҳаразиа дысхазыршҭуа аамҭа ҟалом зҳәалоз Еҭери лнышәнап снапы нықәсшьырц рыҩны саннеи, лацала Наҭела Амԥар-ԥҳаи уи лыԥшәма Назыбеии исдрбеит аҵәамахә аҟны ихшьыз, лара лзын аӷа иааишьҭыз аԥҽыха. Аԥсуа цәеихак азбжак иаҟаран, ахырвыррақәа ҵарыхәҵәаӡа, аӷа иԥсы аахукаауан.
Лыӡбахә анаацәырырго, иахьанӡагьы исаҳалоит лыхьӡи лыжәлеи зцу лажәа ҟәандақәа:
“Ишәыхьша сыхьааит, ҳаҷкәынцәа...”
30.05.1948 – 25.09.1992 ш.
Мамацев Валери Иасон-иԥа диит лаҵарамза 30, 1948 ш. азы Лыхны ақыҭан. Иқыҭантәи абжьаратә школ даналга, аррамаҵура дахысуан. Аминаршәгақәа рыкәша-мыкәша иаҭаху зегьы ахьҭыр-ҵаауаз архәҭаҿы дыҟан. Ишымариамызгьы инапаҿы иааигеит. Арҽхәаԥхьыӡқәеи аџьшьарақәеи ианаршьахьан. Ҵакыла иҭбаан архәҭа аҿынтә иҭаацәа ирзаалоз ашәҟәқәа. Арра
ихыганы данаа, иқыҭан даагыланы слесар-механикс аусура далагеит. Иҭбааз иԥышәа иқыҭауаа аигәырӷьон. Инапаҿы аихалых “цәажәон”, итаруан. Аҭаацәара далалеит 1974 ш. азы. Х-ҩык аԥацәа рааӡон иԥшәма Наҭела Кәыҵниа-ԥҳаи иареи.
Валери иџьушьақәашаз маҷмызт. Аха иаарылумкаарц ауамызт аррамаҵура ламыс ԥшьала дахьазнеиуаз. Инарҵауланы аҵакы ахьеиликаауаз. Иабацәагьы убри аӡбахә ала ишилабжьалоз еиԥшҵәҟьа иԥацәа дрыҿцәажәон “шәықәра шаҵанаклакь шәшахысуа жәдыруаз, – сагьшәмырԥхашьароуп, уи ҳара ҳажәлазын иԥҟара ҷыдоуп” – иҳәан Наҭелеи Валерии рԥеиҳабы Анри Агәӡера атанктә хәҭаҿы аррамаҵура дахысуан аибашьра ианалагоз. Нас аби аԥеи неивагылан Бзыԥҭатәи ахырӷӷәарҭаҿы иааит. Аб иԥа иирҵон ахыхьчашьа, уахеи-иахьеи иԥышәа имеидон. Дыҟамзар ҟалап аԥсуа еибашьҩык Гагратәи ахырӷәӷәарҭаҿы имааз, зшьапы уа инықәзмыргылаз,
иара убас, Гәымсҭа аҭабиаҿгьы иҭамтәаз, рҩыџьарагьы рыуадаҩрақәа зцәеижьаҿы иԥызымшәаз.
Валери Мамацев дрыцын иқыҭантәи аибашьцәа-аӷламқәа ҳәа ахьӡ зауз арԥарцәа Оҭар Гәынба, Рома Чрыгба, Оҭар Џьанба уҳәа ирацәаҩны. Ажәылара аҿынӡа иҭахаз зегь реиԥш, убри амш дахыццакуан. “Знык Гагра ҳрыцқьандаз”, – шиҳәоз дҭахеит цәыббра 25 рзы. Мрагыларатәи афронт аҿы амца иалагылаз Бабури Борис-иԥа Мамацев диҿыԥсаауа аҿынӡа игәы далсит. Изхылҵшьҭраз реиԥш рыгәқәа еицын, ус иааӡан. Рацәак аабжьымсыцкәа, абҵара 3, 1992 ш. азы Бабури Мамацев дҭахеит Шрома.
– Сара сԥа Бабури данҭаха, сылаӷырӡқәа ааӡомызт, исылабахьан, Гагра иҭахаз Валери рыцҳа изын убриҟара сҵәуахьан, бжеиҳан уаҩы сҽимырбакәа сыҵыхқәеи сымшқәеи неиԥшьуа. Еилых дҳамаӡамызт, ус акәын даргьы ишыдҳарҵоз, – лҳәеит Бабури иан Џьынџьуа-ԥҳа Шура Давид-иԥҳа. Зыҵаҟа ҳтәаз Лыхнашҭаҿтәи аҭәаҵлақәа дреиԥшнысшьалон. Аԥҳәыс ԥшӡа, днаӡа-ааӡаны, аԥсуа ԥҳәыс еиқәатәы ззырҳәо лакәын лҿабызшәа хаан. Уеизгьы Бабури ибаҩқәа рыблит, аха иццышәқәа идгьыл иахьахыгам азын лгәы убри ала илырӷәӷәоит, убри аҿынӡа лхаҭагьы илылышеит Аԥсадгьылра.
Фырхаҵарылоуп дышҭахаз Валери ихаҭагьы. Ԥшыхәра ицаз иҩызцәа аӷацәа рыкәшеит. Имаҷҩым еиқәырханы ирылигаз, аԥсра иацәынирхаз. Рцынхәрас иара агәымшәара аарԥшны аԥсра даԥылеит. Уи ауп изианаршьазгьы “Агәымшәаразы” амедал.
Подлесныи Алеқсандр Николаи-иԥа диит 1954 шықәсазы, аусуҩ иҭаацәараҿы. Зыԥсҭазаараҿы тәымк итәы ихнамхыцыз, зхатә џьабаала инхоз иани иаби Алеқсандр иларааӡон аџьа абзиабара, ақьиара, аиашазын ақәԥара. Саша данҵаҩыз инаркны авиоконструкторра иԥсы алан. Ирҵаҩцәагьы ирбон заҟа
иԥшӡоу икымҭа, атехника инапаҿы ишыхәмаруаз. Ирҵаҩцәа иҟарҵаз абжьгарала Саша ажурнал “ҩныҟ натуралист” анылиҩаа инаркны иаҳагьы ирбарҭахеит есааира дшеизҳауаз. Убри амҩала аҵараиурҭа аҭалара иҽазыҟеиҵон. Гәдоуҭатәи абжьаратәи аҩбатәи ашкол даналга, аррамаҵура дахысуан. Уброуп афымца мчы аганахь ала аҵараиурҭа дахьалгаз. Напхгара изҭоз иеигәырӷьон инапы злеикыз аус аҿы ихы ахьааирԥшуаз, иџьатә гәацԥыҳәара ахьҿырԥшыгаз. Иакымкәа аграмотақәа ианаршьахьан. Урҭ ирылукаауеит “знапы ахьы аԥссо” ҳәа адырга. Дгәазырҳагаха дхынҳәит арра ахьынтә. Аҭаацәара далалеит. Диит аԥа. ихьӡыртәит Игор. Иара ила рхы-ргәы иақәгәырӷьон иани иаби. Иранеишьаз андура, абдура иақәныҳәон. Саша аусура далагеит Гәдоуҭатәи ачаи фабрикаҿы. Иҭаацәара ԥыҭк ршьапы иаахиргылар иреиҳау аҵараиурҭахь ихы ирхарц гәҭакыс иман. Аҵарадырра дазҿлымҳан, аԥхьара бзиа ибон. Даныхәыҷыз игәы иҭеикхьаз азанааҭ ишахәҭоу инапаҿы аагаразы игәаанагара аҽамԥсахцызт, иқәкы анагӡара гәҭыхас ишимаз аибашьра иалагеит. Илацәа анаахит ԥсадгьылс иибаз, иқалақь гәакьа, иҩызцәа, урҭ
ранацәа рыбзиабара абџьар ишьҭнархит. Гәдоуҭаа рыҷкәынцәеи иареи излаз агәыԥ аҿы аҽеибыҭарақәа ирҿын. Иалкааны Гагратәи ахырхарҭаҿы дыҟан. Ажәылара дазыԥшын. Акырынтә аԥшыхәрақәа рахь ицахьаз, гәымшәарыла иҭырҵаауан аӷа ихырӷәӷәарҭақәа. Нанҳәа 18, аибашьра ахәымш ааҵразы еиҭагьы дцеит ԥшыхәра, аха дзыхнымҳәит. Изларылшоз ала иҩызцәа ишьҭалеит. Аԥшаарақәа мҩаԥыргеит, аха имҭа-ишьҭа умбо дыбжьадырӡит.
Аџьар ҟаԥшь аҟны згәыԥ зманы итәаз аибашьҩы нага Валикәа Багаҭелиа иҿцәажәара ахҵәахак аҿы дигәалаиршәеит абри арԥыс. Излеиҳәаз ала уи дырхәит “Кемпинг” иахьаҵанакуа, аӷа инапаҿы инеирагьы дныбжьахәаша игарагьы акы акәыртәит. Сара схаҭагьы даара аӡәырҩы сразҵааит, издыруада ихабарк здыруа дыҟазар ҳәа. Иԥсҭазаареиԥш ишьҭақәагьы ҿахырҵәеит, ибаҩқәа иҭаацәа ирмоуӡеит.
– Сара сыҷкәын зегьы дреиӷьӡамызт, иеиҵбацәазгьы еибашьуан, Аԥсадгьыл ахьчара аурыс жәлар азҿлымҳаижьҭеи иҵӡозеи, аха игәнызго ибаҩқәа ахьҳԥыхьамшәаз ауп, – ҳәа ихьаазгоз Саша иаб Николаи Алеқсандр-иԥа абри зегьы игәы иазышьҭымхкәа ахҭыс ашьҭахь шықәсык абжагьы дзымнеикәа иԥсҭазаара далҵит. Иан Нина Михаил-иԥҳа лакәзар, лдунеи лыԥсахит 2001 шықәсазы. Абарҭ ахәрақәа дыриааирц “анапынҵа” лырҭеит рыӡӷаб Жанна Николаи-иԥҳа. Хәышәтәҩы-терапевтуп, аус луеит Гәдоуҭатәи араионтә поликлиникаҿы. Лан Нина лыҷкәын изы лгәы дшааҭасуаз, ихьӡ ҳәаны ишҿылҭуаз лыԥсы неиқәылҳәалеит. Иҵегь анҵра занеишьашаз, зԥеи зыԥҳаи рыла еиқәгәырӷьо инхоз, инҵуаз аҭаацәара ргәахәтәыԥшӡа иахьдыршәеит, аха акы рмыхьӡазшәа Жанна илзырбо Аԥсны иақәашьхаз Аиааироуп.
16.03.60 – 1.10.92 ш.
1970 ш. азы Гагры иаадыртраны иҟан аԥсуа школ. Чагәаа Георги Миха-иԥа арадиодырраҭараҿы дынкыдгыланы исеиҳәеит сыцхыраара шырҭаху. Басныкиԥа Ваниа, Абыџба Сергеи /иқәрахь дышнеихьазгьы/, Быҭәба Маџьыҭ, Аҩӡба Сократ, Чамагәуа Ҳараз, Агрба Чынчор Пицунда Аџьар ҟаԥшь иааркны, аԥсуаа шәынхома
ара ҳәа нрықәҿиҭуа мацара Абааҭанӡа ҳрылсит аԥсуа нхацәа. Ахаангьы сара сгәы иаанагомызт абриаҟара аԥсуа ҭаацәарақәа Гагра иаланхоит ҳәа. Ажәытә ақьырмытӡырҭа ҳәа иахьашьҭаз шамахамзар, еиланхоз зегьы аԥсыуаан. Рашҭақәа рахь ҳазланеиуаз рбореи рысас гәашәқәеи иахьанӡагьы исхашҭӡом. Азыҟаҵаратә класс ахь ицашаз 48-ҩык ашәҟәы ианаҳҵеит. Ақалақьуаа аурыс школқәа иԥсаҟьаны ирылаԥсаз ҳәа ҳашрышьҭазгьы, класс цыԥхьаӡа ирҭаз маҷҩызма – 236-ҩык ашкол хәыҷқәа ыҟан. Ҳхылԥақәа аҵарақәа рҭаҳәуа, дасу ҳаԥхьа иқәыз анҵадыргақәа ҳрынԥшылон. Нас мшык алырхит. Гагра акультура аҩнаҿы еизганы, хымԥада зтәы дназышьҭуа реилкааразы. Еиҭагьы ҳрылсит аҭаацәарақәа, даҽа зныкгьы ҳрыҿцәажәеит. Зажәа еиҭазкқәаз цәырҵуан. Аха усгьы аизара мҩаԥгатәын. Знык ишәзаартуа шәаабонда, уа
ҳшавымсрыз шырҳәозгьы 28-ҩык рыда кылымсӡеит. Бжьышықәса рхыҵыр аурыс школқәа рахь зхәыҷқәа рхы зырхарц згәаанагара аазырҳәыз рымчқәа “аусура” иалагеит. Иназгарц зҭахызгьы рыгәқәа бжьажьо иааилахеит. Қырҭуа бжьымзар, шамахамзар аԥсуа бжьык хақәиҭла изыҩнымҩыцыз ҳкультура Аҩнаҿы еизази ҳареи ҳаиҿаԥшуа ҳаиламхарц аизара ааиртит Ҳараз Чамагәуа. Сара ашәҟәы ианысҵаларц азы салырхит. Раԥхьа ажәа ирҭеит директорс инарышьҭраны иҟаз Агрба Чынчор Езыгә-иԥа. Уи ишьҭахь ашырҳәа аҭаацәара даарылҵын ҳазхатәаз ҳастол аԥхьа днагылеит Бганба Тас.
– Мшәан, сара иахьынӡаздыруа, Гагратәи аԥсуа нхацәа ҳашшуан аԥсыуа школк ҳамам ҳәа. Џьоукы азықәԥаны, рыԥсҭазаара зегьы ахҭынҵаны аартра аҿы ҳаннеи ишԥыкәу аԥсуаа ҳаҩнуҵҟа аиҿагыларақәа зцәырҵыз. Ецы “ааи” здырҳәаз, иахьа “мап” иаҿадыршәит. Ақырҭқәа Анцәа идумырҳан. Абра ҳҿаԥхьа иҟоу рышкол иакӡом, аклассқәа рызхаӡом. Ишәымрымхуазар жәбап ҳаимак раҳар. Аӡәгьы шәизымҵаан, еидышәкылаз рызегьы анышәҵа. Изҭахым ҳаԥсреи ҳабзареи рахь инашәмышьҭын! – рызегь иршанхеит Тас Бганба. Данҵа сыҷкәын Бганба Валери /Лиутик/ Тас-иԥа, аҩбатәи ашкол дҭоуп, уантә арахь диазгоит. Иахьеиԥш дысгәалашәоит амца шиҿҟьоз, дахьгылаз, иажәа хәарҭара шауз. Иааулакгьы 70-ҩык аҵаҩцәа рыла иааҳартит аашықәсатәи ашкол. 37 шықәса ирҭоуп ҳашкол, иахьа ожәраанӡагьы қәԥароуп, иџьоушьап зхәыҷқәа уахь рнагара иазыразым анубалакь.
Анбанқәа реишьҭагылашьа аԥҟарала ”Б” раԥхьатәимзаргьы, ҳашкол аҭоурых уаналацәажәо иаҳуалԥшьоуп раԥхьа ашәҟәы ианаҳҵаз Бганба Валери Тас-иԥа шиакәу. – Абрантәоуп иахьынтәаауа
ипатриотизмра... Сыблақәа рҿаԥхьа изызҳауаз ари арԥыс диит хәажәкыра 16, 1960 шықәсазы Гагра. Нхарала згәараҭақәа еидыз, еиҿыҵыз аешьцәа роума, зегь рзын дымшын ажәымҭашкәакәа ҳәа еицырыԥхьаӡоз ажәабжьҳәаҩ ҟаза Бекьиа Бганба. Ԥшӡала иҳаззыршаз ҳәа ашьыжь дҩагылон зегь раԥхьа, ижакьақәа ныԥхьашьшьаауа ажәлар дрықәныҳәон. Илаԥш еизнагоз зегьы ажәаԥҟала иааӡон. Гагра зегьы иалсуан ибжьы, ԥҟарак иаҩсуан уи, имоҭацәагьы аԥсуа школ ауп изылгаз. Иԥсҭазаара дшалҵхьоугьы, иажәа аԥсы ҭоуп: “Уаԥсуазар, ухәыҷы даԥсуаны дааӡа, аԥсуа жәлар дрыхәарц уҭахызар. Ҳаԥсуа школ иавшәымган!”.
Валери Бганба аспорттә хкы “карате” далан, ибаҩхатәрагьы ааирԥшхьан. Абжьаратә школ даналга, Таллин амшынтә флот аҿы арра маҵура дахысуан. Дхынҳәит уиқәгәырӷьаратәы. Аҭаацәара далалеит. Диит аԥа – Беслан ихьӡитәит. “Абхазберегострои” аҿы експедиторс аус иуан. Валера дахьыҟазаалакгьы аруаҩ иҟазшьа иман, ҭакԥхықәрала дазнеиуан иуалԥшьа.
Апрель 4, 1992 ш. азы Аԥсны аҩнуҵҟатәи архәҭа аруаҩ Агрба Џьон Заканбеи-иԥа Егры ахықәан данҭадырха, Аԥсны аиҳабыра русԥҟа инақәыршәаны аҳәаақәа рырӷәӷәара иалагеит. Рыҿцәажәарақәа акьыԥхь разырхиаразы сцеит Ԥсоу игылаз ҳаруаа рҿы. Втоматк кны ҳадгьыл иадсымбалацыз санынрылаԥш сылбжышқәа сызнымкылеит.
Х-ҩык ақәыԥшцәа аасыдеибаҳәалеит рнапқәа рџаџаны. Исзааигәаз хаҿқәан, аха армаҭәа рышәны, ма автоматқәа рыкны избахьазма. Нас акәыр-кәырҳәа рыччаԥшьала рыҽсдырдырит – Мықәба Омар, Зыхәба Заур, Бганба Валери ракәын зхәыҷра здыруаз, аԥсуа школ злааҳартыз ҳҵаҩцәа. Аџьџьа ҳамшха ҳашкол ашҭа ҳанҭазтәи амшқәа сзааигәартәит. Исыхьыз знырыз Валери инапы сыхәда инхишьит: – “Шәымшәан, Аԥсны
тәымк инапаҿы инаҳашьҭӡом”, – иҳәеит иҭышәынтәалара иныԥшуа...
Нанҳәа 7, 1992 ш. азы 50-ҩык инареиҳаны “Мхедриони” рыр абџьарла рҽеибыҭаны иаҭааит асанаториа “Тбилиси”. Афорум “Аидгылара” иалаз иаразнак еигәныҩит. Зегь еибарсны аԥсуа школ ахь ицон. Саргьы сымҩа уахь ихан. Амҩан исықәшәаз Валери Бганба армаҭәала деилаҳәан деилфаҷа. Пицунда, жәлар рополченцәа анеиҿыркаа инаркны уа ицалаз Витиа Шьершьелиа дизыԥшын, ажәабжь раҳахьан.
– Издыруеит, аха ҳара даҽа планк ҳамоуп, – иҳәеит ҳашкол аҿы ҳазхьыԥшу зегь уа аизара мҩаԥыргоит ҳәа иҟаз анизеиҭасҳәа.
Аизарақәа ахьымҩаԥаагалоз азал иамкуа еизахьан ахацәа, аҳәса. Абжьаратә школ иалгахьаз, аиҳабыра классқәа рҿы итәаз абџьар ҳашәҭа, урҭ рықәнага ҳара иаадыруеит ҳәа ахыбра ыҵхны иргон. Нас Аԥсны жәлар Резара адепутат Леонид Иван-иԥа Лакербаи иааидкылан класск аҟны хазы рыгәшәа аҳәара далагеит. Аԥсны аиҳабыра рывасра шаҭахым, аццакра ҳҭанархар шалшо ҳәа дрылабжьон. Усҟан В.Бганба ҩынтәгьы “Тбилиси” даҭаахьан. Аурыс бызшәеи ақырҭшәеи неиԥшьуа. Рыгәҭыхақәа еибыҳәо, дара рыда Гагра аӡәгьы дыҟамшәа, аҳәаҿарақәа реиԥш еибарҿыҿуа ишеилоу иара ахыбра адақәа дырҭысны ргәы иҭоу, рабџьарқәа ҭыԥс иахьрымоу еилкааны, аԥшӡеиԥш дбыжьҟьаны игәыԥ рҿы даауан. Уи аамҭазын иеибашьратә ԥышәа маҷӡамызт. Уаԥстәыла аибашьра анцоз Аԥснытә ирышьҭыз агәыԥ раԥхьа дгылан. Уа ибахьан иуқәлаз данузымшь иара ушишьуаз, тәысгьы ушыҟеиҵоз. “Аԥсуа Рембо” ҳәа ахьыӡшьара ахьирҭаз Уаԥстәылоуп.
Ԥыҭҩык ҳаҷкәынцәа аибашьра иаҳнардырит ҳәа ишаҳаԥхьаӡогьы, сара ари арԥыс деилыскаахьан
данҵаҩыз нахысгьы. Мыцхәы дқьиан. Хшаҭара иламызт. Иҷкәынра анихьӡоз ыҟазаргьы, дуаҩ иашан. Уанивала, хаала акәымзар, унапаҿы дузаагомызт. Валери Бганбеи даҽа ҩыџьа аҵаҩцәеи /урҭгьы еибашьуан, руаӡәк дҭахеит/, рызҵаарақәа ирыхәаԥшуан арҵаҩцәа рхеилак аҿы. Рыкласс анапхгаҩцәа Химиа рызназгози аҳәара ҟарҵеит аҵара ашықәс ҿыц азы уаҳа ашкол ахь иаамышьҭыкәа, Бзыԥҭатәи азанааҭтә техникатә ҵараиурҭахь ииаиргарц.
– Егьырҭ ашколқәа рҿы измыхәуо, иҭырцо рзын шәсыҳәоит иудкыла, ранацәа аадыруеит, ҳара ҷыдала ҳархылаԥшлоит ҳәа, арҭ даҽаџьара ишәышьҭырц шәҭахуп. Школцыԥхьаӡа иҟоуп ауадаҩқәа. Ишәхашәмыршҭын, иҟамло акгьы ыҟаӡам еибашьрак иалагар, ишәарҭахар, шәара шәалыргоит, рхы шәыхҭнырҵоит. Саргьы џьаргьы исышьҭуа аӡәгьы дсымаӡам. Абри ианышәо, ара уаанхоит. Урҵаҩуп, – абас иаахиркәшеит Ҳараз иажәа. Аизара анхиркәша, рызегь анеилыҵқәа аҷкәынцәа икабинеҭ ахь илыбааиган, ҷыдала дрыҿцәажәон...
“Валери Бганба – аԥсуа душьман, ихы ахә цәгьоуп. Иаҳзаазгаз дзааӡаша иаҳҭоит”, – ҳәа изын ҳаӷацәа цхлымуан. Иӡбахә бзиаӡаны ираҳахьан. Абџьарла еиқәхаԥса апозициақәа рҿы игылоу ҳаӷацәа арцәага риҭазшәа иҩышьуан иҟытбжьы дмырҳаӡакәа иаб иҩны днеины, реиланхарҭақәа рҿы зыргәаҟра иаҿыз аҷкәынцәа алганы ианигоз. Ус, иаҳа изыманшәалаз амҩақәа рҿы ҳаруаа аминақәа шьҭарҵахьан азы амшын иаваршәны деихеит гәыԥҩык ахацәа ралгаразы. Ақырҭқәа рыштаб зыҩназ Квеселава Акакираа дрывсит.
– Узусҭада уаха абра иҳавхо? – згәы кыдгылаӡаны иҟаз Алик Анҭелаа ҿиҭит.
– Шьшьы, сара соуп, шәымшәакәа шәыҽсышәҭа, шәиазгоит. Ишәырлас! – ибжьы рдырит.
Ожәшьҭа ҳаиагара залшаӡом ҳәа згәы казыршәхьаз, ишырцәымӷхазгьы, аҽыҵәахра ргәы кыднаххьан азы иқәшаҳаҭхеит. Зыуаҩрагьы ианамуа аҽны зқәыџьмарагьы рбахьаз инапы рҽанырҵеит. Зурик Ԥлиа, Важьа Аиба, Артур Бганба, Алик Анҭелаа, Ашоҭ /Азниф лыҷкәын/ мҩас изнигази ишиеигази ахаангьы ирхашҭӡом. Ақәыџьмеи ақәыџьмеи еибаршәоит ҳәа адауаԥшь иаҩызаз ақырҭқәеи иареи иџых-џыхӡа ианааиқәшәалоз ыҟан. Дқырҭуоу џьыршьон бжеиҳан, убри аҿынӡа ирҩашьон дара. Егьараан дахьрымпыҵашәашаз аҭыԥқәа рҟнытә маанала дрыцәцахьан.
Жьҭаарамза 2, 1992 ш. азы Гагра ахы иақәиҭтәны ҳаҩны снаӡандаз ҳәа гәҭыхас ишимаз Гагра зегьы ҭадырцәаанӡа аӷа ихы игәыҵашәеит. Фырхаҵарыла даԥылеит аԥсра. Иара дҭадырхозаргьы, ишьҭахь игылоу Аԥсны зегь рнапаҿы ишаарго аӷа ирдырноуп иблақәа шеиқәиԥсаз. Бгаарборҭа /Бзыԥҭа/ дааганы Бганба Расим иҩны дыкҿеиҵеит. Уаҟа анышә дамардарцгьы рыӡбеит зхы ааилазкыз аешьцәа. Усҟан арԥыс гәлымҵәах Сафер Бганба дҭахахьан. Валери иан Алла Арсҭаа-ԥҳа иазрыцҳалшьеит еиҭахгьы лара лзын анышә аԥҟара. Уаҭҳара ианшьцәа рҿы дганы анышә дамардеит. Ишықәс анааҵы Гаграҟа дааргеит. Иаби иандуи рывараҿы изқәаҭыԥ ҟарҵеит. Валери иан Алла Спиридон-иԥҳа ԥҳәыс ҟәмшәышәуп. Дгәыԥшқоуп. Ашкол анаадыртуаз иагыз-иабзаз анырацәаз змахәҿа елҳәа иацхраауаз дыруаӡәкын. Уаҟа аҵара зҵоз Бганаа рыҷкәынцәа рымацара ракәмызт, неилымхрыда дрылабжьаҩын абиԥара-ҿа. Лхәыҷқәа дырхылаԥшуан, имҩахҟьар ҳәа рыцәшәа лыман.
– Валери иџьбарара аҟәыӷара аҿынтә иаауан. Иара иџьшьоуп сыԥсы ҭаны Гагра сахьалҵыз, – лҳәоит иҭацацәа аӡәы ирылаимырҩашьоз Манана Саманџьиа-ԥҳа. Ашәара закәыз ззымдыруаз Валери Мананеи лысабии алигарц адырра анлиҭоз Гагра ааигәара
узымнеиуа амца анакәдыршоз акәын. Ахацәа ралгара иаҳа ицәгьоуп ҳәа ишиԥхьаӡозгьы, асаби лалгара мцаркыган иара изы. Аибшьра иналагазар зыцәа ҭынчымыз, иқьып-шәыплоз асаби аруаҩ – аибашьҩы игәы данадиҵа, аԥхара лнырызшәа “ҟыт” лыхәлымшәакәа, шьапыла мацара, ашәарҭарақәа рҿы дааҭгыло, дрывга-рывго, акәылӡеиԥш иҽрыкәыршаны, дрыха-рыхо, рҩыџьагьы еибганы аԥсуаа рҿы инеигеит. “Иугәаӷь закәызеи”, рҳәеит аибашьцәа, рыхқәа ркит. Изырура рзымдыруа иааикәшеит.
Зны жәохәҟа шықәса зхыҵуаз Манана илызгәакьаз ӡӷабк дымҵадырсит.
– Урҭ ожәшьа узрыхьӡом ҳәа лҭахыра рыԥсқәа ааҭыхуа ишеилагьежьуаз, иара дыԥшаласха дыԥрит. Очамчыра дрыхьӡеит. Ацҭәашәа ҟамҵақәа, даарымхны дааигеит, – илгәалалыршәоит Манана. Валери дарӷьажәҩаны длывагылан. “Акы бацәымшәан”, – иажәақәа лзаанхеит иԥсы рханы. Длызхаӡом. Лгәы даныҵалалакь, дызлабжьигаз амҩа даныланы акыр днаскьоит. Усҟан дзыцәшәоз ахаҳәгьы, аҵиаагьы, аӷа ицәа зхылкаауаз амҩақәа Валери дылдырбоит дбаҟаны, деиқәырхаҩны.
Алла Арсҭаа-ԥҳа саԥхьа иқәылҵаз апатреҭқәа еилысхуан. Иаарылысхит абри – армаҭәа ахьишәу. Ҳашкол арҵаҩцәагьы рыбжьқәа сзырҳаз, “дыжәбома, ижәҩахырқәа ҟьаҟьаӡа, ицаԥха аԥшаара цәгьоуп” ҳәа ҳзышьҭаз. Рызхара дырзымбо ишивагьежьуаз, дшеимаркуаз уахь дымҩахыргеит. Идиректор иҟны днаргеит, ашкол хәыҷқәа ишьҭеибаҳәа ишьҭаланы ицон. Ирҿыцны ибжьы саҳауан ҳдиректор Ҳараз Чамагәуа рыцҳа: “Сара тәымџьара исшьҭуа аӡәгьы дсымаӡам, аибашьра ҟалар...” Уи инацлеит Бекьиа Бганба исахьа:” Дад, аԥсуа иаԥсуара еиқәзырхо, иаԥсуа бызшәоуп, дыбжоуп издмырҵаз, иарала ирмааӡаз, иарала идмырхәыцыз”.
Ԥшӡарас иҟоу рыԥшьаҭыԥ Мамзышьха. Амаалықь иеиԥш улаԥш зыцәӡатәу. Зжәытәра иаркны здоуҳа џьбароу. Зыԥшӡареи зылахҿыхреи жәҩаныз. Знык абра имҩасыз асас гәыҳалал Евлиа Челеби иеиԥш бжьнасыԥк зцу иакәзар, – данцо ҳамҭас инижьуан акы – азеиӷьшьара зцу агәыбылра. Аха ақырҭуа милаҭ уи аҩыза рзымгәаӷьыцызт. Излартәыртәышаз иашьҭан.
Ашәҵла, аџьҵла, ахьацара, Амзара, аԥсаҵлақәа – хкы рацәала зԥашә-дацқәа еилысуаз Мамзышьхатәи ашәаԥыџьаԥ. Хәҩыуаа рнапқәа еибаркны изкәымшоз ақыд дуқәа зҭыргоз. Абна ԥҟацәа ауама рылазаап, аха изазо илбаазго амашьынақәа Анцәа дышәхылаԥшааит ҳәа изԥылоз ааҭгыланы ирыхәаԥшлон. Аҵлагәаԥшьқәа ирылху иреиӷьу аалыҵ мыҿлыхла раԥхьа аҩнқәа зыргылоз дара ракәын. Иԥызҟауазгьы, иҭызгозгьы, изыздыргылозгьы рӷьырак қырҭқәан. Економикалагьы зыӷьӷьара арбеиоз, иреиӷьыз акырлыхырҭақәа реиԥш араҟагьы ирымпыҵакын.
Мамзышьха ажәытә ҭоурых ахьынтәаауаз зынӡагьы иашьҭаӡамызт. Иргәаԥхаз дара ишырҭаху амҩа арҭон, ахаланыҟәгара дара ирықәкы хадан. Иара Гагра амацәаз ишааҭаркыз еиԥш аҳаракырақәа раанкыларахь ииасит. Хышьхеи Ҳашԥси урҭ инашьҭу абахәқәа рнапаҿы инамгакәа Гечрԥшьи Цандрыԥшьи шырзаанымкылоз еиԥш, иаразнак апланқәа ҭырхит. Колхида рнапаҿы анеирала ирыӡбеит Аԥсахара, устәи иҟоуп ахыҵырҭа Аҳәыҳәшәарала /Ӡаӡаа рхәы/, устәи Ӡыхьҽа, Арасаӡыхь ахәы уҳәа рызкыр, рымҽхак дырҭбаауан. Уи иармарион Бзыԥҭа ампыҵахалара. Убри азоуп ақырҭуа шәарыцаҩцәа нагақәа ршьапы ихыргыланы еибаҟьо Гаграа рышьхақәа зеимырдоз.
Ус, ажәыларазы иԥхьаӡаз мышқәак шагыз Гагратәи амилициацәа рыла еиҵаххаа иҭәыз втобуск халеит
Мамзышьха, амилициа амаиор Метревели Оҭари амилициа аофицар Хәынҵариа Тимури рнапхгарала. Бзыԥҭа аԥсҭаҿы инхоз Абесалашьвили Мурман / амилициа аусзуҩыс дыҟан/ иашьцәа Абулеи Кохтеи рыцхраауан. /Кохта асанаториа “Абрыскьыл” ааигәара дыршьит/. Сгәыла ҷкәын, школк аҟны аҵара ҳацызҵоз Валери Хвиблиани Аӡаԥшь ала иманы ҳамҩаҿы длыбааит. Бзыԥҭатәи ашәан Валера идирбон аԥсуаа рашҭақәа. Кохтеи Абулеи уахь инҭаԥалон, уажәазы шәкәытқәа роуп иаҳҭаху, нас шәара шәзын ҳааиуеит ҳәа ирхыччаны ркәытҵарақәа рахь имҩахыҵуан. Реикәаӷа ццышә ала рыхқәа хыҵәҵәаны зымҩа инкаԥсаны, акәытқәа ааҵәак илҭаҵаны Кохта днаҵарҵон, Абулеи Валерии агәашә аҿы иԥшын. Мраҭашәаратәи агәарабжьара /Альпиискаиа/ инхоз амилициа Гонџьуа Бадри иҟны ихәныргон, ирыцқьаны, ичаԥаны Мамзышьха итәоу рзы иаашьҭырхуан. Абула имсатә ведра икын, ҳакәтҵарақәа ирхиҟәшәоз акәтаӷьқәа рыла иҭәны. Аерманқәа ирылсны амардала хыхь амҩаҿы ихәнон, уа ирзыԥшын амашьына. Мамзышьха итәаз қьаф ддыруан. Шәарҭас иҟазыз – аибашьра усгьы иазхиан, рабџьар хьанҭақәа анаҵхара иазхианы ихықәгылан.
Усҟан Бзыԥҭатәи аҳәаахьчаратә хырӷәӷәарҭа агәымшәара иахәшҭаараны рҽышьақәдыргылахьан. Уахи-ҽныи рылаԥш урҭ аҳаракырақәа рахь иҟан. Сара сиҿцәажәон амца дақәуҵар дбылуам ззырҳәоз арԥыс Қәтарба Ҭемыр Алиоша-иԥа. Диит 1968 шықәсазы. Бзыԥҭатәи абжьаратәи аԥсуа школ дҭалеит, ҩ-класск рҿы дыштәаз Цандрԥшьтәи ашкол интернат ахь диаргеит. Ростовтәи Аихамҩатә институт даушьҭымҭоуп.
Бзыԥҭа ақыҭа, Аҭыӡҭа аҳаблан дынхон Вахтанг Еныкь. Аибашьра иналагазар, ԥыҭҩык иҩызцәа реиԥш, ихы хчы изылаҵаӡомызт. Ҽынла. Аиҳаракгьы уахынла
убрахь Мамзышьха даҿаԥшуан. Ус алҩа ибеит. Аибашьра ианалага раԥхьатәи амш инаркны Аҭыӡҭаа рыҷкәынцәа агәыԥ бзиаҵәҟьа аԥырҵахьан. Даур Кокосқьериа. Тимур Қәҭарба, аешьцәа Дгебуаӡеаа Асҭамыри Руслани, Беиа Платон, Руслан Барцыц, Игор Барцыц, Игор Кокосқьериа, Ҭамаз Қәҭарба, Ҷыҷыкәа Ҭарба, Асҭамыр Хашыг, Лиутик Қардиа. Зегьы ҩажәаҩык рҿынӡа еиднакылон уи. Ари агәыԥ бџьарқәак анроу, Аџьар ҟаԥшь анышәынҭрақәа рҵыхәахь ииасит. Ҭыԥк алырхын, рҽышьақәыркит. Ргәыԥ иалаз арԥыс Баграт / Шькәыт/ Кокосқьериа Афганистан аррамаҵура дахысхьан. Даара иҭбаан иԥышәа. Гагра иахыкәшоз амҩала ҟабарда ҷкәынаки иареи ԥшыхәра Мамзышьха ихәнеит. Аха иманшәаламхеит Шькәыт дырхәит, аҟабарда дҭахеит. Кокосқьериа Даур Шаликәа-иԥа аиҿамсра ааирԥшит. Абри ахҭыс ашьҭахь ԥшыхәра дхалеит уахь. Ӡаӡба Динарик иакәын амҩақәа дзырбоз. Ӡаӡба Динарик ихьӡ анаҳҳәа, уи дынхоит Аҳәыҳәшәара ахәыҳарак аҟны. Урҭ абахәқәа реибаркыраҿы изымдыруа ҭыԥкгьы ыҟаӡам, уи хәарҭара ауан. Иахьҩеиз ақырҭқәа рпозициа уа ишыҟаз убарҭан , рҭыԥқәа рбеит, аха амҩақәа ҭацәын, дара рхабар ыҟамызт. Абра рҽышьақәдырӷәӷәеит. Амҩаду хыхьала иаҿатәеит. Жәамш уаҟа иҟан. Аԥсахра анаҭахха. Еныкь Вахтанг игәыԥ напхгара рзуны иманы дыхәнеит.
#
Ҭемыр Қәҭарба:
– Вахтанг Еныкь, Баграт Кокосқьериа, убас аҷкәынцәа ҳгәыԥ даԥхьагыланы дцон. Бџьарла рацәак ҳаиқәшәамызт. 23 километр Гагра аганахь ала ҳласкьеит, маҷк ҭынчрашәа ианааба. Ахымш рзы машьынак хәнеит, ҳаӷацәа иртәын. Уи ҳара ҳаԥхьа ихәнахьан. Ҳарҭ арациа ҳаман. Амашьына даара абжьы цәгьан, дыр-дыр ҳәа илҳаҵсны ицеит, ҩыџьа ҭатәан. Аха иауҳашьҭит. Иаҳҭахымхеит уа ҳшыҟаз дҳардырырц.
Ииашангьы ишыҟаҳҵаз аҭагылазаашьа иаҳнарбеит нас. Агәыԥ иалаз қәыԥшцәан, жәаф-жәибжь шықәса зхыҵуаз ракәын, иҳаманы ҳлыбааит. Ҳзыԥсахраны иҟаз иҳамаз абџьарқәа раҳҭеит, дара усгьы ирымаӡамызт. Амилициацәа ҩазгаз автобус абжьы раҳаит. Абыџба Саша Муха иман. Акыргьы иҩадаран. Автобус иашьҭагылан “Раф”. Убри иазааигәаны икылатәаз Кокосқьериа М. атанкшьаҽыга аграната иман. Автобус амилициацәа рыла ишҭәыз рбеит иамеижьакәа. Саша Абыџба имуха ала дреихсит. Иааигәацәан азы амашьына агәы нкылҵҟьааны ишнеиуаз аснариад амахә иаҿаԥеит. Иҭахаз шырацәаҩхазгьы инхаз ладахьала иҭыппны ахылаӷьара рҽарҭеит. Иашьҭагыланы иҩеиуаз “Раф” ари иацәшәан ихынҳәит. Абри ахҭыс аиааира ашьаҭақәа ируакны иҳаԥхьаӡеит.
#
Нури Ԥсардиа:
– Абыџба Саша афырхаҵара ааирԥшит. Аԥсуаа уахык ала ршьыхра гәҭакыс измаз амилициацәа Гогохиа, Хәнҵариара ҭахеит. “Аԥсуаа шьҭа Гаграҟа ус рымаӡам” ҳәа рмал еимҵәаны зхан ду еиҵаххаа изырҭәхьаз Џьон Манџьгалаӡегьы абра дҭадырхеит. Рганахь иҟаз аурыс рныҟәаҩ Гәрев Витиагьы уа иҟалеит иԥсра. Убри аамҭазын Аҭыӡҭа, ашыцра анаҩсан араҵлақәа ирыҵагылаз аҷкәынцәа ирбеит иҟалаз ахҭыс. Аха иҭахаз, инхаз абардыруаз, амца днаркын еиқәдыршәахьаз абџьарқәакгьы рыманы икыдлеит, ирԥыларазы. Абнара ихәҵаланы ианхалоз ихынҳәыз “Раф” лыбаауан. Ақырҭқәа рыԥсцәа рлыбаагаразын ихәнеит “БМП”-қәа.
#
Иџьашьахәыз даҽа хҭыск:
Ԥшыхәра ҳәа Мамзышьха ицаз Бзыԥҭатәи аҷкәынцәа ргәыԥ аҿы иҟан 14-ҩык. Нас акомандаҟаҵаҩ Сергеи
Дбар иқыҭантәиқәа Мгәыӡрхәаа анацла, 25-ҩык ҟалеит. Ацхырааразын иҩеизи дареи еилабжьеит, ргәқәа еибарӷәӷәаны хәыҷы-хәыҷла алыбаара иалагеит. Гагра иахыкәшо амҩала анаԥшырҭаҿы /смотроваиа пл./ икылсны амҩа инангылаанӡа игәарҭеит ҳаӷацәа акаҭран мҩа рымҽхакны, ибжьырҭәаа ишаауаз. Бзыԥҭатәи ашәанцәагьы рылагылан. Аԥшыхәра иалахәыз ҳаҷкәынцәа аргама ирбеит агәҭынчра рныԥшуа, агәгәаҳәа ишныҟәуоз. Рыхгьы-рыгәгьы иҭамызт аранӡа аԥсуаа ааихьеит ҳәа. Ԥыҭҩык архәараҿы иааӡаанӡа џьара ибжьагылеит. 14-ҩык рымҩа иацырҵеит. Иҽхыршаны раԥхьа дгылан Гәлардава Сергеи Арон-иԥа Гагратәи абаталион акомандир, ар рподполковник “Черныҟ консул” ҳәа изышьҭаз. Архәараҿы иааиҿагылеит агәыԥқәа. Дара рытәқәа автоматқәа ркуп зегьы. Еиқәныхла ишеибыҭазгьы, аподполковник инапы дҩахеит шәымхысын ҳәа. Аха асфальт мҩаҿы еивымсыр ада даҽа ԥсыхәак ыҟаӡам. Иҟарҵозеи? – ҳара ҳтәқәа ахәыцра иалагеит.
– Ҳаивысыр иаҳа еиӷьуп. Ҳаилалар ҳазегь ҳнибарҵәоит. Шәааи, аӡәгьы ҳабџьар ахы ҳамыхап, – аҳәара ҟаиҵеит .
– иҳәеит Игор Андруша-иԥа Барцыц /мрагыларатәи афронт аҿы дҭахеит/, нас иҩызцәа дынрылҵын раԥхьаҟа днаскьеит. Игор шәара издырӡомызт. Еицыз 14-ҩык рахьынтә ҩыџьа ақырҭқәа асовнхара “Аӡаԥшь”,  инхоз ракәын. Аподполковник ииҳәаз иажәа агәра диргарц азын шасыс ириҭеит. Ари ччархәран дара рзы, иуааԥсыра иҭиит. Уи ала еицыз рыԥсқәа алаҿихит. Равтоматқәа аарымырхын ҳара ҳатәқәа раԥхьа инадыргылеит.
Иџьоушьашаз даҽа хҭыск ианиеит ҳаҷкәынцәа. Анаԥшырҭа аҿынӡа иҩеихьан еиԥш, априказ роуит ажәыларазы. Уи акыр шагыз Гагра иахыкәшо амҩаҿы
аӷа иабџьар хьанҭақәа зегьы атоннель ихәыҵаргыланы иман. Иаартны амҩахьгьы икылганы иқәгылан абзарбзанқәа, БМП-қәа. Амҩа лымҩахыҵ инхоз аерманқәа Амо игәараҿы инеит Еныкь Вахтанги Кокосқьериа Даури назлаз агәыԥ. Уи аҭыԥ аҿы зегь ԥсароуп. Ҽынлагьы ихәыҵлашьцоуп, аҵлақәа ажәҩан иалоуп, еилагылоуп ирацәаӡаны. Рыҽшаны убрахь ихәыҵаланы итәеит. Убра аҵаҟа 100-ҟа метра уахьылахысуа амҩа аҭӡамц ҵыргәа ыҟоуп. Иаҵанхоз ерманык ирабжьеигеит иахьтәоу иахыҵны ҩадахьтәи акыӡӷырахь ииасырц. Аха игәрагара цәгьахеит, агәыбжьажьара рнаҭеит. Қәҭарба Адгәыр дрышьҭит, аха дынхацәеит. Нас Игор Барцыц. Ирҭахыз рзынамыгӡеит. Аерман чарҳәара иузар ҟалап ҳәа ироуыз агәаанагара цәырҵит. Избанзар, убри иақәшәаны иаагылаз “Жигули” дааҭыҵит ОБХСС аиҳабы Иури Ӡиӡигәыри, абзарбзан икуп.
– Шәызусҭада? – ҳәа ҳар рҿынтә аӡәы дыцәҳаны ҿиҭит.
– Ӡиӡигәыри соуп, амилициацәа актәи рбаталион акомандир! – ихы дирдырит. Арахь Игор дҟьаҟьаӡа иаԥхьа амҩаду дангылоуп. Уи дыцәҳаит. Иури Ӡиӡигәыри иԥхыӡ иабаргьы ихеиҵозма ҳара ҳатәқәа уанӡа ихалахьеит ҳәа. Абзарбзан ахы дахаанӡа Игор Барцыц дууаӡа дыԥан ажра ду иҽҭаижьит, ихы еиқәирхеит. “Жигәли” иҭатәан ԥшьҩык. Ахысра хдыртит. Аӷа ихы Анзор Ҳашыг иҩыҵра иныҵсын, иавтомат амаҟа иақәшәеит, дахәит. Ҭарба Ҷычыкәагьы инапы иаахеит. Ҳгәыԥ иалаз уаҳа иааиҵамхаӡакәа ахысра хдыртит. Ргәымшәара иабзоураны Ӡиӡигәырии иҩызцәеи рмашьына лкарыжьын ачаԥарсҭа рыҽхырҩны ицеит. Ӡиӡигәыри дахьрыцәцаз даара игәныргеит. Дара реиҳа абџьархкыла деихахаа дахьыҟаз омашәа ирымбаӡеит, ишицәшәатәызгьы иазымхәыцӡеит. Абраҟа
аиҿахысрақәа ҟалеит акраамҭа. Убри иахҟьаны Аԥсара амца ажәлеит. Амзашаҵла абылтәы /абензин/ иаҩызоуп, иаразнак иамҽханакит, аҷкәынцәа аунамышьҭуа. Абџьармца зхы ацәызгаз аҷкәынцәа аӡәи-аӡәи еицхырааны амца иалҵын ишыҩуаз мацара икылсит асанаториа “Абрыскьыл”. Хҭыски-хҭыски еибаԥсахуа абри зегьы мҩаԥысит иуԥхьаӡашаз шәымҭақәак ирҭагӡаны. Ҩадантә илеиуаз амҩа ала асфалт иахьынангылаз инихагылеит ишьны ианыжьлаз Ӡиӡигәыри, дҟьаҟьаӡа, инапқәа еиҵыхны иуаажәлар ахьаҵахоз хьымӡӷишьазшәа анышә ахь ихы-иҿы рханы. Аҷкәынцәа ргәы иалсит иԥсы шҭаз рнапаҿы дахьырԥыхьамшәаз.
– Сара схы здыруазар ҳазфалоз, ҳарҭахызшәа ҟаҵаны иаҳҿахәмарлоз аҭыԥантәиқәа раԥхьа инаргыланы, иаҳԥыхьамшәеит анышәҳәо абас шәлархагылалааит, Ӡиӡигәыри алахшажә, – иҳәеит Еныкь Вахтанг аҷкәынцәа зыниаз анизеиҭарҳәоз.
Аҷкәынцәа рхы дырхеит Абааҭаҟа, ус “Жигәли” лрывҟьеит, нас “РАФ” /аԥхьа хтын/. Ҳара иаҳтәу роуп ҳәа агәаанагара ҳаурц “шәыццакы” ҳәа аанарго аӡәы инапы ҭырҳәҳәаны иаҳирбон, ԥшьҩык зҭатәаз “Жигәли” аҟынтәи. Аха аҷкәынцәа ус иужьоз ракәмызт. Аԥышәа рыман, Колоннада илахысуан еиԥш, Гена Ҷанба и-БМП ала дрышьклаххы дрышьҭаланы даауан. “Жигәли” иҭатәазгьы иара амашьынагьы амҩаҿы ирҟьыцны днархысит. “Тбилиси” /”Нарҭ”/ иҭатәаз ҳаӷацәа ракәзар ҟалап ҳәа ироуыз агәаанагара иашан. Уи аамҭазын асанаториа “Украина” иахагежьуан аҳаирпланқәа ҩба. Абааҭа арыӷьарахь ала “Свиазь” ҳәа зныз амашьынагьы еикәаццышә игахьан Гена Ҷанба, аха иҭатәаз аҭыҵра иахьӡахьан. Усҟан Темур Қәҭарбеи Шамиль Басаеви Альпиискаиа амҩала илыбааит.
#
#
...Жьҭаарамза 2, 1992 ш. азы ашацкра ианааҵалоз, Гарԥ абахәра иаҿысуаз ажәытә мҩала ҵаҟа Ҟәшәырҭа аӡыхь аҿы слыбаахьан. Уаҭҳаратәи ашкол снавсны сышлеиуаз акомпозитор Багаҭелиа Баграт дсықәшәеит. Ҳаҷкәынцәа ржәылара ҳшалацәажәоз, машьынакгьы ҳақәымшәакәа, шьапыла мацара Мҷышьҭа ҳкылсит. Абра ҳааиԥырҵит: сара Гәдоуҭаҟа сцон, иара – Бзыԥҭаҟа.
Апресс-центр аԥхьа абжьааԥнеиԥш акәымкәаны аӡәгьы дгыламызт. Ҵаҟа сахьыныҩналаз агазеҭ “Бзыԥ” аагамҭа сақәшәан, инеиқәых-ааиқәыхуа астол иадгылаз лахь сымҩахыҵит. Сшаарлахҿыхызгьы лбеит, ҽааныбзиала, аномер ҿыцуп ҳәа ихԥаны иааслыркит, ахқәа сылзыхқәо ишыруаку снылхызшәа. Сылаԥш иныҵашәеит актәи адаҟьаҿы ианылаз сажәеинраала “Ԥсоу”. Ажәылара иагын абас жәамшҟа. Ахыбра аԥхьа ауаа рацәа ааихьан. Игәаҟуаз зегь иреизарҭан ара. Кәасҭа Ченгелиа иашәаҳәацәа, ҳаинтеллигенциа, гәыԥгәыԥла еидгылан. Еидшыланы иеицәажәо рааигәара умнеиргьы ауӡомызт, иумаҳац акы уарҳәон усгьы. Алықьса Џьениа, Шоҭа Чкадуа, Алықьса Ермолов, Анатоли Возба, Владимир Чуаз акы иалацәажәон. Аԥсшәақәа шааибаҳҳәаз еиԥш, Ан. Возба ихы аасықәикын: “Ҳгазеҭ номер ҿыцк аҭыжьра иазҳархиеит. Жәеинраалак аҭыԥ нҳажьит, абыржәы иаасбыркыхыр, Гагра иазку. Мышьҭабзиала ҳәа ҳҭыжьымҭаз уи агангьы аадрыцқьахыр”, – иҳәеит. Урҭ амшқәа рзы инеиԥшны ҳншәынҭрақәа рҿы стәаны ажәеинраалақәа зыҩуан.
“Иреиӷьу шәшәышәымҵан, шәымаҭәақәагьы шьҭышәымхын, шәшахьыԥшу Колхидатәи рконцлагер ахь шәнаргоит” ҳәа иҳазмыргаз рбыжьқәагьы, исзымгазгьы, схы агәаӷгьы зегьы ирхаршҭгаз, ԥсынкылагас исымаз убарҭ сцәаҳәац хәыҷқәа ракәын. Иҭахоз рҵәуара, ма Бзыԥҭатәи ахырӷәӷәарҭаҿы сахьзымцоз, Урыстәылаҟа сцаны џьара стәазшәа схы сыԥхьаӡон. Ҽнак ҳҭахык сеимаа аразмер сымхны иган, аха исзааигазгьы сзыбзиамхеит. Убас санбылуаз изҩыз рахьынтә акы аашьҭысхит, ишысҟазшьаз еиԥш. Акьыԥхьразын аӡәы исҭарц азын акәымкәа, ҩызара ахьсызнауаз азы. Фломастерла ицқьаны иахҩылаан.
– Анатоли Бата-иԥа, ҿыцк сымоуп иҵегь исыԥсахқәаргьы сҭахын, насгьы икьыԥхьӡам! – сҳәан инеизыскит.
– Арахь иааг, акьыԥхьра заҭахузеи! – ибжьы ҭыганы аԥхьара дналагеит. Напык аҿынтә даҽакы ашҟа ииаго инрылсит.
– Мышьҭабзиала! Иббап абри адоуҳа ссир амамзар. Иааирак аларҭа иҭанарԥшызар аҟара еихаҳа-еиҵаҳа ишахцәажәоз Кәасҭа Ченгелиа дааҳадгылеит. – “Армаҭәа зшәу аԥсуа ԥҳәызба” илызку мелодиак ашьаҭа сҳаит, жәеинраалак бҩырц сҭахын, – ихы аасықәикит Кәасҭа Ченгелиа. Бымбои, егьи исыбҭаз ажәеинраала сгәаԥхоит, аха цәгьала ацыбжьыҟақәа рацәоуп.
– Иналыршәшәаны инкоуԥсар, абжьыҟақәа аанымхои! – ҳәа сыбжьы ныҵакны иасҳәаз нрылеиҵан, ркьатеиах ԥҵәо ишеилагылаз сара аԥсуа радио ахь сымҩахыҵит. Жәиԥшь шықәса ахыҵит абри асахьа. Агәаларшәара сҽацәы-сыхьчаргьы ҟаларын, избанзар аҭахара зцыз аамҭақәан урҭ. Убри еицәаны иҟалаз, убарҭ аҵлақәа ирыҵагылалоз ҳаинтеллигенциа рахьынтә аӡәырҩы рыԥсҭазаарақәа ирылҵхьеит. Видиокассетак аҿы ианҵаны исымоушәа абри ажәеинраала еимакны иаԥхьоз рызхьаара иадырганы искьыԥхьуеит абраҟагьы:
Ԥхыӡгьы изымбац уара уахьыҵыҵуа,
Уртәхоз џьышьа зшьақәзыршыз.
Иззымдыруа Ҳашԥсы иахыҵуа,
Иԥшьоу ҭоурыхны сшакәршаз.
Ацанбақәа шракәыз иаԥшьыз ажәытәра,
Цандрыԥшь ҭарԥшӡа иаланхоз.
Знык иануба иуҿыст ашәыта,
Уцеит угәы узымго ишалаӷьоз.
Зегьы зхылҵыз Хәырбӷьыц шихьӡыз,
Ахәырбӷьыц раԥхьа ишыҵиххьаз.
Ацан-ныха Аныхаԥсҭа иаҩсуаз,
Дшаҳәынҷоз агәрамга иршәахьаз.
Ашьа зыбжьалоз гарак рыбжьашәҭырц,
Рҵеи заҵә ҳамҭас дшыргәаӷьуаз.
Рысабицәа раԥхьа, иргыла,
Рҭахарҭа ҭыԥахь ишырымгоз.
Ишрызқәаҭыԥхаз ргара ҭыԥқәа,
Ажәытәгьы изтәӡамкәа иажәлахьаз.
Рҳагәашә иҭыгаз рҽышьапхыцқәа,
Цандрыԥшьҟа уаҳа ишзымхынҳәыз.
Иалшарц иҟам Ԥсоу, суцәыӡуа,
Ҳагәҭыха Гечрыԥшь иамаӡоуп.
Иҵкы уааразаргьы сызлацәырҵуа,
Уԥсҭбарҭа ахьыҟоу сцәеижь аҿоуп.
Уҽрумҭан, Ԥсоу, иааигәуоуп Аиааира,
Аӷьычцәа рымҩа рышьҭахьҟоуп.
Аԥсымҭә Шеварднаӡе арма-ӷьырма,
Ибз ахьыҟоу ишьхәаҿоуп.
Қарҭаа рбираҟ ишҳамыркха,
Аӷрашьа ишԥаҳәо рчарҳәара.
Иахагылоуп Ԥсоу ибираҟха,
Ӡыхьҿа иаҩсуа сычҳара!..
Сажәеинраала сылаԥш нахыжьны, апресс-центр ахь сышҩеиуазоуп.
– Шамиль Ԥлиа дабазбо? – саԥхьа амардуан иаҿагылаз ахаҵа илеиуаз арԥыс диазҵааит.
– Шамиль Хәсин-иԥа Бзыԥҭаҟа дцеит, Ганҭиади инхоз иашьа иԥа дҭахеит, – наиаҭеикит.
– Ишԥеиҳәеи? – гәаныла саауалыуашеит. Схы ақәкны сахьнеиуазгьы Шамиль иахь акәын, саахынҳәит. Ганҭиади инхо Далбеи иоуп. Иԥацәа рҩыџьагьы абџьар шыркыз здыруан. Алик, ҳара аус ҳациуан, аибашьра иналагазар, зныкгьы илакҭа сынҭамԥшыцызт. Сергеи Гарԥынтә дцеит ажәылара ауха. Схы зқәыскра сзымдыруа, исаҳаз сызхамҵо сҳәыҵәы-ҳәыҵәуа аҵлақәа рыҵаҟа сшыҵахазгьы сымҩа еилшәеит. Гаграҟа ицо машьынак шԥасмоури ҳәа аанҿасырҭаҿы сышгылаз.
Саԥхьаҵәҟьа иаагылеит “ГАЗ-24”, “Гаграҟа шәцозар, шәааи!” – аԥхьатәи ашә ааиртит. Иҭабуп ахҳәаауа сынҭатәеит.
– Гагра шәынхома? – дсазҵааит, зынӡа исымбацыз аӡәы иоуп.
– Ааи, аха ианыцәгьараха иара кажьны ҳхеиқәырхара ҳашьҭалеит шәымҳәозар!
– Згәы иаанагодаз уи аҩыза. Амала дҳахәеит Анцәа. Гагра ргагәышьеит, Роберт Кәарҷиагьы дҭахеит. Уаҟагьы иаанымхозар акәхап! – ихы аԥыр-ԥыр ҳәа иҟьон. Уи нахыс ацәажәарагьы даҟәыҵит. Саргьы ашәиқәа сшалагьежьуаз Бзыԥ ацҳаҿы ҳнеизаап. Аԥсуа ҭыԥҳа лыхцәԥарақәа реиԥш, икьларуа илеиуаз аӡиас, Риҵатәи аиҩхаақәа, урҭ ирҿаԥшьны ицоз Арасаӡыхьтәи
ҳабахәқәа саныҩрылаԥш исылабахьеит ҳәа исԥхьаӡоз сыԥсы аасылалазшәа сдырбеит. Шәышықәсала ашьеи амцеи ирылганы ҳаԥсшәа ҳзаазгоз ҳабацәа, изыниахьаз зегьы ириааины еиҵарааӡаз уажәтәи абиԥарақәа, Бзыԥҭатәи аԥсабара абарҭ зегьы лаԥшыла игәыдкыло, сырхыбаауа схәыцра мацараха сышцоз, арныҟәаҩ ибжьы аагеит: – Гагранӡа бгара сыхәҭан, аха Бзыԥҭатәи агоспиталь ахь сыццакуеит, агәра згоит Аиааира наӡа ҳара ишаҳтәхо, Анцәа дбыцзааит! – иҳәан Пицундатәи архәараҿы исзааникылеит. Абзиара ду исзиуыз азы гәык-ԥсык ала иҭабуп ахҳәаауа, амҩа бзиа изеиӷьашьаны сынлыбааит. Ихьыу-хьыууа усҟан еиԥш иахьагьы сгәы иҵоуп ҽеишәа дахьҭысымҵааз. Убри анахыс уаҳа џьаргьы снаихьымԥшит. Исахьа гәныскылеит ибзианы. Иҟалап, Роберт Кәарҷиа иҭынхацәа дреиуазаргьы...
Пицунда, раԥхатәи амш инаркны аԥсуа позициа ахьгылаз. Арасаӡыхь аԥсра аҿынтә ҳанаауаз, ҳаибаргәаҟуа амҩа ҳанықәыз. “Уара изааны аԥсра шәаԥыларц шәҭахума, Колхида игылоуп рабџьарқәа хыршаны”, – зынӡа иааигәаӡаны исаҳауан. Акы ҳахьыр ҳәа иҳацәшәоз мчыла ҳрыцәцеит. Усҟан уа игылаз рахьынтә жәеизаҩык ҭахахьан... Ҩынҩажәеи жәохә мшы зхыҵуаз абжьқәа... Гагра зымбар уахызаҵәык иззымычҳауаз. Сылаԥш аамҩахыргеит ԥслымӡла еиҵаххаа иҭәны еиқәыжьыз ааҵәақәа. Рудик Алшәындба напхгара зиҭоз ахырӷәӷәарҭақәа: ажрақәа, адамбақәа, адзотқәа, аҭабиақәа. Ахәшә абылфҩы еиланаргьежьыз аԥсабара аҭыԥ аҿы имааицыз. Ахҭыԥқәа зныз аҩнқәа ирблыз ирхылҵуаз алҩаҵәқәа еихымсыӷьцызт. Зымахәқәа ҿырсаз аҵлақәа, ашьа зыхьшәыз ахаҳәқәа еилаццышә иргаз анхарҭақәа рқьызқьызыбжьқәа уаҳауан. Иагьа уццакуазаргьы, Ӡаԥшьиԥацәа рханқәа рахь умҩаԥшыкәа узрывсӡомызт. Ишҭа ԥшӡан, шҭа ҭбаан, рызегь гәарак еицҭан. Хәыҷи-дуи еибааӡахьан. Еихыбаа-еиҿыбаа инхахьан.
Ргараҭыԥқәа узымдыруа иҟәианы ишьҭан. Уахьынрывсуоуп иахьалаго Гагра иахыкәшо амҩа.
...1985 шықәса. Гагра иахыкәшоз амҩа аартра иазкыз амитинг мҩаԥысуан ақалақьтә компартиа актәи амаӡаныҟәгаҩ Е.Е. Қапба инапхгарала. Ԥхынгьы-ӡынгьы ҳгәабзиарахьчарҭақәа ирҭаалоз Қарҭаа рхы аладмырхәыр руазма. Ажәа зҳәарц зҭахыз рацәаҩхеит. Қапба Е.Е. иааиртит амитинг. Ишицәаҩаз еиԥш, иса-саны, ажәак узналмыршәо ажәа ахиҳәааит. “Ари ҳҳагәашәоуп, абзиабара амҩа, ҳацҳа хада”, ҳәа зыбз ашәҭыц ықәҵаны зызхара ажәаԥшӡақәа ззымԥшаауаз, “ҳашьцәа” ҳәа иҳәҳәоз роуп ҳабашьра иаԥшьызгаз. Иара абри амитинг ахьымҩаԥсуаз ауп рпозициа ахьыҟаз. Ара еибырҭахьан ркультуратә хәшҭаарақәа зегьы: ркультуратә Хан, рқыҭсовет, рыстадион, рыӡлагара, рқырҭуа школ, “Универмаг”, рынхарҭақәа.
Абри апатреҭ амитинг аан иҭырхқәаз роуп. Аԥсуеи аурыс ҟәшеи раԥхьа ҳгазеҭ ақырҭуа ҟәша имҵанарсит. Рбызшәала иаҵарҩыз ажәақәа цәгьала “игәырԥшааган” еиҭаганы иаанагоз атехника, аибашьыгатә абџьарқәа ракәын. Уброуп иахьышьҭыр-шьааз Цандрыԥшь адесант ӡхыҵраны ишыҟаз заҳаны ицоз ҩыџьа Ажьиаа
рыҷкәынцәа. Ладантә-ҩадантә амашьынақәа иаарыдгылоз аанкыло, амитинг арԥшӡаразы аиҿкаара знапы ианыз амилициацәа ирылагьежьуаз ГАИ аусзуҩ Гәнико Миқаӡе иҷкәын Мурман иоуп изшьызгьы.
Зықьҩыла аԥсуаа ҳхәышҭаарақәа ҳархырцеит. Иҟазгьы иҟамызгьы ажәабжь хлымӡаахқәа ҳаҳауан. Акызаҵәык ԥсеивгагас иҳамаз аԥсуа телехәаԥшра акәын. Ажәак ҳаҩшәар ҳәа ҳшәон. Қырҭтәыла Аҳәынҭсовет рыри ртехникеи ралгаразы аҿҳәарақәа аналырхлакь, ааира ҳазыԥшын. Абжьаҟазаратхә мчқәа рбжьы иазыӡырҩышашәа агәыӷрақәа ахьҳамаз иахьа иџьасшьоит. Уи анагӡара ахаҭыԥан ақәмақарра, аныӡбара, атәамбара, ақәымчра... Абарҭ зегьы рычҳара зылшаз жәларуп ҳара.
Амца адыркуан Колхида. Аинар-жьи ирыҭәа ибжьакушәа ашьеи амцеи ирыбжьашәҭуан аӡрыжәра иаҿыз ҳаибашьцәа. Рыԥсадгьыл гәыс ирызҭан азы аӡәгьы илшомызт раанкылара. Гәдоуҭа ақалақь ақырҭуа бираҟ ахадыргылаанӡа, ҵәахҵәаԥшьк сқьышә ишықәсымшьра ҳәа ҿаҭахьас изқәызҵаз Раиса Убилава исыздыруам дызлахымԥсааз. Колхидатәи анышәынҭрақәа рҟынтә рыхқәа ҩкылырҳәҳәаны иахьақәшәаз ихысны, нас аԥсуаа ирцәырӷьычыз акәытқәа рымахақәа аарҽыҵшьуа итәаз рахьынтә исыздыруам рабџьарқәа кажьны рыԥсыжә рыманы ианцоз изызхәыцуаз. Фырхаҵас зхы зыԥхьаӡоз, зшьапы астол иқәҵаны ажәжәаҳәа зшьаргәыҵа збыӷлоз Бадри Ԥирцхелиани игәалашәараҿы инхазеишь? Уи ихьӡ анысҳәа, нанҳәа мза 17 азы Заур Багаҭелиа иҷкәын Нури анышә дамардон. Уи арыцхә азы Колхида иҭакны ирыман 38-ҩык аԥсуа хацәа. Идыргәаҟуан. Ҩажәа шықәса амилициа амаҵ азызухьаз Кәыҵниа Валери Арчил-иԥеи иҩызцәеи уахь ҵәыуара ицон. Аԥсуааи ҳареи ҳаԥсҭазаара аҵыхәтәанынӡа ҳаицынхоит, иаҳҳәаз ҳәоуп ҳәа иқәгылаз, аха зчарҳәара ааԥшыз, амилициа аҟәша аиҳабы ихаҭыԥуаҩ Шониа Гамлет Иона-иԥеи
Бадри Ԥирцхелиани иԥсҭазаара ҿахырҵәарц иаԥшьыргеит.
– Уааи ара саԥхьа, – ихаԥыцқәа аҿҿа нрыҵгеит Шониа. Нас аҷкәынцәа рахь дааҳәын адҵа ҟаиҵеит: – Дыжәга наҟ, сыблақәа дрышәмырбакәа даԥыржәга, дышәшьы иааигәыдҵаны! Руслан Иазычба иҿцәажәара иаиузаап доуҳатә мчык – деиқәирхеит.
Анышәынҭрақәа сынрывсны Аҟәатәи амҩаду саныланы сышцоз /авокзал аҿы снаӡаанӡа/ шәааи, аҩнынӡа шәызгоит ҳәа имашьына сзааникылеит Кәаӡба Леонид /Ҷына/. Аха агәра исыргеит шьапыла мацара сцарц шысҭаху. Исԥылаз гәыԥҩык Бзыԥаа рыҷкәынцәа исарҳәеит Алик Ԥлиа дышҭахаз. Снақәрԥшны исдырбеит аҭыԥгьы. КБРЦ аԥхьа ауаа рацәа еилагылан. Рыблала ирбаз ахҭысқәа еиҭарҳәон. Абра дсықәшәеит ажурналист Сергеи Дарафеи-иԥа Таранцев. Абар, уи ииҳәаз: – Ауама рылшеит аԥсуа еибашьцәа. Ԥсеивгарак имҭаӡакәоуп аӷа дыгҿацаланы дшаарцоз. Суада абарҵа аҟнытә ибзианы исбарҭан. Ианбжьарцала ԥыҭҩык ааҳәын авокзал ахь рхы дырхеит. Уи дара рзын иаҳагьы еицәан. Аԥсуаа аауан зынӡа рҽеиԥшьӡаны. Амшын алагьы иаауан ҳара ҳатәқәа. Ахысбжьқәа улымҳақәа еихадыршәуан. Угәы ӷәӷәамзар иҭҟьаргьы ауан. Аҩынқәа рхыбқәа. Рганқәа акырцх еиԥшоуп ахқәа шыргәыдыԥсалоз. Амилаҭтә гвардиа изакәызаалакь хаҵарак рзаамырԥшит ҳаибашьцәа рҿаԥхьа. Арҭ ахҭысқәа сара срылаԥшуан асасааирҭа аҿаԥхьала. КБРЦ хыла иасны иҩналеит ишындырҵәоз анырба. Рыҽрырымҭарц акыргьы иқшеит. Абра иааԥшит абџьар мацара акгьы шалымшо, агәымшәара шхадараз. “Универсам” аветринақәа ираахоз ахқәа атрышәбжьы ахылҵуан. Ашьхақәа ҟәбасуазшәа сгәы иабеит азнык азы. Амш анҵәамҭазы Гагра неит аԥшәмацәа рнапаҿы. Агәырӷьаратә-иааиратә хысбжьқәа гон. Схы сзыҩнамкыкәа слыбааны абрахь сеихеит...
Иацысҵар исҭаху убри ауп, ҳара зықәрахь инеихьоу
раԥхьа ҳнаргыланы, ахәыҷы-аду ара иалаханы иҟаз алакә аҟнеиԥш аԥсҭазаара бзиа ҳналадыргыларгьы, шьҭа иҳахҭысыз ҳнымԥшыр ауӡом. Ахааназ Гаграа рышьхақәа ирхамшҭуа агәаҟра ҳаладырԥшит. Аԥсны иақәлаз реиҳагьы ашьа ҳаладыргылеит аҭыԥантәиқәа. Мызки бжаки рыцәҳабжьы гон, аҩынқәа иреихсуан. Ақырҭқәа аҩны шәышԥатәоу, ауадақәа шәрыҩналаны аԥсуа аурыс ҳәа еилымхкәа шәрылга ҳәа зыбжьқәа зыргоз амилициацәа ракәын, ҳгазеҭ азы акриминалтә хроникақәа ҳазназгалоз. Ача анаҳҭахыз иҳарҭомызт. Убас зегьы иреицәаны иаҳзыҟалаз аӡыдара акәын. Аӡы адлаԥса ҳаԥсқәа ҭбон. Ҷыдала сара журналистк иаҳасаб алагьы, Гагратәи анхацәа рхаҭарнакк иган алагьы даара ирџьысшьоит ҳаибашьцәа. Урҭ закәыз 1990 шықәсазы астадион аҟны иаабахьан, еиҭагьы рыхқәа аадырԥшит. Аԥсуа еибашьҩык, ирыцеи-башьуазгьы аӡәы ихы иақәнеимыргеит абџьар зкымыз ма зықәрахь инеихьаз аӡәы ишакәымыз рызныҟәара. Хаҭала сара сгәы иҭаскхьеит аҭыԥҳацәа ирылдыршаз иазкны шәҟәы хәыҷык аҭыжьра. СССР ажурналистцәа Реидгыла иалаз Сергеи Дарафеи-иԥа Таранцев ҳақальтә газеҭ “Авангард” дазааԥсахьан. Аҭыԥҳацәа – аибашьцәа ирызкны апериодикатә кьыԥхь аҿгьы иакымкәа ианиҵахьан. Иқәра акыр ишнеихьазгьы, игәҭакы анагӡара хымԥада дахьӡа-гәышьон. Аха аибашьра ашьҭахь ихигақәаз инымԥшыр амуит, иԥсҭазаара далҵит. Ҩажәа шықәсала аус ицызуаз ақырҭуа ҟәша аредактор Хәындаӡе иахьагьы дыҟоуп, дынхоит Қарҭ...
Абџьар кны ҳаибашьцәа срылагыланы Гагратәи ашьамҩақәа срыцанысызшәа скара-уараха рышьҭақәа сырхын. Ҳастадион аҿынӡа сааихьан. Аԥсы ҭыхуа шьҭыбжьқәак еилысуан сгәаҿы. Сыблақәа рҿаԥхьа
аргама еилыхон ахҭысқәа. Акыр инаскьахьеит ҳәа ишысыԥхьаӡозгьы зынӡа иааигәахахьан урҭ. Арҩаш ихнакылаз аҭәыцеиԥш анахьгьы-арахьгьы сзымцо сеикәаргьежьуа сыкны саман астадион иамариашаны, амҩа агәҭаны ианыз “ашәахсҭа”. Иснырит уи зызкыз ... Акыр ихьшәаны излеилыскааз ала, мызла ианымҵӡо иазынханы иҟаз Роберт Кәарҷиа и-БМП ашьҭақәа ракәын. Аиааира шаҳтәхоз агәра игахьан. Абра данааи афырҭын еиԥш ҳаҷкәынцәа ықәгьежьаауа ианыкәашо еиԥшҵәҟьа ихаиргьежьызаап и-БМП, нас дааҳәны амҩаду данылеит алада. Ана-ара алымқәа реиԥш ибжьыууаауан аруаа. Царҭа змауз ҳаӷацәа хыла агәашәқәа ирысны иҭалон. Ҳаибашьцәа акгьы иацәымшәакәа ирышьҭан, рымҩақәа ҿахырҵәон. Сыбла даахыҵуамызт Гәдоуҭантә саазгаз, зшәымҭа иҭагылаз, шәызусҭада ҳәа сыззымҵааз ахаҵа. “Роберт Кәарҷиагьы дҭахеит”, – ҳәа сазҳәаз иара иоуп. Иԥсы былуан алымҩанык. Аибашьыга аихаӡа “БМП” ықәргьежьаауа иаххаиргьежьыз ҳастадион аҿаԥхьа ахьакәыз уи машәыршәа иҟамлеит. “Уажәшьҭа нахыс угәы ҭынчыз, қырҭуа шьапы уаҳа уахь изнеишам” ауп уи иаанагоз. Аԥсуаа иахьа ожәраанӡагьы рыблақәа ирхым-ҵӡацт Аԥсны ицоз аибашьра шьаҭас иамаз астадион аҿы ҳазлаԥшхьаз аибашьра. “Шьакаҭәарада аибашьра”, ҳәа хыс ишаҳҭазгьы ашьакаҭәара еицәаноуп ишымҩаԥысыз. Роберт Кәарҷиа и-БМП ашьаҭақәа роуп сылаԥш иааҵазыргылаз астадион агәашә ахьҿоу, арымарахь ала игылоу акафе хыхь иалҳәҳәоз аихалаба иахадыргылаз Қарҭаа рбираҟ ахы шылахаз, насгьы икәыжә-кәыжәны ишыҟаз. Уи кнарҳаит рашәарамза /маи/, 26, 1990 шықәсазы. Абри амш аҽны Қырҭтәыла адемократиатә ҳәынҭқарра Амш – акзаара амш азгәарҭахын. Абас жәохәымшҟа шагыз, “Екскәрсиа-Сочи” ҳәа изныз ИКАРУС-қәа еиҵаххаа хәыҷи-дуи рыла иҭәны алада ицоз ус нацәала иузыԥхьаӡомызт.
#
Багаҭелиа Заур Кәасҭа-иԥа, амилициа аполковник:
– Цандрыԥшь инхоз аԥсуаа иаразнак еицгәаҳҭеит. Абарҭ акы иаҿыхыуп ҳҳәон. Ҽынла Адлер, Шәача ицон, рқьафқәа ҟаҵаны, ргәалаҟазаара уамагаха, ахәылбыҽха Гечрыԥшь-ҟа, Цандрыԥшьҟа иаауан. Аратәи акультуратә хәшҭаарақәа, ақыҭсоветқәа рнапхгаҩцәа рԥылон. Ргәашәқәа адыркӡо-мызт, ирзаартын, ирфон, иржәуан. Сара амилициа аусзуҩык иаҳасаб ала, аморфонист иаразнак дыздыруеит, урҭ рацәаҩын, хәлиганс иҟоу зегьы уаҟа ирыцын. Нас анацәа аҵәахҵәаԥшь иаганы рыхшара жыцәқәагьы рнапқәа ркын.
#
Автор лажәақәа:
Арҿиара аусзуҩцәа, усгьы амилициацәа реиԥш, ҽнак жәантә ақалақь ҳалсуан.
– Ижәбап, абри ҽеи иатәызар, сынтәак зынӡа рыҭра иҭыҵит, шәыԥши, иудыруа ҭыԥантәик дыҟам! – абри аҳәара дааҟәыҵуамызт Олиа Ԥлиа-ԥҳа. Қарҭаа, Гагра иахьаҵана-куа акциак мҩаԥыргарц анырҭахыз аума, ма ныҳәак, зегь раԥхьа Бзыԥҭаа рлымҳа иҭасуан. Инашаноу ԥсабаратә рациак рыцхраауан уҳәаратәы зегьы дара ирдыруан. Усоуп арыгьы шыҟалаз. Аидгылара “Абрыскьыл” аиҳабы Артур Конџьариа, Леиуа Гыцба али-ԥси рыбжьара аӷламқәа еизыргеит. Аиба Бадра Пицунда иааркны адыррақәа риҭеит. Аҽны иаурбаз, ауха иалагӡаны иҟарҵашаз ишәа-изаны ишьҭырххьан. Лаҵарамза 26 ашацкразы, асапаҭ ду зҿаз астадион агәашә ала ианзҭамла, ачаԥарсҭа инхыҵын рҽааидкыланы чгара итәеит аныҳәа амҩаԥгара алдмырԥшарц. Уа иҟан уаанӡагьы ачгарақәа ирылахәыз, зхы-зыԥсы иамеигӡоз, сҭахап, сыԥсып ззымдырӡоз апатриотцәа: Митра Ԥлиа, Смыр Вадик, Леонид Гәбаз, Џьемал Барцыц, Миша Анқәаб уҳәа.
Сара аамҭа ансымоу, бзиа избон заа аусура анеира, амшын ихықәгылаз ҳхыбра, ҳкабинет аԥенџьырқәа аартны сааҭбжак иадамхаргьы аусура. Астадион санавсуаз аӡәгьы дадсымбалеит. Амҩан исзымдыруаз аҳәсеи ақәыԥшцәеи рацәаҩны исԥылон, аҳәса ҽхгылақәа, рыҽҵәылхны еилаҳәаз. Зегьы раԥхьа сааит ҳәа сгәы ишаанагозгьы ақырҭуа журналист Венера Руруа лкабинет ыҵхны иргон аҳәса Қарҭтәи асасцәа. Исышьҭарххноуп ишааҩналаз сара сҩызцәагьы. Инақәыршәаны Аиба Бадра аҭел даҳзасит, арахь шәеиха ҳәа. Валери Орчыҟәбеи сареи ҳааиреи ҳандәылҵреи акы акәхеит. Имаҷҩымкәа рмилаҭ еизахьан. Аҩнуҵҟатәи аусқа Гагратәи аҟәша аиҳабы Гогиа Рамин Қарҭынтә иааргаз ҩыџьа аоператорцәа рхаҵкы камыршәӡо, иварԥало дааиуан. Шониа Гамлети, Раиса Убилавеи, Вахтанг Горозиеи еибаҟьо ирылагьежьуан. Абзазаратә маҵзура аҩнуҵҟа иамкыз абарҵан еилагьежьуан. Уи адиректор Шарангиа аԥшәмара кны, ицо-иаауа хшыҩзышьҭра риҭон. Ҭамаз Надареишьвили ихы-иҿы аҟаԥшьра иацлахьан, абҷы ихьызшәа дыӷран. Излеилаҳкааз ала, ижәны дыҟан, аха усҟан иҵҳамхыцызт.
– Бара арахьтәи аганахь быҟаз, уа ауаҟьан-чаҟьанқәагьы ыҟоуп, – иҳәан Валери Орчыҟәба агәашә ахь деихеит. Саргьы сынишьҭалеит ииҳәаз сызхамҵакәа. Абжьааԥны акәзар, Валери уаԥхьа шәхымск дхыҵуазма, аха ара са саԥхьа дрыцәҭалеит. Саргьы саӷьны снеиуан азы, сыҽсызнымкылакәа илагылаз сивасит. Ҭамаз Надареишьвили шиакәыз анызба ашә санбжьаирхоуп. Изулакь сицәыбжьыҵит, аха сгәыбжьынацәа даиааит, аихеи абетони ирыбжьаирхеит. – Назад! – ибжьы рыцәгьаноуп дышсыҵаҟьаз, арҵәаа сыҳәҳәеит снапы сыҭа ҳәа. Иблақәа ажьакцеиԥш ицҳауа дсыхәаԥшуан. Саргьы убасҵәҟьа иблақәа сырхыԥшылеит, нас изулакгьы
снапы згеит. Иара уаҵәҟьа ишәытахеит, анапхыц шхыҵуаз убаратәы. Ацәымӷра зхыз аблақәа сырԥырҵит, иахьысҭахыз ахь сызҭамлакәа. Аԥсуа оператор Анзор Кәарҷелиагьы акыр иҽишәеит, аха уахь днармышьҭит. Диҿахахо диԥырагылан Нинуа Роланд. Дара рганахь ала акамера зкыз даҽаӡәгьы дрыцлеит – ихҩыкны аусура иаҿын. Ус ақалақь Администрациа аҟнытә иҩеит Еныкь Григории Кәымф Цымцбеи. Урҭ чгара итәаз ирхылаԥшуан. Ишәон машәырк иақәшәар ҳәа. Ҳпатриотцәа, жәлар рфорум “Аидгылара” иалаз, уахиҽни тәамҩахә ҟамҵакәа ақәԥарақәа ирылахәыз арҵаҩцәа – аиҩызцәа Ирина Баснык-ԥҳаи /Сыҷынаа-ԥҳа/ Леила Коӷониа-ԥҳаи ауаа рыжәпара иалсны иааиуан. Днырҿахахан ажәақәак нрықәылҵеит Раиса Убилава. Ари апарламент ахь депутатс дзалырхыз лыхшыҩ бзиоуп ҳәа акәӡамызт. Мамзаргьы “шәит ахьырҳәалакь ган хыԥ-хыԥ” ҳәа ааиласрак ахьыҟоу раԥхьа дыздыргылоз ацәҳареи, ахыш-ҿышреи, аԥхамшьареи лылан азы, ауп. – “Шәара шәырҵаҩцәоуп, ара шәынхоит, ааӡаҩцәа шәоуми шәаангыл ҳәа ақәыԥшцәа ирылабжьаша, шәыхқәа шәырҟьалар ҳәа ацәшәа сымоуп”, – лҳәеит Ирина Сиҷинаа-ԥҳа.
– Қырҭтәыла амшныҳәа Гагра усс иамоуазеи, нахьхьи имҩаԥыжәымго, Гагра анышәцәыӡлакь аума ианеилышә-каауа атрибуна аҟнытә илҳәозшәоуп лыбжьы ҿацаӡа ишрықәлыргаз Ирина. Еилагьежьуа еилагылаз ақырҭқәа арӡырҩит. Анагӡаразын акәымкәа, лара дызусҭоу аилкааразы. Уи аамҭазын ижәлар рыгәҭа еимҳәаауа дааиуан Рамин Гогиа. Ари дызусҭада ҳәа длазҵааит химиа арҵаҩы, Гагра аҵара аҟәша аиҳабы иаҳәшьа Чакабериа Александра Артиом-иԥҳа. Акамера зкыз аҷкәын фархь ижәҩа нҭарсны дааихан, абри дҭыхла ҳәа инидиҵеит.
Астадион аҩнуҵҟала даара ацәҳабжьқәа цәгьахеит. Пицундаа, Бзыԥҭаа рнаҩсгьы ирацәаҩхо иалагеит
Гәдоуҭаа рыҷкәынцәа. Џьара иакәымк рымпыҵдырҟьарц азын, ицәҳа-шҳауа ирԥылон ақырҭуа ҳәсақәа. Раԥхьа игылаз аҭыԥантәи аҳәса ракәын. Аха дара џьара лак шызар аҟарагьы имԥхьаӡакәа ирывсуан. Аус ахьыҟаз ахацәа рахь инеиуан. Агәашә аркын, аха хьаас ирымазма, хыхь ачаԥарсҭа ҳаракы иҩхаҵәрылон. Аԥсуаа рыҷкәынцәа иаадырԥшит аҽынкылара, ачҳара. Ҭаҷкәымла еиламлар ада ԥсыхәак шыҟамлоз аҷкәынцәа ирҿахахоз, ақәԥарахь “ааԥхьара” ҟазҵоз рыла иубон. Аха ҳганахь ала рҽырҟажеит, раԥхьа аӡәы инапы дҩамыхеит. Ацәгьара иаԥырҟәҟәааҩцәоушәа рхы удырбон азинхьчаратә органқәа, аха астадион авараҿы инхоз раандақәа шәаны, аҵәымӷ дуқәа зылҳәҳәоз амасарқәа кны иааиуаз рыҷкәынцәа рымбазшәа ирывсит. Ашьа ицаша ада иалагылом рымҳәои, уаҳа ирымуит. Аҽнада иаҳамбацыз Қарҭаа рҵабыҵасса ашыр-сырҳә ачаԥарсҭахь ихалеит, аӡәи-аӡәи рнапқәа еибыркны. Рывараҿыҵәҟьа дықәгыланы аҭыхрақәа дырҿын Анзор Кәарҷелиа рыцҳа. Руаӡәык аҵәымӷ злаз шьҭихит ихы иарбаны.
– Анзор, уԥа! – сыҵәаабжь ԥыҭҩыкгьы хьанырԥшит, аха иара сышҟагьы дхьамԥшыкәа наҟ ала дыԥеит. Ҩба-ҩбала адауарқәа зкыз ҩыџьагьы уахь иԥеит. Инақәыршәаны ампылқәа реиԥш ишьҭыԥеит зычҳара ԥыршәаз арԥарцәа. Иахьынӡауа ишәычҳа ҳәа ирылабжьоз Родик Сабуа днарылаҵаны Анзор Кәарҷелиа уатәи ала дрыхьчеит, тәым напык ихьыдмырсит. Абри ихәан чгара итәази, ирҿахахо еилагылаз ақырҭуа милициацәеи, Ҭамаз Надареишьвилии ҭихит. Нас ивагыланы арахь дхыргеит. Убри ашәымҭақәа рзоуп Надареишьвили иабџьар ахы данаха. Иижәыз акәхеит ус агәыӷәӷәа изҭазҵаз, ианихыԥсаалакь иԥсыҽра дшашьаҳауаз анбатәыз изымбагәышьеит умҳәозар. Аԥшьбатәи аурыс школ иҭырцаз Лолуа Тамаз, дрыцҳашьаны Ҳараз
Чамагәуа идикылаз, ганла мацара изызҳахьаз аҷкәын хынтыҿ ҩ-баҭлыкак кны днеиуан, даҽа ҩбагьы иџьыбақәа ирҭыҳәҳәон. Хыхьынтә иҳалеиҵарц дҳалаԥшуан. Сабуа Родик днаихьӡан, икьаҿ ихәда шыҟоу инҭарсны даақәижәаан абуфеҭ аганахь даниршә абаҭлыкақәа зҭаны еихагылаз аиашьыкьқәа дрықәҳаит. Ашьацра дылагылазар зыҽзызнымкылоз уа акыр илшозма, агәгәаҳәа илеиуаз абаҭлыкақәа дылрықәшьқьраан, рывараҿы икьасо аӡы зҭаны игылаз аихатәы уалыр дынҭаҳаит. “Дедаа” ҳәа аҳәҳәара далагеит. Ҩыџьагьы ихеит, ихеит, аха дрызҭымгеит, ауалыри имгәлыҿреи еизбзиахон азы даунамышьҭит. Гогиа иԥсы еицралеит. Шәиҟәаҵ уа дҭаԥсааит ҳәа. Уи акәхеит, абаҭлыкақәа рахь ииасит.
Хыхь иқәыӷӷаа инықәгыланы убас иршәны ирыларҵон ҳаҷкәынцәа рыхқәа идырбаны. Дара абжьасеиԥш иныбжьыууаауан. “Ои, дедаа!” – ҳәа арҵәаа-сырҵәаа ианыҳәҳәалакь изаахоз рыҳәсеи рқәыԥшцәеи шракәыз аабон. Рыгәнаҳара рмалажьыфацәа ирымазааит ҳҳәан, зегь акоуп ирыцҳаҳшьон зықәра мшәыцыз рхәыҷқәа. Ҳганахь ала хәҩык аҭыхыҩцәа ыҟазаргьы иазхомызт. Убриаҟара ахҭысқәа рацәан. Зныкҟьарала хԥа-ԥшьба еиҿагылара, аҩнуҵҟа алагьы, арахь адәахьалагьы. Астадион аҟнытәи абарҭ ахҭысқәа Анзор Кәарҷелиа иҭыхымҭа ахы инаркны аҵыхәанӡа ахәаԥшразы аҭагылазаашьа сиҭеит усҟан Аԥснытәи ателерадиокомпанииа ахантәаҩыс иҟаз Шамил Ԥлиа. Аха сара сыблала избаз, уа иаламшәаз рацәоуп. Зегьы инареиҳаны сара иџьасшьоз ҳаҷкәынцәа рыбаҩ аласышьоуп. Сара иахьынӡаздыруаз убра иалахәыз аҭыԥантәи ақырҭқәа рӷьырак апионерцәа рҩны аушьҭымҭацәа роуп, акаратеи, аҳәаҟьара иалахәыз. Аха рхы ирзамырхәеит. “Акарате, ма аҳәаҟьара – арҭ аспорттә хыкқәа, шәара шәхыхьчара мацаразгьы ишьҭнахӡозеи. Анцәа
иҟаимҵааит, аха абџьардагьы аиааира шәзыргақәо ируакуп ҳәа аҿар дрылабжьалон Апионерцәа рҩны адиректор Роза Џьологәуа. Аха уи аушьҭымҭацәа акгьы рылымшеит уа зынӡа иҭаӡамыз рҿаԥхьа. Издыруада, шьҭа еиқәтәаргьы, рымчқәа ршәеит ҳәа ҳашрылаԥшуаз даҽа нхаҩык иаанда илажәлан еиҭа идырҿыцит ҵәҩанла ажәылара. Рыблақәа ирхубаалоз ҳцәымӷра рымчқәа ирзаарԥшуамызт. Иҟаҳҵара ҳзымдыруа ҳшеилагьежьуаз афырҭынеиԥш гәыԥ бзиак – Блабырхәаа рыҷкәынцәа ааҳалагылеит. Рамин Гогиа иԥшҭәы иԥсахит, иаразнак идырит урҭ баша ишымааз. Рганахь ала ақәыԥшцәа рнапаҿы иркыз адауарқәа рымжәааны дгәаазшәа ҟаҵаны инаганы иреиҳабацәаз ириҭон, наҟ икашәыжь аанарго, урҭ ишаарымпыҵашәаз еиԥш иааиз аҿыцқәа ирыларҵеит. Ари збарыз дара ракәхеит. Ибжьууааны ишааиуа имҵарсны ибыжьҵәаны ирҟьон убас, еилақь еилагылаз рыжәпара аҿынтә шәаџьҳәаҩыкгьы днымхакәа абзазаратә маҵзура иатәыз ахыбрахь иҩнеибаҳәеит аӡәи-аӡәи неишьклаххуа. Бзыԥҭатәи ашәан ҷкәын Кванталиани аԥсыуа ҷкәынак ихы иарбаны идәықәиҵаз амарҭақь ҵәымӷқәа рылҳәҳәон. Иширшәыз еиԥш иҽлывеикит рганахь иҟаз рҵаҩык.
– Заҟа ухаҵоузеи, ус уаншәоз избан уцаны анхаҩы џьабаала еибиҭаз иаанда шәаны изааугоз! – ибжьы зегьы ираҳауа аӡәы изҿиҭит. Колхида инхоз, амилициа аусзуҩы Какәлиа рҿар еихьырԥшны инхаз аҵәҩанқәа рыманы ианааи, зуаҩра иҭысхьаз аҭыԥантәиқәагьы акака иазыҩуа аҿынӡагьы инеихьан. Ари иалаԥшуаз Рамин Гогиа, Шарангиа икабинет аҿынтә дкылыԥшуан. Маитәи, ма Октиабртәи Адемонстрациақәа раан, амилициацәа рколонна аԥхьа игылалоз “Вашьаа!” ҳәа зыбжьы зыргалоз, шәаангыл, ақырҭуа милаҭ ҳадамыӷрақәа Аԥсны анҭыҵгьы иахшәымрҵәан аҳәара ахаҭыԥан дыззыԥшыз хазын. Бзыԥҭатәи аҳәатәы ферма
аусзуҩ Каранаӡе Каро иҷкәын Тариел ҳәызба дук аҭра иҭиган даарылалеит. Актәи ақырҭуа школ арҵаҩы Вахтанг Горозиа иикыз амасар инапы ырҵәины иааимырхын, Тариел инапы иасны импыҵдыршәаз аҳәызба Барцыц Ҳаиҭ иашҭахь идыршәит. Тариел инапы рхәыз џьышьа. Амҵ златәоу ала аҵыхәа ианашьҭало еиԥш, деикәагьежьуа имышьхәылҵ дашьҭан, ижьы ицазаап, дгәынқьуан.
Ԥкьын Дыбаџьа, шәыԥшла уажәы, – аԥсышәала дцәажәеит аӡәы. Азнык азы исзеилымкааит иҟаиҵоз. Аҭаҷкәым иҽаҟареитәит. Нас азнадаҟ данҵаны ддыршәызшәа. Уантә хыхьтәи ачаԥарсҭа днықәԥалеит. Уантә ҵаҟа аибарԥсра иаҿыз дрылаԥалеит. Инеимбӷьыжәааит. Аха иара иҽкеимыжьырц Чакабериа Биҷико имаҳә /аматематика арҵаҩы/ ишлиапа аҿацә мҵаирсит, ақә нахшәан икәлаауа ихәда инахалеит. Ақырҭуа ҳәсақәа аччара ҿкны ирылалеит рыҽрызнымкыло. Ҳаблақәа шааԥсахьазгьы иҿыцыз хеиқәырхагак зыԥшааз ҳаҷкәынцәа иҟарҵоз анызба, срылҵырц сгәы ишҭаскхьазгьы саахынҳәит. Ачаԥарсҭа ҳара ҳатәқәа иркит. Ишьҭыԥаны инықәԥалон. Зызхара қәԥара ҟамлаз изқәа иарбаны иԥон. Дыхәхәаӡа днышьҭаҵаны еиҭа ихало мацара, уаҳа рылымшо иааныркылеит егьырҭ. Абри аамҭазы, амҩа, амҩа, наҟ шәеилыҵ ҳәа равтоматқәа кны, ирдыдуа иааҳалагылеит аабатәи аԥсҭыр  рыр. Ажәҩан ахь ахы рханы аҟәҟәаҳәа ахысра ианалага. Ишәан аилагьежьра иалагеит аҳәсақәеи ахәыҷқәеи.
– Иҟашәҵо закәызеи, ҳрылжәга уажәыҵәҟьа, иабаҟоу ҳаазгаз ҳавтобусқәа абри аума аекскурсиа? – Қарҭынтә ижьаны иааргаз ԥыҭҩыкгьы ҳәҳәеит. Усҟан, ақырҭбызшәеи агыршәеи бзианы издыруаз Леила Коӷониа-ԥҳа дрылсны дрыҿцәажәахьан Гагратәи қырҭуаз џьышьа иларҳәаз рҭакқәа адиктафон ианылҵон иларҳәон: Чарҳәара ҳзуны ҳаргеит акәымзар, арҭ
аԥырӷынцқәа ҳаманы ҳаауазма мамзаргьы. Усс иамоузеи Қырҭтәыла акзаара Гагра амҩаԥгара” – ҳәа. Даараӡа иҭбааз аматериал еидылкылахьан, зшыра хыҵыз аҳәса иаартны рықәгылара аҿынӡа.
#
Џьемал Барцыц:
– Ақырҭқәа еигәныҩаанӡа, ҳара иҳаҳаит ҳәа рзымдырӡо, ргәы иҭаркыз ҽеишәа иазхәыцаанӡа афорум “Аидгылара” агәҭакы нанагӡахьан. Астадион абаагәара ҳанхыҵын, чгара ҳнатәеит. Ҳаргыларазы даара рҽыршәеит. Тамаз Надареишьвили абџьарла ҳаизыршәоз џьышьа уи аҿгьы дааит. Хьаас ишаҳамкыз анырба Гәнико Миқаӡе амашьына  аԥхьа дгыланы ахуҳәа агәашә даалагылеит. Ақырҭқәа рлидрцәа руаӡәк, Роланд Нинуа ибжьы иргеит:  – ҳәа. Гәнико иҷкәын Мурман ашланг ахы даахеит ҳара иҳақәкны. Сара снеин Гыцба Лиова сивагылеит, сицәшәеит акы изырур ҳәа. Абџьар иацәымшәаз ӡыла ҳақәцара шрылымшоз зҳарбаз ирура рзымдыруа еилагылан. Абасоуп ашьыжь, шәара шәааиаанӡа ҳаиҿагылара ахы шхацнаркыз, нас шәыблала ижәбеит анаҩстәиқәа.
#
Автор лажәақәа:
Аабатәи аԥсҭыр рааира хәарҭара шԥаҳзнамури ҳәа ҳшыԥшыз, ԥшьҩык ақырҭуа школ аҵаҩцәа амшын аҿынтә иҩаргаз аҟәара хаҳәқәа ахьхьаҳәа инеиқәырыԥсеит. Абри иазыԥшызар акәхарын, колорадатәи абжқәа ауҭраҭых ианақәԥало еиԥш, хԥа-хԥа, ԥшьба-ԥшьба хаҳә аамҵа-дырсын, изаадырхара иазхәыцуа иаарылагьежьит. Ҳаԥсуа жәлар реиԥш, акгьы зхарамыз ажәҩан ахь ахы рханы еиҭа апыҟҟаҳәа ихысит аабатәи аԥсҭыр рыр – Иаанышәкыл, ма ҳшәеихсуеит!
– рбыжьқәагьы ҭыргеит. Усҟан аԥсуаа зегьы амҩаду ацәхыԥ аҿы иааикәагылахьан. Леиуа Гыцба иааиртит амитинг. Ажәа лиҭеит Ирина Сыҷынаа-ԥҳа: – “Аԥсны инхома, Қарҭынтә иааз роума, иахьатәи амш иаҳнарбеит рыуаажәлар ашьакаҭәарахьы ааԥхьара шрырҭо, азинхьчаратә органқәа русзуҩцәа рхымҩаԥгашьа шыччархәроу”. Иаахыркәшаны ишиашаз рхы дырхеит ақалақьтә Совет ахантәаҩы икабинет ахь. Уи аиҳабы Кәчухьиӡе ишә амырҭақь ҵәымӷ наарханы ԥыҭҩык аҷкәынцәа чгара инатәеит. Ҩ-акциак ҩ-иааирак унарбон ари. Уантә ҳхынҳәны астадион аҿы ҳанааи, зегьы еилыҵхьан. Аабатәи аполкгьы ацара рҽазыркуан. Сабуа Родик иԥыжәжәа иқәиҵаз Рбираҟ ахы ларханы икнеиҳаит. Илавс-ҩавсуа ҽеишәа ирбаратәы. Ана-ара икара-уараха, ааха иарааԥсаны ишьҭаз, абаҭлыкақәеи адауарқәеи ақырҭуа фашизмра аарнухуан.
... Ҳаибашьцәа ршьа зыншылаз амҩақәа сахьырныз иалзбаауаз астадион аҿтәи ахҭыс акәын. Рыԥсырҭақәа ирықәкны иаарышьҭуаз амаҭәарқәа икаууа ишааиуа ибжьԥааны, убас инарышьҭуан, ҟыт рзымҳәо аахала идыршьаҳаиҭуан. Ишырҭахыз еиԥш акызаҵәык рықәымҿиеит Ишџьасшьоз еиԥш, ирџьысшьоз, идмыршәытазар аӡәы шьак илрымхит. Аӡы иаанахәаз еиқәырхаҩы иҷыдоу ԥҟарақәак дрықәныҟәоит, аӡы иаго ирԥсыҽразы, дамзхуа иқәкы анагӡаразы. Убасҵәҟьоуп, зхы ҭҟьаз акәҷарақәа реиԥшҵәҟьа еилазазо иааиладырхон. Рнаршә уҳәеит ҳәа ишԥахиоз. Убри амш аҽны ҳацәымҩашьо иаабеит, ақырҭқәа аанымгылакәа еибашьрак иаԥшьыргаргьы ҳаҷкәынцәа ргәымшәарақәа рабџьарха, напҭацәы рыжәлара ишацәымшәоз. Афырхаҵара иарааԥсаз Наԥҳа Кьагәа, дҭаххаа ашәшьыраҿы дшыцәаз иаӷацәа аниқәла, абџьарк ахы дамыхаӡакәа рабџьарқәа рхыхны ишиҳәынҷаз еиԥш, ршәыргәындара рымҩаныфаха Егры ишхырцоз заа
иаҳзырбахьаз амш сылаԥш алаханы сышгылаз Абааҭантә иаауаз БМП-к ҩсывҟьеит. Славик Тониа-иԥа Бениа дангылан, егьырҭ ах-ҩык тәан, исзымдырит. Аҩсҭаахә дсылахазшәа, еиҭагьы сылаԥш иааҵагылеит зхы лахаз Қырҭтәылаа рбираҟ. Уаҳа исԥырхагамхо зымҩа инахеит Роберт Кәарҷиа и-БМП “ахьышьацәхыртәыз” аҭыԥ... Исзымдыруаз арԥыс ифырхаҵара баала ҳәа саԥхьа игыланы аҿынанахазшәа сымҩа инацысҵеит, ҳҵеицәа рпатриотизмра баҟаны изхагылаз ҳгазеҭ “Гагра” ахь. Уи ахыбра авараҿы инхоз Седунов аиҿахысрақәа раан ахыблаҟьа дашьын иԥсҵәуацәа снарылагылеит. Еилагылаз ақырҭуа ҳәсақәа сааибадырбеит. Ахрыԥх иагахьаз, аҭӡамцқәа, иҟәыбаса еилажьыз асаркьа аԥҽыхақәа сынрылсын, амардуан сыҩхалеит. Ҳкабинетқәа рышәқәа ҟьаҟьаӡа иаартын. Сшәаԥырҳаԥуа сныҩнаԥшы-ааҩнаԥшны еимыздеит. Олиа Ԥлиа-ԥҳа дызхатәаз астол аҿы амакьет ҟаҵаны иқәын аԥсуаа рзын иаарбалакь знырҵоз  /”Аҳагәашә”/ изаамҭанутәи аномер ҿыц. 1932 шықәсазы раԥхьаӡа Гагра “Гамарџьвебос дрошьа” анҭрыжьуаз еиԥш қырҭ бызшәала иеиқәыршәан. Аурыс бызшәа зынӡагьы иазхьамԥшит. Сыстол иахатәаз Нодар Хәындаӡе иакәзар ҟаларын. Акьыԥхь ала аахақәа ҳаддыргаларц азы  аҭыжьра ианалага Ҭенгиз Габуниеи, Валери Орчыҟәбеи, Арсен Хьациеи, Бадри Аибеи ааидкыланы ҩ-газеҭк еиҿыркааит:  урыс бызшәала, “Аԥсны абжьы” – аԥсышәала. Хәындаӡе қырҭшәала ианиҵаз ақәҿнаҭуан сыстатиа “Имышьҭабзиоу ашлара иахылҵзар”, – ҳәа хыс измаз. Ишҭыҵыз еиԥш, аԥсшәа аҟнытә ақырҭшәахь еиҭаганы Хәындаӡе иаԥхьа ишықәырҵазгьы, акгьы ахымҳәаакәа, зынӡа имбаӡазшәа давсит. Аха аибашьра ианалага, усҟан ҩышықәса инеиҳаны ишахыҵуазгьы сыстатиа
ибжьы ақәиргарц иӡбеит хыс иаман. “Шьҭа ишԥаббо, аиааира ҳара иаагеит” – ҳәа акы иҳәақәарц иҭахызар акәхарын...
“Абар, бымшьҭабзиақәа ирзыбкыз ҭыҵит”, ҳәа хьыҵәҵәаруа уа ҿыц иҭыҵыз “Аԥсны абжьы” кны Ҭенгиз Габуниа дааҩналазшәа збеит хҵәахак аҿы. Уажәы убри аҟны акәын сахьыҟаз, усҟанеиԥш иԥкаауа аԥхьара сналагеит:
...Саԥхьа иқәуп қырҭбызшәала ииз ихьыԥшым агазеҭ . Сыблақәа инрыҵсит иҭзыжьыз зуаҩыбжара иҭысхьоу шәышлара. Знапаҿы инеиуазаалакь, дызмилаҭзаалакь, Гагратәи аԥхьаҩцәа ргәы аҵәымӷқәа аалзыршәшәаша ԥхарак рызҭаша насыԥуп ҳәа сеигәырӷьеит. Шәгазеҭ, шәгазеҭ сҳәоит, Гагра иҭыҵзар саргьы истәуп. Саргьы исцәахьчаҩхар ахәҭоуп. Мши-насыԥи зышлара иацу, иахьеи-уахеи ҭынч анхара зажәа иалаз Бзыԥҭатәи аҭаҳмада Қәына Гыцба ихьӡи-ижәлеи иқәра “92” рыварыгланы улаԥш аамҩахыргаратәы хыс ишамаз анызба, ҳәаа змамыз гәырӷьарак сҿықәнаршит.
Агазеҭ аҭыжьразын гәыԥҩык шәыхқәа ааидкыланы ианышәҵашаз анышәыӡбоз саргьы шәышсызхәыцуаз агәра згон. Сыԥсреи сыбзареи изеиԥшны Қарҭтәик дсывсыргьы шәара ус шәышсывымсуаз здыруан. Ари шәыстатиақәа рҵакқәа саҳаанӡатәи исызцәырҵыз сгәырӷьароуп.
Саҭоумҵан Нодар Хәындаӡе, уара уеиԥш ацха “агәылхәхәа” иахьсзымыҩуа. Аха уара умилаҭ рҟынтә сара иснылахьоу ахәрақәа реиԥш сара смилаҭ рҿынтә иунылахьазҭгьы, иҟаларын  шаҭаху угәаланамыршәаргьы. Аԥсуа игәы аҟаҵара заҟа имариоу, заҟа дгәыҳалалу, заҟа дыгәшаҭоу аҟара имариам ирҵәуара, иршәара.
37 шықәсазы Кәына иқыҭауаа 99-ҩык дырӡит. Иаб Дамеигьы дыргарц аҩны иахьнеиз иара дычмазаҩны аиарҭа даман. Ихыза ианааха, дыԥсхьан. Кәына Гыцба
иҿаԥхьа аҭмзаара ашьҭаҵара ахаҭыԥан, уара аҽыԥныҳәа иуҭеит Аԥсны алахьынҵа аӡбара аԥсуа инапаҿы иҟалароуп, ахьыԥшымра анҳаулакоуп ара иқәынхо амилаҭқәагьы аразҟы наӡа анырзылыԥхо ахьиҳәаз дахурҟьеит. Шәҿаргьы мҩахызҟьашаз астатиақәа шәкьыԥхьит. Иухоумыршҭын, Аԥсны аҳәаа Гечрԥшьоуп, Леселиӡе акәӡам! Аԥсабара узаҿагылаӡом, ишаҳаҭуп зыхьӡ аԥсахра шәылзмыршаз аӡиас Ԥсоу. Уброуп иахьыҟоу аԥсуа иҳагәашә.
Агазеҭ аҭыжьҩцәа Ал. Тоԥуриа, Нодар Хәндаӡе, Џьон Латариа, Енвер Хинтибиӡе шәуаҩыбжара шәахысхьеит. Шәгазеҭ имышьҭабзиоу шәышлара иахылҵзар, ишәыхәҭоп абас иаартны анҵара: “Аԥсны дыҟаз аԥсуа заҵәыки миллионҩык ақырҭқәеи. Аха ҳамшала изаҵәхаз убри аԥсуа инапаҿы иҟалароуп Аԥсны алахьынҵа. Уиашоуп “ботоно Кәна, иҳанажь иааухьоу агәнаҳарақәа”... (Иааркьаҿны)
”... Аҳәан изгара аҿкы ацәеи ажьи ианрыбжьалалакь, ашьаргәыҵа афарала иалагоит. Азқәала аҽкажьны ашьапқәа реиҿакшара ишаҿу аԥсы нахабоит. Усҟан заҵәыкоуп ажәҩан ианаҵаԥшуа. Ихьшәагәышьоуп акәымзар, иаразын еилкаауп аҳәа ажәҩан изаҵаԥшуам ҳәа ишхьаагатәымыз. Аҳәан ашәа ажәҩан уаҵаԥшааит ҳәа ирҳәогьы ашәиԥхьыӡқәа иреиҳау шәиԥхьыӡуп”.
#
Ацанбақәа рҳәамҭа.
#
Аԥҳәыс бырг лылахь быз-бызуа данафо, илызгәакьоу аӡәы иҵәыуара лықәшәоит. Ушьаргәыҵа уафозар, амҩа хара уқәлоит.
#
Ажәытәра аҟнытә иаауа аԥсуа дыргақәоуп...
#
Зышҳам абнара изыламӡаз амаҭ, ажәлар рымҩаду ахь икылсны хара здымыз ианицҳа, аԥсышьа иԥсышьартәит ашәарҭадаратә маҵзура аиҳабы Иури Тариел-иԥа Ӡиӡигәыри. Мамзышьхантә дҿырҟьаса Гагра иаҿалакьуаз амҩала асанаториа “Тбилиси” дылбаарцеит. Амҩаду дахьаангылаз дахмыжькәа ихьырыгӡеит дызгашаз ахымҭа. Е.Е. Қапба иажәақәа рыла исҳәозар: “имаҟа иаваз 10000 доллар згазгьы изыҳалалхааит”. Дшыршьыз саҳаит амилициа рхыбра санавсуаз.
Гаграа ҳ-Администрациа ахыбра аҩнуҵҟа алашара каххаа иаркын. Абжьааԥнеиԥш акәымкәа, Аиааира иалашарбаганы илашон. Аҳаҭырдақәа иреицәаз “Тиапа” ҳпатриотцәа иреиӷьыз иаԥхьа иргыланы уахь ианнеигоз зшьапы астол иқәҵаны зшьаргәыҵа ажәжәаҳәа избыӷлоз Бадри Ԥирцхелиани баша шьаргәыҵфарамызт изааз, уи ала дара лаирҟәӡоз шџьишьозгьы. Амҩа хара дшықәлоз изааны инырзар акәхап. Аха ари уаанӡатәи иҽырбарақәа иреиуамызт. Ашәҟәыҩ Нодар Думбаӡе ибз иҿы иҭарбылгьо Нодар Хәындаӡе иҟны днеины диманы, нас Кешелава даашьҭыхны, Бадри имашьынақәа нрыҵаргыланы Гечрыԥшь /Леселиӡе/ инкылҟьон. Реибаркырақәа ааидкыланы Қарҭаа еиларӡбыз нраҳәаны, ихы шьҭкәыцәааны, Аԥсны хаара-бзаарас иҟаз нрыцҵаны Егрынӡа ианынаскьеигоз еиԥшымхеит. Иԥсыжә
дақәырԥшны, ихьымӡӷқәа имҩаныфатәны, даншәа қырҭуа еибашьҩык иара иҩыза еибашьҩык, иара иҩыза шәаргәындак ицәынхаз ихылԥа дахҟьашаны, Гагра амҩа хадаҿы ихықәгылақәаз аевкалипт ҵлақәа руак аҵаҟа дкаҳаит.
Ҳредакциа ашҭаҿы уи арыцхә азы, ашьыжьымҭан иршьыз Бранӡиа Лаврент Давид-иԥеи авокзал аҟны иааӡаанӡа иахәыртәыз Ԥлиа Алик Далбеи-иԥеи рымца схаҷҷиаауа срышьҭаланы сцон аӷа ишьҭақәа Гагра иалхуа инеиуаз ҳаибашьцәа.
Роберт Кәарҷиа иҭахарҭа ҭыԥ. Усҟан уи шысмаҳацызгьы сзеиҭамҵуа уа сааннакылеит доуҳатә мчык, ицқьоу, иҵару аибашьҩы идоуҳатә мчы. Ахы злоу иеиԥш сҳәыҵәы-ҳәыҵәуан, сышьҭахьҟагьы ԥшырҭас искит. Илалаз ахы сгәы ҿнакаазшәа сыԥсы сзеивымго уа сышьҭашанахеит. Изакәызаалакь шьашьҭак сшыламԥшызгьы. Изулакь сыԥсы нагәылкәкәааны снаӡеит “Павилион” идырым аруаҩ ибаҟа аҿынӡа. Шәсыцхраа ҳәа гәаныла еиқәысыԥхьаӡоз уи исахьа зыхьӡқәа аазнысхуаз Аџьынџьтәылатә еибашьра Дуӡӡа афырхацәа ракәын...
Гагратәи ахақәиҭразы ижәылоз иҭахази извыршьаази, аԥшалас еиԥш зегьы срыхьӡо, рыгәҭа сгыланы сцозаргьы, сара исгәаламшәар ауамызт аибашьра иалагаанӡатәи асахьақәа иаҳзааргахьаз. Уи аихамҩа иацәаҳәа хадан /иарельсын/. Уезгьы Аԥснытәи ҳаихамҩа “ахьчара” акәын қәкыс ирымаз иҳақәлаз. Саргьы сзымҽхакыз ахәра ҿыцқәа иргәылыҳәҳәоз уаанӡатәи ахҭысқәа, сыблала избахьаз абжьацәқәа /аепизодқәа/ ракәын.
1981 шықәсазы, Қырҭтәылатәи Акомпартиа Гагратәи ақалақьтә комитет актәи амаӡаныҟәгаҩыс Енвер Ерасҭи-иԥа Қапба данҳзыларышьҭыз аламҭалазоуп. Раԥхьатәи апарад анидикылоз аҽны.
– Ишәхашәмыршҭын, сынтәа даҽакала еиҿкаахоит. Иалахәу аколоннақәа дасу иахьазгәарҭо аҭыԥқәа
ааныркылароуп иазгәаҭоу аамҭазы. Амашьынақәа рныҟәара аанкылахоит жәасааҭк рзы. Ҳгәы ҳҽанырҵеит. Ишыҟарҵалацыз еиԥш, хәымшҟа шыбжьаз урыс бызшәалеи /Раиса Трифонова/, қырҭшәалеи – /ақырҭуа школ арҵаҩы/ аԥсышәалеи атрибуна аҟнытә ааԥхьарақәеи адныҳәаларақәеи ирыԥхьараны иҟаз ҳлаганы дасу ҳколоннақәа анҳзыршоз абарҭ ажәақәа рыла иалагеит. Уи азын даҳхылаԥшразы анапынҵа лыман апартиа аҟәшаҿы аус зуаз Копыцкаиа В.С. Ҳшеилатәаз ашә ихы аакылеикит Ҭамаз Надареишьвили. “Улеи” аанарго лнапы изылҟьеит, мап ацәымкыкәа, дшыҩналазгьы дымтәеит, изакәыз дырны дшааиз мҩашьо хшыҩзышьҭрала даҳзыӡырҩуан.
Маитәи аныҳәа аалыртуан Раиса Трифонова, арепортаж хада цон урыс бызшәала. Ирацәан лколоннақәагьы аарыхратә, ааглыхратә, аргылара, акәрорт. Ирацәахеит ақырҭуа колоннақәагьы. Процентла аԥсуаа неиҳазаргьы иаҭахны ирыԥхьаӡон уи аколонна қырҭ бызшәала абжьы нарықәыргара, аԥсышәала – ааԥхьара мацарак. Хықәкыла сара мызкы шагыз аԥсуаа иаҳа ирацәаны иахьыҟаз азгәаҭауа, насгьы қәҿиарақәас ирымаз ирызкны аинформациақәа еизызгахьан. Урҭ зынӡа икьаҿзар акәын. Аԥышәа иаҳнарбахьан аколоннеи аколоннеи ҽуаҩык дрыбжьагыло, уи иара аԥҟараҵәҟьа акәын. Аха уаниасуа иагьа уҽазушәаргьы ус изалшомызт. Ус моу, аԥсы идәылгара ааигәахо ианалагалакь, ахымшк аккаҳәа амыткәма зҳәоз анааиԥхьбо еиԥш, колоннак ииасит шуҳәо уи иашьҭагылоу нахьхьи анаӡара иааиуан. Усҟан жәеинраалак ныбжьадыршәыр ауан. Аҩ-бызшәак бзиа ирбаӡомызт ажәеинраалақәа рыбжьаргылара. Аколонна еиднакыло зегьы тәым милаҭзаргьы жәанызқьҩыла наҟ-ааҟ Гагрыԥшь иакәыршаны игылоу ауаажәлар рыгәҭа ҳмилаҭгьы рацәан, агәахәа рнаҭон. Иззеилымкаауагьы рнапқәа еинырҟьон, рбираҟ
хәыҷқәа, аԥсыԥ мпылқәа, ма рышәҭқәа ҳараркуан, ирҟьон. Убри аҟынтә икьаҿу, ԥшьба, ма аацәаҳәак иреиҳамкәа ажәеинраалақәа иаҭаххозар ҳәа иазсырхиахьан.
Ажәакала, ах-милаҭк ишәа-иза, ҳзықәныҟәашаз шәҟәыла ишьҭыхны дара ишрымазгьы ҳаргьы иҳазҵаауан. Сара сҿы ианааи реиқәыԥхьаӡара сналагеит: абжьбатәи аԥсуа хәыҷтәы баҳча /раԥхьагьы дара ракәын иқәсуаз/, Бзыԥҭа ақыҭантәи абыргцәа рансамбль /анапхгаҩы Баграт Багаҭелиа/, Калинин ихьӡ зхыз уатәи аколнхара, Лӡаа, Бзыԥҭаа, убас акурорт Пицунда рколннақәа, аха алада уаҳа ацҵаха самраӡакәа, “стоп”, иҳәеит ). Надареишьвили.
– Акурорт Пицунда ааԥхьарак рызхоит, избанзар аиҳабы Ал. Басилаиа дыбдыруеит, ус анакәха қырҭшәалеи урыс бызшәалеи ицароуп ирызку ажәақәак.
– Ииашоуп Басилаиа дқырҭуазаргьы ихаҭыԥуаа зегьы аԥсыуаауп, 80 процент аԥсыуаауп. Насгьы аиҳабы дахьаԥсуоу алахь ҳаԥшуазар Русҭавели ихьӡ зхыу асовнхара аиҳабы даԥсыуоуп, аԥсышәала ишьҭтәуп анысҳәа апартиа аарыхратә сектор аиҳабыс иҟаз Долиӡе игәарԥхаӡаны дыччеит, Надареишьвили ишьынка хаҿсахьа ҟаԥшьхеит, дыӷрахеит.
– Барцыц, еилкаа, иагьа бҽазыбшәаргьы, быԥшааргьы, иҟам организациак реиҳараҩык ахьқырҭқәам. Ажәеинраалагьы рызкы ахәбатәи аԥсуа школ, мап бцәызкуада. Иналаршә-ҩаларшәны ааԥхьарақәа брыԥхьа, егьыс ҵыԥхеиԥш ажәеинраалақәа, ма рыхцәажәара аԥсышәала иазаанкылатәуп, – иҳәан дцеит Долиӡе .
Ҳандәылҵуаз, ашә аҟны снеихьан еиԥш, Ҭамаз саахьеирҳәын сгәы сҽаниҵеит: аԥсышәала ааԥхьарақәа рызхоит. ҵыԥхеиԥш ақырҭшәеи аурысшәеи иреиҳамхароуп, ибаҳама! Сшақәшаҳаҭымхаз схаҿы ианыԥшуа, сааччан, бзиала ҳәа сындәылҵит. Ҩ-гәык
сымазшәа еиҿагыланы аицәажәара иалагеит. Избан сынтәа аԥсуа хадас данҳарҭа, абас рҽыздрыцәгьа. Исыӡбеит Е.Е. Қапба иҟны сыҩхаланы иҟоу-иану илымҳа инҭысшьырц. Аха сызгәык саннакылеит. Исҭахымхеит раԥхьаӡа акәны ишә ашшыԥхьыӡқәа сыманы ахыҵра. Сааит аҩны. Аҽазыҟаҵара салагеит. Уара иуӡбоитоуп, – иҳәеит Анцәа – аха еиӷьуп уара утәала аӡбара улуршаргьы”, – ациҵеит нас. Убри иациҵаз аҟноуп сара сахьыҟаз. Исҳәараны иҟаз абырцкал ишкылсхызгьы, ԥыҭк шыҟалазгьы атрибунаҟны иаҳа иубарҭахон, зегьы узымшьҭыргьы иааг рҳәар сазхиазар акәын...
Аныҳәа аԥыртлара сааҭки бжаки шагыз амҩа сықәлеит. Амҩа сынангыламҭаз издыруаз қырҭуа таксистк дааныскылан, имашьына сынҭатәеит. “Павилион” аруаҩ ибаҟа аԥхьа ҳаннеи амҩаду агәҭа игылаз ҩыџьа ГАИ аусзуҩцәа ҳааныркылеит. Рҿаԥшылара акы шсыҵанаҳәозгьы атрибунахь анеиразы апропуск исымаз неизыскит (руаӡәык д-Қардиан, егьи Миқаӡе Гәнико таксистын, иагьааџьасшьеит уахь неишьас иҟаиҵазеи ҳәа.
– Актәи амаӡаныҟәгаҩ иӡбаны ишьҭихит сынтәа зааӡа амҩа акра ажәлар еиламҳарц азы, – дахьсықәымчыз азмырхакәа сыпропуск лсымижәаан днаӷрагылеит Гәнико.
Сара сзын ари иреиҳаз хлымӡаахран. Аԥсра иаҳа санышәар ҟаларын исыхьыз аиҳа. Аха уаҟа ичҳатәын, мҩак сыԥшаар акәын. Аԥсуа милициа, уи арԥызба џьара акы дышԥасмыхәари ҳәа сыӡбан снеины снаидгылеит.
Атрибуна аҟнытә иахьа аԥсыуа ажәак анырмаҳа ажәлар еиҿанаргылар алшоит. Сиҳәеит, шәара шәхаҭа шәмашьынала слажәгаргьы ҟалоитеи, ҩынҩажәа минуҭ нхеит. Х-минуҭк рыла сахьлеиша, шәазхәыц.
– Заа бцандаз! – иҳәан ақырҭуа ишҟа днаскьеит дышсықәҵәҟьоз ҽеишәа иаҳаратәы. Уаҳа дсызхьамԥшит.
“Ргәы ҟашәҵала, урҭ ргәы, шәарҭ аԥсуа шьадақәа”, – ҳәа гәаныла сбылуа сааидҵын ашырҳәа атаксист имашьына сынҭалеит.
– Счафара дырӡуеит, насгьы Гәнико Миқаӡе /убри аҽноуп ижәлеи ихьӡи аныздырыз, егьыс хаҿыла дызбахьан, ашәа аниҳәогьы акырынтә сизыӡрҩқәахьан/ ачарақәа рҿы ашәақәа аниҳәоз давсхьеит, – дааӷьаҵәыӷьаҵәит. Иара саргьы са схарала аӡәы иакәымк дақәшәар уи исыхьыз еиҳау хьаахон.
– Суҳәоит, ҳгәарҭаанӡа уҭрыс, рмашьынақәа рыла иушьҭалозаргьы иубап актәи иуџьимшьозар, – наиасҳәеит.
Сара саԥхьа сыгәҭакы еилызкааз аԥсуа милициа дааин амашьына ахышә инапы нкылхны аԥсҟы ааникылан ибжьы ҩҭицеит: “Ирхынҳә!”.
Аамҭа иҩынтәны иццакуазшәа збеит. Амҩа наҟ-ааҟгьы ибыжьҭәаауп. Ҳанааныркылоз аҽеихьыгӡарақәа ирҿыз аколоннақәа хәыҷы-хәыҷы аласкьара иаҿын. Бжьыкгьы геит ҩажәа минуҭ рышьҭахь аиасра иалагоит, аҽеиҿкаара аҭахуп ҳәа. Уи амҩаду ала цашьа сымамызт. Сыздыруаз рацәаҩхан аҿыҭра иалагеит. Сынтәа иаҳа ирацәахама ауаа, сыԥсы сыхәда ҵнакаауеит исаӷахазшәа. Нас сааҳәын амшын иаваршәны ицоз амҩахь скылсит. Шамахамзар аӡәгьы данымызт. Сыплашь аасшәысхын сыжәҩа инхысшьит. Сшьаҵақәа рышьхәақәа акыр иҳаракын егьҿыцын азы иманшәаламызт. Иаасышьхсыршәан сбырфын қлаԥадқәа рыла сҿыласхеит. Абӷанҷқәа сшьапы ишаҵакәымпылуазгьы сызгәамҭакәа снеит “Абрыскьыл” жәибжьтәи апартиа аизара ахьӡ зхыз асанаториа аҿынӡа. Аха уа иҭахкаан. Ҭиграфла ираҷны иахьынашьҭыз кылсырҭак сыԥшаан, ашҭа сҭалеит. Избеит ҩыџьа аԥсшьацәа шааиуаз. Сыбла амца шхызгьы џьашьахәрак салаԥшит. Иара аукы шиакәызгьы ишьапқәа хәыҷызшәа збеит. Сыԥсы сгәы
иаакылганы ирласны ирасҳәеит исыхьыз, икедиқәа сиҭарц шысҭаху, саныхынҳәуа аџьшьарагьы нацҵаны ишисҭо. Ажәакгьы рымҳәеит, иаразнак аҟаитанқәа ааԥдыртит. Аиашазы аҵәаҟьеиԥш исзыбзиахеит, слаҵысит. Сызбо ирҳәарызеишь ҳәа гәҭыхак сыхҭанакит убри ашьҭахь. Цандрыԥшь инхоз Ацанба Хәырбӷьыц мҩакы данықәу, ишҿаҳәоу анаҵихлакь, аӡиас давсуазар иҟәыхк аиҭон ҳамҭас, ма хаҳәык кажьзаргьы, инаваиршәуан. Раԥхьатәи суалафахәы ала иаасхәаз ссааҭ ԥшӡа снапы иаахысхын исыршәит амшын ахь. Гагра ианцәахәугьы сиҳәеит саԥсшәа хәыҷы сахьигӡарц, сааԥсара снымԥшыкәа.
Аҩра ...Ашколи ҳареи даара акыр ҳабжьазшәа ҳзырбоз амҩа ҳамамызт ауп. Џьара иӡбааран, цаблыкьшәара итәалон. Џьара иҳәынҵәаран азы абна еилачыра рҽны мҩак ҳзыҟарҵон. Амшцәгьақәа рышьҭахь даҽаџьара илгатәын. Уи улахысыр, иҳәысҭан. Атрактор ианацәаӷәалакь анышәгәал дуқәа уқәсны урхыԥар акәын. Уи аԥара снарҵахьан. Фықа Дбар ижәытә нхарҭа инаркны ишьацран, иладаран. Амра ԥхома, иҵаауама, асы шьҭоума умыҩыр ауамызт. Нас нахыс иҟәаԥа-ҿаԥаран, иҳархьалран, ахаҳәқәа ушьапы ишаҵакәымпылуа улыбаауан. Сара бзиа избон схала санцо.
– Барцыц, бара харантә бахьаауа азын бмашшлан, адиск аршәра, анапылампыл, амҵәышәымпыл, аҩра, иара ашьапылампыл аҟынгьы бхы ԥыбшәар ауеит бҭаацәа ақәшаҳаҭхозар, – ҳәа сеиҳәеит зны, абаҩарҵәыра ҳазҭоз Пиотр Васал-иԥа Размаӡе. Ус зны, Гагра имҩаԥысуан “аестафета” ахкаҿы аицлабрақәа. Уи алагон “Павилион” инаркны Колоннаданӡа. Аҵыхәтәан амбаҿы ихзыркәшоз са скомандаҿы сара сакәын. Сҩыза маҷк даҵаханы даауан азы метрақәак сылԥыланы илымкәыцәааны сышлеиуаз “Ача” ҳәа зныз амашьына сымҩа ааԥнаҵәеит. Ашьҭахьала сакәшарц
санаавагьежь, аныҟәцаҩ сгәеиҭан дхынҳәхьан. Абра исыцәцаз асекәындқәа рымшала аҩбатәи аҭыԥ аҿы снеит.
– Амашьына бԥырхагамхар актәи бара ибтәын. Аныҟәцаҩгьы иахылаԥшуазгьы ҳрацәҳаит, аха бымгәырҩан, – иҳәеит ҳашкол адиректор Дикран Уаҳаид-иԥа Џьыкырба ашколтә цәаҳәаҿы “Аграмота” ансанеишьоз.
“Бара шьҭа бҭыԥҳауп, аҩра, ампыл асра рҵыхәа ԥҵәа. Акәашара балала, иҵа. Аха Қарҭ ампыл сасуеит ҳәа аицлабрақәа рахь бысзышьҭуам. Бангьы бабгьы ргәаанагара сара сазҵааӡом. Қарҭаа алааҭышәшәақәа”, – наҳәаны, аспорти сраеи акгьы ҳзеиламкәа акәаԥ аннықәлргылозтәи сабеҳәшьа лыбжьы аабжьнаҵәеит атрибуна аҟнытә иаақәҩыз аурыс диктор лыбжьы, лаацәырҵра. Жәа-минуҭк дадхалон лрепортаж. Нас иаадыртуан аԥсуа хәыҷтәы баҳча, рышьҭахь аспортсменцәа, аха са сабаҟаз, рзын исымаз ажәаԥхагьы сылахьшәашәахьан. Сара усҟан Колоннада слеихьан, сахьӡароуп, сгәашьамх ԥыҭк инацсҵашәа зуит. Аха шьҭа сшьамхқәа рҽырзымдыруа идысхазшәагьы збо салагеит. Аклиника аҿаԥхьа снықәгыламҭаз ҩыџьа апатреҭыхҩцәа сеицгәарҭеит. Сабабыхәо, ибзыҟалеи ҳәа руаӡәык /дерманын/ сымҩа даԥырагылеит. Егьи ҿиҭит думышьҭын, лпатреҭ ҭыхтәуп, иудыруеи ҳәа ааиҿыҵшәеит. Раха абасымаз, амра иазкыз, аҳәаанырцәтәи сыбласаркьа сыршәит сышьҭахьҟа, ԥыҭк саннеи саахьаҳәшәа зузар аимакра иаҿын, абри мыч ҿыцк сыланаҵеит.
“Бгәы аангылар алшоит, ма быбжьы быхәлашәар, иҟалазеи”, – ҳәа исышьҭаз хынҳәхьан.
Оҳ, гәышьа ҳәа абаагәашә скылсырц сарӷьа шьапы анеихыгамҭаз,  – ҳәа сшьамхы адырдхаҵәҟьа иақәыршәаны ишьамхы лааирхеит ақырҭуа милициа Кварацхелиа /Аԥсны аибашьра ианалага дыршьит аԥсуаа/. Наҟ-ааҟ инапқәа рылагьы амҩа ааникылеит.
– Соушәыжь. Атрибунахь сыццакуеит, – уи аарлоуп ишысҳәаз. Сыбз сҿашабахьан, сшьапқәа рыуа изтәу дысзымдыруа итәымхахьан.
– Ҳа, ҳа, ҳа. Атрибунахь макьана уахь инеиӡом ашьыбжьышьҭахьоуп, – ҳәа зегьы сырбо-сраҳауа ибжьы анҭица, аныҳәа иахәаԥшырц икәыршаны игылаз ажәлар рыжәпара снагәылалеит. “Ассир, аивыс, иҟалҵо закәызеи, аа сшьапы, аи сылшьит” шырҳәоз аспортсменцәа рколонахь сиасит. Сыԥсгьы ааивызгеит. Адикторгьы инрылалҳәеит ааира рыҽшазыркуа. Апирамидақәа ракәын аԥхьаҵәҟьа игылаз, аха рҽааныркылеит снеишьа анырба. Рызегь азыхиан амҩа сыҭара. Ажәада сҿаԥшыларала сеилыркаахьан.
Нодар Хәындаӡе иакәзаарын, дыцәхаԥшьӡа атрибунахьгьы днаргазаап, қырҭбызшәала ҿиҭуан, амҩа лышәҭ ҳәа. Нас урысшәала, “бахьӡоит бымшәан” ҳәагьы нашьҭеиҵеит. Иблақәагьы ирҟәыҷуазшәагьы збеит, издыруада изааӡаны иԥынҵа иҭасызаргьы абылра зԥеиԥшхараны иҟаз иҩны...
Сгәы ҭыҵны ишцозгьы, ирласны снапаҿы иаазгеит. Атрибуна мраҭашәаратәи аган адикторцәа иаҳтәын, рҵыхәанӡа снагылеит. Мрагылара иаркны еикәшаны иқәгылан Закан Агрба, Сабуа Анатоли, Мамед Кьецбаиа, Нодар Хәындаӡе, уи аҽнада исымбацыз даҽа ԥыҭҩык. Абар, шьҭа Раисагьы ихлыркәшон лрепортаж. Уи аамҭазын даасхагылеит асанаториа “Украина” адиректор Пустовои М.Ф.
– Абас иҟоу аҽхәжәарақәа раан анерви ахьҭеи еилаланы ауаҩы ибжьеимадагақәа ицәнарӡыр алшоит, абри быбз иаҵаҵа ҳәа таблеткак аасзикит. Иҭабуп ахҳәаауа ишимысхызгьы иаразнак хыс искратәы сыҟамызт, уи ашықәсан, Октиабртәи ареволиуциа Дуӡӡа иазкыз амшныҳәа аадыртуан Гагратәи абжьбатәи ахәыҷбаҳча. Қәԥарыла мацара Гагратәи ахәбатәи аԥсуа школ шаҳзаадыртыз еиԥшоуп Ҳараз Чамагәуеи
Борис Кьехьыриԥеи аԥсуа хәыҷбаҳча аиҳабы Цуца Қьец-ԥҳаи уи шдыргылаз. Есышықәса ҩажәаҩык инареиҳаны аҷҷаҳәа рхатәы бызшәала ихәыцуаз ахьыбҿар нарышьҭуан аԥсуа школ ахь. Ҩышәҩык инареиҳаны ахьхьаџьџьа рымшха, ихьычԥаԥырха ииасуаз раԥхьа игылан акәашацәа, аркәашага аирҳәон амузыка арҵаҩы, ааӡаҩцәа, аҭаацәа. Абарҭ зегьы ирныԥшуан гәанылатәи рыкәашарақәа. Гагрыԥшьтәи ашьхақәа реибаркыра ахрақәа ирҿыҵҟьаны аԥсҭа иҭысны иаауаз Жәаҩакәара зегьы иҷыдоу ԥшӡарак рҟәынҵо идырхыџ-хыџит. Колоннаданӡа еишьҭагылаз аџьажәлар ираҳауан агәырӷьара абыжьқәа.
Амала маҷк исгәамԥхеит ахԥатәи амикрофон ықәмыргылакәа қырҭшәала иаԥхьози сареи акы ахьҳзеиԥшыртәыз. Саахеит сара сахь /иашала уара унеины унадгылозар ауп, аха уи аԥхьаҵәҟьа игылаз қырҭшәала иаԥхьоз иакәын. Анбан иазкыз жәеинраалакгьы сырзаԥхьеит. Аҽнытәи аныҳәа амҩаԥгашьа иаман хатә ҷыдарақәак. Еиҭакыз рацәаӡан. Ашьҭахь излеилкаахаз ала, иалахәхараны иҟаз аколоннақәа зегьы ранҵадыргақәа дынрықәныҟәаны Е.Е. Қапба ихала ишьақәиргылеит аплан. Акызаҵәык амикрафони сареи ҳаизуааран, егьи иҭыԥ днахшәомызт. Схы мырнаакәа уи аҟны сзынаӡомызт. Бзиашәа қьаадк мыкӡакәа ааԥхьарақәагьы, аинформациа маҷқәеи дара апоезиатә цәаҳәақәеи ҿырҳәала издыруан.
– Амикрофон аҭыԥ иахыбымган, ма еихәлашәоит! – дынсахәҭхәыҭны сгәы сҽаниҵахьан аимадара аиҳабы Сигәуа Реваз Варлам-иԥа. Убри инақәыршәаны рцәаара снахьыԥшит ашҭа анаӡара иааҭалаз акурорт Пицунда. Раԥхьа дгылоуп адиректор Ал. Басилаиа, ихаҭыԥуаа, амаҵ азызуа зегьы аԥсыуаауп, апартком амаӡаныҟәгаҩ, Асоциалисттә Џьа Афырхаҵа Михаил Уарҭан-иԥа Бигәаа раԥхьа днаргыланы. Асасдкылараҿы
ирымаз рықәҿиарақәа рҳәара сахьӡеит, ажәеинраала ахь сниасымҭаз Пицундаа шракәыз гәазҭаз сҩыза адиктор реилырхра даҿын иқьаадқәа, қырҭшәала даԥхьарц. Ишсықәманшәалахаз сыздыруам, аха убас иҟалеит, сшьаҵа ашьхәа ишьахәҿа исцәанҟьазаап, ишьҭахьҟа днеиҭамԥар амуит. Убри схы иархәаны инасыгӡеит сыгәҭакы:
Асас иҿаԥхьа ихырхәоуит,
Ажәҩан иалоу аԥсара.
Знык избаз еиҭагьы ихоит.
Сас-дахь дызгымхо Амзара.
Мрахәагала ихыбуп аханқәа,
Ахаҳәгьы иагәылԥтуеит акакаҷ.
Аччаҳәа ирҭашәаҳәоит аҵәцақәа
Уаҟа иҭарҭәаз акаҷыҷ.
Асас идыруеит Амшын Еиқәа,
Амра афҩоуп иахылҵуа ԥсыԥс.
Шәымҩахыҵ ҳәа игылоуп “Ахьтәы уасцәа”,
“Амра”, “Ивериа”, насгьы “Бзыԥ...”
Аԥсуа школ ааира иаразнак иарлахҿыхит зегьы. Амашьына “Жигәли” агьежьқәаҵәҟьа умбо ҟазарыла ирхиан. Адныҳәалара зныз аҷықәа ҟаԥшь анаҩсгьы, арҵага шәҟәқәа рсахьақәа ыҟан, аԥхьаҵәҟьа иақәгылан ҩыџьа – ӡӷабки ҷкәыки. Рханы шәыга хкыла иҭыхны ианын “АНБАН” асахьа:
Сышьхақәа рыҭбаара ламысла еихаԥсоуп,
Сышьхақәа зырҿыхауа аԥсуа ԥхьарцоуп.
Сышьхақәа рырҩашқәа маҷарҵас иџьбароуп,
Мҵақьоуқьадк даҿыхәар, иԥеиԥш џьабароуп.
Рычҳара иагәылԥхо, рыхқәа ҳаракны.
Игылоуп сышьхақәа, ишгылац иӷәӷәаны.
Ицәажәоит сышьхақәа! Измаҳацда рбызшәа,
Сышьхақәа ирануп Аԥсуа бызшәа...
Абар, Мқьалрыԥшьтәи аерман колнхацәа. Рбызшәала ааԥхьарак сышьҭит. Жәҩангәашәԥхьарак рзаанартызшәа еицҿакны иҭдырҟьеит: “Ураа”!
Валентина Копыцкаиа даасыдххылан: – жәаҩаҟа цәаҳәа иҟоу жәеинраалак баԥхьа, аинтервал аухеит, уаҩ дыҟаӡам ҳәа инсыдылҵеит. Уи адагьы бгәы бҽаныз Раисагьы дааԥсазшәа збоит. Ари усгьы ааԥхьарақәа роуп имоу, – исызхаҵомызт исаҳаз. Аха амикрафон ишысҭаху еиԥш исауижьуамызт. Ихԥаны иаҵагылаз ашьапқәа рҿы ишьацәкьарақәа наганы аҵәымӷ рыларҵазшәа машәыршәагьы аганахь днаскьомызт. Сыхәда ахьсырҵәиуаз азы исхьаауан. Аха зегь акоуп саԥхьеит акы:
Гагрыԥшь – Гагрыԥшьоуп изеиԥшу,
Сызхааным рсахьақәа зыԥшну.
Дамоуп уи аԥсуа Нцәахәны,
Заҟа маӡа амоузеи иҵәахны.
Саӡқыҭҟа абзыԥқәа рхы андырхоз,
Ма Гечаа Бзыԥҟа ргәы анԥыруаз.
Икәадырыз рҽыхәақәа хазын.
Гагрыԥшь аныҵсра рзы иразҟын.
Мҩамш ҳәа иҭдырҟьон рыхҿақәа,
Руапақәа рықәыршәны рыҽқәа.
Имиц иҿынӡагьы инаӡон,
Аратәи аныҳәаԥхьыӡ наӡон.
Сыхәра шыӷәӷәахоз рбахьан,
Ахәырбӷьыц ҽак ақәҵара иахьӡахьан.
Ахьӡ шырӡҩаз еиԥш Цандрыԥшь,
Ухьӡ изаламкьыст с-Гагрыԥшь.
Ирзеицамкт ушьха ӡыхь Хьарчыԥшь,
Сшиуаз дырны иухьӡыртәит Гагрыԥшь.
Адунеи иахыҵәахьеит уа узтәу,
Уи ауп изуқәырҵо пату.
Гагрыԥшь зымбац имбацт Аԥсны,
Ишухоу са сабацәа рыԥсы...
Атрибунаҿы аԥхьа аԥшӡара аиааира зтәу раԥхьа ииасуа роуп шырҳәо еиԥш, аҵыхәтәантәиқәа ирныԥшуан ркарахара. Аԥсуа школқәа зааӡа ишиасхьазгьы, аԥсшәа рызҭоз рҵаҩык дырцырҟьазаап, ашақә иасны имҩасуаз аныхеиԥш, акәын дшыццакуаз.
Аԥсуааи ақырҭқәеи ахьеилаԥсоу анаплакқәа анааиуа раԥхьа игылаз дара рытәқәа ракәын. Уажәы-уашьҭан ҵаҟантә ишьҭыԥаны хыхь иқәгылоу гәыдыркылап уҳәарын, рхылԥақәа аҵыс рҭан, ршьапышьҭыбжьқәа уаҳауан. Атранспорантқәа ркын ирныу аҩыра хьаас изыкӡамызгьы. Ириашатәуп, ирҟацаны, иҳаракны ҳәа ишыддырҵазгьы рхашҭхьан. Акурорттә хәҳахәҭра иатәу гәыԥуп, руаӡәк итәы азганк асааранӡа илеихьан. “Ура!” анҳәатәыз иара дышны “Выше” ҳәа ҿиҭуан егьи ивагылаз. Аӡәгьы Қарҭтәи напхгаҩык ипатреҭ “аҵәы” иахаҵаны икын. “вашьаа!” ибжьы рылҳәҳәон. Ԥыҭҩык цон зегьы рзеиԥшны, ԥхьаҟа ааԥхьарақәа шымчыдахоз раҳахьазшәа. Зыццакра зныԥшуазгьы ирнухуан, зны снықәсны ихадоу сусқәа рахь сызнеиндаз рҳәарашәа.
...Атрибуна. Ҳамшныҳәа ахыркәшарахь инеиуа
ианалагоуп еизыргаз ҽеишәа ианызбаз. Сгәы иаахәеит Иван Константин-иԥа Ҭарба дахьалахәыз /иԥсы ишьон асанаториа “Кавкасиони”, дахьрылагылаз апатреҭгьы сымоуп/, апартиа жәлартә контроль акомитет ахантәаҩы Қьецбаиа Мамед ишша игы иҵачхьан, исахҭан палта изеибамыркуа аҟынӡа. “Икалҭ азҳара иаҿуп”, – иҳәалон Закан Агрба. Ӡнелаӡе инапы ашәи ахши ишрылакыз иныԥшуа дҟәашәӡа дықәгылан. Доӷонаӡе /ақалақьтә Совет ахантәаҩыс иҳамаз/ деиԥхьашьшьа дахьрылагылаз акәӡамызт ихшыҩ ахьыҟаз. Жәеиза шықәса рышьҭахь адесант ӡхыҵраны излаҟаз идыруазшәа, илаԥш ӡыбнаҟа иԥшуан. Агазеҭ “Авангард” афотокорреспондент Алексеенко ивхоз Надареишьвили цәгьалаҵәҟьа днышьҭахәыцуан, ицәа иалалахьан игараҭыԥ шырбылуаз, иаргьы Аԥсны шицәыӡуаз...
Игәы згәызаалакь ахԥатәи амаӡаныҟәгаҩыс иҟаз ашәамахь Сариан Апартиа актив реизарақәа раан, џьоукы еидшыланы акритика рзеибауа рыблақәа анҭибахлозгьы иара дыччон. Зхыхра ааины иҵәҟәыншьаз Ҟазахсҭанаа рбамбеиԥш, ихаԥыцқәа шкәакәаӡа иаацәыригон. Нодар Кешелавеи Нодар Хәындаӡеии дара-дара зеиҿаԥшӡомызт, аха уаҟа еиҿынҵәаауан. Уажәы-уажәы Иван Ҭарбагьы хшыҩзышьҭрашәа акы наирҭон.
Нас снымҩахнагеит саныҩуазтәи бжьацәк: сцон убас, сцон скаууа, аԥсуа бызшәазын ахаан иаҳамбац разҟык шазыршоз агәра згазшәа сбызшәала аҽнытәи ақәгыларақәа санрыхьӡа уи иара адоуҳатә мчы зегьы ириааирашәа, угәылазшьырц есымша иҳашькылхоз иагьа гәаҟра ҳԥыргаларгьы ҳшалҵуаз убри аҽны инаркны избашашәа. Сцон убас, сымҩахь сызԥшӡомызт усгьы, схы шьҭыхны саԥхьаҵәҟьатәи ашәаԥыџьаԥ салаԥшуан. Иара убри азоуп сшьапы иаҵакәымпылыз абаҭлыкагьы згәасымҭаз. Ашьапы ԥҵәареи, аҭԥареи ада
аихакшареи сыздыруамызт, аха иԥҵәаз џьысшьеит, убас сцәыҵаххит, изулакь сыҽныскылеит. Ӷәӷәала исхьааит, аха сымамызт акәымзар, уажәы ибзиаҵәҟьаны ахы анснардыр ауп иансгәалашәагьы уи ахьсыхьыз.
Бзыԥҭаа. Абиԥарала еикәагыланы, еилҟьа-еилӷәыцәаа, ирмацәысуа рҿаархеит. Абыргцәа егьмаҷҩымызт, рыхҭарԥа шкәакәақәеи аԥсыуа маҭәалеи еилаҳәаны Медалла згәышԥы ҩычаз, Бзыԥҭаа ҳҵеи, Асовет Еидгыла Афырхаҵа Иасон Басиаҭ-иԥа Кокосқьыр дрыгәҭылакны. Атрибуна ишазааигәахаз еиԥш, инацәкьарақәа имырзакан инаҿахәмарит Возба Арсен. Усҟан Иасон Кокосқьыр “кәыхша-мыхша” ҳәа аанарго инапы ыргьежьны исырбо илахь инапы надкыланы дԥырны даақәлеит ҳаԥхьаҵәҟьа, наҟтәи даакылԥрааит абырг Кәына Гыцба. Уи акәхеит, шьацәхыртәрала, кәашарыла, ирҳәон зегьы:
“Дад” маакыроуп, шьха еибаркыроуп,
– “Дад” нҵыроуп, “дад” шлароуп.
“Дад” гәадуроуп, ибаагәароуп,
– “Дад” ламысуп, “дад” шлароуп.
“Дад” уаҩышәоуп, аҳақгьы ԥышәоуп,
Аԥсуа дгьылаҿ “дад” хьыӡ ԥшьоуп.
Иахьынӡаҟоу ҳҭоурыхгьы ԥыжәоуп,
“Дад” са сжәытәрақәа ирашьоуп.
“Дад” ҵаулоуп, гәахәтәы хьӡароуп,
Зны имаҳмызоуп, зны ишьаҿоуп.
Зны и-Лыхнашҭоуп, зны ишьхардацуп,
Зны иҭоурыхзар, ҽазны имахәҿоуп...
Иҟалап Амаӡаныҟәгаҩ ҿыц иаақәгылара еигәырӷьаны акәзаргьы...Уи аныԥшуан аҽнытәи амш.
Анхацәа, аинтеллигенциа, абырг, аҿар, милаҭрацәала еилаз ҳауаажәлар рҽеидкылашьа амҵәыжәҩақәа рнаҭеит иалахәыз. Гечрыԥшь иаркны Пицунданӡа 46 рҿынӡа иҳамаз агәабзиарачаԥарҭақәа аԥсшьацәа рыла иҭәын. Рызегь рхы аладырхәт.
Абжьааԥнеиԥш уи аҽынгьы ахәҳахәҭцәа зегьы рҵыхәан игылан. Урыс бызшәала Раиса ажәақәак рхылҳәааит. Нас Копыцкаиа ишҳалҳәахьаз еиԥш, ихбызшәакны ааԥхьарақәа ҳрыԥхьеит. Сҩыза ақырҭуагьы ишьапы сахьацәхасхьаз уажәы акәзаап ианиныр, днаскьеит. Усмоу ацара иҽазирхиеит. Усҟан сара снадгылеит зхы иақәиҭхаз амикрофон:
Нагӡара акәзааит Аԥсынтәыла! Иазишааит аԥеиԥш лаша! Иаиуааит ибӷеиҵыхгоу ахақәиҭра! Иахыбаамзааит ҿахәҳәагас иамоу ҳхатәы бызшәа! Ҽааныбзиала шәныҳәа шәхыжәгааит милаҭ рацәала еилоу ҳџьажәлар! Хьыҵәҵәара ауама уҳәаратәы ирмацәысӡаны игон рыбжьқәа: “Ураа!” Рнапқәа еинырҟьон. Усҟаноуп иансылс аԥшахьшәашәа шаҿаз. Сыплашь сыжәҩа нкылздан, ҵаҟа ихәыҵагылаз скедиқәа қьаадк иласҳәарц саахамҭаз аӡәы дшысхагылаз гәасҭеит. Инапы сызкны дысзыԥшын Е.Е. Қапба. Иагьаасы-қәшәеит, игәасҭеит сыԥшҭәы шысыԥсахызгьы, сахьагхаз иазкызар ҟалап сгәахәт:
– Иҭабуп даараӡа, иахьаҭыԥыз апоезиа бжьаргало аԥсышәала ибзианы иахьеиҿыбкааз азы, џьара кьыԥхьк аҟны исԥымлацт бзыԥхьоз ацәаҳәақәа, изтәыда ҳәа аҷкәынцәа санразҵаа исарҳәеит ааигәаӡа бышәҟәгьы шҭыҵыз, бара ишыбхатәу, нас исықәбыршәарц сҭахуп – иҳәеит. Сара иџьасшьеит, исыздыруамызт уи аԥсышәала аԥхьашьа идыруеит ҳәа. Егьырҭ реиԥш уи иаразнак длыбааны дымцеит. Игәеиҭеит х-микрофонк шықәдмыргылаз. Адикторцәа, аимадара аус иахылаԥшуаз зегьы иԥкаауа ирыдныҳәало днеиуан.
– Барцыц-ԥҳа машьынала лыҩнынӡа дыжәга ҳәа анапынҵа ҳаиҭеит Актәи, ҳабзыԥшуп, – ҳәа шсалҳәазгьы
В. Копыцкаиа, сара исҭаххеит шьапыла мацара абаҳчара /апарк/ сныҵсны, схала сцарц. Скарахара шымнаскьацызгьы Гагратәи ҳауаажәлар санрылаԥш, сызхара исзымҳәац саԥсшәала цәаҳәақәак санрыԥхьа сааԥсарақәеи сгәаҵәыхарақәеи ныԥхьадыршәҭызшәа збеит. Ус моу имцаха исыцраз сшьапхьаагьы бзиахеит. Аҽнытәи амш иагәаларшәаганы спатреҭгьы ҭысхит. Амшыни абаҳчареи ирбыжьгаз апаркмҩала сҩеиуан. Аҷандарҵлақәа раԥхьа иҟаз акафе аԥхьа аныҳәазтәи аишәақәа гылан. Сара сныҳәатә аишәа аҩны исзыԥшын, уа зегьы сырхиахьан. Аха сҿы ҭабаны иахьыҟаз азы снымҩахыҵит шәырӡык снаҿыхәарц. Амхылдыз еиԥш сылаԥш иааннакылеит урҭ аҩыџьагьы, исыцхрааны сахьыгӡара ахаҭыԥан сымҩа зҿаҟәаз. Даргьы сгәарҭеит, инеиҿаԥшит. Ашампанҩы ахыртразы инапы ахьнадикылаз инхеит а-Қардиа. Гәнико Миқаӡе иаԥхьа иқәгылаз ачанах ишеибгаз ианыз акәты амаха аамиххьан, уа даагылеит. Сшырҿаԥшуаз игәаӷьны уи аӡы сзымжәит.
Микаӡе Гәнико ҳәа ихьӡи ижәлеи сыздыруамызт, аха аԥсуа чарақәа рҟны дызбалон. Иҩызак /ихьӡ сгәалашәом/ амырзакан аирҳәон, иара ашәа ациҳәон. Ачарауаа, аԥсуаа рыҷкәынцәа рқьафқәа аныҟарҵалакь “еиқәышьқьраауа” аԥарақәа изынарышьҭуан ақырҭуа ашәақәа наигӡац. Аԥара иҟәшәон. Занааҭла дтаксистын.
Амца икхьан зны, ихы-иҿы блын, шәахсҭала ирысын. “Павильон” сымҩа аникуаз иара ГАИ ахь даниаргаз аламҭалаз акәын. Иџьаршьон зегьы, апротоколҵәҟьа изхарҭәааӡом, арахь диазгада ҳәа.
...“Аԥсны Афырхаҵа” ҳәа ахьӡ занашьоу х-ҩык аҭыԥҳацәа Нана Акабеи, Ирина Сиҷинаа-ԥҳаи, Инга Барцыц-ԥҳаи реиԥш ахацәа еибашьцәа срылагыланы абри ашьамҩа санысхьазаргьы есымша сара сзын иҿыцхон сзымҽхакыз урҭ агәалашәарақәа. Абааҭантә иҩеиуаз ԥшьҩык аҷкәынцәа роуп схәыцра салызхызгьы. Сышҟа иҿааихеит урҭ рахьынтә аӡәы. Тура /Леонид/ Гыцба. Деибашьҩны дсымбацызт азын акәхап, дысзымдырырц акы аасыгымхеит. Гагратәи Аиааира сыдныҳәало инапқәа еиҵыхны иҿааихеит.
– Ахы иақәиҭызтәыз шәыгәҭа сгылазшәа исыдуныҳәалома! – сарӷьа напы аасыргьежьит. Аибашьра амца еиҟәнашаз аибашьҩцәа реиԥш, аԥсшәа еибаҳҳәеит. Сылабжышқәа сызнымкылеит. Игәырӷьаратә лаӷырӡқәа-заргьы аҭахарақәа ахьацыз азы.
– “Украинанӡа” ишаагахьоугьы абџьар зкым уахь аӡәгьы амҩа данырҵаӡом макьана. Ишәарҭоуп. Бзырхынҳәуаз аӡәгьы дыбԥымлаӡеи! – ҳәа иџьеишьеит уанӡа сахьнеихьаз. Ара бахымсын ҳәагьы дсыҳәеит. Иццакуан дара, ицеит Бзыԥҭаҟа рхы рханы. Гыцба Туреи иҩызцәеи срышьҭаԥшуан сылаԥш иныҵшәаанӡа, рцәаарақәа ахьынӡазбоз.
– Аԥсуа еибашьыҩцәа, аԥсуа дгьыл аиқәырхаҩцәа, – сгәы инҭысҳәааит. “Павилон шыҟоу сцару, Тура ииҳәаз хаҵаны схынҳәру?” – саақәгьежьымҭаз саԥхьаҵәҟьа сгәалашәараҿы даацәырымҵыр амуит Гәнико Миқава.
1941-45 шш. рзы Аџьынџьтәылатә еибашьра Дуӡӡа аан иҭахаз зегьы узырбоз аруаҩ ибаҟа ашҟа исыханы сагон. Изакәытә доуҳатә мчыз иамаз ахаҳә хьшәашәа. Ажәҩан ҵызԥссаауаз Абаҟа, ҳабацәа рсахьақәа
аазхыскаауаз иԥшра, инапы аҿы иикыз абџьар... Исылшозҭгьы зыԥсы ҭоу аӡәы иеиԥш дыԥхьаӡаны снапқәа ихәда инакәсыршон. Ҳазхаанӡамкәа иаҳзааигәазтәхьаз ҳабацәа рашьцәа рыхьӡқәа неиқәысыԥхьаӡеит. Нас Гагра ахақәиҭтәрахь сниасит. Уи аҽнынӡа иҭахахьаз рыԥсқәа ҭаланы сывараҿы иааикәагылазшәа сынрылаԥшит. Азаҵәқәа, ақәыԥшцәа, зыгәҭакқәа ирхьырмыгӡаз. Занацәеи забацәеи зҵаԥшуаз... Нас сыбжьы неиҵысхын аԥхьара сналагеит нанҳәа 15 рзы 1992 ш. Гәнико Миқаӡе иҷкәын Мурман Колхида иахмыжькәа иҭаирхаз Ажьиба Даур Чынчор-иԥеи, Ажьиба Зураб Џьота-иԥеи ирзыскыз сажәеинраала. Саԥхьон, саԥхьон, еиҭагьы саԥхьон, исызхомызт. “Уа, баԥхьала, баԥхьала. Уи ауп ҳахәшәтәыга!” – ҳәа абжьқәа саҳауан. Сара саԥхьон:
Ажьиаа рыҷкәынцәа, Ажьиаа рыҷкәынцәа,
Еиҟәгашьа рымамкәа рыжәлеиԥш еицын.
Ршьапышьҭақәа ирылҵуан, ирылҵуан акәицқәа,
Агәыԥ-хәыҷ, уи ахеилак Даур дреиҳабын.
Ажьиаа рыҷкәынцәа, Ажьиаа рҟәыбҷақәа,
Рабхьӡқәа ирҩызаха ахҭҟьеиԥш имцакит.
Ажьиаа, Ажьиаа ршьамҩақәа ргәыҵарҷҷа,
Иахәалакь, иахәалакь, Цандрыԥшьҟа иццакит.
Рҩызцәа, рықәлацәа, раԥхьатәи ржәылара,
Мҩамшра, мҩалԥха зегьы иҳазнауит.
Ажьиаа, Ажьиаа изуз мцажәлара,
Иԥшаласха, иԥшаласха, иԥшаласха иԥрит.
Рыӡбахә шәымҳәалан нас, ус аламала,
Раԥхьаӡа аӷа иҿагылаз зыҽхны.
Раԥхьатәи ахымҭа иамгеит мариала,
Ҽнак аҿы ирҳәеит, шәымш рҿахәы.
Рыхьӡала алакар-ӡыхь шәаҿыхәа ԥсыцқьала,
Ихҭәалеит рыԥсқәа, измаӡаз ҿамҩак.
Ажьиаа, Ажьиаа, шәарҭ агәахәтәхьымӡақәа,
Гагранӡа шәнеиратәы измаӡаз ҽа мҩак.
Иршьит, аха ишԥаршьи, втоматк рызмырхакәа,
Ирхҭырхит, ирхҭырхит Аԥсны зегьы агәаӷ.
Ажьиаа, Ажьиаа, ршьырҭа-ҭыԥ шәахылаԥшла,
Ирыхьхьоу еицәоу акы ҳмыхьырц еиҭах.
Иахәалакь, иахәалакь, иахәалакь иахьанӡа,
Ашьыжьгьы иахәалакь рыбжьала исаҳаит...
Ажьиаа, Ажьиаа, Ажьиаа рыхьыӡқәа,
Раԥхьатәи амш аҽны ҭыԥхьыӡра ауит...
Абас азиҳәеит усҟан Аԥсны Иреиҳаӡоу Асовет Ахантәаҩыс иҟаз, Аԥсны атәылахьчара напхгара азызуаз Владислав Григори-иԥа Арӡынба, Гагратәи ахақәиҭра аибашьра аҭоурых аҿы ҭыԥс иааннакылозеи ҳәа Гаграа ҳгазеҭ “Гагра” акорреспондентцәа азҵаара анирҭа, нас иациҵеит:
“Ҳара ҳзын, уи хадара злоу қәҿиароуп. Аԥсны Арбџьармычқәеи Кавказ ажәларқәа Рконфедератцәеи иаҳзааргаз ауп. Сара агәра згоит Гагратәи ахақәиҭра шакәу Аԥсны зегь иагаз ахақәиҭра шьаҭас иамоу. Уи иаҿурԥшуазар Аџьынџьтәылатә еибашьра Дуӡӡа аан аблокада иахәланагалаз Ленинград азы ԥсҭазааратә
мҩаны Лагода шазыҟалаз еиԥш, Гагратәи ахақәиҭра иаанартит Ԥсоутәи абарҵа – абри ауп аҳәаа аазыртыз. Аԥышәа змоу, иазыҟаҵоу аибашьцәа ҳамаӡамкәа, аԥсабара аиҿартәара /арельеф/ ҳара ҳатәқәа рзын ишыманшәаламызгьы, абџьар ҳамамзаара шҳақәыӷәӷәозгьы ҳаҷкәынцәа ракзаареи, реидгылареи, рыԥсабаратә ҟәышреи ҳацхрааит. Гагратәи ахақәиҭра иугәаланаршәоит Сталинградтәи ашьаарҵәыра. Уи қалақь дуун, ахақәиҭтәразы еибашьуан жәанызқьҩыла. Гагра – напсыргәыҵак акәын иҟаз, аха Анцәагьы даҳхылаԥшит. Гәнаҳара шҳамамыз гәеиҭеит. Уатәи Аиааира ажәларқәа еиднакылеит. Аибшьцәа рзынгьы. Ажәлар рзынгьы аҵакы ҭбаахеит.
Ииашаны, ари аԥсҭбарақәа шацызгьы, игәышьҭыхгахеит. Амҵәыжәҩақәа рнаҭеит аҿар, абџьар зкышаз еихьнарԥшит. Шәышықәсала иҭҵаалатәуп ари аҭоурых. Ҷыдала Гагратәи Ахақәиҭра. Аԥсны ашколқәеи аҵараиурҭақәеи рҟны иахыслароуп, идырҵалатәуп. Гагратәи ҳиааира шәыдысныҳәалоит ҳаԥсныжәлар зегьы!” – абас ихиркәшеит уи иажәа.
“Сара арратә зыҟаҵара соухьан Асовет Еидгыла ахаан аррамаҵзура санахысуаз. Абылра арцәаҩыс сыҟан. Аԥсноуп аибашьышьа ахьысҵаз, аԥышәа ахьсоуз. Кавказ иқәынхо ажәларқәа дасу ирылшоз ҟарҵеит. Гагратәи ахақәиҭра – хьтәы даҷҵас еиҿаԥсо, нҵәара зықәӡам гәырӷьароуп. Аиааира наӡа иашьаҭоуп, илагамҭа шьахәуп. Зхатә гәаԥхарала иааны еибашьуаз ҳрацәаҩын, проблемас иҟаз абџьар амамзаара акәын. Аԥсҭазаараҿы иҟоуп убас ҭоурыхтә хҭысқәак, инҭкааны азнеишьа ишәа-иза иутәу, иҳәатәу ҳәаақәҵаны
уаназыҟаҵоу. Аха ара иааҳакәыршаны иҟан аӷацәа, зегь рыла еибыҭан. Аԥсуаа рабашьра рҽазыҟарҵахьан. Уахьынеиҭаҵлакгьы шьаҿацыԥхьаӡа ауадаҩрақәа шуԥылозгьы Гагратәи ахақәиҭра ԥшӡарас иаҵоу ҳәа исԥхьаӡо иҟаларызеишь ҳәа адунеи зегьы азыԥшын. Мычла ҳаиҟарамызт азы аӡәгьы игәы иаанагомызт абри аҩыза ҟалоит ҳәа. Алакә аҟны ауп ус ахьыҟалало, аха уи лабҿабахеит Гагра”.
Шамиль Басаев Гагратәи аоперациа зегьы далахәын. Злымҳақәа кыдҵаны зыбжьы иазыԥшыз дырхаҭарнакын. Убри аҟнытә иман ихатәы кәаԥ қәыԥшылара /точка зрениӷ/. Бзыԥҭатәи ахыхьчаратә хырӷәӷәарҭа команда ҟаҵаҩыс дыҟан. Излеиҳәаз ала, аоперациа алагамҭазы Бзыԥҭа иҟан 242-ҩык ажәылара иазыҟаҵаз аибашьцәа. Урҭ рахьынтә 40-ҩык Ешыратәи афронт аҿы Мушьни Хәарцкиа напхгара зиҭоз ракәын. Анаҩс иҩуеит Шамиль Басаев: “Ажәыларазын раԥхьатәи ршьаҿақәа неихыганы Колхида иалалеит 242-ҩык. Нас Гагра ианалсуаз 700-ҩык ҟалеит. Ишԥеилкаатәу ари? “Колхида ахы иақәиҭыртәын шьҭа Гагразын шәнеи-снеи анырҳәа, ажәылара ианаԥшьаагоз, аҷкәынцәа еилыркааит аидгылара шаҭахыз. Зегьы ишрыцку агәаӷь, ахыԥхьаӡара шхадарам, ахаҭабзиара шалкаатәу. Ҳара ҳарҿагылеит рхаԥыцқәа инадыркны ршьапаҿынӡа абџьар хкыла еибыҭаз 5000-ҩык инареиҳаны агвардиаа. Ҳаибашьцәа рхы агәра ргон. Ирдыруан Аиааира ҳара ишаҳтәхоз. Иџьаумшьарцгьы залшомызт ари. Аибашьраҿы аиааира агашьақәа зегьы еиԥшӡам, еижәлам. Аха Гагратәи Аиааира адунеи зегьы зыршанхаз, инарҵауланы аҭҵаара зықәнаго, иԥшӡаны игоу Иааироуп...
Гагратәи ҳиааира, шәыдысныҳәалоит зегьы!”...
“О сыԥшалас са исызгәыкыу,
Аанҿасрада амҩа иқәу.
Иумҩатәны Аԥсны ункыдгыл,
Саҳәшьа хәыҷы дгәыдкыл, дхыдкыл”
Ашацкыра иҵамлацызт снеины сыстол санахатәоз. Исызгәамҭаӡакәа ирласны ишазаап.
Мамзышьха, Мамзышьха,
Ҳбаагәара, ҳдоуҳа,
Дықәаҳҵеит дԥыххаа,
Уа уҵаҟа аӷа...
Ирласны бышә аарты ҳәа сышә инылагылазшәа иаасгәыдыҽҽалеит абри ашәа. Ашә ааимԥааны асоф снықәыххызар, ахуҳәа иҭыҩуан Даур Ахвелидиани ихьӡ зху Гаграа ҳастадион. Аиааиреи Ахьыԥшымреи ржәашықәсахыҵра амшныҳәа ду ааигәахон. Конџьариа Русҭамраа ргәыԥ рыҽҟьаны аҽазыҟаҵарақәа ирҿын. Иҭахаз Гаграа рыҷкәынцәа рыхьӡ акамыршәразы 2003 ш. Жьҭаара 6 рыҽны Гагра ақалақь агәаҟны иаадыртраны иҟан абаҟа. Уаҟа еилашуан аусурақәа. Ҽнак жәантә зҽеиҭазкуаз амшқәагьы рԥырхагамызт. Гагратәи ҳтелехәаԥшрала ақалақь уаа рахь рхы нарханы ааԥхьара рырҭеит ашҭаҿы имҩаԥысуа аусурақәа рхы рыладырхәырц. Схаҭагьы уахь сцалон есышьыжь.
“Ахәрашәа” аԥсахра зылшаз “Мамзышьха” аҵыхәа шааԥҵәалакь еиҭа инаҿарҵон, “шьыри еиҭа иадырҳәандаз” ҳәа ҿызҭуаз сгәы абжьы раҳауазшәа. Абаҟаҿынӡа акәым, нахьхьи “Кемпингынӡагьы” иуаҳауан. Амшын агаҿа инаркны, ҳашьхақәа еиԥхьашьшьаауа инаҿысуан. Сҩеидасра санҭагылазтәи
Агазеҭ “Гагра”, Жьҭаарамза 7, 1993 ш.
сахьа хамышҭыхәк акәа сынҭанаршәит уи ашәа: Лиутик, сара, Оҭар, Артиом, Нази ҳаихьымҟьа-еиԥымҟьа ҳаҟаны ашкол ҳанҭазоуп. Аҭаҭын аарыхраҿы убас шәҳацхраалар ижәбап ари аҿы ҳаангылозар, иҵегь аҳамҭақәа шәзааҳхәалоит ҳәа аԥсуа пластинкақәа жәабаҟа нацҵаны ҳаб иааҩнеигалаз арадио астол инықәиргылеит. Афымца аҿаҵаха иаҳраӡомызт, агәыҵа ҳаҵалеит зегьы.
Сызлаԥшуа схьыбҿар ашәақәа ирхыбаамзааит, ҳәа ҳабеҳәшьа дҳақәныҳәаны ҳаб илыршьыз арбаӷь арыцқьара иаҿыз ҳан лхы ааҳалалкын дынҳахәыҭ-хәыҭит: “Иҟалозар абжьы шәырхәыҷы, шәабеҳәшьа дрыцҳауп” – ҳәа Арӡреи Аџьынџьтәылатә еибашьра Дуӡӡеи каканрыцҵас зҭыԥҳара агәы гәылзыршәахьаз ҳабеҳәшьа хаҵа дымцаӡакәа лҽылражәхьан . Ҳабеҳәшьа ҳәа деилаҳкааратәы данааба инаркны лцәеижь ишалсра иалсхьан ашәӡы. Илшәылымхӡацызт. “Сызлатәоу ахьыш рзын авба сумҭан Анцәа?” – убри лҳәалон дааҟәымҵӡакәа. Ачарақәа рҿы, далахәымхар ахьыҟмлогьы ашәаҳәареи иахьыкәашауеи лҽырцәылыхьчон. Амрагьы лхы ахылбаалон, лгәырҩа даналҳԥаало шеиҳазгьы.
Ҳашҭа адақәа ирҭахәмаруа Ӡыхьҿатәи абахәқәа ирҿысуама уҳәо ҳаадырлахҿыхит игьежьуаз апластинка иааҿыҩыз аԥсуа ашәақәа. Ҳаб аҽҳәа ҽҳәышьшьаауа “ишԥалыдылкыларишь” аанарго акәакьҭахьшәа игҿатәаз иаҳәшьа дылзыԥшуан маӡала. Ус иаацәырнагеит ашәа “О, сыԥшалас”. Ахкы ҳәаны , арӷызраҿы ианнеи “унан, с-Камыгә ибжьы, уабасзаанагеи уара, уԥсы ҭоума!” – ҳәа дҩагылан днеины арадио гәыдылкылеит лнапқәа акәыршаны. Ҳара зегьы иаҳзымбатәбарахеит, мыцхәы ҳлеигәырӷьеит. Уи аҽны “О, сыԥшалас” ҳааҟәымхӡакәа инаҿаҵо мацара, илзаҳарҳәон”, – дҳаҳәон. Исгәалашәом иара зныз заҟа пластинка ҳархаз. Ҳахьақәшәалакь илзаахәаны иаагон.
... “Ихәра шәарҭам уҳәама” ҳәа зҳәалоз сабеҳәшьа леиԥш шәҩыла анацәеи аеҳәшьцәеи еизызгалоз “Сыԥшалас” исзаҩызахаз “Мамзышьха” сагәыланахалан саунашьҭуамызт. Ахысыбжь смаҳауа аҿынӡа кәалӡра уа исыкәыршаны. Сызхаанӡамыз аӡыбларақәа рҭоурых аҟны сызҿадырԥшлоз ахәраҭыԥқәа рҿынӡагьы инеины сдырхыџхыџуан.
Аиааира, аиааира,
Ишьҭышәх абираҟ!
Аԥсны ԥшӡа ахақәиҭра,
Шәазықәԥа наҟ-ааҟ!
Аиааира ҳзызчаԥаз зегьы узеизызго ари ашәа иҟьаҟьаӡа исзаанартит сгәашә. Гагра ахақәиҭра азаазгаз еишьҭагыланы сашҭа иааҭалазшәа лабҿаба сынрыланарԥшит, Мраҭашәаратәи аган аҿы иҭахаз зегьы:
Агрба Асҭамыр Константин-иԥ Ҟәланырхәа 10.10.92 ш.
Агрба Витали Семион-иԥа Дәрыԥшь 05.10.92 ш.
Агрба Хвича Акаки-иԥа Гәдоуҭа 05.10.92 ш.
Агрба Коциа Еснаҭ-иԥа Уаҭҳара 18.09.92 ш.
Ажьиба Зураб Џьота-иԥа Уаҳҭара 15.08.92 ш.
Ажьиба Даур Чынчор-иԥа Џьырхәа 15.08.92 ш.
Аиба Даур Алексеи-иԥа Уаҭҳара 02.10.92 ш.
Амԥар Маҳаид Макара-иԥа Калдахәара 02.10.92 ш.
Андреев Мануил Иван-иԥа Уаҭҳара 01.10.92 ш.
Арсалиа Рауль Закан-иԥа Дәрыԥшь 01.09.92 ш.
Арсалиа Леонид Таҷ-иԥа Дәрыԥшь 04.10.92 ш.
Арсиа Феликс Витали-иԥа Лыхны 02.10.92 ш.
Ахвледиани Реваз Борис-иԥа Мазихәа 02.10.92 ш.
Анқәаб Мераб Ҭемраз-иԥа Афон-ҿыц 02.10 92 ш.
Ашәба Мераб Макар-иԥа Дәрыԥшь 22.08.92 ш.
Ашәба Беслан Кәнҵал-иԥа Дәрыԥшь 12.11.92 ш.
Акиртава Витали Владимир-иԥа Гагра 21.08.92 ш.
Адлеиба Нодар Артиом-иԥа Члоу 2.10.92 ш.
Алхасов Ҳасан Тоби-иԥа Ҟабарда-Балкариа 7.10.92 ш.
Абазаев Хаваж-Бауди Саид Семион-иԥа Чечентәыла 06.10.92 ш.
Алтуев Ваха Џандар-иԥа Чечентәыла 08.09.92 ш.
Аршба Роман Сократ-иԥа Мықә 02.10.92 ш.
Базба Алик Шьықәыр-иԥа Абӷархәықә 05.10 92 ш.
Базба Васили Фазылбеи-иԥа Абӷархәықә 02.10.92 ш.
Барцыц Адамыр Назбеи-иԥа Гәдоуҭа 30.08.92 ш.
Барцыц Ардашьын Назбеи-иԥа Гәдоуҭа 02.10.92 ш.
Барцыц Баграт /Рома/ Алексеи-иԥа Блабырхәа 25.09.92 ш.
Бебиа Хьырбеи Хынтрыгә-иԥа Хәаԥ 05.10.92 ш.
Бигәаа Владин Владимир-иԥа Дәрыԥшь 05.10 92 ш.
Бранӡиа Лавренти Давид-иԥа Аҟәа 02.10.92 ш.
Блабб Георги Константин-иԥа Лӡаа 02.10.92 ш.
Бганба Сафер Рауф-иԥа Бзыԥҭа 16.09.92 ш.
Бганба Валери /Лиутик/ Тас-иԥа Гагра 02.10.92 ш.
Возба Ахра Арсен-иԥа Лыхны 30.08.92 ш.
Возба Џыр Нурбеи-иԥа Лыхны 30.08.92 ш.
Возба Лесик Канбеи-иԥа Лыхны 30.08.92 ш.
Гәынба Алик Георги-иԥа Лыхны 02.10.92 ш.
Гыцба Леонид Авқсенти-иԥа Бзыԥҭа 06.10.92 ш.
Герзмаа Алхас Борис-иԥа Гәдоуҭа 02.10.92 ш.
Габлиа Роман Оҭар-иԥа Уаҭҳара 15.08.92 ш.
Гарцкиа Мелор Данил-иԥа Лыхны 23.08.92 ш.
Григолиа Олег Владимир-иԥа Лыхны 05.10.92 ш.
Гәлариа Роман Леиуа-иԥа Аҷандара 05.10.92 ш.
Гәынба Лиутик Ражьден-иԥа Аҷандара 05.10.92 ш.
Гвинџьиа Руслан Иван-иԥа Тҟәарчал 30.08.92 ш.
Гәметов Аслан Ҟабарда-Балкариа 08.10.92 ш.
Демианчьенко Валери Иван-иԥа Кривои Рог 02.10.92 ш.
Есава Темур Нурбеи-иԥа Ҟәланырхәа 03.10.92 ш.
Демианчьенко Андреи Николаи-иԥа Таганрог 10.12.92 ш.
Ӡкәиа Феликс Кәычка-иԥа Џырхәа 02.10.92 ш.
Ӡашьиԥа Лев Ардон-иԥа Гагра 02.10.92 ш.
Иналиԥа Игор Алексеи-иԥа Москва 02.10.92 ш.
Иналиԥа Оҭар Григори-иԥа Гәдоуҭа 05.10.92 ш.
Иусупов Муса Иса-иԥа Чечентәыла 01.10.92 ш.
Кәрикба Слава Иса-иԥа Ешыра 01.10.92 ш.
Кәпалба Анзор Ниазбеи-иԥа Пицунда 02.10.92 ш.
Конџьариа Вилли Несҭор-ԥа Бзыԥҭа 26.08.92 ш.
Коӷониа Темыр Шьалодиа-иԥа Аҟәа 11.02.92 ш.
Квицински Феликс Мирослав-иԥа Аҟәа 23.08 92 ш.
Киут Алеқсандр Ианкәа-иԥа Дагомыс 04.09.92 ш.
Кәарҷиа Роберт Сергеи-иԥа Ӷәада 02.10.92 ш.
Кәарҷелиа Анзор Мелитон-иԥа Аҷандара 02.10.92 ш.
Капишавиӡе Тимур Атоман-иԥа Лыхны 05.10.92 ш.
Кануков Нургали Саад-иԥа Ҟабарда-Балкариа 25.08.92 ш.
Қаԥшь Иури Самсон-иԥа Гагра 15.08.92 ш.
Қаԥшь Жора Самсон-иԥа Гагра 17.09.92 ш.
Қаԥшь Вахтанг Такәа-иԥа Бармышь 02.10.92 ш.
Лазба Тимур Михаил-иԥа Дәрыԥшь 06.08.92 ш.
Лакоба Владислав Вахтанг-иԥа Гәдоуҭа 26.08.92 ш.
Лакәиа Игор Кәкәша-иԥа Лыхны 01.10.92 ш.
Мамацев Валери Иасон-иԥа Лыхны 25.09.92 ш.
Михаилиди Харлампи Васили-иԥа Гәдоуҭа 02.10.92 ш.
Маиацки Анатоли Николаи-иԥа Шәача 03.10. 92 ш.
Мицаев Руслан Магомед-иԥа Чечентәыла 13.09.92 ш.
Мутаев Хаджи /Ваха/ Омутир-иԥа Чечентәыла 23.02.92 ш.
Наҟоԥиа Васили Павел-иԥа Хыԥсҭа 30.08.92 ш.
Нефельд Виктор Валентин-иԥа Лыхны 05.10.92 ш.
Науржанов Ибрагим Владимир-иԥа Ҟабарда-Балкариа 25.08.92 ш.
Подлесныи Алеқсандр Николаи-иԥа Гәдоуҭа 18.09.92 ш.
Платонов Владимир Ленинград 02.10.92 ш.
Ԥкьын Рудик Григори-иԥа Гәдоуҭа 05.10.92 ш.
Ԥлиа Алик Давид-иԥа Цандрыԥшь 02.10.92 ш.
Сарсаниа Нурбеи Владимир-иԥа Лыхны 02.10.92 ш.
Смыр Валери Сергеи-иԥа Гәдоуҭа 25.08.92 ш.
Сергегиа Гәрам Сергеи-иԥа Гагра 24.08.92 ш.
Салуҟаев Џьемал Владимир-иԥа Аладатәи Уаԥстәыла 04.10.92 ш.
Сираӡе Оҭари Григори-иԥа Аҟәа 23.09.92 ш.
Ҭаниа Амиран Валикәа-иԥа Дәрыԥшь 02.10.92 ш.
Ҭаниа Рамиз Маҳмед-иԥа Хыԥсҭа-Орџь. 02.10.92 ш.
Ҭарба Беслан Николаи-иԥа Бзыԥҭа 12.12.92 ш.
Ҭарба Даур Алеқсандр-иԥа Лыхны 02.10.92 ш.
Топалиан Грант Ованес-иԥа Бзыԥҭа 29.10.92 ш.
Траԥшь Анзор Григори-иԥа Ҟәланырхәа 02.10.92 ш.
Тәанба Беслан Лев-иԥа Гәдоуҭа 02.10.92 ш.
Тәанба Павел Қарбеи-иԥа Дәрыԥшь 01.10.92 ш.
Тәанба Завер Сулҭан-иԥа Ешыра 02.10.92 ш.
Хоџьаев Мугамед Адлан-иԥа Чечентәыла 12.10.92 ш.
Ҳасанов Муса Беглар-иԥа Чечентәыла 01.10.92 ш.
Хәсаинов Шамаҭ Шьуқәрбеи-иԥа Чечентәыла 01.10.92 ш.
Харчлаа Сергеи Рем-иԥа Тҟәарчал 24.08.93 ш.
Цыгәба Нури Џьота-иԥа Лыхны 05.10.92 ш.
Чаабалырхәа Роберт Сергеи-иԥа Лыхны 05.10.92 ш.
Чычба Гәрам Владимир-иԥа Лыхны 05.10.92 ш.
Чакриан Альберт Андроник-иԥа Гагра 06.10.92 ш.
Чамагәуа Вадим Ҭемраз-иԥа Аҷандара 02.10.92 ш.
Челохосаев Темерлан Теимураз-иԥа Пицунда 04.10.92 ш.
Челиӡе Зураб Дмитри-иԥа Ешыра 17.09.92 ш.
Чемшид Сергеи Михаил-иԥа Ленинград 02.10.92 ш.
Чычба Зиуар Ҳардын-иԥа Сириа 01.10.92 ш.
Чыкәбар Ҷыҷыкәа Алеқсандр-иԥа Калдахәара 03.10.92 ш.
Шамба Баҭал Константин-иԥа Жәандәрыԥшь 02.10.92 ш.
Шамба Тариел Константин-иԥа Афон-ҿыц 25.08 92 ш.
Шершьелиа Виктор Шамел-иԥа Бзыԥҭа 29.08.92 ш.
Шамба Андреи Тышькәа-иԥа Бзыԥҭа 05.10.92 ш.
Шәлымба Валери Дыгә-иԥа Дәрыԥшь 02.10. 92 ш.
Џьаԥшьба Владимир Иасон-иԥа Бармышь 02.09.92 ш.
#
Уа ухьӡ ахыхуп,
Уҳәынҷоуп аинрал,
Гечба дцәырҵит,
Имырӡит уи икәал.
#
Ҳгимн ԥсыс иахалаз “Шәнеибац”, жәытә аахысгьы ҳажәлар рфырхаҵарақәа иргәылшааз рашәақәа реиԥш ижәлартәхаз, ҳаибашьцәа ирхаҵашәахаз “Аиааира” ажәақәа лымпыҵшааит Мамзышьха иҭахаз Ешыратәи арԥыс Завер Тәанба иаҳәшьа гәакьа апоет гәлымҵәах, абри ашәҟәы аҭыҵра изахьымӡаз Лиолиа Тәан-ԥҳа. Амца зхыҷҷиаауаз абарҭ ацәаҳәақәа рҿы аблра саҿын. Ашәақәа ирашәазаргьы уазырҿыхаӡом ианрымҳәо. Ари рҳәон, ирҳәон, иааҟәымҵӡакәа иадырҳәон. Аибашьра ирыннаҵаз ахәрақәа рӷьауа, ирывыршьааз ирызхәыцуа астадион арԥшӡара ишаҿыз еиԥш, сара исызцәырыргаз ацәаҳәа ҿыцқәа рҿы акәицқәа сылҵуа сыҩуан. Аԥсны иалаԥырҵәҵәахьаз адақәа узеиԥызшьуаз ажәақәеи амелодиеи шсылагьежьуаз сҽага аакыдхны сцеит ҿыц иаадыртраны иҟаз абаҟашҟа. Иршыкьымҭаны иагызиабзаз еибарбуа дырхагылан араион Администрациа ахадас иҟаз Еныкь Григори Ражден-иԥа. Аџьатә деисра иалахәын аибашьра зхазгаз Шоҭа Багаҭелиа, аргылара анапхгаҩы Валери Инаԥҳа, араион арратә комиссариат аиҳабыс иҟаз Геннади Ҵәыџьба, Хачик Дикран-иԥа Минасиан, убас ақалақь-уаа рахьынтә гәыԥҩык анхацәа. Џьара-џьара адгьыл ахьыриашатәыз ҽеишәа ҳҽагақәа рышьҭшьыха ҳмаӡакәа ахыр-хырҳәа ақәыршҩы аҿаанахеит абжьааԥнеиԥш. Рызегь иаразнак еилыҵит. Сара сҽааныскылеит. “Уаҵәы Аԥсны иахьаҵанакуа амш еилгоит, ишәшьыргьы ақәа леиӡом ҳәа шырҳәазгьы. Зеиԥш ҟамло егьыҟам ҳәа ишьҭысхыз сшьамсиа /зонт/ ду ааиҵысхын абаҟа сҩаҵаԥшит.
Мамзышьха, Мамзышьха,
Ҳбаагәара ҳдоуҳа...
Аҩарқәа хыкьаса ишцозгьы астадион аҟынтә са сҿынӡа иааҩуаз арҭ ажәақәеи абаҟеи исзеизыргаз срылаԥшуа лаԥшыла инеиԥхьысышьшьааит арантә уназгәыдыԥшылоз Мамзышьха. Амхылдыз иаԥыхьашәаз агәыреиԥш, сылаԥш уа иааннакылеит. Заҟа лакә цыԥҵәаха, заҟа легенда, заҟа ҽаԥыц ҳәамҭа иргәылахьеҩхьоузеи уи ахьӡ. Акәша-мыкәша ииуаз ажәабжьқәа рҟынтә иҳаҳахьеит ахаҵа дауаԥшьи ашьхақәеи шеидыркыло. Ҵарада ахшыҩ змаз, аԥсуа бызшәа иаагәҭылхны жәларык рҿахәҳәага асаӡ бызшәа аԥызҵаз рҭыԥҳацәа анилакь, аӡыхьқәа рыхьӡ рыхьӡыртәуан, аԥацәа-ашьхақәа рыхьӡ. Зеибаркыраҿы зҭоурых ԥықәсылак амамкәа ихьыҵәцароу рышьҭраҿы ииуа аӡӷаб ашьха ахьӡ лыхьӡыртәуан “ибызназго аԥацәагьы иилааит!” – лымкаала рныҳәаԥхьыӡ иагәылкаауа. Мамзышьха – Даҭа Гечба иԥҳа аиҵбы Мамзышьха лыхьӡ аҿынтә иаауеит рҳәоит. Убри азоуп Мамзышьха аҳкәажә шьхоуп ҳәа изашьҭоугьы. Даҭа иԥҳа аиҳабы Рабиа нбанла азҳәақәа аман дара рҿы. “Ра” – араҵла, “б” – абеҳәшьа, анҵыра ду. Агареи араҵлеи реизҳәара. Илыхьӡызтәызгьы ланшьа ду Ацанба Лашәы иоуп. Аԥацәа анилакь ихьӡ еимакны ирыхьӡыртәуан. Дшылашәызгьы, аҵиаақәа рыбӷьыцқәа аҵлақәа рымахәқәеи рыла рыхьӡқәеи ахәшәра злоуи еиламырцҳакәа иуеиҳәон. Убри азоуп илашәра зшьыцыргоз. Аҳкәажә-шьха – Мамзышьха ашьхақәа раҳкәажә, ан, аеҳәшьа, аԥҳәыс мшы ахәшәра злоу аҵиаақәа рымч лымчхарц аԥацәа лхылҵуазар ишԥацәоу удыруа, афырхаҵара рылало, иԥҳацәазар – рашьцәа иахьаарывагыло иҟәныумшьо, абас иҟаларатәы ирааӡон. Хар змам хаҵак иԥсҭазаара даналҵлакь, раҵлак ааганы ихьӡала Мамзышьха еиҭарҳауан, ԥҳәыск,
ҭыԥҳак даныԥслакь, х-шьхымӡак ааганы иқәдыргылон. Ирҳәоит, иахьа ожәраанӡагьы Мамзышьха ашәаԥыџьаԥ ана-ара ирылагылоу араҵлақәа, араҿысқәа дара рражәлақәа роуп ҳәа. Аха хаҭала аԥсуаа урҭ ргьама рызбомызт машәыршәа қырҭуак импыҵшәаз рԥыхьамшәозар. Хылаԥшҩыс даман Тҟьебучава Гришьа Аԥснытәи ҳауниверситет еиҟәызшарц зҭахыз Қарҭтәи Аҳәынҭқарратә Университет аректорс иҟаз Феликс иаб. Иԥшәма, ауаԥсаа рҭыԥҳа Анна Григор-иԥҳа иааиԥмырҟьаӡакәа акакан лыхқәа лырхион. Усҟан ҽеишәа исыздырӡомызт ҵакыс иамаз.
Ацанбақәеи Агечбақәеи рџьықәреи цақәа рыҩнуҵҟа аҭуан иаҵаршшуан акаканцақәа. Ипахә-пахәӡа иандырҭәлакь, рца ишҭагылоу, рҿа-маҿа иақәныҳәон ԥшӡала изҿаҳҵара ирызҳалааит ҳәа. Зегьы иреиҳаз ажәасак ацырҵон: “Аԥсадгьыл ахьӡала неироуп анырҳәо жәларык зхьыԥшыша, зҟыбаҩ ҟыбаҩ еиԥшым, аҳаҭыр змоу иреиӷьу уԥацәа роуп шәеиха ҳәа заҳәатәу. Аԥшьаҭыԥқәагьы мчыдахоит зрыц згәылаԥсхьоу акаканхеиԥш, уи ҳҟәыблаазааит!”...
Ҳзыхьҵәыуало иҭахаз аԥацәа. Агәыӷрақәа рахь ҳамҩахызго дара звыршьааз. Урҭ рыла ҳаҟам ҳашшратәы. Аиааира иацизи, ҳаибашьцәа рхылҵи, убарҭ абиԥарақәа роуп иззынҳажьуа ҳҭоурых. Мамзышьха ахы иақәиҭызтәыз рхыԥхьаӡара рацәаҩуп. Ацәгьеи абзиеи рҿы иуԥылоит иахьа. Зхы ахҭнызҵазгьы зхаҿырбагақәа хьыҵәцараз роуп;
Алтуев Ваха Џандар-иԥа – Чечентәыла
Бганба Сафер Рауф-иԥа – Бзыԥҭа
Конџьариа Вилли Несҭор-иԥа, Бзыԥҭа
Науржанов Ибрагит Владимир-иԥа – Ҟабарда-Балкариа
Ходжиев Магомед Адлан-иԥа – Чечентәыла
Смыр Валери Сергеи-иԥа – Гәдоуҭа
Герзмаа Алхас Борис-иԥа – Гәдоуҭа
Кануков Нургали Саадул-иԥа – Ҟабарда-Балкариа
Тәанба Завер Сулҭан-иԥа – Ешыра
Чычба Зиуар Ҳардын-иԥа – Сириа
Аибашьра ианналага раԥхьатәи амш инаркны абџьарк рыкӡамкәа агәыԥқәа реиҿкаара иалагаз реиԥш, акомпозитор Кәасҭа Ченгелиа еидикылеит ашәаҳәацәа. Аеҳәшьцәа Геч-ԥҳацәа, Рабиеи Мамзышьи рдоуҳаџьбара шьҭызхыз Лиолиа Тәан-ԥҳа лхатәы ццышәқәа дышрылагылаз илҩҩыз “Аиааира” аԥсуа ԥхьарцеиԥш ирцәажәеит, ҳаҷкәынцәа рлакҭақәа зхукаауа амелодиа гәылымҵәах аҟәниҵеит. Анацәеи абацәеи рыҷкәынцәа шыгҿазгьы абри ашәа иазыӡырҩуан, рмыткәма зымҩа инаханы.
Кәасҭа Ченгелиа икымҭа ҩашьаӡом, игәаҿынтә иаахьаз акы иеиԥшымхеит, ашәақәа ирашәахеит. Исхамшҭуа, Гагратәи арҿиаҩцәа “Аламыс” ҳәа ҭӡы газеҭк ҭҳажьуан акультура ҩнаҿы. Ҳақалақьтә газеҭ “Авангард” аԥсышәала иахьзымцәажәоз азы гәынкылагас иҳаман. Машәыршәагьы иҟамлеит Кәасҭа Ченгелиа данаҳҵарц ахьазгәаҳҭаз. Иқәҿиара ҿыцқәа ирызкны изҩыз ипатреҭ ацсҵарц сҭаххеит.
Схаҭа спартреҭми, ақьаад иазыбуазеи, иҳәеит даахлафны. Аҭӡы газеҭ азоуп изысҭаху ҳәа игәаӷьны исзымҳәеит. “Ҳазфахьоу ақырҭқәа икыдыржәаауеит, иазыбуазеи, шәгазеҭ аԥсышәала изҭымҵуазеи”, – иҳәозар акәхарын абжьааԥнеиԥш. Нас инациҵеит: “ Биашоуп, бара Калдахәара нырцә, сара аарцә ешьеи еҳәшьеи ҳауп. Бымбои, зегь сзырҳәо изыбцәызӡарызеи, сара исыԥсҭынхо сашәақәеи спатреҭи роуп”, – иҳәан абри апатреҭ аасиркит. Адныҳәалара “Аламыс” ишанысҵазгьы ипатреҭ акы азырур ҳәа сацәшәан /ус ҟарҵалон/ сархив аҿы исҵәахит, иахиҳәаазгьы сыблакнот инанысҵеит. Кәасҭа иԥшәма Елеонора Барцыц-ԥҳа лаб Кәаҷареи, сара саби сабеҳәшьеи еиқәлацәан. Сшықәхьаажәгаз сгәы иснардырын
сышәзааит ҳәа ҳашҭа дааҭалалон. Ҩымш-хымш даноурмышьҭуазгьы ыҟан. Иааиԥмырҟьаӡакәа еиҿцәажәарыла иргон раамҭа. Зны аҳәара исҭеит ипатреҭ сзааигарц, даҽазны данҳзаауа. Гагра аӷа инапаҿы ианыҟаз, иҳамаз-иҳахӡыз еилаҟәыбаса ианнықәырҵоз изавымсит чемоданк аҿы еидыскылаз апатреҭқәа. Убриаҟара аамҭа рызҭаз сыздыруам, аха акы аабжьамырхакәа икәт-кәтны ианықәырҵоз, уа иалаӡит Кәаҷара исиҭаз апатреҭ, иаԥсуа маҭәала деилаҳәан, иҟама, ихҭарԥа, убас деиҿкаан ихаҭа иплан еиԥш. Аха Кәасҭа Ченгелиа итәы еибганы иаарылсхит. Сгәы иаахәеит.
“Сара исыԥсҭынхо сашәақәеи спатреҭи роуп”... Мап, Кәасҭа Ченгелиа иԥсҭынхоит шәышықәсак ахьынтә даҽа шәышықәсак ахь ииасуа, аԥсуа иԥсҭазаара зыда ихәшәым ашәа ҟаимаҭқәа. Иара игәеиԥш иҭбааӡа, еизадаӡа. Абџьар шьҭызхыз аҷкәыни, ашәеи, ашәа афырхаҵеи еиԥшны избоит. Аибашьроуп ус алкаақәа ҳзыҟарҵаз. Кәасҭа Ченгелиа ипатреҭ иазыԥшыз, иахьаҭыԥыз амш аҟны иааит. Аибашьра ахнагеит
Лиолиа Тәан-ԥҳа
иуаажәлар реиԥш. Уи иаԥшааит Лиолиа Тәан-ԥҳа лпатреҭгьы. Ажәытәын, абырзенцәа раԥхьа амелодиа аԥырҵон, нас иқәныҟәаны ажәақәа азырԥшаауан. Уеизгьы Кәасҭа Ченгелиа иашәа “Армаҭәа зшәу аԥҳәызбагьы” усоуп ишиз. Изхысҳәаауа “Аиааира” раԥхьа иит ажәа, нас амелодиа...
Ԥхынгәы 14, 1992 ш. Акырынтә Москватәи ателехәаԥшрала иаҳдырбахьаз
Кәасҭа Ченгелиа
Естониатәи аколнхара “Едази” ашьапы ихзыргылаз ахантәаҩы Кирст Аили ԥсшьара ҳәа даҳҭааит аҩны. Раԥхьаӡа акәны Аԥсны иааз, ус машәыршәа ҳара ҳаҩны аԥсшьара злахьынҵахаз Аԥсны иахҭысқәахьаз хьаас икны лгәы иахьазааигәалтәыз азы даҽаӡәы дҳазиламҵеит. Иаҳҭаххеит хәыҷи-дуи дааҳагәҭылакны Риҵаҟа даагарц, аԥсабараҿы ӡыхьк ахықәан аԥсуа чеиџьыкакгьы лызҳархиарц, лара инлыҵганы ихәныганы урҭ аҳаракырақәа зирбаз Аили лаб аӡиа иаҵәа Риҵа, Аҟәа, Афон уҳәа Аԥсны аҭыԥ ҷыдақәа дырҭааны ишибазгьы, Мамзышьха азын иҳәазаап: – “ацәыӡ сымазаауан аԥснышьхақәа раҳ Мамзышьха сымбакәа саазҭгьы”.
Кирст Аили лаб ианибахьаз еиԥш иҟамызт Мамзышьха. 1985 шықәсазы иаадыртыз Гагра иахыкәшо амҩа лакә мҩан. Ҳхалацыԥхьаӡа амшыни абаҳчареи ҳашьҭаланы ихәнозшәа, иаҳа иаҳзааигәахон. Анаԥшырҭатә дәҳәыԥш /смотров. пл./ аҟны амашьына ҳлыбааит. Лылаԥшҳәаа иҵанакуаз аладатәи аԥсабара лыԥсы ҳзалгомызт. Исгәалашәом заҟа аамҭа ашьхамҩа ҳаныз. Бзыԥҭа ҳалаԥшуа акыр ҳнаскьахьан, аха ҳхынҳәып лҳәаанӡа ҿаҳҭуамызт.
– Аили, ишыббо шьҭа ҳашьҭахьҟа амҩа ҳақәлеит. Бара ибгәаԥханы иахьалыбхуа аҭыԥ аҟны ҳтәоит, бнапы ҳануп, – аҳәоу алеигалеит аԥшәма, амашьына ныҟәцаҩ. Даара агәахәагьы лнаҭеит. Макьана уцала, уцала шылҳәоз Мамзышьхеи Аӡаԥшьи ахьеиласаз, ҳазхысхьаз ҭыԥк еиԥшымызт ԥшӡарҭа ҭыԥк аҟны ҳаанылкылеит. Аԥсыуа шьхақыҭак дааӡахьазшәа анаара днаҿысын изымҵаныҳәо аҵла аԥшра змаз ҭәаҵлак аҵаҟа иныҵалыргылеит илкыз асаара. Шәеиха арахь, агәырӷьара лҿықәыхәмаруа зегьы налыԥхьеит. Леимаақәа нлышьхлыршәшәан аҵла аҵаҟа иҵасԥсаз ачыхҵәқәа нықәылган амца ахьеиқәылҵашаз аҭыԥ аҿы хаҳә дуқәак рыхчқәа неилалҵеит. Абнара днылалан, имаҷымкәа афархьқәа аалылган амца еиқәылҵеит. Ладахьшәа бнарасақәак ылагылан, рымахәқәа аакаҿаны, акәрбанқәеи ацуныҳәақәеи раан ишыҟарҵало еиԥш аҵла аҵаҟа ишьҭаҳҵеит. Изызкузеи ҳәа дагьазымҵааит, ҳшәырқәа, ҳкырпыжәқәа амҟәбара, нықәылҵеит. Нас ишеишеиуаз аџь ԥырӷышқәа днарыхааарыхан ажьхы иахалҵаз акәацҵаа иҿҳәарҵәиуа иаҳзызӡыз лара лоуп. Аили дгыланы илкыз Аԥсны
ҳаргьы ҳаԥсқәа ҳшьарц. Аӡра иазсырхиаз акәац асаара инанысҵан, егьырҭ афатәқәеи ашәырқәеи реидкылара сахьаҿыз ахәхәаҳәа дгәыԥсычҳауа даасхагылеит. Лоура наӡааӡаны, ԥҳәыс еикәаҭәык, ԥшӡакы, лхатәрара лныԥшуан.
– Быԥшәма иҿаԥхьа иԥхасшьоит акәымзар гәыцхак сымоуп, иԥхашьароума шәара шәтәала, ҳмаршрут ҳаԥсахыр.
– Ибҳәо закәызеи Аили! Иаҳҳәап аиаша, бара боуп изызку иахьатәи ҳамш. Убри аҟынтә бара иахьыбҭаху ауп ҳаргьы иахьалҳхуа, – сҳәеит ишыҟаҵәҟьаз, гәҭыӷьӷьала.
– Сара сзын и-Риҵоу, Мамзышьхатәи ԥсабароуп. Убра абна ахьҭырго аҿынӡа ҳазхамларгьы ашьапы аҿынтә Гагра сналаԥшыр саб дызбазшәагьы саҟара сыцнаҵон. Саб хынҩажәатәи ашықәсқәа рзын шәсанаториа “Украина” иԥсы ишьон. Хымш рышьҭахь хатәы ҩнык ахь диасит имҩақәҵага ахә абжеиҵара рымхны. Ижәла сгәалашәом, аԥшәма Мамзышьха ақыдқәа лбаазгоз амашьына ду ныҟәицон. Ҽнак убрахь
аныҳәаҿа абаҟаԥхьа сахьгылаз исаҳауан иҿыцӡа: “Сара шьҭа издыруеит Аԥсны амҵарсыҩцәа зырацәаз. Рыбла млашьқәа ахаангьы шәышьхақәа изыриааиӡом. Бериа итәы злоу ԥыҭҩык мышкы зны ишәҿагыларгьы дара рзын ихҭархагоуп. Ишәхыжәгахьоу рацәоуп, иазхазааит. 89 шықәсазтәи ашьакаҭәара шәхазыршҭуа ҿыцк шәзацымлааит”...
Лажәақәа шыхәшәтәыгазгьы, ахы злоу иеиԥш, џьара сакуамызт, сыԥсы уа иаҿаӡомызт. Амшын ахаан гәырҩак амбацызшәа убас иҭынчын, аха убриаҟара ҩнуҵҟала сбылуан амшынхьаақәа мцаны исыҵарҵазшәа. “Гаумарџьос Сақарҭвело, чеми Гагра!” – ҳәа ҳлымҳақәа ҭызшьаалозгьы уахь исыцны ихәназаап исҿагьежьуан. Ахаҳәқәа, ачықьқәа рҵәуабжьы сгәы иқәыҩуан. Амыткәма, ауаз ашәа, алаӷырӡ, агәынқьыбжьқәа сыхәдацәа ҵкааны иркхьан.
– Ачаӷьа шәаӷрагылар ҟалаӡом, ҳзааӡаз ауп, – ҳәа ллабжьага ажәақәа уажәы-уажәы сызлаз аибарххарақәа саарылнагон. Изааӡарызеи, Гагра иахыкәшоз амҩа ҟарҵазижьҭеи, машьынала ус ҳамҩасны акәымзар, ҭыԥк алхны аҽнеиԥш џьара ҳамтәацызт. Риҵаҟа иаҳа иаҳҿархасҭан, аиҳаракгьы ԥхынрала, ашьхақәа рыԥшра ишналагалакь. Хәыҷи-дуи иаҳхаагаз аамҭа ҳныԥшны ҳааит аҩны. Сара сеидара ашьха хаҳәхьаақәеи амшын хьаақәеи сышрыҵазгьы сназлаԥшыз сарлахҿыхуан.
...Цандрыԥшь адесант ӡхыҵит, Аҟәа атанкқәа рыманы иалалеит. Гәымсҭатәи амцашыра, Бзыԥҭатәи афронт. Згәы иаанагодаз абарҭ зегьы ҳарнышәоит ҳәа. Аҭыԥ хатәы хьыӡқәа реиԥш, ус иаҭахызшәа ҳрышьцылараны ҳашԥаҟаз. Сгәы иаанагозма Кирст Аили жәашықәсала Гагра аԥсшьара гәҭыхас измаз, лара леиԥш жәанызқьҩыла иаҭааз абас ашьа илагыланы, рыгәқәа кыдҩрны, илаӷырӡашаха Аԥсны нрыжьуеит ҳәа. Уи аума, егьырҭ зегь хасҵаргьы
иахьанӡагьы хаҵашьа сымам Аили амца ахьеиқәылҵаз аҭыԥ аҿыҵәҟьа Алхас Герзмаа ибаҟаҭыԥхоит ҳәа. Ахәхәаҳәа аԥшалас ҳархьшәашәо, иҳархиаз ачыс-хаа ҳанахатәаз сыбла акгьы азмырбоз, сцәа иалалахьазаарын ҳзыниараны ҳаҟаз.
Жьҭаарамза 4, 1996 ш. азы Алхас Герзмаа ибаҟа аадыртит абраҟа. Амитинг иалахәын арҿиара аусзуҩцәа рассоциациа “Асаӡ”, ақалақь аинтеллигенциа, ҳамцаҭыԥаҟны изызҳаз абаҟа ҳакәшаны ҳгылан. Алхас Герзмаа ажәа ихырҳәааит “Асаӡ” апрезидент, ашәҟәыҩҩ Шамиль Ԥлиа, аиба-шьҩы Витали Кетиа, аибашьҩы, араион Администра-циа ахада ихаҭыԥуаҩ Витали Ажьиба, акомпозитор Ражден Гәымба, апоет Валери Дауҭиа, арҵаҩы Аза Арсиа-ԥҳа. Ажәа ирҭеит Алхас Герзмаа ибаталион акомандир Шамиль Басаев ихаҭыԥуаҩ Ҭемыр Жанаа: Ҳгәыԥ иалаз рахьынтә зегь реиҳа деиҵан Алхас. Зеиҭаҳәара мариам аҟазшьа иман. Алхас дҭамхазҭгьы командирс днарышьҭраны дыҟан. Заҟа дгәыԥшқаз аҟара аџьбарарагьы илан, Шамиль Басаев есымша ҿырԥшыгас дааигон, илаԥш дыҵакны диман. Усгьы иҳәеит иара: “Алхас дышфырхаҵаз еиԥш,
дҭахеит фырхаҵарыла!” Арҭ ажәақәа иҭахахьоу зегьы рзын ҳхы иаҳархәоузар, иара изын акырынтә иуҳәаргьы имыцхәым.
Алхас ибаҟа аартра иалахәыз зегьы иҭабуп ҳәа раҳәо иқәгылаз актриса ду Заира Амқәаб-Ермолова иҩынтәны аԥсҭазаара лхы ахылбаауан. Лыԥшәма, зҟазара ҭышәынтәалахьаз, анҭыҵгьы еицырдыруаз, Алықьса Ермолов Аԥсны иаҳа данаҭахыз, аиааира дшазхьаауаз дзахьымӡакәа игәы аангыланы дыԥсит. Иазышьҭымхит иҭахоз аԥацәа. Дазышьҭымхит ихшара раԥхьа иргылоз иаҳәшьаԥа Алхас Герзмаа. Заира Амқәаб-ԥҳа лгәы илнарҳәомызт, Алықьса ииҳәаран иҟазгьы ҳәатәын. Иара Алхас игәы иладуун, инамцхәны ихьӡ аҳәарагьы дацәшәон, гәаныла дилаҽхәуон. Аԥсны жәлар рартист Ал. Ермолов ишьамхы арсноуп Алхас дшиҵәуаз. Нас иаб иашьа иԥҳа Емма деиҵыхны дахьықәыз ауадаҿы днеины длазҵаауан: “Емма, исаҳә акы, мҩас сызнылозеи?” – ҳәа ... Убриаҟара иҽизымҟажеит, ихы дзамыхуеит.
Аб иашьа иԥа, аб иашьа иԥҳа, ихарахар ҳәа иацәшәаны ранацәа ирзеиҭарҳәалон: ҩнык ҳамкуа ԥыҭҩык ҳаныҟала, хазы ицар акәхеит, ҳаиҿыҵит, аха уи акоуп, иааигәуоуп, ус акәын ҳазегь ишҳаларааӡоз аб иашьа ихшара ргәыблыра. Уи ухатәқәа раԥхьа иургылон еснагь. Убас иҟан Алио-шараа рышьҭраҿгьы. Х-ҩыешьцәа Ермоловаа, Миха, Қыбеи, Чагә, улаԥш иааҵамшәар ауамызт, убас ауаҩра рылан. (Миха Ермолов арӡра аҟнытә дзыхнымЕрмолов Михаил
ҳәит, Аԥсны аибашьра ианалага Алхас Герзмаа аӡәы дихьынԥашаны дааникылар ҳәа дацәшәаны иаразнак ихатәгәаԥхарала аибашьра амҩа дшанылаз еиԥшҵәҟьоуп 1942 шықәсазы Алықьса Ермолов иаб Қыбеи еибашьра дышцаз. Емма лаб Чагәи /Ҷаҷ/ Қыбеии ҭаацәаран, ааӡатә рыман азы инеилаԥсаны дзымцеит Чагә, иԥшәма дыԥсхьан, аеҭымцәа рааӡара напы аиркит. Рабацәа реиԥш аизыҟазаашьа бзиа ирымаз иабзоураны ажәытә хьаақәа
Ермолов Қыбеи
ирылҵхьан Еммеи Алиошеи, Емма лашьа Хәреи. Хшара-лагьы еиқәшәан. Аха Емма лԥа Алхас дахьызаҵәыз азын акәымкәа еизҳашьеи, иҟәышреи рзы агәыӷра дуқәа рыман, дара анамыхәо рхылҵ еихьзырԥшыша дҳамоуп рҳәон зегьы.
Иҟамзар ҟалап Аԥсны аԥсуа шҭак абас хԥа-хԥала, абиԥарақәа раантәи ахымҭақәа злам. Зегьы иреицәахеит ҳара ҳзын Аԥсны аԥсырҭаҵәҟьа иахьақәдыршәаз, иаҳа ҳахьыблышаз, иаҳа ҳгәы ахьҿнакаашаз ала.
Ал. Ермолов ихьӡ анысҳәа, дыздыруан инаигӡоз арольқәа рыла. Аамҭа бзиа аныҟаз инеиԥшьны ҩба-хԥа мчыбжьа агострольқәа ҳзымҩаԥыргон Гагра. Аԥсуа радио аҟны акәзар, аинтерес зҵаз арубрикаҿы еиҿикаауан адырраҭара гәлымҵәахқәа. Гаграа ҳрадиодырраҭара “Ицәажәоит Гагра” аҟны аус анызуаз ауп. Ателефон дысзасны ихы сирдырит. Исеиҳәеит рҿиаратә ҳасабла дшаҭааз асанаториа “Нарҭ” /”Тбилиси”/. Исеиҳәеит ҳаԥсуа литературатә кружок иалоу ҳажәеинраалақәа ҳаманы иара иҟны ҳлеирц, иҭеиҩырц шиҭахыз. Ари ҳаргьы агәахәа ҳнаҭеит. Валери
Дауҭиа, Заур Багаҭелиа, Лиуда Сергегиа-ԥҳа ҳҽааидкыланы ҳара ҳмашьынала ҳлеит иара иҟны. Ҳҩымҭақәа анҭеиҩы ашьҭахь ааԥхьара иаҳҭеит аҩныҟа. Сҩызцәагьы инацдырӷызит, аха иара инаҿаршәны мап икит. Аҽны Март ааба акәын, аҳәса рымш азы аӡәы гәырҩак дшасмырго ҳәа дқәит. Уи ашьҭахь еицыз зегьы аресторан “Гагрыԥшь” ахь ҳнаиԥхьеит Басныкиԥа.
Анцәа илԥха ҳәа ҵәыцак-ҵәыцак анҳалс, Ал. Ермолов аҳәара иаҳҭеит Чаҵә Чагә изкны ажурнал “Алашара” ианиҵаз асатиратә жәабжь кьаҿқәа дҳазрыԥхьарц. Уи аҿгьы даанымгылеит, зынӡа ҳгәырӷьара шьҭикәыцәааит, аҟаза иааиҳәоз удырччон рышьҭақәа узныжьуа. Хҵәаха хәыҷқәак ракәзаргьы, иргәылҷҷаауаз иҟазара унанагон Шьалодиа Аџьынџьал иҩымҭа “Апортфель ҟаԥшь /Апортфел шкәакәа”/ аҟны инаигӡоз ароль аҟны.
Уахи-ҽни сгәы иҭымҵуа Мамзышьха ахьӡ дыснарбалоит Алықьса. Ҳлитературатә хеидкыла еиднакылоз ҳныҳәаҿа шьҭихит Алықьса. Уи аамҭазын “Белла Ахмадулина”, – иҳәан Заур Багаҭелиа ихы аасықәикит, Алықьса иажәа анагӡаха иамраӡакәа.
– Шәқәыԥшцәазаргьы, шәара ишәхыжәго, Гагратәи ақырҭқәа рабашьра шыцәгьоугьы, шәхы шаҵашәмырхо, Белла Ахмадулина ҽеишәа илдыруазҭгьы, хьыӡшьараны Барцыц-ԥҳа ҳәа лҽанылҵаргьы ауан. Шәзыԥсоу шәара ишәыздырӡом, – иҳәеит. Иааибарччеит, рнапқәагьы ацеинҟьауа. Иччеит ҳнаҩсан аишәа иахатәаз К.К. Озгани иҩызцәа гәыԥҩыки.
– Уара, арҿиаҩы дҳамҭаӡам азын ҳаҽҳмырҵысит, ҳаишәақәа еиԥаҳшьыргьы ауан, – иҳәеит Алықьса ҳахьӡала иаҳзаарышьҭыз ачеиџьыка ашьҭахь. Нас дҩагылан иара иажәақәа рыла, “зегь реиҳа ихадаз” ныҳәаҿак ааникылеит. Адруҳәа игылеит егьырҭгьы. Ҳамаҵ зуази ахәҟаҵаҩцәеи зегьы қырҭқәан, иааскьеит иаҳзааигәаны. Иаҵәца шикыз, раԥхьа ажәеинраалак даԥхьеит ибжьы неиҵыхны нас инациҵеит: – Ишыжәбо,
аҩызцәа, иахьанӡагьы Гагра иҟоуп аԥсшәа раҳар иџьазшьо, аха иаршьцылатәуп. Аҽеидкылара иаҳа ианаҭаху ҳҭагылоуп. Ҳабацәа ирҳәамҭаны исаҳахьеит Гагра нцәахәыс иамоу аԥсуа иоуп ҳәа. Алԥха шәоуааит урҭ иреиҳау Мамзышьха. Нбан цыԥхьаӡа шәааҭгыло игәашәҭеи, уара ахьӡ заҟа иџьашьахәу, иара ахаҭеиԥш. Иахьӡызтәыз аԥсуаа рҳақ мыӡааит. Мамзышьха заҟа иҳараку, ҳаҭырла ҳазыҟоу аҟара Гагрыԥшьгьы агәы ҭынчуп. Шәышьхақәагьы шәаргьы сшәыкәыхшоуп Гаграа. Ара иҟоуп апоезиа, ара иаҭахуп аԥсуа бызшәа. Шәагымзааит Алықьса Ермолов дынхеит Гагра агәаҿы, абасҵәҟьа, ихьаа ажәытә хьаақәа рыԥхьакра анилшоз аамҭазтәи ипатреҭ ауп ари. Иԥа хәыҷы дикуп.
18.01.1960. – 16.08.1992 ш.
Ԥшьымш ҵуан Бганаа рашҭаҿы ауаа рацәа еилыхозижьҭеи. Нанҳәа 16, аибашьра ахымш рзы Мамзышьха дҭахеит Рауф иԥазаҵә Сафер. Аибашьреи аҭахареи убриаҟара ҳажәлар ԥнашәахьеит иахьа ҳшацәшәара ҳзымдыруа аҿынӡа. Аха усҟан, раԥхьатәи аҭахарақәа рхыгара цәгьан. Инеибынеиԥшны дзыцәҭахазгьы дзыцәҭамхазгьы раныршәара уадаҩын. Раԥхьатәи амш азы иҭахаз Анатоли Агрба иԥа Наур анышә дарымҭацызт, Нури Багаҭелиа дыгҿан, Цандрыԥшь адесант анӡхҵуаз иахәыртәыз Иура Қаԥшь ибаҩқәеи амашьынеи реиҭныԥса-хларазы аиҿцәажәарақәа цон. Бзыԥҭатәи аштаб аҿы еилыхон аибашьцәа. Аӷа уи аҟны даагыломызт, имчқәа реибыҭара даҿын. Ҳаруаа ргәыԥқәа рыҽшаны апозициақәа рахь ацара рҽазыҟарҵон. Бзыԥҭатәи абжьаратәи аԥсуа школ ахыбраҿы акәын иахьыҟаз ахыхьчаратә хырӷәӷәарҭа. Еиднакылоз аибашьцәа ихьымӡӷыршьон Сафер Бганба ибаҩқәа ахьырмоуцыз. Аӡәырҩы рымчқәа ԥыршәахьан. Дахьышьҭаз аҳаракыраҿы анеира агәаӷьра ду аҭахын. Аӷа инапаҿы иҟан. Дкылымԥшыкәа дхысуазаргьы баша икашәомызт ихымҭа.
Уахи-ҽни инеиԥшьны аеҵәақәа кыднаршәшәо игоз аҳәҳәабжьқәа еиқәтәахьан. Ақыҭа агәы зырҵысуаз алабжышқәагьы бахьан. Иҭаацәара реиԥш, зқыҭа уаагьы зҵаԥшуаз, аизҳара амҩа ианыз арԥыс иҭахара рханаршҭуан ибаҩқәа ыҟаӡамкәа агәара аҵәуацәа иахьдырцәҳәхьаз. Зыбаҩқәа змауз изауз дшьыциго аҟнынӡа инеихьан аамҭа.
– Акгьы ҳмыхьызшәа исԥхьаӡон убаҩқәа еибганы иҳаур, – Анцәа диҳәон Сафер иан Ԥкьын-иԥа Евдокиа. Ажәа “арӡра” иабылхьан лхәыҷра лаб Кьаӷәса ддырӡхьан. Дахьаланагалаз ақыҭаҿгьы иахьеи-уахеи нацәала еиқәырԥхьаӡон рцәыӡқәа. Агәаҟрақәа рхыргахьан Бганаа рышьҭрагьы.
Сафер Бганба дырзаагозар ҳәа гәыԥҩык аҷкәынцәа иманы дхалеит ашәарыцаҩ Анатоли Агрба. Еиҭаҳәашьа змамыз хьаабжьык ахылҵуан иаҳәшьцәа рҿымҭра. Ҩ-мцакы ирбжьблаауан: дырзаамгарҳәаргьы ишәон, уи аиҳагьы еицәаны иацәшәон анеиҿаԥшра. Аҭахара рызидымкылацызт. Иара ида аԥсҭазаара иазхәыцуамызт. Еснагь дсабиушәа ихӡыӡаауан. Зҿы
ҩеихызхлакь, ихьӡ рқьышә иқәкын. Аӡәгьы дизхомызт. Аҭаацәара зегьы иара ихьыԥшын. Рхәыцрақәа, рықәҿиарақәа, мҩас ирымаз иара игәы, иара иажәа ракәын. Ирыхәҭоу аҳәашьа дақәшәон. Ус дырзыҟан ргәашә инҭыгазгьы.
#
Нури Ԥсардиа:
– Иаразнак еиҿаҳкааит ашьха-хысратә гәыԥ. 15-ҩык аҷкәынцәа еиднакылон. Командирс дҳаман Бганба Витали. Иалан ԥхьаҟа еибашьҩцәа дуцәаны иҟалаз Витали Ажьиба, Арон Ӡаԥшьиԥа, Рауф Мықәба, Игор Мықәба, убас ирацәаҩны. Хьча маҭәала ҳҽеилаҳәаны ҳахьшьцәоушәа, арахә ҳрышьҭоушәа Бамбеиашҭа ҳахәныргеит ԥшыхәра. Арахә рыманы итәан Цколиа Едикраа. Рызегь аиқәҟьашара иаҿын, илымбаар ада ԥсыхәа рымамызт. Ԥшыхәра дхалеит Сафер Бганбагьы. Ауха Мамзышьха даагылеит. Ари аҷкәын дшәарыцаҩ наган. Ашьхацамҩақәа бзианы идыруан. Изтәымыз рышьҭақәа ахьибоз изхыгомызт. Аԥсуаа ашәарыцашьа здырҵахьаз Шоҭа Цабриа Сафер иԥба икит. Агвардееццәа иманы имариа дашьҭалеит. Сафер Бганба ус аламала ишәоз аӡәы шиакәмызгьы, дара рацәаҩын. Ихахьы бахәран, иҵаҟа иҿҟьарсҭан. Хыхьлоуп ахқәа шаарышьҭуаз. Дыршьит. Ари ҳаилнархит зегьы. Сафер улаԥш ицәуӡарын, убас иԥшнын. Иоура, иҭбаара убас дыԥшӡан, деинаалан. Ицназгоз аҟазшьа иман. Ҳаҷкәынцәа иаразнак ишьҭалеит Шоҭа Цабриа. Икразын акыргьы ирбеит аџьа. Ақьала аҟнытә дԥах дҿаҳәаны Риҵа амҩаҿы длыбааргеит, иқәнагагьы дақәдыршәеит, аха усҟан аӡәырҩы иԥсы иеиҭахьан. Насгьы даргьы иаргьы еиҩысуамызт.
#
Агрба Анатоли:
– Сафер рыцҳа илбаагаразын 25-ҩык ҳаицкыдлеит Мамзышьха. Ас иахьыҟоу ауаа рацәа рыхәныгара шшәарҭаз ҳнарбеит. Акгьы ҳалымшеит, аӷацәа ахыҵәахьан. Иақәымшәац издырӡом ари закәыу. Иҟалаз еицәаз акгьы ацымҵакәа ҳаибганы ҳлыбааит. Угьы акыр иаԥсан. Убри ашьҭахь иҳашьҭит ихәҩыкны. Автомат зкыз аӡәы дрыцҵаны. Урҭгьы хынҳәит қәыҿиарада.
Ма сыԥсыроуп, ма длыбаазгароуп ҳәа аҿаҭахьа иқәҵаҵәҟьаноуп ҽыла дышкыдлаз Бганба Валери /Лиутик/ Тас-иԥа. Агәаӷьра ду аарԥшноуп иааигәара дышнеиз. Ҳазҭагылаз арыцҳара аҽы ианырит. Имкьыркьырырц азы аԥышә амацәаз ахеиҵеит. Аха ашьапхыцқәа рыла абахәра абӷьаҭуан. Убри ашьҭахь ирыххысаауан. Иҽгьы иаргьы еибганы иахьлыбааз, фырхаҵарыла дахьрыцәцаз амацарагьы иаанырԥшуан иара дзакәытә еибашьҩыз.
Ԥшьаха-ԥшьымш Сафер Бганба ихылаԥшуан Мамзышьхатәи ажәҩан. Мамзышьхазын Мамзышьхара зураны иҟаз арԥыс ибаҟа уа ишдыргылоз аныруазшәа аԥсуа доуҳатә мчык рзылԥхон абахәқәа. Абнаршәыра алымҳақәа изкыдын. Анык леиԥш ихылаԥшит ашәаԥыџьаԥ. Ицхлымуа гыгшәыгк ацламҳәа амырҵасит иара изыҳәа. Иабанӡаиеиӷьхеи ҳаӷа ԥсаҟы-ԥсаҵәа. Ҳашьхақәа рынцәахәы имч ала аиҭаира иаҿын доуҳала еизааигәахаз ҩыџьа ахацәа. Даргьы ирыздыруамызт абри аҩыза агәаӷьра рылалоит ҳәа:
Бганба Расим Џьансыхә-иԥеи, Кьышьмариа Руслан Ражьикәа-иԥа /Аԥсны афырхаҵа/. ԥсабаратә цәаҩала ирзеилаз иаартны еинарцәажәеит. Ирыӡбеит рымчқәа ԥыршәарц. Имаӡаз бжьы нашанак адырга рнаҭазшәа еиҿцәажәеит. Иқәлеит афырхаҵара амҩа. Шәышықәса рахьынтә зноуп ианиуа Ахаҵарашәа. Иаагара рҽазыҟарҵеит. Ианизааигәаха, ауапақәа ршәырҵеит аҵых рҽеиуатәны. Сафер Бганба дыԥшын. Иԥшын ибаҩқәеи иԥси. Ԥырхагак имоуратәы дҭалаҳаны ауапа данырҵеит. Дызлаҿарҳәаз ашахақәа рыхәдақәа ирхадыршәит. Ауаҩы иԥсы анҭоу аҵкысгьы дхьанҭахоит рҳәоит иԥсы анихыҵлакь. Ддырҵысит ауаҩы наӡа-ааӡа. “Уҳацныҟәа, уаагоит аҩныҟа!” – рҳәеит игәаӷьны. Баша ирҳәом ауаҩы иԥсы зку арахәыц /ахац/ ауп ҳәа. Аха уи убриаҟара алшоит. Убриаҟара иӷәӷәоуп, ахрақәа ирылымшара алшозаап, аиҳаракгьы аԥсуа иԥсы акырынтә ихырххьоу, акырынтә ихалахьоу. Убри азоуп ауаҩы иԥсы рахәыцла изаарго. Аха араҟа рахәыцра руан ҩыџьа ахацәа. “Ахаҵарашәа” зыхьӡнҩылатәу ахацәа рхацәа. Ҩ-километрак инеиҳаны длбаагатәын. Ауапақәагьы ируит ацхыраара. Ирыхьхьоу рхазыршҭыша иақәымшәарц ирыхәеит. Ишьхныԥсыланы игылан адунеи. Анцәа иан Хьациа-ԥҳа, ан лхаҿсахьа зхукаауа ахьаца лаӷырӡҵас акәапа-сапаҳәа рыбӷьыцқәа ҿышәшәаны ишьҭалон асаара. Рдацқәа инадыркны аҿҿа рыхгон ҳабацәа рыӷәӷәара злоу аџьҵлақәа. Аӡыхьқәа ҽырцәа ҟарҵазшәа, хьарчбжьык рхылшәомызт. Акызаҵәык – алаҳәажәқәа реиԥш ирхаҟыруан аӷа ифҩы, ана-ара игон ахысбжьқәа. Мамзышьха аҟәартәрақәа ирҭысуазшәа, иаауан рымчқәа еизганы.
– Анцәа ахьымӡӷ ҳаумырган, – ажәҩан иҩаҵаԥшуан ҩыџьа Ахацәа. Ианааԥсалакь, рӡамҩақәа ахаҳә хьшәашәа инадырҵон. Рхьаақәа рыхнагозшәа ргәашьамх иацлон. Ашьтәа агәи агәаҵәеи арасамаҵә
иахаҵаны ацқьаҭыԥ аҿы зыбжьы неиҵыхны идырныҳәоз иныҳәаԥхьыӡ аиҳа алшеит гәанылатәи рныҳәара. Ҳазшаз ибон гәнаҳарак ишаҵамыз. Шаҳаҭра зуаз уи ажәҩани, урҭ ашьхақәеи, изнысыз амҩақәеи рыда аӡәгьы издырӡом ирхыргаз. Акызаҵәык ҳазхәыцлароуп уахь ҳанхало, Сафер Бганба ибаҟашҟа ҳаннеиуаз зыгәқәа шьҭарҳәазо мацара длыбаазгаз, ирҳәазаны мацара, иааргоз иԥхара ҳамҭас Мамзышьха ишазынижьыз, иуаҩра ижәлар ишрцәахьчаҩу, изқәаҭыԥ Бганаа рызқәаҭыԥ аҿы ишыҟоу абри ҳазхәыцуан. Ҳара иаҳуалуп Кьышьмариа Руслан аџьшьара иҭара, ажәеинраала изкра, иҭоурых абиԥарақәа рызнагара, дырҵара.
Иаазыркьаҿны иаҳҳәозар, Қьаамын Раџьаб-иԥа Бганба Аԥсны ареволиуциа азаагаразы ақәԥаҩцәа дыруаӡәкын. Уи иашьа Капаҷа иакәзар, иааинырсланы иузҳәаӡом дызнысхьаз амҩа. Абри адаракәац аҟнытә иаауазоуп агәаӷьра илазҵаз Расимгьы.
Сафер Рауф-иԥа Бганба диит ажьырныҳәа 18, 1960 ш. азы Гагра араион Бзыԥҭа ақыҭан. Бзыԥҭатәи абжьаратәи аԥсуа школ даналга, Свердловск амшынтә флот аҿы арра маҵура дахысуан. Қарҭтәи аветеренартә институт даналага инаркны Гагратәи аветеренартә хәышәтәырҭаҿы аус иуан аибашьра иалагаанӡа.
Бгааборҭа /Бгаарборҭа/ Бганаа рыжәла аҟынтә иаауеит ари аҭыԥхьыӡ. Ржәытәра иааркны рырахәрышәахә ибарақьаҭқәан рҳәоит, амшра рыцын. Иҭбаауп Бгааборҭа аҳәаақәа. Ирацәаҩуп иқәынхо егьырҭ ргәылацәагьы. Анцәа еизишазшәоуп ишеинаалоз Бганааи ргәараҭеи. Хыԥхьаӡарала ирацәаҩымзаргьы ирылиаауаз аӡәаӡәала иугозар, иҵеицәа шьахәқәан. Аҭоурыхтә ӡыбларақәа егьырҭ ҳауаажәлар реиԥш ианеилнамҟәшәоз ыҟаӡамызт. Аха инхоз еихәаны гәашәк ыладмырцәеит. Убасоуп анхара бзиа шаԥиҵаз Бганаа ргәараҭа дааҿыҵны лыбаа ҳаԥсуа школ аԥхьа
инхаз Рауф /Ҳаса/ Бганба. Ԥкьын-ԥҳаи иареи ахьыш ирылатәан. Ирааӡеит нхаҩык иеицәамкәа. Ҳԥазаҵә ҳәа ахаангьы игәаӷьны ирымҳәацызт. Х-ҩык аеҳәшьцәа ивагылан. Абиԥарак еиднакылоз рашьцәа, рабацәа реиԥш еилых дрымаӡамызт. Реибабашьа иабзоураны дшызаҵәыз инардырӡомызт. Анхамҩаҿы Сафер иламыз ыҟаӡамызт.
– Анцәа иџьшьоуп, Рауф, уара ҵәымӷк џьара иузалаҵаӡомызт, аха знапаҿы амҿы таруаз еихазҳаша-еиҵазҳашаз дузишеит ҳәа иқәныҳәон, алафгьы илырхлон. Иаргьы гәаныла дилаҽхәон. Сафер инапы злеикуазаалакгьы аҵыхәтәанынӡа инеигон. Аԥшӡара дазҿлымҳан. Аԥсабара мыцхәы бзиа ибон. Ԥсыцқьалагьы дазыҟан. Ашәарыцара бзиа ибон, иагьиқәҿион. Иҩызцәа гәакьацәан Сл. Ԥсардиа, Аслан Ҳагәышь, Белка Инал-иԥа. Инапала абџьарқәа ҟаиҵон. Аибашьра ианалага, уахык иалагӡаны абзарбзан ҟаиҵеит. “Гәнаҳара ҳамамзааит, ҳара иаҳҭахымызт ауаҩы изын абџьар аиҵаҵара, аха шәҳамшьыр ҳашәшьуеит”, – иҳәеит ауаҩы раз ихылҵыз ауаҩ гәыԥшқәа, зызхара аӡыхь иаҿымхәацыз Сафер.
“Рыҵәҩаншьап ыҵшәеит” – ҳәа гәнаҳароуп аҳәара. Сафер Бганба иаҳәшьцәеи рыхшареи аџьџьаҳәа ашҭа ишҭоу. Аиҳабы Лена лԥеи лыԥҳаи ыҟоуп. Џьакониа В.И. иҭаца лоуп. Емма – Ҭырқәтәылатәи аԥсуа Чкәаа Ирсин иҩнаҭа лырлашоит. Ихаҭа деибашьуан, ахәрагьы инуп. Ҩыџьа рԥацәа – Нарҭи Ешсоуи ашкол иҭоуп, аҷҷаҳәа ирҳәоит аԥсшәа. Лилоиа – аҭаацәара даламлацт, аҵара ду лымоуп, аусгьы луеит.
– Ахӡыргара ицәаҩамызт. Ашкол данҭазгьы иҩызцәа дрылыркаар ҳәа дшәон. Идоуҳатә мчы акәушәа збоит ҳашҭа еиқәырхагас иамоу. Зны-зынла убас сгәы дныҵалоит. Ҳаҩны ҳгәара еимырҟьо аимдара салагоит даасымбар ҟамло. Нас ибжьы саҳазшәа сгәы иснаҭоит.
Сыԥсы ааивызгоит. Сахьыԥшлакгьы исԥылоит инапкымҭа, – дцәажәон иаҳәшьа Лилоиа.
Мамзышьха игылоуп ибаҟа,
Ихьӡ ижәла ануп иҭаԥҟа.
Уантә длаԥшны иашҭа ихьчоит,
Ифырхаҵара Бганбаха икаҷҷоит...
Гагра аӷа инапаҿы инеит еибашьрада. Игәырхьга-игәырхьгам зыԥсы алзгаз ахҵәацәа ҳәа иҳашьҭан. Иалаханы иҟаз иаҳагьы еиҳан. Унзыдгылалакь ажәабжь ҿыцқәа рдыруан. Абриаҟара аинформациа абаарго уҳәарын.
Аџьџьа рымшха, ашкол хәыҷқәа аҵара ахьырҵоз, Бзыԥҭаа ҳаҩнду – ҳаԥсуа школ ар рыштаб ахь ииаргеит ҳара ҳтәқәа. Абиԥара қәыԥшқәа раԥхьа инаргыланы Бзыԥҭаа неины рышә инылагылон абџьарқәа ҳашәҭа, ҳаргьы ҳцоит еибашьра ҳәа. Иабаҟагәышьаз! Аԥсуаа ашьакаҭәара рҽазыҟарҵомызт, ҳаӷа дышрықәмақаруазгьы. Изқәынхаз ҳадгьылқәеи аԥсы рылазҵаз ҳчеиџьыкеи рнапқәа ҿанаҳәашазшәа ҳгәы иабон. ҳашәжьуп, ҳашәцәоуп!” – ҳәа агәра ҳзыргоз асҵәҟьа иаҳжьыфаҩцәаны игылоит ҳәа иахьа ожәраанӡагьы ҳхаҿы иаҳзаагом. Аӷа ипланқәа даара иҭбаан, урҭ зегьы здыруаз дара ракәын. Ҳара ҳатәқәа руалԥшьа акын – “шәеиха” ҳәа акоманда узрыҭар, рыгәқәа рабџьарха, напҭацәы анаҭрысра иазхиан. Иреиҳаз 65-70 шықәса ирҭагылан, еиҵаз жәаа зхыҵуаз Конџьариа Ахра иқәлацәан.
Ажәлар зҭагылаз агәыҭҟьара иалзгашаз аҭахын. Ауҳәан-сҳәанқәа ирцәыхьчатәын. Зегьы зеибашьыҩцәахомызт, аха дасу илшо ҟаимҵар амуа иҭагылан. Бзыԥҭа Администрациа ахадас иҟаз З.Агрба абыргцәа рхеилак еизигеит. Урҭ рахьынтә иҟан Аџьынџьтәылатә еибашьра ду иалахәызгьы, Џ. Чыкәбар, Г. Ҳагәышь, В. Габлиа, П. Габлиа, Б. Беиа, Г. Ашьхараа, Г. Кьетиа, убас В. Барцыц, Л. Ԥсардиа, В. Гыцба, И. Конџьариа, М. Шамба, Р. Бганба, Л. Кокосқьериа, Л. Ҳагәышь ирышьҭанеиуаз абиԥарақәа. Агәаҟра иаҿыз ақыҭауаа ирылабжьон, ирарҳәон рыхқәа шымҩаԥыргаша.
Ашьхацамҩақәа здыруаз ашәарыцаҩцәа, аҭыԥантәи ауааԥсыра рҽеизыргет. Бзыԥҭа аԥшьганк рыла аӷа дааир алшоит ҳәа ргәы иахьаанагоз амҩақәа ҿахҵәатәын зыԥшрак ҟамҵакәа. Есыуаха урҭ аҭыԥқәа рахь ицон жәлар рополченцәа.
Бзыԥҭатәи ахыхьчаратә хырӷәӷәарҭа аиҳабы Дбар С. П. Бзыԥ аԥсҭала, аӡыхәҭақәа днырҭысны реиҿартәырақәа гәеиҭеит /арельеф/. Уаанӡагьы арахь ихалахьан Владимир Бениа, Витали Бганба, Л. Кьетиа, убас Арасаӡыхьаа рыҷкәынцәа Адгәыр Бениа, Рома Барцыц. Усҟан ирбарҭахеит аӷа итехника иманы дышхалахьаз. Ахырӷәӷәараҭа аиҿкааҩцәа хьаас ишьҭырхит Гаграла Мамзышьхаҟа ихәноз амҩа. Устәы Ӡыхьҿанӡа унаӡар алшон.Акаҭран мҩала аӷа иеибашьыгатә техника хәнигон. “15-тәи акилометр” ҳәа иахьашьҭоу аҿынтә инапаҿы иааигон ақыҭа зегьы. Уантә ибзиангьы далаԥшуан. Аҩынтә раан ианыхәна, аӷа ишьҭақәа иаҳагьы иҿыцӡа ирбеит, ицамҭа иақәшәеит умҳәозар. Колхидатәи ашәарыцаҩ Ҵабриа ақырҭуа гвардееццәа раԥхьа днагылан, устәи “Ахԥатәи акилометр” ҳәы хьӡыс иахьамаз Риҵатәи амҩаҿы икылсны амҩа ду акра иаԥшьаргахьан. Ари зегьы реиҳа ишәарҭан, ҳара ҳаԥсҭазаара иамадаз мҩа хадан. Ҳашьцәа Кавказаа, ацхыраара ҳазҭарц иаауа ирымҩан. Ауадҳарала излакылсуа мҩа ҷыдан. Урыстәылантә аара иаҿыз ҳаҷкәынцәа раԥхьа инаргыланы Ԥсоу аҳәааҿы
ианоурмышьҭлакь, шьхала ихыҵуаз агәыԥқәа инрылагыланы абри аҟны икылсуан. Ҳаӷа уи ааникылар изымариахон ҳтыл ааха аҭара.
Нанҳәа 25, 1992 ш.
#
С. П. Дбари аҟабардақәеи ирымаз аицәажәарақәа ирыбзоураны Ибрагим Науржанови Нургали Канукови анапынҵа риҭеит Гагрантә Мамзышьхаҟа ихәноз амҩа адыркырц. Агәыԥқәа еилаԥсан: аԥсуаа, адыгақәа, аҟабардақәа. Аҭыԥантәиқәа рыдагьы ԥсыхәа рымаӡамызт. Ашәарыцаҩ ӷәӷәа ҳәа иԥхьаӡаз Анатоли Агрба раԥхьа днагылеит. Аҳәыҳәшәара инхо, Аԥсахара иаркны абахәмҩақәеи ашьхацамҩақәеи ибзиаӡаны издыруаз Динарик Ӡаӡба, акыр зылшап ҳәа ииԥхьаӡоз иқыҭа ҷкәынцәа еидикылеит. Амҩа иқәлеит Х. Барцыц, Е. Барцыц, Д. Ҷанба, А. Аиба, В. Дбар, С. Бениа уҳәа ԥыҭҩык. Д. Ӡаӡбеи В. Шьаҟаиеи аммонал зҭаз ааҵәақәа ирыҵалеит. Артҟәацҩи Рыжниковгьы дрыцын. Арасаӡыхьтәиқәа Л. Барцыци А.Бениеи адҵа рырҭеит хьчамаҭәала рҽеибыҭаны Ӡыхьҿа ихәнарц арахә ирышьҭоушәа. Еилкаатәын “15-тәи акилометр” аҿы иҟаз аҭагылазаашьа. Устәи шьыбжьонеиԥш Аԥшьыџьк икылсырц. Знапынҵа иацәхҟьоз шракәмызгьы ауадаҩрақәа ирыниеит. Рыԥба зкыз аӷа “Икрокодил” рхагьежьуан рымҩа ирзацымҵо. Лбаантә ихәнараны иҟази дареи еиԥыларц ахьазгәарҭаз аган рҽадкыло инаскьон маҷ-маҷ. Рааира иахыццакуаз Ибрагимраа ргәыԥ ҩеиуан акы иннамкылаӡо. Абнатоура, амӷ аилачыра ргәыҵҳәаны ихәнон. Амца ркуан аԥшыхәцәа раара иахьахыԥаз. Акы рыхьыр ҳәа ишәон. Убри инақәыршәаноуп Валери Смыр игәыԥ иманы дышҩеиз. “Ҳара ишәҳарбап”, – иҳәит Валери ақырҭуа цәажәабжьқәа анраҳа. Ирыӡбеит ахәлара иазыԥшырц. Аммонал иаҵаз ракәзар, Колхида аганахь икылсны
еибырҳәаз аамҭазы ацҳа аԥжәара қәкыс ирыман. Ахәлара аҿынӡа иззымычҳауаз а-Смыр ҷкәын игәыԥ иманы даҿалеит. Иаабац, ауаҩы ишьапқәа илырххьаз амҩақәа рыла ацара залшомызт. Ахаҳәреи, акыӡӷреи, амӷи ирылсны аӷа иааигәара инеит. Уи аамҭазын Ибрагим Иаганов акоманда ҟаиҵеит ажәыларахь ҳәа. Хыхь икны измаз аӷацәа астәи иҩеиуаз рыԥба ркын убас иаарышьҭуан ахқәа, абахәқәа рԥашә-дацқәа ирынкны еицыҵыржәозшәа ихыџ-хыџуан. Ибрагим Иаганов иакәын ари аоперациа напхгара азызуаз. Уи ибжьы гон “арымарахьтәи афланг ахь, арыӷьарахь, уахь ишәарҭоуп”, – ҳәа. Валери Смыр ибзианы ауыс аируит играната. Аӷа ааха иоуит. Аӷа илахьҵәҟьа иарбаны инарышьҭуан Науржанови Канукови. “Ачеченцәа шәхы гәашәҭа!” – ҳәа ихәаауан аӷацәа. “Ажәохәтәи акилометр” аҟнытә БМП ахы ҳара ҳатәқәа ирықәкны абзарбзан хқәа раашьҭра ианалага, Иаганов акоманда ҟаиҵеит ахысрақәа ааныркыларц. Еибарԥшны, ирылшаз азырханы ахыхьчарҭахь иааскьарц. Акыр ишцәыҵлашьцазгьы, Закан Агрба илаԥш ниқәшәеит иоуразоуроу зҽыҩеиҵызхыз Ибрагим Науржанов. Ахы шиқәшәазгьы, иарма напала автомат кны, шәан, шәаб ҳәа имчқәа еизганы аҟәҟәаҳәа ишрылеиҵазгьы, ҳаӷацәа ааха шриҭазгьы иаргьы ишьапқәа ниҵаҟәалеит. Абасоуп атрышә иасуан. Ибрагим Иаганов ибжьы гон “амҩа ҳзырбо шәабаҟоу” – ҳәа. Гәыԥ-гәыԥла аҷкәынцәа ҵаҟа илыбаарц рыҵеиҳәон. Ԥыҭҩык наидеибаҳәалан, даргьы иаргьы еицхырааны иҭахаз арымарахьтәи аганахь диаргеит. Анатоли Агрбеи Ӡаӡба Динарики алашьцара рҽагәылакны аибашьцәа амҩа дырбо илыбааргон. Амш цәгьахеит. Аҵых лашәы, амҩа ҿҟьарсҭақәа бааԥсын. Даара аџьа рбеит ахәра зауыз “Хамсушка” – Сараби Гергов илыбаагараан. Ршьамхәқәа дрықәҵаны ихәра рыԥхо мацара, нас рымҩа инацҵо деиқәдырхеит.
Цәҳәын аганахь ала аӷа ишьҭақәа ргәаҭаразы ихалахьан Иура Аиба, Сафер Бганба, Леонид
Џьаԥшьба. Бзыԥҭаа рыҷкәынцәа гәҭынчла измыцәацызт. Рылаԥшқәа хан аҳаракырақәа рахь. Зны лҩаҵәк рбаларын, даҽазны машьынак халан ишҩеиуа. Ашыр-сырҳәа еивасны рҿыҩархон, ҳҭахап рзымдырӡо. Рыԥсы зегьы уа икыдын, уа иалан, аӷагьы идыруан знык уа изаанкылар, иусқәа шымариахоз. Аха ихшыҩ иԥнамҟит, ашьхақәа изтәым ишизымго, ашьхақәа рылԥха аԥсуаа ҳдарақәацқәа рыда аӡәгьы ишитәым. Ус моу, ҳаӷа Каҷархәагьы еиҿкааны иман аштаб, ҳаҷкәынцәа ихдырбгалеит умҳәозар. Лассы-лассы Каркарашьвили Гочеи, саамсҭа рԥызба ҳәа ихаҵкы казмыршәуаз Шеварднаӡе Каҷархәеи Қамси ирхыԥрааны аџьаԥҳани аибашьцәеи рыманы Аибӷа ала ицон Гечрыԥшьҟа. Ҳаӷа дыҽкны уахь даныбжьысуаз амшқәа рзы, аӷа ихыҵырҭақәа рҿы аминақәа шьҭазҵоз Д. Тәанбагьы игәыԥ ирылшаз аҭоурых иазынхоит. Ашьхақәа рхалара, улаԥш зкынхалоз ахрақәа рхықә иқәырххны ицоз арахәыц мҩақәа рыла абжьысра зылшоз ашәарыцаҩцәа ракәын. Уахынлагьы ишәаӡомызт анысра. Рыгәҭа иҟан здоуҳа џьбараз, хҿак иазышьҭамкуаз арԥарцәа Витали Алшәындба, А. Ҳагәышь, А.А. Агрба, Н. Барцыц, З. Барцыц, А. Пузаченко, В. Сиҷинаа, Л. Ԥсардиа.
#
#
Цәаҳәа гәылшәак зҽаԥсазымтәыз ҟабардак, адыгак, ма абазин еибашьҩык дыҟамзар ҟалап. Аԥсуа жәҩахыр азын Кавказ агәҭлыхқәаҵәҟьа роуп дара. Аԥсны
аибашьра ианалага акәӡам ргәыбылра анцәырҵыз. Раԥхьаӡа агара иангарарҵоз аҟнытә иаауеит.
Гагрыԥшь, Аҽыԥсҭа, Мамзышьха ануҳәо, Гечрыԥшь иааркны асаӡ нхарҭақәа еихьнарԥшуазар, “Ибрагимраа” ма “Науржановаа” ануҳәо еизнагоит Аԥсны ахақәиҭра азаагаразын иқәԥоз, ишьҭалаз зегьы. Гаграа рышьхақәа иреиҳау, Аԥсны зегь раԥхьаӡа зхы иақәиҭыртәыз Мамзышьха шакәугьы, Гагрыԥшь ажәа ашьаҭа ала адунеи еицадыруеит. Ахы ианақәиҭха инаркны иаҳагьы ирылаҵәеит. Аиааира згаз қалақь фырхаҵахеит. Адунеи зегьы алымҳа кыднаҵеит, аҳәаанырцәтәи ажурналистцәа ршьапы ихгылеит, асаркьал иасны ԥсы зхаз зегьы иддырҳаит.
“Науржановаа” ма “Ибрагимраа” ажәлар рҿаԥыц аҿынтә ицеит ус. Еиҭагара аҭахӡам, иаанагоит:
Науржанов Ибрагим Вла-димир-иԥа, Кануков Нургали Саадула-иԥа, Сараби Гергов,
Ахәра ӷәӷәа зауны Бзыԥҭатәи агоспиталь аҟны еиқәдырхаз Ҳасанби Виндугов аконтузиа зауз.
Ӡыхьҿа – Мамзышьха, Мамзышьха – Ӡыхьҿа. Зышәаԥыџьаԥи, зыԥшӡареи, зҳауеи, зыԥшаласи реиԥш зҳәаақәагьы еилыгам. Зышьхацамҩақәа еигәыласоу. Зыԥсасеи зшьа-маҟеи зманы илыбаауаз ҳабацәа адыди, амацәыси, аҷыхь бааԥси ирцәызыхьчалоз Аԥшьыџьк. Ҵиаа-цыԥхьаӡа рыбжьқәа зхыукаалоз. Ихәшәы-еиҭахәшәуп ҳәа аҽышьҭа иҭатәоу аӡы иаҿыхәалоз. Аибашьра ҩымчыбжьа анахыҵуаз, Нанҳәа 25 аҽны Мамзышьха рышьҭақәа налырдеит аҟабардақәа. Рмилаҭ рҿынтә абри аҽны иҭахаз ҟалеит.
Урҭ ирыхӡыӡаауа, аԥсуак иаԥхьа акы рыхьыр ҳәа рыцәшәа зауз, зыҽкынҵа ирыхьӡаз Гәдоуҭатәи арԥыс Смыр Валери Сергеи-иԥагьы дҭахеит убри аҽны. Мамзышьха ахақәиҭтәра шьаҭас иазыҟалеит абри амш. Ирҳәоит, Науржанова Бзыԥҭатәи адгьыл ршьапқәа аннықәдыргыла раԥхьа ҳбаҟақәа рахь имҩахыҵит ҳәа. Аџьынџьтәылатә еибашьра Дуӡӡа аан иҭахаз 122-ҩык
рыхьӡқәа зныз ахаҳә-цәқәа рҿаԥхьа инагыланы минуҭктәи ҿымҭрала иргәаладыршәеит. “Изазымхазеи Аԥсны иунылахьаз ахәрақәа!” Абас шырҳәоз аштаб аҿы инеит, насоуп Мамзышьхаҟа рхы андырха. Аоперациа напхгара аиҭон Ибрагим Иаганов. Аԥшыхәразын ишхалаз рханаршҭратәы ирҿгәыҳәааны хыхьынтә ирылаԥшуан ақалақьи амшыни. Аӷьӷьа-гәгәа рыхга уи амҩа ианыршәланы иҩеиуан аӷа итанкқәа Ашыр-сырҳәа илымҩахыҵын, амҩа аҵаҟа акыӡӷра рыҽнадҵаны инатәеит. Атанкқәа ԥыҭк ианҩеи, рыхқәа алада ирханы ахысрақәа ирылагеит. Науржановаа аацәырҵит. Аӷа итехника ааха ӷәӷәа арҭеит, ԥыҭҩыкгьы ҭадырхеит. Азныказы аҭынчраҵәҟьа абжьы уаҳаратәы иааиқәтәеит. Ирдырит ари зызкыз. Насоуп ҿыц ианхдырты. Иҭахеит Науржанов Ибрагими Нургали Канукови.
Науржанов Ибрагим Владимир-иԥа диит лаҵарамза 15. 1966 ш. азы Нальчик ақалақь аҟны. 1983 шықәсазы, иқалақь гәакьаҿтәи абжьаратәи аԥшьбатәи ашкол даналага, дҭалеит Ҟабарда-Балкариатәи аҳәынҭқарратә университет. Иҵара наигӡаанӡа аррамаҵзура дахысуан 1989 ш. азы, аррамаҵура анхиркәша ашьҭахь 1990 ш. азы аҭоурых азанааҭ ала аусура далагоит Ҟабарда-Балкариатәи АССР еидҵоу Аҳәынҭқарратә музеи аҿы наукатә усзуҩыс. 1991 ш. азы иҵара иациҵон Ҟабарда-Балкариатәи АССР аквалификациа аизырҳара аинститут Москватәи Аҳәынҭқарратә университет афилиал апрактикатә психалогиа аҟәша ҷыдаҿы. Аизҳарақәа ззыԥшыз, игәахәтәы дахьнамыгӡеит Аԥсны излагаз аибашьра.
Еицырдыруа аҟабарда шәҟәыҩҩ Саадула Кануков иԥа Кануков Нургали диит ажьырныҳәа 6, 1964 ш. азы Кызбурун ақыҭа /иахьа Дугәлубга ҳәа иашьҭоуп/, Баксан араион. Кызбурунтәи абжьаратәи аԥшьбатәи ашкол аҿы аакласск данрылга, азанааҭтә-техникатә ҵараиурҭа дҭалеит. Даараӡа ибзианы ианхиркәша Ҟабарда-Балкариатәи аҳәынҭуниверситет афизика-математикатә факультет аҿы аҵара иҵон. Аӡыбларақәа иԥыршәахьоу ахаҵа ицәаҩақәа шьҭикаауан. Аҟабарда жәлар рконгресс ахықәкы дазхьаԥшуа далагеит 89-тәи ашықәсқәа рышьҭахь. Аԥсны ахьӡ зҳәоз ажәабжьк раҩдыршәомызт Ибрагимраа реиԥш жәаҩыла зыгәқәа ирҭаркхьаз Аԥсны азын знапы зырҵысыз баша ианамыжьра.
Саншьҭреи сабшьҭреи реиԥш сыззааигәаз, сзызхымгоз Мамзышьха. Суада аҭӡамцқәа ҭшәахазшәа сыԥсы анрыбжьамӡо, сара сцас Гагра еиҵалазшәа санамкуа, Мамзышьха агәы сшыҵалаз здыруеит. Уа сара исыԥсеивгарҭоуп. Абар, сылсны снеиуеит абнатоура, акаҭран-мҩа лымҩахыҵ. Ҩыџьа аҟабарда ҷкәынцәа рбаҟақәа збоит. Хьтәы нбанла иануп рыхьӡқәа, рыжәлақәа, ианҭахаз. Иаарыкәыршаны шәаԥыџьаԥроуп. Абаҟақәа рарыӷьарахь ала анаара иаҿагылоуп анацәа рхаҿсахьақәа аазныухуа ахьацара. Рынахыс, улаԥш ахьынӡахьӡо рымахәқәа еилышьуп
араҵлақәа. Саареигәырӷьеит Арасаӡыхь, саб иашҭа сынҭалазшәа. Ҳраҵлақәа акы иадҳамкылоз, ҳгәара згәыҵакыз ҳраҵла ду, ҳраҵла мышьҭабзиа ҳгарақәа зҵадыргылалоз, ажәабжьҳәацәа ҳзеизызгалоз... Иара убриаҟара сгәы нсыҵыԥсааит арӡреи аибашьра дуи ирхааныз араҵла, сабеҳәшьа лыҽнадҵаны иахьылгәа-лалыршәалоз ааснырын. Схәыцрақәа сҽаарылганы иаҳа сырзааигәахеит абаҟақәа. Леон иорден занашьоу /ианҭаха ашьҭахь/ арԥарацәа рыхьӡқәа сшьышьуеит еҳәшьа напыла, ранацәа рцынхәрасгьы.
Науржанов Ибрагими Кануков Нургалии зыблақәа сырхымԥшылац ранацәа рыбжьы саҳазшәа сгәы иабеит. Урҭ саарыднагеит аргама исаҳаз аҿеҩбжьы...
“Аҿеҩбжьы саанарԥшит ҳраҵла амахә,
Сҩықәтәеит санҟьазшәа Ӡыхьҽа ҳабахә.
Сабеҳәшьа изнылҟьалоз са данызба,
Лгәы ианыҵалоз изымхынҳәыз лашьцәа.
Сындәылҟьеит, слыхәарц џьара акала.
Снылхьыԥшызшәагь збеит нас аргама.
Сабеҳәшьа иишаз, иишаз агәаҟраз,
Дцахьан уи, дхарагәышьан, дабаҟаз.
Иҵҩаа ишцахьазгьы иара ҳраҵла,
Ирыцҳашьаны иаҳзақәымҵаз амца.
Аҭыԥ зегь анықәҵоугьы дәыкрынла,
Сгәы иазынхеит абжьы: “аҿеҩҳәа”...
#
С. П. Дбар.
– Бзыԥҭаа, Мгәыӡырхәаа уҳәа рыҷкәынцәа аӡәырҩы аԥшыхәрақәа ирылахәын Мамзышьха, рымчқәа ԥыршәахьан. Аиаша ҳҳәозар, нанҳәа 25 рзын, уи аҽнытәи аԥшыхәра агәаӷьра ду аныԥшит. Ԥыҭҩыкгьы ааԥхьара рнаҭеит, Мамзышьхеиԥш зыуаҩра ҳаракыз хҩык арԥарцәа убри аҽны ишҭахазгьы. Иаҳбарҭахеит ргәаӷь ԥыҭҩык шарӷәӷәаз. Усоуп аибашьра шыҟоу. Зегьы еицҭахашам. Инхо ируалԥшьоуп ҳашьцәа дуқәа рыбзиабара ҳҿар рылааӡара. Аӡәы иҩхьеит ҳәа иазмырхакәа рыхьӡҳәара аихаҳара иазхьарԥшлатәуп.
#
Б. Барцыц-ԥҳа:
– Ашьхақәа рырӷәӷәага аҵла адацқәа роуп ҳәа, нхыҵааи ҳареи шьак-дак ҳаиднакылоит. ԥсык еицаҳхоуп. Наҟ-ааҟгьы – ҳашьхахылҵшьҭрақәоуп. Абри иаԥшны, Бзыԥаа рыҷкәынцәа аҳәоу аларгалеит Мамзышьха еицҭахаз рызқәаҭыԥ алырхырц Ҳашҭаду аҿы. Асовет Еидгыла Афырхаҵа Иасон Басиаҭ-иԥа Кокосқьериа ибаҟа ааҩсан. Аха уи алдмыршеит, ҳазрыцҳашьаны:
Ҳабацәа, ҳашьхақәа ирнықәуан,
Аныхақәа ирзаҩсуан-рыԥсқәа зхаҵаз.
Ашьхақәоу – дара ирыԥсықәран,
Зынҵырақәа реиԥшьырсҭа маӡаз.
Ирҭаххаргьы рыхқәа ахҭнырҵон,
Баҟара зуаз рхыԥшала ихьчан.
Ирҿыцны ҟазарак аԥырҵон,
Рыҳаракра – сабацәа ирыџьшьан.
Сабацәа шьхан-шьхада ихәшәымызт,
Аби ҷкәыни реиԥш Аламыс иашаз.
Дара рыда Мамзышьхагьы шьхамызт,
Уи азоуп, рхы захҭнырҵаз ирыхшаз
30.03.1960 – 25.08.1992
Х-ҩык ахшара рани раби ахшара ааӡашьа зларҵаз рԥа аиҳабы Валери иакәын. Амаҵура иалаз аҭаацәараҿы еиԥшны хырҩаа шрырҭозгьы, ирбарҭан Валери егьырҭ дызларылукаауаз. Уамашәагьы иузбомызт, Нарҭаа шәҩы-ешьцәа зегьы хаз-хазын. Валери данмаҷыз инаркны иҭышәынтәалахьаз аҟазшьа шьҭиххьан. Ус нҵәа ҟалаӡомызт иара изын. Ихы
игәы назоужьны, инеиԥшь-ааиԥшьуа уск данаҿымыз уԥылаӡомызт. Игәырҵҟәыл бзиан. Акгьы иаԥсам, иалаз алырххьеит, ихахьеит ҳәа хара ихьаркхьаз аихаҷа-маҷа иара даарыхон напҟазала. Илаԥш нахижьуан, нас аинар-жьи ирыҭәа ибжьакушәа акәицқәа рылҵуан, иԥсы рхеиҵон. Ԥсшьара ихы еиҭаӡомызт. Иззуҭахузеи, аԥсшьаха ухы изаумҭозеи ҳәа игәаӷьны иарымҳәацызт. Иусушьа баны уиԥықәсларгьы иашахомызт. Убас хәҭаҷ-хәҭаҷла еидыҟәшәаланы еидикылаз рылоуп ахуҳәа аус ауа ишимпыҵыҵыз арадио...
– Сыҷкәын аиҳабы Валери даныхәыҷыз инаркны дҷыгәын. Бзиа иибоз ахәмаргақәа солдаҭцәан, армаҭәа ршәызар акәын, “аибашьра” ирхәмарлон. Аӡәы игәы нирхомызт. Ихылаԥшрагьы аҭахымызт, уиқәгәыӷуан. Ихәыҷра ихьӡаны иакәымк ҟаиҵаргьы ҳәа ҳаицәымшәацызт, – игәалаиршәоит иаб Сергеи.
Валери Смыр данҵаҩыз инаркны бзиа ибон асахьаркыратә рҿиамҭақәа. Ашкол далгаанӡа арратә
уси /военное дело/ армаҭәеи ихшыҩ рызцахьан. Арратә Академиа аҭалара гәҭакыс ишьҭиххьан. Ари амаҭәар ицааиуан, иҭиҵаауан, акәша-мыкәша изҵаарақәа рацәан. Ииашамкәа ҭакк иуҭаргьы идикылаӡомызт.
Смыр Валери Сергеи-иԥа диит хәажәкыра 30, 1960 шықәсазы, Гәдоуҭа араион Дәрыԥшь ақыҭан. Арра маҵзура дахысуан Украина, Житомир аобласт аҿы. Уброуп аимадара азаанаҭ инапаҿы иахьааигаз. Алеитенант ичын ирҭеит, дгәазырҳагаха дхынҳәит иҩныҟа. Убри ашықәсан Краснодартәи аполитехникатә институт дҭалоит. Анџьныр-технолог изанааҭ ала аус иуан Шәача.
89-тәи ашықәсқәа ддырџьбарахьан Валери Смыр. Дацәымҩашьо ибеит арра маҵзура аганахь ала игәҭакы шеихаҳатәыз. Армаҭәа иара иԥсҭазаарахеит. Приморское ақыҭан еиҿкааз архәҭашҟа дцалон. Автомат ахархәашьа, аибыҭашьа, арыцқьашьа, арратә ҵара ҵакыс иамоу аҿар ирызнеигон. Ахыбра ашҭа дшаақәырбалакь еиԥш идеизалон, рызҵаарақәа рацәан. Ари ихы агәра инаргеит, иԥышәа арҭбаауан.
Гәдоуҭа реиланхарҭаҿы иҟаз аҷкәынцәа имҩа иазыԥшын. Аррамаҵзура инадҳәаланы, инарҭбааны иазыҟеиҵон, ирылаиааӡон. Дара рзыҳәан иара дҿырԥшыган. Иахьеи-уахеи имыцәаӡакәа абри ишаҿызоуп аибашьра рышә ишнылагылаз. “Мҩас ҳазқәуҵозеи, иахьуҳәо ҳаҟоуп! – ҳәа инеины инаидтәалеит убри аҽны. 20-ҩык аҷкәынцәа еихьирԥшит. Арра маҵзура шрылаиааӡа-хьазгьы, акыр иқәԥшқәаз ырхынҳәны, иҩызцәа иманы Бзыԥҭатәи ахырӷәӷәарҭаҿы длеит. Аԥсуаа рыҷкәынцәа раԥхьа аҟабардақәеи. ачеченцәеи, адыгақәеи џьара жәылара ицар ҳәа ацәшәа иман. Аԥшәмацәа раԥхьа агылара ҳахәҭоуп ҳәа иажәа ишалаз еиԥш, сара сгәыԥгьы хиоуп ҳәа Дбар С.П. иаԥхьа даагылеит. Нанҳәа 25 рзын Мамзышьхаҟа ихалоз Нургали Канукови Ибрагим Науржа-нови аӡәыҳәа дахьынрывагылаз даргьы арӷәӷәеит.
Смыр Валери иҿаԥшылара мацара иаҳәон сҭахап шизымдыруаз, хьаҵра шиқәмыз. Зегь раԥхьаӡа иан иаацәырылгалоит инапала иҟеиҵаз арадио. Ижьакцахьаз ахәҭа хәыҷы лҿыԥхаауа аибыҭара данаҿыз ҿыц дылнар-боит. “Арадио аибыҭара аҟны дшаанымхоз уи иснарбахьан”, – ашьшьыҳәа аҭыԥ аҟны илҵәахуеит.
Шәҩыла ирацәаҩуп дызгәалазыршәо. Аибашьра иалагеит ҳәа илымҳа ишынҭаҷаз еиԥш, напы аиркит аграната аҟаҵара. Ауха дмыцәаӡакәа иршеит. Ашьыжь иҩызцәа ишә ианнылагылоз даҽа абџьаркгьы напыла мацара еибиҭахьан. Ҩба-ҩбала автоматқәа ркызшәоуп ари збаз иҩызцәа икәшаны дышҩышьҭырхыз. Лассы рашҭа инҭҟьеит. Валери играната аус аируит. Ашәа бзиа ажәлар шеизнаго еиԥш, Мамзышьха инаҿыҩит уи абжьы. Ицәажәеит аԥсышәала: “Сара сҭашәырхазаргьы, иаанызкылаша дыҟоуп!” – ҳәа.
Конџьариаа рыжәлаҿы еихьырԥшыгоу хьӡын Несҭор. Арасаӡыхьтәи ҳажәабжьҳәаҩцәа анааидтәылалоз, “Несҭорра” анырҳәоз сара издыруан изызкыз. Анцәа ишьапы аныркуаз, “Ацқьа” ҳәа изышьҭаз аныҳәаҩ Конџьариа Тышькәагәгьы уахь даҵанакуан. Аибашьра ду ахьынтә изымхынҳәыз раԥхьа рыхьӡқәа еиқәырԥхьаӡон арӡра иагаз,
Абааҭатәи абахҭа аҿынтә зышьҭақәа цоз: Шәаныуа, Шәлиман, Гәдала, Алхас, Дамеи. Иахьеи-уахеи убарҭ ахьыӡқәа ахьеиқәырыԥхьаӡоз ирызҳауан Конџьариа Несҭори Ԥлиа-ԥҳа Шьамашьеи рыхшара. Ахьӡ еиқәырхага аӡә иоуп шырҳәо еиԥш, убарҭ зегьы зҿлымҳарыла дырзыҟан Вилли. Шәынтәылантәи “ахҵәацәа” ҳәа хьӡыс ирыҭаны Бзыԥҭа иааганы индырхаз раагашьақәеи Бзыԥҭаа шырԥылази аҭоурыхгьы иҵахьан.
Бзыԥҭа ацҳа ааигәара иҟан аашықәсатәи аурыс школ. Ааигәа-сигәа инхоз аԥсуаа зегьы рхәыҷқәа уахь ирышьҭуан. Иаҳзааигәуоуп, уи азыноуп, рҳәон, аҵакы рацәак хырҩаа арҭомызт. Ажәбатәи акласс ахь ианиаслакь /ҩ-секторк: аԥсуеи ақырҭуеи змаз/, ҳара ҳазҭаз, аԥсуа школ ахь ииаргон. “Аурыс бызшәа ибзианы издыруа аауеит, усҟаноуп шәара шәанрыҵԥсаауа”, – ҳгәы ҳҽанырҵон уи абызшәа ҳазназгоз.”Акы шәацәымшәан, ишшәылшо ишәҵала, аԥсуа бызшәа дырны ашкол иалгаз дхәыдахо џьышәымшьан”, – ҳагәқәа аадырӷәӷәон аԥсуа рҵаҩцәа. Дара – “Анбан” ашәҟәы ырҟабыцуа ишырку, уи ашьҭахь изхысуаз ашҟа изымнаӡаӡакәа абжьаратә школ иалгон аԥсуа бызшәа рызназго арҵаҩцәеи дареи “алаба шааиларҵо”. Усҟан “Аԥсшәа – алада Шәачанӡа, аҩада Аҟәанӡа, уаҳа џьаракыр уагома”, – ҳәа ес-ҩажәак рыбжьара зқьышә иқәкыз еиҳан. Вилли Конџьариагьы убасоуп, аурыс школ аҿы аакласск данрылга, арахь дшиаргаз. Аҵара иҵон аӡәы диеицәамкәа, аха абызшәазын дахьыԥсыҽыз ахьаа шизцәырнагоз знызбаалаз хҭыск ыҟоуп. Абжьаратә школ даналгоз ашықәсаноуп. Акыр шықәса еиҵбацәазгьы аԥсуа литературатә хеилак ҳалан. Ҽнак, ҳарҵаҩы Олиа Ԥлиа-ԥҳа алитературатә хеилак ахь ааԥхьара илҭеит, аҩныҟа ацашьа дақәымшәазшәа абарҵа иқәгьежьуа игылаз Вилли Конџьариа. “Уара имыцхәхар ҳәа ушәома, ажәақәак унарҵаргьы
иудыруеи, зны сшалатәахьоугьы умҳәари!” – ҳәа. Ианбалҳәо ҳәа дылзыԥшызшәа дыччо дааҩналеит ҳакласс. Аимак-аиҿак аманы еилҳаргоз аҩымҭа иаргьы ихы алаирхәит, зҵаарақәакгьы наишьҭит. Ианхҳаркәша, рызегь рыҩныҟақәа ианцоз иара ҳарҵаҩы дылҿагьежьуан:
– Шәаҳәшьаду Шьамашьеи Несҭори роуп изхароу. Актәи акласс абра сааганы сҭарҵазҭгьы саԥсыуахон. Сазрыцҳашьаны “:” сзықәшәыргыло сҟаломызт. Бзиа избаӡом санрыцҳаршьо! Убасоуп ирыхьыз аӡиас ааигәара инхо аԥсуаа зегьы, ҳамҟыҟ-ҿыҟкәа аӡәы ихшара аԥсышәала ҳазцәажәом! – игәы ԥыжәжәо акласс анынижьуаз иахьатәи амш азын акәушәа ибжьы сзынхеит наӡаӡа.
Абарҭ зегьы иԥыршәахьаз Вилли Конџьариа 55 шықәса дырҭагылан аибашьра ианалагоз. Дԥызшәақәахьаз ируакын ашьхатә ԥсҭазаара ибзиаӡаны иахьидыруаз. Данҵаҩыз инаркны ашәарыцара дазҿлымҳан, иагьиқәҿион. Рыжәлаҿы нацәала иузеиқәымԥхьаӡоз абчараҳцәа драбчараҳны дырԥхьаӡон. Ахра адақәа дырҭаланы акәын дышхалоз. Убри акәхап. Абжьаратә школ даналга, аррамаҵура ихыганы даныхынҳәы, изанааҭ убри изамеидаз. Риҵатәи аҳәарԥсаррҭаҿы аус иуан. Дыбнахьчаҩын, ус иҳәалон ихы дахлафуа. Убри иабзоуран аԥшыхәрақәа раан аҳаракырақәа рҿы иааирԥшуаз ақәҿиарақәа. Аӷа изын итәымыз, ицмааиуаз аҿаԥарақәа ацаҟьақәа, иара иблақәа хҩаны дырхыҵуан. Рҭыԥхьыӡқәа реиԥш ашәаԥыџьаԥ реилазаарақәеи реибаркырақәеи / арельеф/ идыруан. Ԥшыхәра дзаԥхьагылаз агәыԥ Колхида ала, Аҳәыҳәшәара дхыҵны Ӡыхьҿаҟа диасуан. Рашҭа агәы уанықәгылоу, уназҿаԥшуа Бзыԥҭатәи ашьхақәа дырхыбаауан. Аԥсуаа раԥхьа ашәанцәа иааныркылар ҳәа ацәшәа баша имамызт. Урҭ гәыԥгәыԥла уахь ахалара иалагахьан. Егьшәарҭан...
Нанҳәа 25 рзы Мамзышьха иҟалаз ашьаарҵәыра ӷәӷәала игәы иасит Вилли. Аҟабардақәа рҭахара изыхгомызт. Иԥшьҩыкны ԥшыхәра ҳаиццоит ҳәа шеибырҳәазгьы, ашьыжь дангыла игәҭакы иԥсахит имала ддәықәлеит. “Сара сцеит Мамзышьхаҟа, шәысцәымшәан!” – лхы ҩышьҭыхны лаб днеихьыԥшит иԥҳа Галина. Ишҵыхәтәантәи ажәақәаз лдырызшәа дишьҭаланы днаскьеит. “Бабацои, бхынҳәы!” ибжьы ныҵакны длыҳәеит иԥҳа. Лгәи лылаӷырӡи еилаҵәо дгьежьны дааит аҩны.
Вилли иҭаххеит иҟоу иара ихала еиликаарц, нас иҩызцәа еихьырԥшны, рҽазыҟаҵан, ԥшыхәра бзиак ала ихдыркәшарц рыгәҭакы. Аӡәы имала иаҳа ианилшо ыҟан, уи идыруан. Колхидатәи ашәарыцацәеи ашәанцәеи рҽеимаданы Ӡыхьҿы ҭыԥқәак ахьааныркылахьаз дакуамызт, дашьҭуамызт. Иааиԥмырҟьаӡакәа уахь ихалоз ҳаҷкәынцәа ргәы рҽаниҵалон. Вилли аиаша дазықәԥаҩын. Аргама ашәанцәа дырҿагылон. Аиҳаракгьы 89-тәи ашықәсқәа рынахыс. Дара/-рҽықшаны иҟан. Ахацәа раҵкысгьы ақәыԥшцәеи аҳәсеи узынкыломызт. Иааузхымгашаз ажәабжь еичырчагақәа рыладырҵәон.
Вилли днеит Мамзышьха. Аҷкәынцәа ахьҭахаз азааигәараҵәҟьа танкк гылан иԥхасҭаны. Уи дҭалеит иара. Абгалаџқәа реиԥш адых-сыхҳәа абнатоура иаалҵын иааикәшеит. “Шәарбану, сышьхақәа сымазкырц иаҿу, цәгьарак шәзаҳамуӡакәа”, – дааҭыҵит атанк. Колхидатәи ашкол аҟны дааргеит.
– Иуҭахузеи уара Мамзышьха? – дҵааит Бадри Ԥирцхелиани.
– Сара соуп ус иуазҵааша, ухаҵкы Бадри, бзыԥҭаа иаҳчахыз ҳҳәа. Сара снеиит Мамзышьха илаз аҳәажәқәа сшьырц. Ишыжәго збап Науржановаа рҳақ.
– Ибзиоуп, уоуҳашьҭуеит, узцома ухала?
– Соушәышьҭуеит, аха исеихсыша шәырхиахьеит, ус
аума? Сара сшәаӡом, сҭашәырха, аха шәара шәабанӡацои? Шәнаԥши анышәынҭрақәа рахь. Абна ишьҭоу иаҳа рымчуп шәара шәаҵкыс. Шәара шьҭа ара шәзахысӡом, аԥсцәа. Ажәакгьы иқәмҵакәа доурышьҭит. Универмаг дахьаавсыз иеихсны дыршьит иара ишиҳәахьаз еиԥш, иазыҟарҵахьаз рхымҭа дадыргеит.
Нанҳәа 26 рзын ари ажәабжь хлымӡаах налсит Гагра, иқыҭа Бзыԥҭа. Иҭархара еицәахаз аморг аҟны дыргеит. Ибаҩ рырҭомызт иҭаацәа. Нас аиҿцәажәарақәа рышьҭахь ҩыџьа ашәанцәеи ибаҩқәеи еиҭнырыԥсахлеит. Ацәаҳәаҿы даннарга, втоматлеи магә шьхәалеи иӷрасуан. Дахьыршьыз ҟәныршьон...
“– Несҭорраа ршьаҭамырӡга!” – абас илышьҭан Вилли Конџьариа иԥшәма Сусана Георги-иԥҳа Гыцба. Ииашаны, уи дшьаҭамырӡганы дрыднагалеит уи аҩнаҭаҿы. Вилли ихаҭагьы ҳаҭырла дылзыҟан. Гәаныла дылхыҽхәон, иара дзыхшаз ахьеилылкаауаз, агәылацәа, рҭынхацәа лыԥсы ахьрыхҭнылҵоз, лыламыс ахьҵаулаз азы.
Ҩыџьа аԥацәа, рыԥҳа Анцәа ишиҳәара иҟан. Ирааӡон аӡәы иеицәамкәа. Ахәыҷқәа ран ҵаралагьы дхәыдамызт. Бзыԥҭатәи ахәыҷ-баҳчаҿы ааӡаҩыс аус лухьан, нас абаҳча аиҳабыс, анхамҩа хәҭа анапхгаҩысгьы. Зқыҭаҿы ацәгьеи-абзиеи ирыгымхоз, зусураҿгьы ақәҿиарақәа змаз, зҭаацәагьы ныҟәызгоз Сусана лыԥшәма деилылкаауан. Иара иԥсҭазаара аиҳарак абна ихигон. Риҵатәи аҳәараԥсарырҭа ахьчара ус имариамызт, ауаажәлар рахьынтә иҟан зыхдырра рацәак иҳаракымыз, ишабалакь иазныҟәоз, ихызшьаауаз. Хазы ирахә иманы дцон ашьха.
– Ауама бычҳауеит, Сусана, ашьха аус цәгьоуп, иара инапы злаку акоуп, бара зегьы брыхьӡароуп, быжәҩахыр иқәу иаҳа ихьанҭоуп! – ҳәа лазҳәозгьы ыҟан.
Убри ада хьаа ҳмоуааит, уалԥшьак еиԥш сахәаԥшуеит, – лҳәон лара. Вилли ашьхаҟа ицара
аамҭа анааиуа аҽазыҟаҵара далагон лара. Ҽеишәа деибыҭаны амҩа дықәылҵон. Илдыруан еидкылатәыз. Вилли ишьҭахьҟа игәы ҭынчын. Анцәа ианеишьоз абарақьаҭра Сусана илыбзоураны ибон.
Рҽеиҭныԥсахло ахьшьцәа анылбаауа иҭаацәа рышҟагьы иааишьҭуан ашәеилаҵақәа, хазы ирҩоу, ашәчарҳәқәа, ашәарах-жьы. Измамыз ианырзылшоз еснагь рхәы лшон ауыс лыцызуаз ашәанцәагьы.
– Ианакәзаалакгьы ашәанцәеи ҳареи аус еицаауан. Рысабицәа ҳааӡон, дара ртәқәагьы ҳара ҳтәқәагьы ҳхатәқәа реиԥш ҳарзыҟан. Аха ишыжәбо рхымҭақәа рылоуп ҳашҭахоз. Аԥсуаа баша ирҳәаӡом абга уааӡаргьы иҩнатәхом, амаҭ укәа иҭоуҵар иара иадыруа ацҳароуп ҳәа. Ҳара иаабарц ҳҭахымызт акәымзар, урҭ ршьыжьбзиагьы аԥхара аҵамызт аԥсуаа рзын, – лгәы еиҟәыҷҷауа дцәажәон Вилли иԥшәма Сусана. Вилли ргәы рҽаниҵалон: “Шәажәра шәхала ицәгьашәтәуеит, шәҿаргьы Аԥсны рыцәшәырӡуеит Қарҭаа ирҳәо шәанацныҟәа, абри адгьыл шаԥсыуа дгьылу шәара шәшықәындырхаз гәаӷьны ианшәзымҳәа”, – ҳәа иаартны иреиҳәон. Абарҭ ажәақәа ирылаз амч иаҳагьы иснырит ашәанцәа Бзыԥҭа иалымҵыр аныҟамла, аԥсуа телехәаԥшрала избон аӡәырҩы аӷба ианҭалоз. Ақырҭуа сектор аҿы абызшәа рызназгоз Гоги – “ани Ау ду” /ус акәын хьыӡшьараны ҳшишьҭаз/ дшәаԥырҳаԥуа ауп аӷба ахь дшнеиуаз. Усҟан Вилли дышҭахахьазгьы, лабҿаба дыснарбон ари асахьа.
Иҟоуп Вилли сгәы дысзалымхуа дысзааигәазтәыз хҭыск. Саб иашьа иԥа Уасикеи иԥацәеи иареи Виллии ес-ԥхынра рырахә рыманы ицон Зоу хәыҷы зыхьӡу ашьхаҟа. Џьарак еицыҟан. Еицхыраауан. Уасикеи иԥацәеи даара аҳәара сырҭеит ԥхынрак Макеи сареи ҳрызҩеирц. Ус егьыҟаҳҵеит. Вилли сбара даара деигәырӷьеит. – Баб Урсҟан иԥсы злаз аҭыԥ аҿоуп уажә ҳахьыҟоу, Аҵангәарахь ҳазманы ихалаз Вилли
аиҭаҳәара дналагеит. Иаҳирбеит зны иԥсасеи ишьамаҟеи рзын аӡыхь ахьеиҵиххьаз Хышба Паҷикәеи иареи рыхьӡқәа ҩашьара ақәӡамкәа иахьанырҵаз. Наҟтәи иааз џьоукы ҳакәушәа иаабоз зегьы џьашьахәыс икны, ус ҳакәыршаны егьи аган ала ҳлыбааигеит аҭыԥ аҿы. Нас шәарыцара дцарц аҽибыҭара далагеит.
– Шәарах жьык аазгароуп, – иҳәан ахра дҩагәылалеит. Усҟан ҳара ҳаҵаԥшуан зхықәцәа ажәҩан иалакнаҳаз Шьмақь ибахә /аӷба аԥҽыха хшьуп ҳәа ахьазырҳәоз/.
– Агәы ашшараҵәҟьа сныҵаԥшуа хыхь иаасхагылеит абӷаб. Схысга нацәа наҿасыршәаанӡа слаԥшит ҵаҟа, сахьзымлаӡо џьара иҭаҳар иамаскузеи ҳәа. Даҽа зныкгьы сҩаԥшит иара ашҟа. Аҵхара сазхианы сҽаақәкымҭаз, “стоп!” аҳәозшәа ахра аика аҟнытә аԥхьа илкаԥеит ихьышьашӡа иҟаз аԥа хәыҷы. Ацаҟьа зыҽнадызҵаз ан акәатаҳәа инаҵалеит. Ажәеиԥшьаа сихьчеит. Сызмырццакыз иара иоуп сикәыхшоуп. Аруак анушь – иушьитоуп рыҩбагьы. Сылахь аԥхӡы нықәшит. Нас издырит иахьатәи амш сара сзын ашәарыцара ишамшымыз, дцәажәон Шьмақь ибахә аҿынтә ихынҳәыз Вилли. Рыџьмақәа дынрылаԥшын акы аарлигеит иаҳзишьырц азын.
– Суҳәоит, ашә, ахырҵәы, ачаҳаржә, ашәцыӷ, иаҳзыфозар маҷхәума. Заџьал иахурԥаз ашәарах агәаӷ абри ашҟа ииоумган, иахьа кәтыҵәҟьак аԥсы иаԥумырхан, сҳәан Зоу ашьхақәа сырнықәны сиҳәан, ашьтәа ааимпыҵысхит. /Ишәызкны исыман ҳәа мчыбжьык анҵы иаҳзимшьыр имуит/. Сзызхәыцло зԥа зҵакәашоз абӷаб атәыҩақәа хыршаны илыбааигазҭгьы иҟаларын ифырхаҵара иазкны цәаҳәак сзымҩыргьы. Баша имҳәазаап апоет Рушьбеи Смыр: “Ашәарыцара бзиа изызбо ашәарах сыԥсы азыцәгьаны акәӡам, ахраҿы сшьамхы аҵарра аԥышәаразоуп. Амала зхы сыдызшьылар зҭаху акы цәырҵуазаргьы, изакәу
еилымкаакәа аҵхашьа сымам”, – ҳәа... Абри аҩыза аҟазшьа лыԥшаах рыман ҳаруаа, дсаӷоуп ҳәа ԥҳәыск, хәыҷык, ҭаҳмадак, қәыԥшк, – абџьарк кны ирҿамгылаз аӡәы шәақь ԥынҵак иқәрымкит.
Вилли Конџьариа иразреи иҟазшьеи лхыскаалоит иԥҳа Галина. “Амоҭа ибзиабара даҽакы иузадкылом! Уи сыԥҳа лоуп раԥхьа исеилзыркааз”, – иҳәалон Вилли. Мыцхәы дрызгәаҟуан иԥацәа Роберти Руслани. Вилли ахаангьы бжьыла иршәаӡомызт, иашьцылар иаҳагьы еицәоуп ҳәа. Аха иабацәа рҟазшьа лыԥшаах – блала игәамԥхаз блала деилыркаара – ари аԥсуара иныҟәнагоз қьабзын. Аибашьра ашьҭахьтәи ашықәсқәа рзын иҩынтәны дрылабжьон Сусана: “Сшәыҳәоит, ашәхымс шәанхыҵуа инаркны шәаб дышәгәала-шәыршәала, хыла адамра даҳмырсып”, – ҳәа... Ахгәаҭаргьы ыҟоуп, аха, ушәхымс ихыҵны угараҭыԥ аҿы инеиуа ҽеишәа данузымдыруа, уи реицәазаап зегьы. Аиааира ашьҭахь, еиуеиԥшым аамҭақәа рзын машәырла имҩасит Роберти, Руслани. Руслан иԥсҭынхеит аԥеи аԥҳаи. Улахьынҵа уахьамԥшаауа ҭыԥк ыҟамзар ҟалап. Абриаҟара зхы аџьыка ықәзххьоу Сусана лхаҵамԥҳәысра иабзоураны лгараҭыԥ ахьышьҭрахь илыззырхынҳәыша рааӡара лҽахьылыгӡоит. Илымоуп шәымшәан ҳәа илывагылаша лыԥҳа, лмоҭацәа, лымаҳә.
Аҳәатәы рацәа змаз Вилли дананыскьаргоз аҽноуп. Мыцхәы бзиа дызбоз иабхәында Зураб Гыцба дааихагылан ҩажәак иҳәеит: “Схьаҵӡом уззыԥшыз аиааира аҿынӡа!”. Вилли анышә дышнамардаз еиԥш Зураб аҽеидкылара далагеит. Шромаҟа игәыԥ ахь дцарц.
– Уԥсы ааивумго, ииз уԥагьы ахьӡ иаҳамҭари, илакҭа унҭаԥшырц азы уахызаҵәык унаҳалатәар, – аҳәара
ирҭеит иҭаацәа. Усҟан ииз ахаҵарԥыс жәеиза мшы заҵәык ракәын ихыҵуаз. Зураб аԥшыха имамызт. Дцеит. Ахьыӡқәа реилыԥшаара иаҿын. Зураб ихьӡыртәит. Абри абара иахьӡаз, аха “саб” ҳәа деиликаауа дҟалаанӡа, иааӡара изахьымӡаз Зураб Георги-иԥа Гыцба дҭахеит Шрома /Гәыма/.
Вилли изыскыз сцәаҳәақәа хсыркәшарц сҭахуп қәрала акыр шықәса иеиҳабыз, трагедиала имҩасыз Уасика Камыгә-иԥа Барцыц иажәақәа рыла: “Исгәалашәом заҟа шықәса ҵуа ашьхацамҩа ҳаиднакылеижьҭеи. Дшәарыцаҩ гәыбзыӷын, иабџьар цхлымуамызт, ижьышуамызт. Амра кацеиуама, аҷыхь ҳацәнакылама зҿаҵа еҩшаны еицызфоз хьшьцәан. Ҳаицшәарыцалон. Ашьха ацара ус имариаӡам. Ахра ахалара аҵкыс ицәгьоу аныҟәгароуп: уажәа ураӡароуп, абна бызшәа уҵароуп, иузароуп, ахпатуқәҵара умазароуп. Иааиаанӡа дымнеиааит ҳабацәа Бзыԥҭаа, сара еилысхӡом /инеибынеиԥшны зегьы ацқьара ныҟәыргон ҳәа сзыҽхәуом/, ицқьаз – рыцқьара иман. Шәарах еилымԥшаакәа ишьузаҭгьы – сзиҩызахомызт. Сара даара аӡәырҩы аҩызцәа сыԥсаххьан. Иԥсы цқьоуп, иуаҩра ҵаулоуп. Даҽакгьы абзиара идкылазааит, ус иҟоу рахьынтә рацәак изқәымҿиогьы ыҟоуп. Ус згәы ҭбаау, амцхә зыԥсы раӡоу, ҳашьхақәа ирынхәу сиҳәоит рылԥха игараҭыԥ иаиурц”. Абас дныҳәа-ныԥхьон Уасика. Ихаҭагьы дныҳәаҩын.
11.03.1954 – 01.10.1992
Анашанақәа зегьы хьыԥшьаҭрак-хьыԥшьаҭрак рымазаап. Хараӡа иҵәаху уи амаӡаҭра ԥзыртуагьы аҭоу-ыхтә хҭысқәа шра-кәыз ҳадгьыл аҟны иаҳбарҭахеит. Гәдоуҭа апрессцентр аԥхьа ма Бзыԥҭатәи аштаб аҿы зхы ааидызкыло агәыԥқәа рҿынтә лассылассы иуаҳауан “Завер”, “Завер”, “Завер!”. Ицан-иаан ԥыҭҩык рқьышә иқәымбоз абри ажәа иазҵааит изахьӡузеи ҳәа. Ҭырқә бызшәала “аиааира” акәын иаанагоз. Уи ажәа рҿакын аԥсуаагьы: ҩажәаҩык рыбжьара ирҳәагәышьон. Ажьрацәара аныҳәаҿа баша имкуазаап аԥсуа. Ажьрацәареиԥш еилысуеит ҳаргьы ҳлахьынҵа, арԥарцәа рыхьӡқәа, аҭыԥҳацәа рыхьӡқәа. “Ҳабдуцәа ргараҭыԥқәа еиқәзырхо аиааироуп, аиааира ҳәа ҳамҩа иқәын ҳџьынџьуаа. Ешыра ԥшӡа, арԥарцәа хазынақәа рқыҭан Тәанба Сулҭан иашҭаҿы ахаҵарԥыс дани “Завер” ихьӡыртәит. Аџьашьахәы, еиҿазыртәыда, изҭада, изыԥшаада уи ахьӡ. Анцәа иҿаиршәеит. Имышьҭабзианы дышиз еиԥш, ахьӡ ихьӡыртәит. Иџьынџь хьчатәхеит Завер. Раԥхьа абџьар дашьҭамлакәа иҩызцәа еидикылеит. Адиверсиатә рота аԥиҵеит. Командирс ихьӡ рҳәеит. Ԥшыхәра ианцо раԥхьа иара дгылан, ианаауа рышьҭахь. Илшозҭгьы игәы рыкәиршон, илшозҭгьы шьакаҭәарада аибашьра ааникылон. Усоуп ишазыҟаз Ешыраа рԥацәа зегьы.
Ишқәыԥшыз аполитикатә хҭысқәа рыгәҭа игылаз арԥыс Завер Тәанба ҳәа рыбжьқәа иқәдырго дҟалахьан. Иабацәа урҭ рабацәа иџьынџь иацәзырӡхьаз даҽа еибашьрак ишеиԥшымызгьы ибеит. Бзыԥҭаа – “Бзыԥҭатәи афронт” рҽадыршьцалар акәхазар, Ешыраагьы, “Ешыратәи афронт” инаҿагылеит. Хынҩажәа шықәса раԥхьа ахара ианцоз еиԥшымхеит, ргараҭыԥ ишадгылаз, рышәхымс иаалагылеит аибашьра. Ижәылазгьы иаб иҭыԥ абжа наҟәшаны, иаҳа ичашәраз адгьыл иқәнирхаз, нас реиҳа абӷа аниоу “шәнаскьа Сулҭанраа Заверраа, ара изтәу ақырҭуа иоуп”, – иҳәеит. Уи изанымшәеит аԥсуаа. Ихатәымца, ибаҟақәа, ижьираҭыԥ шыхьчатәхаз збаз Завер Тәанба игәыԥ иманы дааит Бзыԥҭа . Уантә Гаграҟа зхы зырхаз “шәымшәан” ҳәа дынрывагылеит”. Завер Тәанба игәыԥшқа хьаа-хьаауа, игәыԥ раԥхьа дгыланы дахьцоз ибеит Гагра заҟа ихәыҷу, заҟа иԥшӡарҭоу аҟара аҿыхра шыцәгьоу. Игәы иазкны иааиуа, асаби иеиԥш ииԥхьаӡоз Гагра иақәшәар ҳәа дацәшәа-ацәшәо Мамзышьхаҟа рхы ирхеит игәыԥ. Ҳаибашьцәа ражәақәа рыла иуҳәозар, арҭ аҭыԥқәа аибашьразын ишамызт. Ҳаӷа атрышә дасыр ҳара ҳатәқәа рлымҳақәа еиханаршәуа еизааигәан. Дара аҽавакырҭақәа, ахәыҵаларҭақәа рыман. Ҳара ҳатәқәа амшын агәы еиԥш урықәԥшуан. Амарда, ахәы, аҳаракыра цыԥхьаӡа аҽеиҭакрақәа аҭахын. Еилҟьа-еилӷәыцәыз иҩынтәны деилҟьазар акәын. Агәымшәа даҽа гәымшәарак дазхәыцхьазар акәын.
Мамзышьха иазааргаз ахақәиҭра иахҭнуп Завер Тәанбагьы ишьа. Мамзышьха анырҳәо ихәда ҭҳәаа, еиҭаҳәашьа змам ахьӡ аԥсуа ҭыԥҳахьыӡ зху Мамзышьха хыхь дықәгыланы ҵаҟантә униҵаԥшуашәа, ибаҟаны иазынхаз реиԥш, дазынхеит. Зны и -”Шьардаамҭахаз” даҽазны “иԥшаласхаз”, “Аергь рашәагьы” иамчҭаҵаганы иҟалаз ашәа “Аиааира” аԥызҵаз Лиолиа Тәан-ԥҳа
дзакәхозыз Завер иеиԥш иҟоу аешьа идлаԥса. Ишдыру еиԥш, Мамзышьха иҭахеит иара иеиԥш ахазынақәа, рыхәрақәа убас иҵаулан, рабшьҭра аҭоурых убас игәаҟхьан, “Ахәрашәа” зҳәашаз абиԥара ҿыц шаҭахыз еиԥш, амч азҭашаз ашәа аԥҵатәын. Завер фырхаҵарыла деибашьызар, ихьӡ Мамзышьха иавагылазар, ашәа “Аиааира” аԥызҵаз Лиолиа Тәан-ԥҳа ргәашьымх ргәашьымхны, рашәахә рашәахәны, ршьала иҿызрыцқьааз Мамзышьха иақәла-заауеит рыхьыӡқәа.
Их-бызшәакны иҭыҵуаз Гаграа ҳгазеҭ Аԥсны иахҭыргоз зегьы ахҭысхьан. Аԥсны знысхьаз ашьамҩақәа ирнысхьан. Абри зегьы иахьа иаҳа исбарҭахеит... Аӷа иԥыцклакны имаз Аԥснышьхақәа зегь раԥхьаӡа импыҵхны, зхы иақәиҭыртәыз Мамзышьха ақәынӡагьы ахалара аҭахӡам. Сафер Бганба қәрахьымӡа ибаҟа ахьаҿасоу аҿынӡа умнаӡаргьы ауеит. Ма лыбаа Алхас Герзмаа ибаҟа авараҿы унагыланы амшын унхыԥшыларгьы – иазхоит. Номерцыԥ-хьаӡа, цәаҳәацыԥхьаӡа исдырбоит аҭыжьразы иҳахҭырхлоз. Нбанцыԥхьаӡа избоит Аԥсны зегьы знысхьоу / анбан анысҳәа, аԥсуа нбанқәа рыблақәа ҭызхлоз ақырҭуа нбанқәагьы/, иалыржәаахьоу аԥшӡарақәа.
Иарбан газеҭзаалакь ахы анаанарԥшуа бызшәак ала ианцәажәо ауп. Аха ахԥатәи /уи ихьшәаны иацлаз ҳбызшәоуп/ аԥсуа бызшәала аҭыжьра азин ахьҳауз амацара угаргьы, ари Аԥсны зегьы азын ушьҭзырԥраауа мҵәыжәҩақәоуп, ус акәын шақәҿырҭуаз ҳаԥсуа интеллигенциа агәҭлыхқәа.
Шьыжьык изааӡаны сусураҿы снеит. Ԥхынран.
Аԥенџьырқәа ҟьаҟьаӡа иаасыртит. Ари сзырбаз аҳәошәа рҿиара гәарԥхагаха иааҩнашькьерит амшынҳауа. Ауыха еидысыҟәшәалаз сцәаҳәақәа риашо сынатәамҭаз сышә аатит: “Бара, Барцыц-ԥҳа, ажәеинраалақәоума ибымҵоу урҭ абра ибыҩуану?” – ҳредактор Агрба дысхагылоуп. Зынӡа заа дшаауаз усҟаноуп агәра анызгаз. “Ажәеинраала аҩра, цәгьарас иаҵоузеи, мшәан, мап, илафӡам”, – цәгьарак ҟазҵаз аҵаҩы иеиԥш сҩеихаҵгылеит. Аха нас еилыскаар акәхеит уи ахьынтәаауаз.
– Ҳҿаԥхьа акы рҳәоит, ҳазқәа шаареиҳархалакь иҳақәку жәдыруеит. Анаԥшцәа, аҩсҭаацәа, ашьклаԥшҩцәа, ацәгьоуцәа заҟаҩы шәҭаху рылаԥшқәа ҳрыбжьакуп. Сшәыҳәоит, шәымчқәа зегьы шәыҟәша иадшәҵа! – дцәажәон З.Агрба агазеҭ аԥсышәала арцәажәаразын ақәԥаҩцәа ируаӡәкхаз. Ихааноуп. Ԥшь-даҟьак анҳзымха агәлаҵа ациҵеит. Иахьа улаҳа ашьапаҿы унатәаны, иуҭаххар иҭужьыргьы шауа еиԥш имариамызт усҟан, агәлаҵазын азин алхразы Қарҭынӡагьы дцеит Агрба. Ари агазеҭ ҳзымханы акәӡам есымша имыцхәыз ҳаԥсшәа, акәын, цәҟьарас ирыман. Збызшәала зызхара изымцәажәацыз, збызшәала зҿахәы ззымҳәацыз, ҳзыблышаз ҿыцк рыԥшаауан еснакь жәадаҟьак роужьзаргьы ирызхомызт, ианырҵоз Аԥсны зырқшашаз, ажәлар еидызкшалоз акәын. Аха ҳгәы иҳазкылымгоз ҳаԥсқәа ԥыҭк иааиваагеит Ҭенгиз Габуниа инапхгарала ҩ-газеҭк “Аԥсны абжьы” “Взглиад” рҭыжьра ианалга. Убас, ҿыц иҭрыжьыз аномер аашьҭырхын аҩны ирыманы иааит. Ҳзал агәҭа инышьҭарҵан, аҭаҭын рыԥхҩцәа реиԥш, ршьапқәа еишькларшәны инадтәылеит Ҭенгиз Габуниеи, Валери Орчыҟәбеи, ажурналист Аиба Бадреи, Барцыц Артиоми /ирылазырҵәоз/. Гәдоуҭа, Аҟәа, Гагра, Шәача иззырышьҭраны иҟаз рзы инеиқәҵа-ааиқәҵо ишааиуаз ателефон абжьы геит. “Шамил Ԥлиа абра шәсанаториа
“Тбилиси” даҭааит Дамасктәи телекомпаниа Апрезидент Абдерразак Ганем диманы. Даара ишәыхәаша аматериал хьыршәыгә шәиҭоит, фоторепартиоркгьы дыбзыԥшаауазар”, – ҳәа ҭелла исарҳәаз сҩызцәагьы аргәырӷьеит. “Уара, атипографиа ашәыга шәыхәлачызшәа збоит. Фырџьанк-фырџьанк аанышәкыла”, – ҳәа хыжәлақәак надкыланы иааҩналаз сыԥшәма дицын сыӡӷаб Макагьы. Урҭгьы аргәырӷьеит, аҷкәынцәагьы ари иақәныҳәеит. Уаҵәы ашҟа ииамгакәа иаразнак амҩа сықәлеит. “Амала ибдыруаз “Аԥсны абжьы” азоуп, уи иаҳа ианаалоит!” – ибжьы насхьигӡеит Ҭенгиз Габуниа.
Шамил Ԥлиа амшын данхыз инаркны ижәлеиԥш, Гарԥ еиԥш дырзааигәахахьан Сириатәи аԥсуаа, Аграа, Чычаа раԥхьа инаргыланы. Урҭ аамҭақәа рзы Сириа Аԥсны иаҩсуа, уа иҟоу арахь иазхьаауа, ара изаҳаз иаҳамбацыз ҳрыхьҵәуа ҳҭагылахьан. Аҽеидкылара, аигәныҩра аҭахын, иаҳԥеиԥшыз ахы ҳнардыруан ихаҳҵарц шаҳҭахымызгьы. Саԥхьа дтәан Абдерразак Ганем – “Абу – Ганем” – усоуп дшысдырдырыз иԥшәмеи Аԥснытәи ҳтелерадиокампаниа Ахантәаҩыс иҟаз Шамил Ԥлиеи. Сириа аԥсуа и-Шьардаамҭа зҳәо рзын афильм аҭыхразын аиҿцәажәарақәа мҩаԥсуан.
“Абу” – аџьам бызшәала “сгәы, сыԥсы, сыҷкәын” ауп иаанаго. Аԥснытәи аԥсуак дшааидырдырлакь “Абу” ҳәа днаишьҭалон. “Абу” ҳәоуп саргьы ихы шаасықәикуаз. Иааркьаҿны “Абу” ҳәа инишьҭалеит аԥсуа телехәаԥшра аусзуҩцәагьы. Сириатәи аԥсуаа рцәа ихыскаауан. Исымбацыз аԥсуа лакҭақәа сырҭаирԥшуан, иара ибжьала, иааигоз аҿырԥштәқәа рыла, иҟан иџьоушьақәашаз. Сызҵаарақәа рҭак ҟаҵо еиқәиԥхьаӡон арахь ааразын агәаҳәара змоу шырацәаҩу. Асанаториа “Тбилиси” ашҭаҿы нанҳәа мза 7, 1992 шықәсазы ҳабашьра зҽазыҟазҵоз Қарҭынтә уа иааны иаҭатәараны иҟазаарын. Нас бжьымш рышьҭахь ртанкқәа рыманы
аҳәаа ихыҵраны ишыҟаз заа сцәа иалашәахьазшәа, мшын нырцә иҟоу рыхьӡқәа срывагьежьуан, ҳџьынџьуаа иҵегь ирацәазарц сҭахын.  зхәыҷра иавагылаз исызхомызт урҭ рыхьӡқәа...
Шьапымшла Аԥсны зшьапы нықәзыргылаз “Абу Ганем” – усоуп Абдерразак Ганем изкыз анҵамҭа ахы шԥдыртлаз ҳаԥсуа телехәаԥшра. Убри аухоуп раԥхьаӡа акәны аԥсуа чеиџьыка дахьахатәаз. Уи Бениа / Кьехьыриԥа/ Владимир Шәлиман-иԥа иҩнаҭаҿы ауп. Ашьтәа изыршьит рысас дахь, аԥсуаҵасла аишәа дырхиеит. Уаҟа ажәаԥха иҳәеит апартиа актәи амаӡаныҟәгаҩыс иҟаз Ԥлиа Валери Џьоџьа-иԥа / ҭамадасгьы дыҟан/. Рыгәҭа дтәан аԥсуа ҭаҳмадацәа нагақәа ааугәалазыршәоз ахаҵа, Надуа лԥа “Абу Ганем” ҳамҭас ҳәа инапаҿы ирҭеит арӡра аҟнытә изымхынҳәыз Шәлиман Гыд-иԥа иҟаҵамҭа аԥаҭхьа. Вова иԥшәма Бабулиа Ҷошьа-иԥҳа Ҳаразиа дааиуан иара иахь аԥаҭхьа лыманы. Нас даацәажәеит Ганем: “Дамасктәи Чычбақәа ирҳәамҭаны исаҳахьеит аԥаҭхьа аҭоурых, уи аҩыжәра мацара ишазкым, ус анакәха, гәарԥныҳәа абри ала иҳалсааит. Гаграа ҳашьхақәа ирыҵаԥшуа агәара агәҭа иаақәгыланы еибаныҳәон.
– Мшын нырцә иҟоу арахь аара агәаҳәара рызҭо шәара шәгәыбылроуп, уахь иагаз рымцажәлоуп. Мышкы зны, ақырҭуа иҽизнымкылакәа 89-тәи ахҭысқәа шәхаиршҭырц дшәыжәларгьы, агәра згоит ҳџьынџьуаа шшәывагыло, ишшәыцҿыхо. Ари еиԥш иҟоу адгьыл ахьчара ӷәӷәа аҭахуп, анҵыра шәымаз, – ҳәа аныҳәаҿа рылазҵаз Абдерразак Ганем иоуп – Ура! Нас аркәашага! – иҳәеит аԥсышәала . Ишьҭыԥрааит агәырӷьара иалахәыз зегьы. Абу Ганеми Бабулиа Ҳаразиа-ԥҳаи еицыкәашон ишьҭыԥрааны. Иахьанӡа изымааит уи лыԥсҭазаара, аха лышьҭақәа уа иануп, лыбжьы амшра лашҭаҿы иҟоуп. Лхылҵ – Ромеи Руслани ахы иацәынхеит, аха Вова иаб иҭыԥаҿтәи азаҵә ила ахы ларгьыилылан...
Шьамтәылатәи амра ашәахәацқәа иҳарџьԥсараха изхаԥсоу ҳ-Шьардаамҭа шәышықәсала аԥсуа зымҩа даԥшуаз ижәытә хәрақәа ишрырӷьагахоз мҩашьо агәалашәараҿы инхеит ибаҟаны. Уеизгьы, абешьаҵас ҳалахьқәа дынрыгәӡуа, гәыблрала аԥсшәа ҳаҳәо инҳалсыз ҳасас дахьи афильм аҭыхра гәҭакыс измази аибашьразы иҳаиҳәаз иашахеит, Сириантә иаҳзааит аҷкәынцәа, аԥсуаа ирывагыланы еибашьуан.
1965 – 01.10.1992
1989-тәи ашықәсқәа рынахыс мшын нырцә иҟоу ҳашьцәа агәҭынчымра рыман, Аԥсныҟа ирыхон. Иззымдыруазгьы, зыблала иаламԥшыцызгьы ихьааха ирылхон Аԥсны ахьаақәа. Усҟан 27 шықәса ирҭагылаз Чычба Зиуар Ҳардын-иԥа нхараҳәа дааразы игәаанагара шьақәирӷәӷәахьан. Зиуар диит Сириа, Голландиатәи аҳаракырақәа ҳәа иахьрышьҭоу. Иԥсы ишаҭахыз еиԥш дынхон Дамаск ақалақь аҿы. Аха игәы аҵәаабжь уазыӡырҩуазар, дыбжаны ихы ибон. Иабацәа ахьаныҵыз Аԥсны чычарҭахәыс иахьрымаз азы. Аҳаракырақәа рахь дхаланы убрантә абрахь Аԥсныҟа дааԥшуан. Изымдыруаз, злакҭа дҭамԥшыцыз аԥсныжәлар игәы иҵалон.
Дамасктәи аԥсуа рԥызба Чычба Зиуар убри
ашықәсан дааит Аԥсныҟа. Хыбаарылоуп ргәыбылра никәыршаны дышрыдыркылаз Аҷандаратәи иашьцәа. Урҭ реиԥшҵәҟьа Аԥсны иԥсы изалымхуа бзиа ибеит. “Абацәа ргәыблырҭахә” аԥхара аброуп иахьилсыз. Хыла иалкааны дрыдыркылеит, ԥас дҟарҵеит Чычба Константин иҭаацәара. Зиуар Москва аҵара данҭазоуп. Еибадырит Котик иԥҳа Гәындеи иареи. Ашәҟәқәа рыбжьан, еизҿлымҳан. Гәында аешьа длымаӡамызт. Хәҩык аешьцәа лымазаргьы иара аӡәы дилалырҩашьомызт, ҭоурых ҷыдак дахҵәахан, омашәа хшыҩзышьҭра изылуан Котик иԥшәма Милиа Ақырҭаа-ԥҳагьы. Аҭыԥҳа ԥшӡа Пап-ԥҳа Алла дизааргеит. Абар ишылгәалалыршәо Аҷандара ииз, уа иааӡаз Чычба-Инаԥҳа Марина: “Мшын нырцә иҟоу ҳашьцәа ҳәа рыӡбахә саҳахьан. Аха Зиуар раԥхьа данызба, исзеиҭаҳәом ҳәаа змамыз агәырӷьара шыснаҭаз. Чычаа ҳхылҵшьҭра дреиԥшызшәагьы збон. Сымала сакәым, ҳахьынеихьыԥшу зегьы убас изааигәахеит. Дыздызымкылоз аӡәы дыҟамызт. Исхашҭуам рчара шаҟа иԥшӡаны еиҿыркааз. Ажәытәан еиԥш, “Радеда” ҳәо аҽқәа рыла дааргеит. Ашҭа ду иакуамызт ачарауаа. Зеиԥш умбацыз агәырӷьара, аибаныҳәара, аиқәгәырӷьара ыҟан.
Зиуар Чычба Аԥсны аҭоурых дазҿлымҳан, иԥсгьы ахҭниҵон. Даҽа блақәак рыла игәцареикуан ҳбаҟақәа. Збаҟақәа ззымыхьчаз игараҭыԥ бжоуп. Машәыршәа иҟамлеит Афон Ҿыц абаҟақәа рыхьчара иазкны еиҿкааз аилазаараҿы аусура дахьалагаз. Зиуар даара агәра игон Дыдрыԥшь ныха, анцәа ишьапы акра. Уи тәы анаҳҳәа, жәытә-натә аахысгьы Дыдрыԥшь ныхаԥааҩцәас инеимда-ааимдо иаазго, изҵаԥшуа
Чычаа роуп. Марина лхаҭагьы илгәалалыршәоит даныхәыҷыз ныхаԥааҩыс Володиа дышрымаз, иахьа Заур дыҟоуп. Аҳәамҭақәа рҿынтә иаадыруеит, шьҭралагьы, гәаҭалагьы, ҩнуҵҟалагьы ацқьара змоу жәацыԥхьаӡа ишыҟоугьы, аныхаԥааҩра жәлала иахьаауа иара ахатәы ҵакы шамоу. Ажьираҿы инеины агәаҵәа здыркуазгьы ашьац иаҵәа згәыҵаку аҵла ԥшӡа даҩызазароуп. Ашьтәа агәаҵәеи. агәи, ачашәи рхыкқәа амхны аҩы налаҭәаны иақәнагоу аныҟарҵо, рхы иадырхәоит абас... “Чычбеи иҟьҟьа-иҵәҵәа рыбла иаумырбакәа”, – ҳәа. Ажәла Чычба ашьаҭа “аччы” “ачеиџьыка, афатә аҿынтә иаауеит. Ирымҳәац, имаӡоу хьыԥшьаҭроуп. Убас иахьыҟаз баша қәашьс имоуит Зиуар Чычба. Иирагьы, иаарагьы, дахьазнеиз ашҭагьы нашанала еигәылаҳауп. Уи аԥхьаҩ ухаҭагьы иубарҭоуп.
...Аибашьра ианалагоз Зиуар Нальчик дыҟан. Иҟалаз аниаҳа иара изын хлымӡаахрахеит, шьапыла амҩа дықәлеит. Ашьхауаҩ шьапыла адунеи дакәшоит. Уи дацәымшәаӡацт. Нас дшааиз еиԥш иҭаацәа дынрылаԥшны абџьар дашьҭалеит. Шамиль Басаев игәыԥ далалеит. Иара иеиԥш заҟаҩы инаха-нахо иаҳзаада. Нас усҟан Гагра ааныжьны ицаз аҷкәынцәа иргәаӷьызеи, ма Урыстәыла рҵарақәа иахьырҭаз икамыжькәа иаагылаз. Ишԥарылаԥшуаз рҩызцәа астудентцәа?!.
Гәындеи Милиеи Анцәа иҳәон иҭаацәагьы ҳаргьы даҳзыхьча ҳәа. Котик аҩны дакӡомызт, ишьҭақәа дырхын. Рыгәҭынчымреи дареи, рҭаца мсахәри шеилагьежьуаз иаарыдгылеит Гагразын ажәылара. Зиуар Чычба, Алхас Герзмаа иеиԥш еизааигәахеит аԥсуа еибашьҩцәеи иареи. Иара иаԥхьа аӡәы акы ихьыр ҳәа дацәшәон.
#
Нидал Агрба, Сириа, ақ. Дамаск.
– Зиуар Чычба данырхә, шьҭа дшацәнымхоз аадыруан, ателефон ҟасҵеит иаб иахь, Зиуар иҭаацәа шзахәо иаарц азы. Саб ателефон шьҭихын иҟалаз иасҳәеит, иаргьы уаҳа ажәак имҳәаӡакәан иқәиҵеит. Длатәан аҵәыуара далагеит. Сан диазҵааит акыр ҟалама ҳәа. “Иҟалаз ари ауп, аха сара сзырҵәуа ҽакыуп, Зиуар еибашьра данцаз сыҷкәын дымцазар ҳәа сшәоит, сагьацәыԥхашьоит аҳәара. Сара сыҷкәын Аԥсны азы дыԥсыргьы имаҷцәоуп, аԥсра зегьы иҳалшоит, аха аԥсра аҵкыс еиҳау ҟаиҵароуп”, – иҳәазаап.
Алхас Герзмаа Ԥсадгьылк еиԥш дзықәгәыӷуаз Зиуар данҭаха нахыс зынӡа иҽиԥсахит. “Зиуар, нахьхьынтә атәым дгьыл иалууааны иааз дҭамхакәа сара сакәымхоз ҳәа цәгьала дыгәнигеит. Зиуар Чычба дҭахеит Мамзышьха октиабр акы азы. Алхас Герзмаа октиабр 2 рзы дҭахеит. Зегьы иџьаршьоз акы акәын: Зиуари Алхаси инагӡаны ҽнакгьы рыбжьымсӡеит. Аха убарҭ асааҭқәа ирҭагӡаны Алхас илиршеит Зиуар илшараны иҟазгьы. Гагра иадҳәалан ақәыԥшцәа рыԥсҭазаара, Гагразын иҭахеит. Гагра иацзаауеит рыхьыӡқәа.
04.10.1969 – 02.10.1992
“Алхас ишьапы ахы ақәшәан Гәдоуҭаҟа дыргеит ҳәа ансарҳәоз, КБРЦ ҳааихьан. Сыԥсы ааивызгеит. Иӷьаанӡа Гагра ҭаҳарцәып, уи деиқәнархап ҳәа”.
Гәрам Ҷкотуа
Ахаан иумбац, иузымдыруа аибашьҩы қәыԥш изкны аҩымҭа аԥҵара шымариамыз збеит Алхас Герзмаа ихьӡала санхәыцуаз, икәшамыкәша азҵаарақәа ансызцәырҵуаз. Аиҳаракгьы, абаҩхатәра змаз ашәҟәыҩҩ Ал. Џьениа, убас аӡәырҩы ажурналистцәа иркьыԥхьхьан астатиақәа. Икәеикәеиуа аҵәца иҭоу аӡыхь агьама
даҽакхоит изхырхоз уанӡааԥшылалакь ма иахьыҵыҵуа уаннеилакь. Алхас дахьҭахаз аҭыԥ збеит сцаны. Ишьа зыхьшыз ахаҳәқәа “срацәажәеит”. Сзышьҭаз еилыркаазшәа исхаԥыруан ҵарақәак. “Абна иамҳәар аҵыс иаҳәап”, – рҳәон аԥсуаа. Ҳаибашьцәа аӡәы инапы ма ишьапы ахы ақәшәан агоспиталь аҟны дышьҭоуп ҳәа анҳаҳалакь, имариоушәа ҳанахәаԥшуазгьы ыҟан. “Игәы” ацәеижь хәҭақәа зегьы агәы еибаркны иахьамоу азын акәхап, маҷк инацәхасны акәзаргьы, ҳацәшәон. Усоуп ихьыз Алхас иҩыза гәакьа, Гәрам Чкотуагьы.
Агәыԥқәа аԥҵаны, ажәылара аҿынӡагьы аԥшыхәрақәа рыла Мамзышьха аџьамыӷәа зхызгахьаз ируаӡәкыз Алхас Герзмаа дызвыршьааз иҩызцәа сызхомызт. Фильмк рзыскзар аҟара сыԥсы ааивызгеит Алхас дзакәыз иара ихы шидыруаз аиҳа дыздыруаз, дыззымхо, игәалашәарала зыԥсы ҭоу иҩызцәа гәакьацәа, ицеибашьуаз Рокки Гыцбеи, Енвер Ҷанбеи, Гәрам Ҷкотуеи ахьысҭааз.
Рокки Гыцба, дыԥсылмануп, инарҵауланы аҭҵааразы, ари адин амаҵ азызуаз дыруаӡәкуп.
– Мазики сареи ҳаибадырит Аԥснытәи аҳәынҭқарратә университет ҳанҭала. Аҵара ҳҵон
абиологиа-географиатә факультет аҿы. Сара – аԥсуа ҟәшаҿы, иара – аурыс бызшәаҟны. Раԥхьатәи амш инаркноуп ҳшеизааигәахаз. Ақалақь ҷкәын, ашьхауаҩ иҟазшьа инысхуан. Адунеи зегь аҭоурых дазҿлымҳан, Аԥсны ахьӡ зҳәоз аҟәырҷах иаҩиршәомызт. Ашҟәыԥхьара дарааԥсаӡомызт. Ихатәы лкаақәа ҟаиҵон. Аԥсуара ныҟәигон, иаԥызҵаз дрықәлазшәа. Иаԥсшәаҳәашьа хазын, унапы умихуамызт ма аҵәахҳәа уигәыӡумызт. Атәым милаҭ рҿынтә аԥсуара иаланагалаз, мчыла ҳазхьынҳалақәаз ақьабзқәа идыруан.
#
Б. Барцыц-ԥҳа:
Алхас Герзмаа ибзиӡаны ихиркәшеит идипомтә усурақәа. Апрактика дахысуан Агәҵа ашьхаҿы. Бинокльла амшын дахьынхыԥшылаз ибеит ихыланы ииаауаз анышьқәа. Идырит, ҽеик ишазҳәамыз. Гәдоуҭа дааит дышиашаз. Аилыхара иаҿын жәлар рополченцәа. Аиҿкааратә усурақәа цон. Рхатәгәаԥхарала нхыҵтәи ҳашьцәа Шамильраа анҳзаа, Алхас Герзмаа аибашьра закәыз дара раԥхьа ибахьан. Аҟәа ашьакаҭәарақәа ахьцоз далахәын. Иаҳҳәар ауеит убра убри амш инаркны дыӡрыжәхеит ҳәа. Шамль Басаев илаԥш раԥхьа иназқәикыз Алхас Герзмаа иоуп рҳәеит имӡакәа. Наџьнатә еицеибашьуазшәа инеилаҵәеит. Ш. Басаев зҵаарк анизцәырҵлакь, ихы Алхас инаиқәикуан. Аамҭа мгакәа ҩыџьа-ҩыџьала, хҩык-хәҩыкла иреиҳамкәа аԥшыхәрақәа рахь ианеиццоз Алхас раԥхьа дгылон. Учхоз ҳәа иахьашьҭоу абџьарла еиқәныхлаз аӷацәа ирҿагыланы ианеибашьуаз ртехника кажьны имцар ҟамло иҭадыргылеит. Ҳганахь иҟаз шабџьардазгьы, рџьаԥҳаны шмаҷызгьы, рықәкы нарыгӡеит, изышьҭаз абџьарқәагьы роуит. Алхас ахрыԥх дацәымшәаӡакәа ахәрақәа зауз игәыҵа иҵакны иааигон. “Аибашьцәа ҳәа
ҽеишәа ахьӡ змауцыз апатронқәа риҭон, дгәырӷәӷәагаха дрылагьежьуан.
Абри ашьҭахьоуп, Алхас Рокки Гыцбеи еиқәшәеит Гәдоуҭа. Раԥхьатәи игәырӷьаҽҳәаша – Шамиль Басаеви иареи реибадырра акәын. Командирс дызмаз аотриад аҷкәынцәа радԥхьалара иаҿын. Усҟан, Рокки ҩымчыбжьаҟа ҵуан Гәдоуҭа еиҿкааз Роман Владимир-иԥа Чирикба /Чрыгба/ ибаталион далазижьҭеи. Аиаша ҳҳәозар, Рома Чрыгба, Џьума Чрыгба, Оҭар Гәынба, Роман Ҭарба уҳәа жәаҩыла ҳаҷкәынцәа рҽеибырҭахьан Шамиль Басаев духадыршҭуа. Аха Рокки иҩыза гәакьа, аҵара зциҵоз, ҿаҵак ицеиҩызшоз, иԥсҭазаара здыруаз, илахь еиқәызар изывбоу ажәадагьы еилызкаауаз Рокки иҭаххеит Алхаси иареи џьарак еицыҟазар. Аха Алхас “мап” ацәикит.
#
Рокки Гыцба:
– Арратә комуфлиаж ала еибыҭаз, автомат зкыз ҷкәынак сылаԥш идхалеит. Еидара аџьаԥҳаны даҵан. Сара акгььы сыкӡам. Дара нахьхьынтә иааит рҽеибыҭаны, шьҭахьҟа шьаҿақәак ныҟасҵеит сҽеибымҭакәа сахьырбоз аҟнытә. Насоуп Алхас шиакәыз аныздыр. Ҳаӷацәа рабџьарқәа кажьны, рхала Аԥсны аанрыжьит ҳәа ҳаларҳәазшәа сыҭрысны сигәыдлеит, ҳгәыдибакылеит. Ҳастудентратә ԥсҭазаара анахыс Алхас харантә ицәаарала дсырҩашьозма, аха аибашьыга маҭәала дсымбацызт. Нас сгәы гәыӷрала иааҭирҭәааит. Шәаракгьы сымԥан иқәломызт.
Даҽазныхгьы сиҳәеит Мазик. Ротриад саларҵарц азын Ш. Басаев дсызиацәажәарц.
– Знык узжьахьеит. Ҩынтә усызжьом, ҳара ҳахьцо аҭыԥқәа бааԥсуп, уантә еибгала ахынҳәра цәгьоуп. Узшьапык аҭахарҭаҿы иҟоуп ҳәа иԥхьаӡоуп, умгәаан, ҳәа Мазик иҟнытә Рокки ианиаҳа ҭакс ииҭашаз изыԥшаауамызт.
Алхас игәеиԥш изааигәан нхыҵтәи ҳашьцәа Кавказаа. Данҵаҩызоуп. Убарҭ рахь имаз агәыбылра ахы зкыз Дырмит Гәлиа иажәеинраала “Кавказ” акәызшәа ҿырҳәала ииҵаз дахьынаиааиуагьы иҳәозаарын:
“Кавказ Кавказ,
Кавказ ӷьазӷьаз,
Рыԥшӡагас иамоу асы шкәакәа,
Рӷьагас иамоу ашьха дуқәа...”
Ихатәы цәаҳәакгьы ациҵалон:
“Жәҩахырсгьы иҳамоу ҳашьха дуқәа”...
Аҟыбаҩ ҷыда имаз еиҳагьы иацнаҵеит мшын нырцә иҟаз ҳашьцәеи иареи реибадырра. Сириантә даҳзааит Зиуар Чычба. Москвантә – Бардодым Саша.
– Арҭгьы ҳара ҳаиԥш анацәа рымоуп. Ҳадгьыл абзиарак зымбаӡац анаауа. Ҳара ҳҽаҳҵәахыр, ранацәа рҳақ иҳананамыжьыр ҟалоит, – ҳәа заҟаҩы ааԥхьара риҭада. Ибжьы иацәыԥхашьаны заҟаҩгьы цәырҵда. Аибашьра цәгьоуп. Аибашьра имцацыз иоуп схаҵа ӷәӷәоуп зҳәаз. Абарҭқәа раан Алхас иеиԥш, аҳаҳаи ҳәа зыбжьы зыргаз ирыбзоураны агәыбжьажьара зманы итәаз заҟаҩы ршьапы ихгылада. Нас ишнеиуаз еибашьҩцәа дуқәаны иаақәгылеит. Гагратәи аоперациа напхгара азҭоз ируаӡәкыз Басаев дарӷьажәҩаны дивагылан Алхас. Убри аламҭалазоуп. Мамзышьха ԥшыхәрак ааноуп. Акырынтә агәыԥқәа рымч ԥызшәахьаз ҳаракырак аӷа импыҵырхит. Ирылдыршаз хәарҭара шауаз блала еидныҳәало, икара-уараха ацаҟьара рыҽнадрыԥсалеит. Алхас дахькыдтәалаз ивараҿыҵәҟьа иҽнадиҵеит Басаев. Иара иҭыԥ иаҳа еиӷьызшәа иԥхьаӡеит, насгьы еиҳабык дааины дахьиватәаз дацәыԥхашьан ахьуҳәа дҩагылеит. –
Угыларц азоума сызуватәаз, – инапы кны дааихан, иаҳагьы дааидырӷәӷәаланы иҭыԥ нылихит. Диазҵааит уан заҟаҩы ахшаара лымада ҳәа.
– Илымоу сызхоит! – иҳәеит Алхас. Изаҳауазгьы иаргьы ааибарччеит. Дыччашәа иуит Шамильгьы. Усҟан иара идыруан ихы, иҵыхәа, иан Емма Ермолова шлакәыз.
– Уара уҩызцәа хәҩык лымазаргьы, уара уҩыза еснакь дыззымхо лымала лакәхом, уара Аԥсны уаҭахуп. Иухоумыршҭын, аибашьҩы ихы ихьчароуп, ухы уеигӡароуп, маҷк ушәароуп. Уқәыԥшцәоуп, уҭаацәарам. Уара уаҵкысгьы еиӷьхаша аҵеицәа удгьыл иазыуааӡароуп. Аԥсны ухьыԥшуп уан леиԥш. Ирыцҳауп Аԥсны, заҟа цәыӡ амоузеи! – Иблақәа Лыхнашҭахазшәа рыҽдырҭбааит, иблақәа дырхыԥшылон Шамиль, нас иҩызцәа рыблақәа еимидон. Иӡырыҩуазгьы рзын иааӡаган Шамиль ибжьы. Уи иаанагомызт аиҿахысрақәа раан ма уҩызак дхәыр уара ухы га ҳәа.
Ш. Басаев, жьҭаара акы азы иотриад Колхидала ирыцқьо хыхь ацҳаҿы иахьааиз аӷа иҭра дыҭппит ашьхрцәаӷьқәа реиԥш. Убри аҩыза еиҿахысрак ахы ԥнартлеит, ахқәа реиҿақшабжьқәа роуп уҳәаратәа атрышә иасуан. Ашьыжь бжь-сааҭки 30 минуҭи рзы акыр ихалеит, Гагра азыбжарак иналаԥшуа. Аӡаԥшь иазааигәахацԥхьаӡа иаҳа-иаҳа ирбарҭахон хәба-фба инареиҳангьы аӷа иаҳа иманшәалаз аҭыԥқәа кны ихыхьчага ҭыԥқәа рҿы дыштәаз. Хыхь ахәаҿы ибзарбзанқәа ықәгылан, рыхәдақәа кылҳәаны. Ҳганахь аԥсҭбарақәа ҟалеит. Ҳаруаа рымҩа ирзацымҵо ирықәыркӡеит. Аӡаԥшь аиланхарҭақәа, аҩны еихагылақәа кны итәаз ыҟан. Еиҭахгьы дара ракәын узбарҭаз. Шамиль акоманда ҟаиҵеит аԥхьатәи аҩны иажәларц. Ҩыџьа ополченцәа раԥхьа ашә еимжәааны иҩналаз Алхас иоуп. Иара дрызхеит. Ари збаз иҩызцәа игәарҭеит анаҩстәи ауадаҿы аӷацәа штәаз. Ашә
аартымҭаз еиҿакшома уҳәаратәы рхаҿқәа ааиҿагылеит Алхаси уа илагылаз ф-ҩыки. Агәымшәаратә нашана ахьыҟалаҵәҟьаз уброуп. Рыхәдақәа ԥыжәжәаны инкажьуа, ауасақәа инрылагьежьыз ақәыџьмеиԥш ҟыт рзымҳәо ирхит. Ари аоперациа иалахәыз ачечен Али Чачаев иҳәеит: –
– Алхас, ҳара иаҳҭахуп афырхацәа, зыԥсқәа ҭаны еиқәхо. Рнапаҿы инаганы аҳамҭа заҳҭаша, – аџьшьара ииҭеит.
– Иҟауҵахьоу азырханы уа уаагыларгьы уаԥсоуп! – иҳәеит Шамиль Басаевгьы.
Ахысбжьқәа заҳауаз аӷацәа машьынак ала ихәнеит еиҵаххаа иҭәны. Аҭыҵха рамраӡакәа даавҵит Алхас игәышԥы ҟьаҟьаӡа. Аӡәгьы иабџьар ахы дзамыхакәа уа иҭарблит хымцала. Абарҭ ахҭысқәа ирылахәыз. Алхас ивагыланы гәымшәарыла еибашьуаз зегьы ргәалаҟазаара шьҭнахит.
Цәыббра 9 рзын аԥшыхәрақәа раан Мамзышьха иҭахахьаз Саша Бардодым игәы дышҭымҵәоз Зиуар Чычбагьы дҭахеит ажәылараан. Усҟан ирызнымкылоз Алхас хымцаҭракԤ иӷәыхцыԥхьаӡа ҿиҭуан: Саша иҟнытә, ари Зиуар ихьӡала ҳәа.
#
Ҷкотуа Гәрам:
– Ш. Басаев иакәын командирс иҳамаз. Аха сара сымалагьы сакәымкәа Алхас ҳаихьыԥшын. Ма блала ма аԥсышәала дыргак ҳаиҭон. Анцәагьы ҳихьчозар акәхарын, иҳақәҿион. Ҳара ҳзыҳәан ихҭыс ӷәӷәан нанҳәа 25 рзы Мамзышьха аҩбатәи аҳаракыраҿы ҳхалара. Бнатоурак ахҵәахаҿы ҳаалҵит. Анаҩсахь ихтын адәы. Ҳахьынаԥшуаз БМП-к цәыҵагылан. Аха уаанӡа анеира шәарҭан. Алхас дынҳалҵын днаԥшы-ааԥшит. Аҭынчра
абжьы уаҳауа аҿынӡа бӷьыцкгьы ҵысуамызт. Ҳахқәа ҳкит Алхас уахь даныҭрыс. Дақәтәеит. Арациа иҭаз ааҭырҳәҳәаны ианҳирба, ҳазегь уахь ҳаихеит. Сулҭаноглы Џьамал комондирс далҳхит. Афганисҭан аррамаҵура дахысуан. Ҳнеины ҳанҭатәеит, Чанба Енвер, Ӡиӡариа Асҭамыр, Чичба Зиуар, даҽа гәдоуҭантәи ҷкәынак. Ахуҳәа аус аруны архәара ҳаавҵымҭаз абнара иаалыппит жәаҩыкҟа. Ԥшь-ҩык шьҭаҳҵеит, егьырҭ ҳрыцәцеит. Абри аҩыза аҳамҭа лбаагеит убри аҽны....
#
Гыцба Рокки:
– Апрактика ҳанахысуаз аамҭазоуп. Ҳарҵаҩцәа ҳаашьҭырхын астудентцәа ҳрыманы Аҩадатәи Кавказҟа ҳаргеит. Иара изын ари иҩынтәны игәырӷьаран. Имаҷымкәа акыр ҳныҟәеит. Исгәалашәом заҟа блокнот ирҭәыз. Уаха ҳҭыԥ аҿы ҳанааилакь аусура далагон. Аӡәы ибжьы иара иԥырхагамызт. Зны ҳхалеит Домбаи ашьхарахь. Аҳаракырақәа, аҵиаақәа, аҿҟьарсҭақәа – абарҭ зегьы лаԥшыла ишҭиҵаауаз изеимаак ишьхшәан атыша иазцеит. Еимаада дхынҳәит. Ижәбазеи иахьа шәахьыҟаз ҳәа ианҳазҵаалакь: Мазик иеимаа аҳәишра иагеит, иара ажәҩан дышкыдыз ҳәа раҳҳәон. Ркьатеиах ԥҵәо иччон. Усҟан иара иаҳзеиҭеиҳәон ҳара иҳазгәамҭаз. Ашьхақәа реивҵаԥсашьеи ҳабацәа рыжәҩахыр аибыҭашьеи еиҿирԥшуан. Аԥсны “афауна” – абри аҭҵаара акыр аус адиулахьан... Философиатә хәыцрала иҵаулаз, Аԥсны аибашьра ишалагоз заа иҳазҳәалоз, ахара ихәыцуаз арԥысын.
Раԥхьатәи аԥшыхәра ҳәа санрыццоз ауп. Аӷа итыл аҿынӡа анеира, аҭыԥқәа ргәаҭара ҳасабтә хаданы иқәгылан ҳҿаԥхьа. Ҳахәҭак наҟ ҳаӷа игәахьы инеихьан.
Мазики сареи џьара ҳаҽнаваҳкит. Рыгәҭакы нагӡаны ианыхынҳәуаз аӷацәа ирылашәеит. Лыхнытәи агәыԥ “Ураган” р-БРДМ аацәырҵит ҳаӷацәеи ҳареи инҳабжьагыланы, ҳҭахарҭа ҳавганы ҳааргеит. Ҳанааскьа, ҳаԥсқәа анаага, ҩыџьа аҷкәынцәа абзарбзан ПКТ ала реихсра аахдыртит. “Дедаа, дедаа” – ҳәа игон, игон абжьқәа. Рџьаԥҳаны ашьҭаҵарҭеи ртехникеи нықәҵҟьааны иргеит. Мазик икьатеиах ԥҵәон: “Рокки, унеины ижьжьеи дедараа гәхьаазгаз” – ҳәа. Нас ҿиҭит: “Гоги, уанаауаз уазхәыцындаз, аибашьра – ари шьапҵаркьакьа кәашараӡам”, – ҳәа. Сара уаха ацәа сиааиаанӡа исхагьежьуеит Горгаз ҳантәаз, Колхида ҳаналсуаз, иҭахаз ршьа ҳгәыҵаш иҳаманы ҳганхь ҳанаауаз. Иҳацыз аӡәырҩы ыҟаӡам иахьа, аха сақәгәыӷуеит ҳахьынӡаҟоу мацара акәымкәа, ҳаныҟамгьы рыхьӡқәа згәалашәалаша ҟалап ҳәа.
Шамиль Басаев духадыршҭуан игәыԥ аҿы иҟаз аҷкәынцәа, Мазик иҩызцәа: Четамухов Исаи, Ҷанба Енвер, Аиба Зурик, Шамба Анзор, Агрба Роин. Ӡыба Ҭемур, Жанаа Ҭемур, Варданиа Игор, Чкотуа Гәрам, Гыцба Рокки, Алхас Герзмаа иԥеиԥшыз рныруазшәа, ицәшәа рыман. Есымша иԥырагылон. Иан Емма Ермолова лсахьа рҿаԥхьа игылан. Дахьызаҵәыз азын акәымкәа, лара иааӡаразы, ишьапы ахыргылараҿы илхылгахьаз еилыркаауан.
Алхас иԥсы злаз Мамзышьхатәи аҳаракырақәа, рыҵаҟа инашьҭыз Аӡаԥшь рыцқьо Мраҭашәараҟа инаскьон. Мамзышьхантә илбаарцозгьы, Гагра иахыкәшо амҩала илыбааны зҽыҵәахны итәаз ыҟан. Рықәӡаара аамҭа шааиз агәра ргацыԥхьаӡа, ҳаруаа
ргәы ҵызблааша иазхәыцуан. Убри аамҭазын абзарбзан хы ишьапқәа ирықәшеит Алхас...
Ауаҩы илахьынҵеиԥшҵәҟьоуп ишыҟоу ицәалашәара. Хара иҟам, нашанала ишьҭагьежьуа иԥеиԥшҵәҟьагьы иамоуп ахатә-бжьы, имаӡоу, агәы иацу, уи аисбжьы еиҳам. Џьара уҽнавак сыҷкәын, сахумбаан сызхара исымбац аԥсҭазаара ҳәа лыҷкәын илызиамҳәеит игәаӷьны. Абри аҽны акалашәақәа лҽеиҭалкит лара. Абџьар зку, армаҭәа зшәу ирхьынҳалон лылаԥш. Дрышьҭан. Дуазыруан. Дыжәбазар ҳәа лара лаԥхьа иҵаауаз, илыҵаҵәаауаз лгәы лҟажон. Агәы аҟажара зегь реиҳа ишыцәгьаз абри аҽноуп ианылбаз. “Анацәа зегьы рыхшара алагылоуп” – ҳәа зыбжьы лықәзыргаз Аԥсуа бызшәоуп. Дабацоз Емма иацәтәыму реиԥш лбызшәа лзымдыруазҭгьы. Иаалывагылеит уи абык, анык реиԥш ҩыза гәакьак иеиԥш. Лыԥсы зхаз лԥа дызгарыз шигәыҵашәаз лнырхьан. Илҵуаз лара лшьа акәын, ихыҵуаз акырынтә илхылххьаз лыԥсы акәын. “Аҽырӷәӷәара анаҭаху уажәоуп”, – ҳәа илхагьежьуан Лхатәы бызшәа, Алхас дызлалааӡаз, иарала дхәыцратәы амч злаилалҵаз. Агәаҟ-мца уаналагылоу “умшәан” зҳәо уаашәҩык рҟынтә аӡәы ибжьоуп умца уалзго, узыниаз уанзыршәо, акы уақәымшәазшәа уацәызго. Лбызшәа амч ауп абри аҽны илзырдырыз аҩны иҿоу ашә инас-насны ишааҩнало еиԥш, ауаҩы игәы ахь изланеиуагьы ашә ала шакәу. Ан лгәы ашәгәашә – лԥазаҵә иакәзаарын. Усҟан Гагратәи амҩаду дымрыцқьацызт. Алхас иҩызцәа иагьа рыҽдырласыргьы имариамызт илыбаагара. Ана-ара иаацәырҵуан аӷацәа. Иагьа рхыргаргьы агәыӷра рыман акгьы ихьуам ҳәа. “Сан лахь ишәмырзан, савтомат шәмырӡын, нас исҭаххоит”, – иажәақәа агәра днаргон деиқәхоит ҳәа. Иҭахара иазыԥшызшәа иԥсы зыӷраз иавтомат ргахьан. Уи хыс иркуа иабаҟаз иҩызцәа, аӷа
иаанкыланы иахьимаз, знык даналыргагәышьа ишьҭхысааны ицон агоспиталь ахь.
Алхас Борис-иԥа Герзмаа инаскьагара амш ақәшәеит 23 шықәса анихыҵуаз аҽны...
Аҵых иагәылҩуеит: уан, уан ҳәа,
Емма Ермолова лыбжьоуп.
Лцәеижь аҿы иҟоуп Мамзышьха,
Уа игылоу Алхас ибаҟоуп.
Лҩызцәа ҿырҭуеит: “бымшәан” ҳәа.
Алхас ибжьы Мамзышьха иахоуп.
Иеҵәахә ахьчоит Мамзышьха,
Емма Мамзышьхеиԥш дыӷәӷәоуп.
Ҿылҭуеит: Кавказ аԥҳа Зина:
– Емма! Сбылраҭәҳәа, – бласы!
Зинараа, Гәлираа, нас Емма,
Ацәашьеиԥш ибылуеит Аԥсназы.
Едикраа, Арзикраа, Алхасраа,
Рџьынџь азы ршьа кашит.
Анацәа иныҟәызгоз Анра,
Рыҷкәынцәа рыла иааԥшит.
Быҷкәын данбзымхо, Емма,
Мамзышьха ҳхалап, баала!
Бызаҵә иԥсы алан Мамзышьха,
Ихаҭыԥан, Мамзышьха бала!
55 ҵхыи-мши ақырҭқәа рнапаҿы иҟан Гагра. Урҭ аҵыхқәеи урҭ амшқәеи ирхылҵуан шәымшәан зҳәоз анацәа рмыткәмақәа. Аира иаҿын Аиааира. Ауаҩы иира иацыу ахьаақәа иреиԥшымызт иҵәаа-ҵәаауаз ахьаабжьқәа. Раԥхьаӡа зхы иақәиҭыртәыз Мамзышьха, излаҿыхыз ашьа ҳашьхақәа рыкәа иҭысны илеиуан, аӷа ишьҭақәа аныхуа. Иаҩсуан зан илыҵоу асаби иӡамҩа иахьысуаз агәыҳәԥыхш.
Аинар-жьи ирыҭәа ибжьакушәа,
Ҳаибашьцәа ашьамцаҿы ишәҭуан.
...Абар, абар, лассы Гагра импыҵырхуеит аӷа ҳәа заҳаз зегьы еибарсны амҩа ианылеит. Мгәаҭа иҟаз асаби ахы илалазшәа иҵәаабжь Гагрыԥшь еимнарҟьон. Иахәалакь, иахәалакь, иахьоуп ухаҵазар Гагра уанаҭаху ҳәа Гечрыԥшьынтә аԥсуа ибжьы зхалаз аԥшалас рлымҳақәа ирҭасит Аԥсны аҵеицәа. “Гагра! Гагра! Гаграҟа!” – дара раԥхьа рыгәқәа ԥрит уахь. Бзыԥҭантә ижәылаз 242-ҩык ракәмызт шьҭа иҟаз.
Иазууазеи агәы, абџьар агәы узҭамзар,
Аҟаҿыҳәа еихамыкшозар ухаԥыцқәа!
Изыԥсоузеи “Ахәрашәа”, уи уазҳәамзар,
Уабацәа иаԥырҵаз напхыцла!
Акыр иаԥсоума зӡыхь-хәы иҵыҵаанӡа иҭахаз данҭахалакь ашьҭахь изыҵымҵыкәа иҵаԥсыр! Акыр аҳәома Нарҭаа рфырхаҵара иацызҵаша даныҟамла! Усҟан даныӡаауеит Сасрыҟәа, дҟалаӡом шәҩыешьцәа раҳәшьазаҵә Гәындагьы.
Гагратәи ажәылара аналагамҭазын иҭахаз аӡәырҩы
гҿан. Мамзышьха иҭахаз арԥарцәа рлыбаагара иаҿын. Ахаҵарашәа алҵуан ҳаибашьцәа амца зшәырҵаз Гагра иаҿалакьуаз ашьхамҩа. Аидгылара, ашьапырацәара иахылҵуаз абыжьқәа абџьар аиҳагьы ашәаԥыџьаԥ, аҿаҩақәа бжьык акәын еицырхылҵуаз: «Тәыс шәхы ҟашәымҵан, баша џьара убжьамхан Аԥсны аҵеи!” Иаауан, иаауан Гаграҟа, аԥшалас рыцын ԥызара рызуа. Иаабацыз ԥшаласымызт.
Аԥсны Афырхацәа ҳәа иахьа ҳазлаԥшуа, Леон иорден ма “Агәымшәаразы амедалқәа занаршьахьоу, иргәаламшәац ракәзаргьы – абарҭ зегьы иаадырԥшыз аиҿамсра шьаҭас иамоуп Гагратәи ажәылара. Напҭацәы, абџьардоуп еибашьра ишнеиз. Иаагылозма уи иаҽыҵганы! Раԥхьа иаҭахын ахԥышәара – аихьырԥшра, аԥхьагылара. Акырынтәгьы иазыхынҳәтәуп напҭацәы аибашьрахь анеира агәаӷьра ду иацу. Хә-ҩык абџьарк иахьыԥшын. Иаанагозеи ари? Дҭахар, дырхәыр ма дшәаны деихәлахар, сара имҩа иацсҵап ҳәа акәымкәа, аҟанҭаруазеиԥш ҳукәрҵәаша ҳувагылоуп, акы уацәымшәан ҳәа реибарӷәӷәаразы. “Аҳаҳаи, умшәан” абџьар аиҳагьы алшон.
Мрагыларатәи афронт аҿы иааирԥшыз иҟыбаҩ азы “Аԥсны Афырхаҵа” ҳәа ахьӡ-ԥшьа зауз Хециа Игор Лудиа-иԥа саниҿцәажәоз иҳәеит. Гагра ахақәиҭтәраан абџьар икӡамкәа дышрылагылаз. Ималагьы иакәмызт. Убла ихымҵуа сахьоуп КБРЦ аныргоз. Арахә реиԥш, Мамзышьхантә илыбаарцаз, ладантә ихәнырцаз ҳаӷацәа уи ахыбра ааныркылеит. Аихагылақәа зегьы кны иҩнатәан. Рыбзарбзанқәа аакылырҳәҳәаны ишрыжәырҵозгьы, “Универсам” аԥхьа иқәырҭәаа игылан ҳаибашьцәа.
Хьециа Игор иҿцәажәара сналԥшны исбарҭахеит аҭахара аӡәгьы дшацәыхьчамыз. Хылԥакгьы ихамызт аӡәгьы. Усҟан иӡрыжәхеит, абџьардара амца рылнахит. Аргама иаҳдырбеит х-бзарбзанк укызаргьы агәы
анузҭам акгьы шаанамго. Аԥсадгьыл абзиабара иашаҵәҟьа кәалӡра ауазаап урҭқәа раан. Абџьардара ирылнаршәшәоз акәицқәа ахьынкаԥсоз Аиааира ажәла ланаҵозшәа иаҳзаазгашаз еизнагон. Ашәақь икымзаргьы ҿыцк ихы ианнықәыԥшлакь, ргәқәа еибархаҵон. Изықәгәӷуа хҵәахак рыкӡамкәа заҟаҩы КБРЦ ашәқәа еимжәааны иҩналодаз! Иацтәи ҳақалқь ҷкәынцәа, ҳашколқәа раушьҭымҭацәа, ҳашьха қыҭақәа рааӡамҭацәа, ҳқыҭа ҵәҩаншьапқәа ҳәа ҳазхәаԥшуаз заҟаҩгьы амца иалагыланы Ԥсоунӡа инаӡада.
Аԥсуа нхаҩ бзиак иҭыӡҭыԥ аҟарагьы аҵанакуамызт КБРЦ. 1942 шықәсазы Аџьынџьтәылатә еибашьра Дуӡӡа аан, Польша ма Германиа ахақиҭтәра иаҩсит уатәи аиҿахысра. Мшынла иаауаз, аӷа дыԥхьацо агаҿала ицоз, амҩаду ианыз роума, хыбрак еицавсуан, мҩахәасҭак рзеиԥшымхар ауамызт.
...Гагратәи ареабилитациатә клиника, аҽыхәышәтәырҭа /КБРЦ/ иблахкыгоу, ԥшӡара згым, Аҽыԥсҭа ашьхара аҵаҟа игылоуп. Изакәытә еибаркыра шьахәузеи, ашәҭқәа ирыгәҭылаку ахыбра. Иршанхагаха еинылеит иахьа.
“Иҟоузеи абра?” – иҭымҵаакәа дзавсӡом дгьыл харантә иаҳҭаауа асас?
Аҭак аҟаҵара ҳцәыцәгьоуп аԥсуаа. Ҳамқәыԥсычҳакәагьы ҳзавсӡом. Уи ада царҭагьы ҳамаӡам, избанзар, иаҳхьааҭрахеит. Ара ихышхыҵәахьеит анацәа рылаӷырӡқәа. Абџьардара закәыз рцәеижьаҿы ирылаԥыршәеит Аԥсны аҵеицәа. Рыхқәа реинҟьабжьқәа уа иазынхеит. “Баша ҳжьаны ҳааргеит!” – зхы
зырқьиоз ҳаӷацәа абраҟа иҭадырхеит хә-ҩык аҷкәынцәа. Аӡәаӡәала иугозар – арык ԥхьа изгашаз, зҭаацәарақәа зҵаԥшуаз хә-дунеик, иҭахеит жьҭаарамза 2, 1992 шықәсазы:
1. Амԥар Маҳаид Макара-иԥа.
2. Ахвледиани Реваз Борис-иԥа.
3. Кәарҷелиа Анзор Мелитон-иԥа.
4. Қаԥшь Вахтанг Такәа-иԥа.
5. Ӡкәиа Феликс Кәычка-иԥа
Аԥсны ацәымӷра мгәаҭа ишыҟаз зшьа иаларҵахьаз ақырҭқәа рабџьарқәа реиҳа дара ракәын ицхлымуаз. Аԥсуа хьыӡҳәарак имаӡамкәа ишьҭақәа Аԥсны инагәылахәаҽны, дызнишаз адгьыл дара иааныркыларц шәышықәсала қәкыс измаз Бериеи Сталини “рмоҭацәа” ирхылҵшьҭраз абиԥарақәа рҿы акәын ҳаибашьцәа аус ахьрымаз. Рымшала хык зыхәламшәаз шҭак уԥылом Аԥсны. Аха ҳаибашьцәа иҩынтәны ифырхацәоуп ҳәа аџьшьара зларуҭаша, ҳаӷацәа ишыҟарҵоз еиԥш, икылымԥшӡакәа ма еилымԥшааӡакәа ихысуазҭгьы, қырҭуа хлаҳәак деибганы аҳәаа дызхыҵуамызт. Ҳаӷацәа рзын уи ԥсраҽеизаргьы ҟаларын, иҭҟәаны аштабқәа рҿы инаганы рыҿцәажәара, рырпатара, рҿахәҿыхрақәа Аԥсны аибашьра аҭоурых азныжьра аасҭа. Ааи, ҳҵеицәа ршьа кәапеила итаны иаҵашьшьы ӡышхәык еиԥш изжәырц зылшоз рыбла жьакцақәа урхыԥшыланы азҵаара рыҭара иара ашьаарҵәыра еицәан. Рҭакқәа рзыԥшра ус имариамызт.
#
Қчач Баграт, аибашьҩы:
– КБРЦ ашә аартны ҳаибаҟьо ҳахьыныҩналаз, аԥинеиԥш иқақьаӡа илажьыз снаихҟьашеит. , – ҳәа деиҵахьҭшьуан дшәаны.
– ҳәа иааихысхит иҵаз “РТК” ҳәа изышьҭаз абџьар хьанҭа. Абџьар змазгьы измамызгьы абра ҳаҷкәынцәа ирылдыршаз ахааназ исхашҭраны иҟам. Арҵәаа иҳәҳәаны, иргәыдланы, напхыла изҳәынҷозгьы ыҟан. Забџьар зхысхызгьы дырҳәазаны даадәылызган, аҭҟәацәа згоз дынрысҭеит...
Автор лажәақәа:
Нхыҵынтә иааны ҳаибашьцәа ирывагылаз аҟабардақәа рымацара 40-ҩык рҿынӡа ҳаӷацәа рҳәынҷеит. Ҳарзыӡырҩып Қырҭтәыла аҳәынҭсовет агвардееццәа – акәылӡы иаҵәақәа /голубые каски/ ҳәа изышьҭаз абаталион ҷыда аҟнытә ҩыџьаҟа рҿахәы:
Мамука Гогебашьвили /№3 ш./, Георги Гәлаӡе /№2 ш./ Темур Антонашьвили /№3 ш./ рызегь Қарҭтәқәоуп.
– Ҳбаталион еиднакылоз 60-ҩык аҿар /қәрала акыр иҳаиҳабацәазгьы ыҟан/, Цхинвали ҳтәан Аҭынчра-абжьаҟазаратә миссиа ауп шәаҳасабтә хада ҳәа, иаалырҟьаны Аҟәаҟа ҳаарышьҭит. Уантә Гаграҟа ҳхы андырхоз иҳаларҳәеит уа ҭынчроуп. Акызаҵәык аҭыԥ змоу аӷьычрақәа аанкылара аҭахуп, убри ауп шәус ҳәа ҳалеиҳәеит Қырҭтәыла атәылахьчара аминистр. Ақалақь иалганы малк аӡәы имгарц агәаҭарақәа мҩаԥаагон. Уа ҳахьынӡаҟаз ауаҩшьразын аӡәы иабџьар дамыхеит. Мышқәак рышьҭахь КБРЦ ҳаҩнарҵеит. Уброуп ахысыбжьқәа ахьҳаҳаз. Ҳаазышьҭызгьы, ҳазжьазгьы чарҳәара шаҳзыруз еилкаахеит акыр ихьшәаны. Аполковник Маринашьвили командирс дҳаман. Акгьы ҳамҳәаӡакәа иҽӡаны дыбналаны иԥсы игеит. Абри аҩыза аҭагылазаашьа аҵакы анеилаҳкаа иҳаӡбеит ҳабџьарқәа кажьнны ҳаҽшәаҳҭарц. Аиашазы, иаҳҭахыҵәҟьамызт ашьакаҭәара. Ҳанааргоз иҳарҳәаз акәыз џьаҳшьеит. Ҳәарада, уи зҭахызгьы ыҟан ҳагәҭа.
Иӷьычуан, ауаа ршьуан, аԥсуаа иреихсуан. Аҭыԥҳацәа ишакәымыз ирызныҟәон, шьҭа ҳара иаадыруеит Аԥсны зҭадыргылаз. Шәҩыла иршьуеит, ршьа кадыршуеит, ирхәуеит. Уи еицәоуп ирҭҟәаз рыԥсыбаҩқәа ишрызныҟәо, ақырҭуа ԥсцәа ракәзаргьы, рыбаҩқәа амшын иаларыжьуан, атышақәа ирҭарыжьуан. Арахь ҳанацәа ирыздырӡом ҳахьыҟоу. Ԥсыхәас иҳамоузеи, ҳаргьы ҳаибганы ҳзеилымҵуазар акәхап.
– Издыруада аиаша. Ишакәхалакгьы ҳара иаҳуалым рыгәра агара, ррыцҳашьара, гыгшәыграла ҳашҭақәа ирызныҟәаз, ҳашәгәашәқәа бжаџьара илазыршәыз. Абар абаталион акомандир Менаришьвили иажәа, иара иқәрахь днеихьан: ”Цхинвалынтә Гаграҟа ҳандәықәыргалоз абжьаҟазаратә миссиа шәықәкы хадоупҳәоуп ишҳарҳәаз. Ара ҳааизар, ашәамахь, аурыс, аԥсуа даҽакалоуп ишҳахәаԥшуаз, аӡәгьы дҳацәажәарц иҭахымызт, иҳацәшәон. Иаҳнырбалеит ауаҩшьҩы исахьа. Уезгьы, ара ҳахьынӡаҟаз хәыҷык, ҭаҳмадак, ԥҳәыск ишакәым аӡәы ҳарзымныҟәеит”...
КБРЦ ирҭҟәаз 60-ҩык рахьынтә ақәыршаҳаҭгақәа змаз ԥшьҩык ракәын. Дарбанзаалакь аибашьҩы ихаҭара шьақәзыргыло ихьыӡҳәара зну шәҟәы еицарсак аӡәы имамызт. Уи аҵакы еилкаан – иҭахо рхыԥхьаӡара џьаргьы иарбамхарц. Ҳԥацәа ршьа илагылаз, рымахақәа зҿыҵакыз, рыгәрагареи агәхьаԥссареи ҳара ҳзын иреиҳау ҭархагоуп...
Аиҿахысыбжьқәа иаҳа иахьыӷәӷәахаз ибжьхысааны инеиуан, аҭахарақәа шыҟалоз усгьы ирдыруан. Аӡә ишьапышьҭа егьи дынхгыло акакәын реивысырҭа, рымҩасырҭа. Дасу агәыԥқәа рҳәаақәа иша-шаны ишырдыруазгьы, аӡиаси амшыни реиԥш, ианааигәалалоз еиҳан. Ари мзызс иамаз рҳәаақәа еиван. Ақәыџьмеиԥш аӷа џьара данбжьарцалалакь, ивараҿы иҩеиуаз лаҟтәы иктәын. Абри иазҿлымҳан зегьы. Аурыс еибашьра ду аан, атәым дгьылқәа рҟны
иԥсаҟьаны абаталионқәеи, авзводқәеи, агәыԥқәеи ирылаԥсаз Аԥснытәиқәа, шықәсыла еибамбцыз, қалақь дук аҭарцәраан ианеиқәшәалакь, шеибашьроу шырханаршҭуаз еиԥшҵәҟьа еиҿыгәкааны игәыдибакылон ҳаруаа. Арахь ҩымш-хымш ракәын ианеибамбацыз. Абри ахҭыс амацара угозаргьы, аибашьра аҭахара шацыз рханаршҭуан. Убри азыноуп цәаҳәак зегь зеизнаго, изеихьнарԥшуа, аӡәк изыукзи инаҩстәи ихуҳәаази еиԥшымхар замуа, рышьҭақәа реиԥш ргәымшәарагьы, рыуаҩышьагьы, рааӡашьагьы, хылҵшьҭралагьы изеиԥшу, изеилало, изеилыҵуа, изеилаҵәо, еиҭагьы изеибаԥшаауа.
Колхидатәи ахҵәаха хәыҷы Мамзышьха арыцқьара, КБРЦ-и “Универсами” рыбжьара иҟалаз ашьаарҵәыра, – иааидкыланы Гагра ахақәиҭтәра даҽа шәышықәса рышьҭахьгьы уаԥхьаҟа ииасны имаагылар зымуа сахьоуп. Аԥсҭазаара мацаразын ишаз Аԥсны зегьынџьареиԥш, ари аҭыԥ хьҟәыршәац хәыҷы аҿыхра ус имариамызт. Аԥсҭазаара ду ахҭынҵатәын. Абри иалахәыз заҟаҩы ҭахада Мрагыларатәи афронт аҿы. Аха рыԥсқәа иахьҭахаз аҭыԥ аҟны акәӡам иахьыҟазаауа. Раԥхьа Аиааира агьама ахьырбаз Гагроуп. Гагра аԥсы еиқәырхатәуп ҳәа хьшьыцбаҵас иԥырны иахьаауазоуп рдоуҳатә мчы агәра ахьаагаз. Зыԥсы ҭоу реиԥш шаҳаҭра рылшоит Гагра иҭахаз рыԥсқәа, Гагразын игәаҟуаз, Гагра аӷа дӷәыхны, иабџьарқәа мҵарсны Гәмысҭатәи афронт ахь ицаз...
Гагратәи аиааира иаднакылаӡом ахҭҳәаа. Егьгәнаҳароуп. Схы-сыԥсы сегӡароуп мҳәаӡакәа, сашьцәа аӡәы дҭахахьеит, саргьы сҭахар схәышҭаара иаԥсыхәоузеи ҳәа гәыбжьажьарак рызцәырымҵӡакәа Ниазбеи Барцыц иԥацәа Ардашьыни Адамыри реиԥш ҩыџьа-ҩыџьала, хҩы-хҩыла /ҭаацәарак аҿынтә/ заҟа рхыргазеи Гагра.
11.07.1966 – 02.10.92
Ацанбақәеи Агечбақәеи рышьхымзагәарақәа рҿы ашьхақәа аҭанҵәара ианалагалакь, рхьышьҭрахь архын-ҳәразы Мазихәа иганы иқәдыргылон. Аԥшьаҭыԥқәа акы иузадкылом ҳәа ирԥхьаӡон. Убра иабзоураны еиқәхон. Излаҟаз еиӷьны иҿион. Убра ицаны ашьхныҳәарақәа мҩаԥыргон. Изҭахугьы ажәла ддыркуан. Шамахамзар, иахьа ари аҭыԥ хьыршәыгә ахьӡ ҿыханҵа
аӡәгьы игәалаиршәаӡом, инеиԥшьны “Бармышь’ ҳәа иашьҭоуп. Џьоукгьы ирҳәоит “Рыбзавод”. Асовет мчра анышьақәгыла ашьҭахьоуп ари Мҷышьҭатәи аԥсыӡтә ааглыхра андыргыла. Уи аизҳарақәа ируакны иҟалеит аха “Рыбзавод” ҭыԥ хьӡымызт. Ари ақыҭа наџьнатәгьы иақәын анхацәа бзиақәа. Ҭагалан, – иаадрыхыз рџьықәреи рцашҟа ианнаргоз акәын рыжәлахә заа ианалырхуаз. Измамыз ирыладырҵәон, еицхыраауан, еихьдырԥшуан. Анхаҩы аҟәыди, аџьықәреии, ахәыл рҵәи анааирых, иациҵогьы даҽакы иԥшаауеит ҳәа ирҳәоз абра зыҵәҩаншьапқәа арсызгьы ирызкын. Усоуп ишыҟаз Ахвелдиани Борис иҭаацәарагьы.
Борис иԥшәма Валентина Шьаадаҭ-иԥҳа Арсҭаа аеҭымра лхылгахьан. Лаб Аџьынџьтәылатә еибашьра Ду ахьынтә дзымхынҳәит. Жәа-класск данрылгоз, лан
дыԥсит. Рышкол адиректор Кокосқьериа Рикәа аҿар рзы дыгәцаракҩын, абри телефонисткас аусурҭа лырҭоит рқыҭаҿы. Уа аус зуаз Цымц-ԥҳа Зина хаҵа лцара иақәшәеит. Хылаԥшра лзуны, убри лдырҵеит. Лхаҭа лгәырҵҟәыли лыламыси ирыбзоураны абри азанааҭ лнапаҿы иаалгеит. Валиа аҭаацәара далалеит дышқәыԥшыз. Амҽыша лчара руит, ашәахьа а-Цымц-ԥҳа лҿынтә илыдылкылон лусуратә ҭыԥ. Лыԥшәма Бориси лареи ирааӡеит х-ҩык ахшара – ҩыџьа аԥацәеи аԥҳаи.
Рыҷкәын Ахвледиани Реваз диит ииуль 11, 1966 ш. азы. Иқыҭаҿы аакласск данрылга, дҭалоит Ленинградтәи ақьаад-амҿы аус адуларатә ҵараиурҭа. Ианхиркәша уа даагыланы акыр шықәса аус иуан. Бзиа иибоз Бениа-ԥҳа Амреи иареи рыԥсҭазаара анеиларҵа ашьҭахь диасуеит Ростовҟа. Уа иҟаз афилиал “ОАО” Аинформатика ахантәаҩыс дыҟан. Лассы-лассы акәымзаргьы, иҭаацәа игәы ианыҵалалакь, дкылҟьа дырзаауан. “Ҳамҭа хәыҷқәагьы шәзаазгеит сан”, – ихы нлықәикуан. Уара уаара еиҳау аҳамҭа ыҟоума, уан дукәхшоуп, ҳәа даалгәыдлыҳәҳәалон. Нас згьама ицәымҩашьоз, иан лкыкахш изаҩыз рӡыхь кәеикәеиуа изаақәлыргылон. Рӡыхь анаҳҳәа, Реваз аррамаҵура данахысуаз ауп. Урыстәыла анаӡара дшыҟазгьы аҿамаҿа анааҭаргала, аџьынџьыхәа, ахәыл рҵәы, аџьыка, ачаԥақәа злалырхиашаз акакан рыц уҳәа деидараха дизнеит. Зегьы ирыцкыз рӡыхь ауп. Мазихәантә изылгеит ҩ-литрак.
– Сан, бареи абри аӡыхьи рыда сҭахӡамызт, избан аидара быҽзаҵабшьыз, – ҳәа иан длывагьежьуан дџьашьаны.
Аибашьра рацәак бжьамызт, аха издыруадаз. Реваз дааны, иҭаацәа рзын игәы аарҭынчны данцоз ауп. Аҭӡамц иаласаз рсаркьа /акыргьы ахыҵуан/ днадгылан, данузадымгоз еиԥш акәымкәа днадууааит. “Сан, абри асаркьа кнысхырц сҭахын” – иан ихы налықәикит. Уан
рыцҳа, иара ак заҵәык ауп хар змамшәа иҳамоу, шәхәыҷрагьы шәқәыԥшрагьы сзеизызго, иамоукуазеи, изԥырхагада анылҳәа, дышьҭахәыцуа днадҵит. Иҽеидикылеит, асаркьа данымԥшылаӡакәа иҽеилеиҳәеит, ихы иҳәеит, асаркьа дагьазхьамԥшит. Ари зегьы гәнылкылеит иан, иагьџьалшьеит, аха илҳәарц илҭахыз лгәаҿы инхеит, илызҭымгакәа. Ишыҟалҵалацыз еиԥш, лҭацеи лмоҭеи рзын бзиа ирбоз ашәырқәеи ашәрҩеи, егьырҭгьы ахаа-мыхаақәа ниҭаны, днаскьалгеит, лнапы ыргьежьуа аԥсшәа иаҳәаны амҩа днықәылҵеит. Уи ауха Валиа зынӡагьы дызмыцәаӡеит. Илҭахы-илҭахым лара илызҵаауазма, илзыхынҳәит Цандрыԥшь адесант анӡхыҵуазтәи амш. Усҟан лҭацеи иареи лмоҭа Милана хәыҷы дрыманы иааны иҟан. Рқыҭа ҷкәынцәа зегь реиԥш, лара лԥацәагьы уахь иҟан. Ихәлахьан, аха аҩны лхы лзыҩнакуамызт. Ргәашә аҿы дцон, нас рӡыхь аҟны, уантә илҭаху ҳәа қәкык лымаӡамкәа рсоф аҿы дыхәнеит. Усҟан илаҳахьан Колхида ишыршьыз Ажьиба Даур Чынчор-иԥеи / Џьырхәа/ Ажьиба Зураб Џьота-иԥеи /Уаҭҳара/. Џьотараа рҿы дцаны дрыдашшыланы, даахьан. Амца лхыҷҷиаауа дахьықәгылаз, рқыҭа зырқшоз аҳәҳәабжьқәа рыла илдырит даҽа ҿыцк шыҟалаз. Абри иақәыршәаны лыҷкәынцәа агәара иааҭалеит. “Уара, акыр ҟалахма!” – аарлоуп уи лыбжьы шраҳаз.
– Ҳан, ибцәааӡаргьы акгьы иаԥсам, шьҭа иаҭаху аҽырӷәӷәароуп, Бокагьы дааргеит, Цандрыԥшь дҭахеит, бҽеилаҳәа баагоит! – илҿамԥшӡакәоуп ишларҳәаз (Бока Габлиа Оҭар иԥа Рома, Валиа лабеҳәшьа лԥа иԥа иакәын. Аҵых акыр ишнеихьазгьы рмашьына дынҭадыртәан дрыманы ицеит. Абарҭ зегьы рҿыцны илгәаларшәо, лыцәа дацәҟьаланы дшынаҳәы-ааҳәуаз, рыҩны-ргәара ырхыџ-хыџуа бжьы бааԥсык аагеит. Лгәы ааԥсахны ауадақәа еимырҟьо дшааиуаз иҟәыбаса ишьҭаз асаркьа днахагылеит. Рызегь зынԥшылоз, знызынла аӡәы дихыԥшны егьи дзынԥшылоз, инеицәхасуа,
еиқәгәырӷьо иааизызгоз, нас иаазԥырҵлоз, ақәрагьы змаз рсаркьа.
Аибашьра ианалагоз аламҭалазы Реваз иҭаацәара иманы зынӡаҳәа даахьан Аԥсныҟа. Гәдоуҭа ауадақәа амхны аиасрада ус рымамакәа идырхиахьан еиԥш “аибашьра, аибашьра”, – ҳәа иаагеит абыжьқәа. Реваз класск аҿы аҵара ицызҵоз иҩыза гәакьа Қаԥшь Вахтанги иареи ашҭа инҭыҵит. Ирԥеиԥшыз рдыруазшәа икеибамыжькәа еицын “Реваз!”, ”Вахтанг!” – “Вахтанг!, “Реваз!” – ҳәа рызхара рзеиқәҿымҭуа, рҳәоу акы акәны ажәылара рҽазыҟарҵон. Уаанӡа ҽнак аԥсшьара анирҭа, иан дналыдтәаланы илеиҳәеит Гәдоуҭа иамихыз руадахь ихәыҷи иԥшәмеи игарц шиҭаху. Ҳаӷа ицасгьы, сан, мышьҭабзиала, – ҳәа нациҵеит нас. Ан мап ауылкуаз, афатә-ажәтә, ашәырқәа ааидкыланы ларгьы дрыцны дцеит. Дрықәныҳәеит. Анык ишылуалԥшьаз еиԥш Анцәа дышиҳәоз дхынҳәит.
Аԥшыхәрақәа ирылахәыз ҳарԥарцәа зегь реиԥш Ревази Вахтанги инықәырԥшны ирдыруан ажәылара ишалагоз. Сентиабр 30 рыҽноуп. Ревази иԥшәмеи рхәыҷи дрыманы ашҭа иааҭалеит.
– Сан, Руфик дабаҟоу?
– Шромаҟа дцахьеит уи!
– Избан сан, заҟантәи сиҳәахьазеи сымҩа умкын, гәҭынчла сеибашьырц азыҳәа, сани ахәыҷқәеи батәуп ҳәа.
Ан дшанхеит, ақәҿылымҭаӡеит ишлылҟьазгьы.
– Иухьзеи, мшәан, уеихаԥсы-еиҵаԥсы, уан дрыцҳами, абжьааԥнеиԥш уҽаалыдкыланы лгәы ааҟауҵар ҳәа лҭаца Амра лыбжьы ныҵакны Реваз ишиалҳәаз иан илаҳаит. Аха иара дызгәылазхалахьаз ари дазалымхӡеит. Илзыԥшу лсырдырырц сҭахымызт иҳәарашәа ихы ааирҵысын, убри ала иазырханы инижьит иҭаацәа.
Октиабр 2, 1992 ш. Лнапы иакы-иамкы лхы даиааины амхы аҟнытә ихәнылгаз лҟәыд лҭәаҭәарц лыӡбеит.
Даҽа ф-ааҵәакгьы уа иалагылан. Уи ашықәсан Валентина луҭрақәа ҭыҵны ицон ҳқыҭақәа зегьы рҟны еиԥш. Аа-ведрак илԥшыз аҟәыд ркәасқьа абарҵаҿы инықәлыԥсеит амра алашырц. Ихәнылымгацыз ааҵәақәа қәак рықәшәар ҳәа дшәан дцеит амхахьы. Иҿылымхыцызгьы ыҟан. Еиҵаҟаа иҭәыз уаҩышәара ааҵәак дҩаҵалан дқьыԥаха ҵаҟа рбарҵа дныҵалеит. Оҳ, гәышьа ҳәа астол инықәлыргылеит. Уаҳа ацара лылымшеит. Лшьамхқәа лыҵаҽылозшәа лбеит. “Ее, иԥхасҭамтәыкәа арахь исыдызгалар измам аӡәы исҭаргьы акыр иаԥсамзи”, – ҳәа лгәы днацәажәеит. Рыҩны иақәкны гәыԥҩык шаауазгьы лбеит.
Колхидантә ижәылаз ҳаруаа ирыцқьо КБРЦ иаадгылеит. Абџьар змазгьы измамызгьы зегьы уи ахыбра иагәыдлеит. Ргәымшәароуп аӷа абра ддәылызгаз. Убра дҭахагәышьеит Ревазгьы, фырхаҵарыла, аӷа дшаҵахоз ирдырны. Дҭахеит Қаԥшь Вахтанггьы.
Аԥҳәыс еиҿамс Валентина дзықәшәаз даиааины, лара леиԥш зԥацәа ҭахаз анацәа ачҳара аашәырԥшыроуп ҳәа дрылабжьон. Аккаҳәа днархагыланы илҵәыуон лԥа иҩызцәа Тәанба Беслан Леиуа-иԥа, Аиба Даур Алиоша-иԥа, Ԥлиа Алик Далбеи-иԥа, Лакәиа Игор Кәыкәша-иԥа. Игор Лакәиа иашьа Гена иԥшәмеи Валиа лԥа Рауф иԥшәмеи еиҳәшьцәан.
Ҳаӷа изыҳәан игәыҟаҵаган, зԥацәа ҭахаз анацәа рхьаа иаҿыԥсаар, изыниаз рҽаҭаны итәар. Аибашьра ашьҭахьтәи ашықәсқәа, уи аԥсҭазаара иаҳагьы даҭаххеит Валиа. Лқыҭауаа апенсиа рзылшон, ананамгацәа ацхыраара рылҭон. Аӡәи-аӡәи рыгәқәа нибакылон. Зҿа-маҿа, зцәымза аишәақәа рахь инаргоз, анацәа гәаҟқәа лхеиԥш дрыз-хәыцуан.
Валентина иххаӡа иалыркыз лыҷкәын ицәымза даннадтәалалакь, лара леиԥш игәаҟуаз анацәа зегьы уа еизнагазшәа гәаныла дрылаԥшуан. Игәнылгон малла иахьҵыкәкәаз. Арахь ироуаз апенсиа ахьмаҷӡаз.
Рыҩнаҭақәа рымацара ракәызма ргәы иҵхоз, заҟаҩы рцәымзақәа арктәыдаз. Зҿа-маҿақәа зманы ақәрахьымӡақәа реиныхра амҩақәа ирықәыдаз. Уаҩԥсыла ираахаз рцәыӡқәа иреицәаны илԥхьаӡон ргәы иаҭаху ахьырзыҟамҵоз, ацхыраара зҭаху цхыраарак роуратәы абзазара ахьыҟамыз – ари зегьы иаҳзеиԥшыз гәыҵхан.
Аамҭа ауԥшыхуаз. Аиааира ажәашықәсахыҵрагьы ааигәахо иалагеит. Ақалақьқәеи ҳқыҭақәеи рҿы иаадыртуан абаҟақәа. Ари зегьы арҿыцуан, агәқәа ҭаԥнаҽуазаргьы иара акәын рӷьагас, хәрахәшәыс иҟаз. Х-уазрак, х-трагедиак /37-тәи арӡра 1941-1945 ш.ш., 1992-93 ш.ш.,/ рӡыблара уҿаԥхьа иаазыргылоз х-баҟак убас Уаҭҳарашҭа ианаадырт аҽноуп. Ақыҭа иалҵыз рнаҩсгьы Аԥсны ахы-аҵыхәа аҟнытә еизнагаз рацәаҩын. Агәалашәара иазкыз аҵәцақәа аанызкыло-заалакгьы инацырҵон: “Абарҭқәа ҳхазыршҭыша ҟамлааит уаҳа. Уа иаанхааит. Еиҵагыло ҳажәлахәқәа рыла ҳаихәаны, ҳаилибакааны ҳԥацәа иргаз. Аиааира ахьчашьа ҳақәшәааит”, – ҳәа. Аха харак имгакәа аӷа еиҭагьы аҳәаа дхыҵит, забџьарқәа гҿагылаз игҿырхыр акәхеит. Кәыдры аиҩхааҿы дҭахеит Арсҭаа Феликс Уасика-иԥа. Аӡәаӡәала иҭадырхахьаз азмырхакәа иҵегьгьы ҭахеит уа. “Аԥшьбатәи абаҟагьы ргылатәхома уан, Аиааира аагеит ҳамҳәази”, – ҳәа амыткәма ихырҳәаауан Уаҭҳаратәи арԥыс Феликс. Уи иаб Уасика дабиԥазаҵәын. “Ҳабз аӡаӡ алоуп Уасика ҩыџьа аԥацәа имоуп, изаҵәра наҟ хара инаскьап Анцәа имч ала”, – ҳәа ихәаԥшуан. Феликс х-ҩык аӡӷабцәа иман. Иара иеиҵбы Леван аҭаацәара даламлацт иахьагьы. Ишԥеилашоу, ишԥеигәылаҳау аҭҵаамҭақәа рхацқәа. Гагра ахақәиҭтәраан иҭахаз Реваз Ахвледиани иан лыҿцәажәараҿы даацәырнагеит Феликс Арсҭаа. Ари Валентина лашьа гәакьа иԥа иакәын.
– Аиаша басҳәап, ҳрыцҳарақәа рыцҳаралоуп ишаҳаԥсахуа. Ус иҳамоуп разҟыс. Ашьақаршьха иҭахаз ҳаҷкәынцәа, Аԥсны зыниахьаз зегьы иреицәаны сахәаԥшуеит, Ревазраа сханаршҭуа аҿынӡа, сылабжышқәа аахыдмыршылар рымуит Валентина лажәақәа. Аха еиҭахгьы лхы-лгәы каҳаны дыҟаӡам. Дрықәгәыӷуеит Уасика изынхаз Леиуан, нас иԥҳа Инга. Инга Арсҭаа-ԥҳа аматематика амаҭәар рызналгоит Уаҭҳаратәи абжьаратә школ аҿы. Лыԥшәма Руслан Рикәа-иԥа Кокосқьериа иакәзар, хшыҩзышьҭрала дырзыҟоуп иԥшәма лҭаацәара, реибар-кыра, ирну ахәрақәа рнызхша иазхәыцуа ҵеиуп. Иахьа дышьхааӡаҩуп. Ажәытәангьы ирҳәалон: ашьха здыло ауаҩымш зхымацара азын иҟам иоуп ҳәа.
Абриаҟара зхызгахьоу Валентина аԥсра даҳәаӡом. Реваз иԥҳа Альбина, егьи лԥа Рудик лыԥҳа илыхшаз абарҭ зегьы лгәышьҭыхгақәа роуп. Лара лҳәашьа илызлырхоит.
Акгьы ҳмыхьызшәа исԥхьаӡоит ҳԥацәа рхы зқәырҵаз Аԥсны ҳзырԥшӡар, ирԥсҭынхаз ҳадмырԥхашьаратәы иаҳзааӡар, – абас ихлыркәшеит аԥҳәыс ҟәыш, зыԥсҭазаара ацәгьара ахҩашьа иақәшәо Ан Валентина. Блақәас илхоу лыхьҿар рааӡара даԥымхааит!
7.09.1966 – 2.10.1992
Қаԥшь Вахтанг Владимир-иԥа /Такәа-иԥа/. Ари ахьӡи ажәлеи иааины иааивагылоит Ахвледиани Реваз Борис-иԥа. Реваз Ахвледиани Мазихәатәуп, Вахтанг Қаԥшь Бармышь ақыҭан диит. Аха шамахаӡамзар, Мазихәаагьы Бармышь ҳәоуп ишырҳәо, урҭ ақыҭақәа
еиқәыԥшуеит, инхо реиԥш еиласоуп, еиԥшьуп зегь рыла. Абри залҳкаауа, класск аҿы аҵара еицызҵоз Вахтанги Ревази рҩеидасымҭа инаркны Мазихәа аҭыԥхьыӡ дхыхны даман Вахтанг Қаԥшь. Убра сынхошәа сыҟандаз, ахьӡ мацаразын, – иҳәон Вахтанг.
– Еицҳзымхар ҳәа ушәома, Мазихәа инхо усгьы Мазихәа ахьӡ рҳәаӡом, убри ацынхәрас Вахтнаг Мазихәатәуп ҳҳәалап, – ҳәа дихлафлон Реваз.
Қаԥшь Вахтанг диит сентиабр 7, 1966 шықәсазы. Ҭаацәара еикәаҭәын урҭ аамҭала. Ран Ԥлиа-ԥҳа Лиубеи раб Владимири жәеизаҩык ахшара роуит. Аџьџьа аԥеиԥшха иҭан рашҭа. Аԥсуа изын аамҭақәа зегьы шҿаҟәагазгьы, аӡәы ишә ихмырԥшылакәа ирааӡон хәҩык аӡӷабцәеи ф-ҩык аҷкәынцәеи. Инрылаԥшыз ргәы азҳауан. “Анцәа шәызирҳааит!” – ҳәа ирықәныҳәон рыуа-рҭахы. Рҩеидасратә шқәсқәа ианарҭагыла, аӡәы ашәақь дашьит, ҩыџьа – амашьына, убас заалымдарыла, трагедиала мацара имҩасуа ишаауаз инхеит ҩыџьа – Ромеи Вахтанги...
Светлана Дгебиа-Бениа: – Сара ҭацас абри ақыҭаҿы сааижьҭеит иахьа акәым, сԥацәеи дареи еицеибашьуан. Абзиа зхы иазеиӷьазшьо ихы рыдиныҳәаларатәы иҟаз ҭаацәаран. Рчеиџьыка ҭбаан, ржәытәра иааркны хәанчара зламыз ҭоурых шҭан, гәараҭа ҭбаан ҳәа ирҳәоз агәра сзыргоз маҷмызт, сыблала избон. Усоуп рқыҭауаа шрыхцәажәозгьы. Аха убас иҟоуп аԥсҭазаара. Зегьы лахьынҵоуп. Ибзианы издыруан Вахтанги уи иашьа Ромеи. Абра цхыраарак сҭахуп ҳәа урызнеир, рыԥсы уқәырҵон. Аӡәы иԥырхагамызт, ҷкәынцәа ҟәымшәышәқәан. Егьырҭ ирызнымҵыз ниҵааит Рома, абарҭ ҳаҷкәынцәа реиԥш дсыԥхьаӡоит. Мыцхәы иблақәа сырхыԥшыларгьы сҭахым. Мчылоуп ихы шамихуа, гәыла игоит зегьы.
#
Алла Арзамеҭ-иԥҳа Бениа, 41 шықәса рҵаҩыс аус зухьоу.
– Ревази Вахтанги сара иасырԥхьон, сҵаҩцәа ҟәыбҷақәа ракәын. Иқьиақәан, агәыҭбаара рыгмызт.
Арҵаҩы лзын иреицәоу лахьынҵоуп ибзианы илдыруа, рхәыҷра уи иахаану уҵаҩы данҭахалакь. Иахьанӡагьы сгәы исзалымхыцт Вахтанги Ревази. Рышәҟәыҭра хәыҷқәа шьҭасуа Бармышь ашкол ашҭа ианҭалозтәи асахьа сыблаҿы инхеит. Ахәыҷқәа зегьы еиԥшым, аӡәы дцәажәоит. Егьи иакәмк ҟаиҵар алшоит. Қаԥшь Вахтанг убриаҟара дрыцҳашьаҩын, ихахьы игон аӡәы иҟеиҵаз. Избан, ҵакыс иамоузеи иҟоуҵо ҳәа ҽнак саниазҵаа, дрыцҳами ҳәа аҭак сиҭеит. Абри азын сиҿцәажәалон. Ихәыҷқәан, аха ҳҵаҩцәа рхәыҷра ианухуан рыԥсадгьылра, ииашоу амҩа ишаныз.
Қаԥшь Миша: – Сгәыԥ аҿы иҟаз зегьы сылаԥш рхын. Даҽаӡәы дитәызаргьы ҳазегь ҳаицырхылаԥшуан, ҳалаԥшҳәаа иахьынӡауа, иахьынӡанаӡо. Аха мыцхәы дрыцҳасшьон Вахтанг рыцҳа. Ҟазшьала ҳажәлаҿы аӡәы диеиԥшымызт. Игәы ԥшқан, арыцҳашьара илан. Инапынҵа наигӡон қәнагала. Сара иџьасшьоит аԥшыхәразын Анцәа дшишаз. Гагра агәаҿынӡа днеины, иҟоу-иану еилкааны даауан. Ишьапышьҭыбжь уирҳаӡомызт. Аибашьраҿы зегьы хадоуп, аха ԥшыхәра ицо изын ашьапышьҭыбжь амыргара зегьы еицрылшомызт. Ашәара усгьы иламызт.
#
Валентина Арсҭаа-Ахвледиани:
– Абри ашҭа сгәы ианыҵамло ыҟаӡам. Ашҭа иахнагахьоу зегьы зхызго аԥсцәынха Рома иоуп. Еибашьрада еилызыҟәшәаз аԥсрақәа рзымхеит. Еицәаз ааха инаҭеит. Ихаҭагьы деибашьуан. Акызаҵәык сгәы нызкыло иаб иҩны каимыжьит, аҩны, адәны иман
Гагра, уа анхара далагахьан, аха иара ақыҭахь дхынҳәит. Ҳазегь ҳаигәырӷьеит ари.
Вахтанг Қаԥшь фышықәса длышьҭан Дгебиа Марина Толик-иԥҳа. Улахьынҵа ушзацәымцо убри алагьы иубоит. Вахтанг Қаԥшь иҭахара фымш шагыз дааигеит Марина. Аиааира иадыргазааит, – иеигәырӷьеит иҩызцәа аибашьцәа, иқыҭауаа, игәыцхәцәа. Ҩ-бзиабарак, ҩ-лахьынҵак рыццышәқәа канаԥсеит аибашьра. Ус дара реиԥш шаҟаҩы. Аха Вахтанг гәҭыхас имаз амрахәага гәылҷҷааит – Аиааира. Убри иазҳәаны, рыбзиабара иасимволны ларгьы илҳәоит: “Сара уаҳа аҭаацәара салалом, ус насыԥс исыман, сара исхатәуп, сахыбаауеит аӡәы исзихьырсуам!”.
– Дызусҭада абри Вахтанг иашьа Рома Қаԥшь, амаршрутка иақәтәоу? – абас схәыцлон.
– Ԥшӡакы, аибашьра ашьҭахь иаушьҭуп иԥаҵа, Валентина Арсҭаа исызҭылхыз исахьала дыздырит. Акырынтә имашьына сақәтәахьеит. Абри деилыскаап ҳәа иагьараан сгәы иҭаскхьан. Избанзар, амашьына ныҟәцаҩцәа зегьы еицрымам ҟазшьак имоуп – культурала ажәлар рымаҵ аура. Акырынтә дызбахьеит абыргцәа аԥара шрымимхуа. Ибжьы ҳареикӡом, аӡәы диқәҵәҟьом. Ирҭо изирхоит. Изшәымамзеи ҳәа аӡәы дирԥхашьаӡом.
Аешьа ила аешьа дшыблугьы имоуп дызхыҽхәаша – фырхаҵарыла дҭахеит Вахтанг. КБРЦ мцаҭыԥны ирзыҟалеит аӡәырҩы.
#
Инга Барцыц-ԥҳа:
– Ҳаибашьцәа акәшеит ари ахыбра. Ахқәа ахьынтәаауаз убаӡомызт. Ҳҭахоит, ҳаԥсуеит ҳәа аӡәы шәарак изцәырымҵит. Рызегь еилазгоз Колхидантә иԥхарҵаз, хыхьынтә илыбааз зегьы абра иҩналеит. Рдәылцара цәгьахеит. Хыхьынтә ихысуан, техникала
еиқәшәан. Қаԥшь Вахтанг ахеиԥш длыҩналеит. Дшаҟьшаҟьо днаԥшааԥшын аҩада дхаларц амардуан иҩаҿаламҭаз игәы инҭадыршәит. Абра иҭахаз ԥыҭҩык ыҟоуп. Рызегь рсахьақәа ара иадаабалоит. Збаҟақәа ара игылоугьы ыҟоуп. Иҭахаз зегьы ҳгәы иалоуп, ирыцҳауп, аха зегь реиҳагьы дрыцҳаушәа збоит Вахтанг. Рытрагедиақәа сзеиҭарҳәахьеит убри азын акәхап. Рыԥсқәа срыкәыхшоуп абарҭ зегьы.
#
Автор лажәақәа:
– Ирҳәоит. Абриаҟара зхызгахьоу ашҭа, излаӡахьоу зегь рхазыршҭыша, уи еиҳау ашьаарҵәыра анахнагалакь ашьҭахь иазынхаз рыла хьышьҭра хазынак амԥшаар ҟалаӡом ҳәа, ашҭа ԥхьаҟа изгаша аҵагылоит ҳәа. Урҭ Рома ихылҵ роуп. Гагратәи инхарҭаҿы иԥа дахылаԥшуа дҟалахьеит. Абри ауп ирҭаху Қаԥшьаа рқыҭауаа. Анцәа дырзылԥхааит.
26.03.1964 – 2.10.1992
Жьҭаарамза 2, 1992 ш. азы иҭахаз аӡәырҩы рыԥсанышәаҭарақәа еиқәшәеит. Машьынак ала ҵәыуара ицоз гәыԥҩык срықәшәеит. Сгәы иахьҭамшәаӡоз, сыззымдыруаз, исзымдыруаз заҟаҩы рҟны ҳнеида. Ганкахьала сгәы ааннакылон дара рзын сылаӷырӡ ахькаԥсоз, агәаҟра иақәшәаз рхаҿсахьақәа блала иахьызбоз. Убасоуп Ӡкәиа Феликсраа ргәараҭаҿы иааҳамҩатәны ҳшымҩахыҵыз. Гәаныла аџьшьара рысҭон “абри ҵәыуара дцозар акәхап ҳәа хшыҩзышьҭра сзыуны, сдырны исзаанызкылаз Гаграа рыҳәса. Ааҩык ҳрылсхьан, ажәбатәи Ӡкәиа ҷкәын иакәын. Ихахәы ала џьара дшызбахьаз здырит. Сахьгылаз акәӡамызт сахьыҟаз, сизхәыцуа ахара сцахьан. Исгәаласыршәеит Бениа Џьотараа рҿы шакәыз. Аибашьраҿы уама зхызгахьаз уи иԥа Гиви иабхәында иакәын Феликс. Феликс иаҳәшьа Лариса лакәзар, уи лыԥшәма КапишавиӡеҬемыргьы уа дызбақәахьан, абзиеи ацәгьеи раан. (Гагра дҭахеит.
Ӡкәиа Феликс Кәыҷка-иԥа диит хәажәкыра 26, 1964 шықәсазы Гәдоуҭа араион, Џьырхәа ақыҭан. Калининград аррамаҵура дахысхьан. Дҭаацәаран, ҩыџьа ахшара иҭынхеит. Дынхон, дынҵуан Пицунда.
Тҟәарчал иааркны, Очамчырантә, Аҟәантә зынхарҭақәа кажьны, ихҵәаны Пицундаҟа иааз рымаҵ иуан, рхәы неигон, занааҭла дмашьынаныҟәцаҩын. Иҭәы-иԥха инхоз, зхатә џьабаала зыхшара зааӡоз, зыжәлар рҟны аҳаҭыр змаз часак иахьыԥшуа аҿынӡа иахьнаргаз игәы ҭнашьаауан. Убри инаркны Феликс иагьа амла дакуазаргьы, иҿаҵа ихы ахибаауан. Ибла иаахыҵуамызт “ахҵәацәа” ҳәа ахьӡ змаз. Абри аӷа ианамыжьра гәҭыхас иман. Ахҵәацәа рымаҵ аниуаз аамҭақәа рзоуп. Анатоли Нанба игәыԥ аҿы днеит “исеиҵбацәоу аԥшыхәрақәа раан иҭахоит. Сара ахҵәацәа ақашь рыцсфоит, иҟалозар схаҭыԥан даҽаӡәы дыԥшаа”, – ҳәа. Ари заҳаз Толик иџьеишьеит. “Уи усураӡами, иреиҳау аус-ԥшьа уахагылоупеи, аибашьра иаҳа имариоуп, уара, иуаҳама, дасу ирзыԥҵәоу афатәқәа уара уеиԥш ламысла рызшара аиҳа”, – иҳәан дилабжьаны уа дазааникылеит. “Ус анакәха, жәылара шәанцо сышцо удыруазароуп, гәнаҳарак смыхьааит”, – ҳәа еилаӡеит. Феликс зыбаҩ
зцәыласыз ҷкәынан. Есымша хәарҭарак злоу уск даҿызар акәын. Иус иҽахаршәаланы иҩызцәа аибашьцәагьы рахь днеиуан. Абџьар сымам ҳәа даанымгылакәа жәылара ицоз дрылагыланы иҿынеихеит. Ахы зықәшәаз, иҭахаз, ма ахәра зауз заҟаҩы алигахьадаз. Абар “КБРЦ” иахьааиз, иаҳәшьаду лыҷкәын Амԥар Маҳаид /Славик/ ахы иқәшәеит. Дысзеиқәырхозар ҳәа диҵаланы дышцоз иаргьы дызгарыз иқәшәеит. Амедаль “Агәымшәаразы” ианашьоуп, данҭаха ашьҭахь.
23.01.1962 – 02.10.92
Иагьа имариамзаргьы, Амԥар Маҳаид Макара-иԥа ихы-иҵыхәа шәсырдыраанӡа снахьымсыр ауам хәыҷык инаскьагоу даракәацқәак. Исгәалашәоит, Макара иаб Маҳаид Мачагәа-иԥа данҳҭаалоз. Даара ибарақьаҭыз ҭаҳмадан. Шьхауаҩын. Ҳәызбеи кәаци еиқәырхӡомызт. Измамыз, еилаҳауазгьы дрыцхраауан. Шықәсык ахьтә мызқәак ракәын аҩны
даныҟаз. Егьи зегь шьхала ихигон. Иԥсаса ҩышә-хы ианырхыслак, иԥхьаӡаӡомызт. Аџьмааӡара згәы азыҳәоз ажәла диркуан, инапгьы барақьаҭын дразын азы. Аҳаракырақәа рҿы асы анлеилакь, ирахә иманы акыр
дласкьон. Уа иамур даҽа ԥыҭк, дахьцалакгьы абнара дзылҵуамызт. Амала, еилымԥшаакәа иааиҿаҳаз ашәарах деихсуамызт. – Абас санҵаҩыз инаркны ихаҿсахьа сызҭырххьан саби сабеҳәшьеи.
Қәрала акыргьы дреиҳабын, арӡреи ма аурыс еибашьра дуи ирыннаҵаз ахәрақәа ахьырзеиԥшыз азын акәхап абиԥарак ҳаҵанакуеит, ҳаилибакаауеит рҳәон. Лассы дрымбаргьы рзычҳауамызт. Неиқәҿыҭы-ааиқәҿыҭуа “Маҳаид иҳәан еиԥш” рҳәалон. Рыбзиабара еихазҳаз даҽа хҭыскгьы ыҟан. Саб иашьцәа х-ҩык дырӡхьан. Аруаӡә – Ҳаџьым зыхьӡыз ԥшь-ҩык иԥацәа Аџьынџьтәылатә еибашьра иалахәын. Ҩыџьа ҭахеит, ҩыџьа хынҳәит. Ленинградтәи аблокада зыԥсы алхәаа иаазгаз аруаӡә Бабка Маҳаид иашьа иԥҳа дааигеит. Изыниахьаз зегь ныԥхьаршәҭны илеигәырӷьеит, ачара ду руит. Маҳаид иԥа аиҳабы Ардикәа уи аибашьра ду аан дҭахахьан. Саӡәк ҳәа дызҵаԥшуаз Макара ичара аҽҳәара анарҭа аламҭалазоуп. Ҳара ҳҿы дымҩахымҵкәа иашьа иԥҳа лахь дцозма, – даҳҭааит. Реицәажәараҿы игәныскылаз: “Дад, акамбашьжьы бӷаб жьуп, аха акамбашь ажьы ачара аишәа иқәыуҵар ҟалоит. Ус иазкны исымоуп саргьы. Амала, ауаҩы иаҩсуа, иҟәышу ашәарах абӷаб ажьы ачараҿы ирылоуҵар, игәнаҳароуп рҳәон. Ус сазыҟоуп саргьы”.
Ауазра иарҳәацәахьаз агәараҭақәа рҟнеиԥш Маҳаидраагьы ирҭааит агәырӷьара. Анхацәа дрыланагалеит Макара. Ӡкәиа Вера Беигәа-иԥҳаи Макареи рыԥсҭазаарақәа еиларҵеит. Ирхырҳәацәон илзыруыз ачарагьы. Дрыхшеит аԥа. Маҳаид ихьӡызтәыз иабду Маҳаид иоуп. “Ишԥасыԥсыхәоу, сыҷкәын ихьӡ сзымҳәо, иабду ихьӡ ҳәашьас иасҭарызеи ҳәа дааиланархеит аламыс ҭыԥҳа Вера. Убри ада даҽа хьаак бмоуааит, Славик ҳәа иаҳәала лҳәеит лҩызак. “Уан дукәыхшоуп, ҩ-хьӡык, ҩ-қәрак, умшхаат” – ҳәа Славик ихьӡылтәит. Аиҳараҩык иҩызцәагьы ус ишьҭан, Маҳаидгьы рҳәон.
Ф-ҩык ахшара рааӡеит Макареи Вереи: Цуца,
Маҳаид, Баҭал, Нуца, Сусана, Гәында, Хаиа /аиҵбаӡа Хаиа лыԥсҭазаара далҵхьан/. Зқәыԥшра иҭагылаз лыԥҳа лзын илыцраз амца аӡәгьы илырбомызт. Даҽа анык илылымшара лылыршаны лхы амылхуан. Лцәеижь аҿы хараӡа инаганы илҵәахит абри ахәра. Знызынла ианԥлыртуазгьы уаҩы данимбо акәын.
Маҳаид /Славик/ иқыҭаҿы абжьаратә школ даналга, Ростов амашьынамҩатә ҵараиурҭа дҭалеит. Ибзиангьы ихиркәшеит. Адгьыл абзиабара иман. “Саҳәшьа, Маҳаид сара дызгоит Лӡааҟа, адгьыл исҭоит, дынсырхоит, аусурҭагьы изысыԥшаауеит”, – иҳәеит ҽнак Лӡаатәи аколнхара “Кьараз” ахантәаҩы Ӡкәиа Фазылбеи. Лыхшаара рызегь лылаԥш иахьыҵанакуа иҟазарц шылҭахызгьы, ари мап лзацәымкит. Аиҳаракгьы аԥшьаҭыԥ Лӡаа. Аҭоурыхгьы, ахыԥшагьы, адгьыл чашәрақәагьы рыӡбахә лаҳахьан. Маҳаид механизаторс аусура далагеит. Инықәԥраа ицашашәа, иԥшӡаӡа иргылеит ҩны хәыҷык. Аҽеиҵыхырҭақәа иоуит. Лӡаа иҩынтәны абзиабара ишьҭнаркааит аҭаацәара ссир иааӡаз аҭыԥҳаи иареи ахьеибадырыз. Ари Сабуа-ԥҳа Фатима лакәын. Ԥшьышықәса ҵуан аҭаацәара аԥырҵазижьҭеи.Еиқәгәырӷьо еицынхон. Аха аибашьра иаблит ҩ-бзиабарак. Цандрыԥшь адесант анӡхыҵуаз иалахәыз Маҳаид иҩызцәа дрыцны дхынҳәит. Имаҷҩымкәа рҭаацәарақәеи рхәыҷқәеи Аԥсны иалганы Урыстәылаҟа ианырышьҭуаз иаргьы иԥшәма длыҳәеит уахь дцарц. Аха илымуит. Лыԥсадгьыл, лҭаацәарақәа, лҭахыра, лашьцәа ааныжьны схы сыхьчоит ҳәа ацара лхы илзаҭәамшьеит. Зԥацәа ҭахоз анацәа дрыцҵәуон, ианаҭахызгьы рҵаҩык лаҳасаб ала дрылабжьон, рыгәқәа шьҭылхуан.
КБРЦ ахыбра мыжда ауаҩжьыфацәа ишрыҭрахаз еилызкааз аԥсуаа рыҷкәынцәа ажәлеит. Уа иҟан Маҳаид имаҳә Ҭарба Кәыртачка иԥа Гәрам, Ӡкәиа Феликс уҳәа ирацәаҩны. Ахыбра аҩнуҵҟа џьоукы штәаз
ибеит. Иаԥсуаауп ҟаиҵан рықәҿиҭит аԥсышәала. Уи раҳар ҟалозма ақырҭқәа. Абас ала уи аҭыԥ аҿы еилых дызмам Маҳаид иан лажәақәа рыла иуҳәозар, ихәхыкны илылалеит, хәҩыуаа уа иҭахеит. Рыхәҩык рыхәгьы лҵәыуеит, Амԥар Ҷыгә лымаҳә Гәынба Вова идырҵеит Маҳаид дышҭахаз ала иан лҿы днеины иҳәарц. Уи аусгьы цәгьоуп. Зегьы еицрылшаӡомызт. “Ухәра уара ухәроуп, уи знымда, избан зегьы заҿырԥштәу”, – ҳәа зажәа иалаз ан ҟәыш дзыниаз данышәеит. Аибашьҩы иԥеиԥш лзымдыруа дыҟамызт.
Вера Ӡкәиа-ԥҳа лаб ддырӡхьан. Ауама ихыганы дхынҳәит. Уи ихылҵит ҩыџьа аԥацәеи х-ҩык аӡӷабцәеи. Реибаркыраҿы аибашьра иалахәыз аӡәырҩы бжанатәит. Уаҟагьы иаанымхакәа иҭахеит Кәычкеи Мироди рԥацәа – Феликси Алхаси. Дҭахеит иара убас лаҳәшьаԥа Бениа Адгәыр Ҷыҷыкәа-иԥа. Убас иҟоуп Маҳаид иан лҟазшьа – иҭахаз аӡәы илымкаа лара лԥа иӡбахә уҳәар лхы ахылбаауеит. Аха зыԥсадгьыл зхы ақәызҵаз зегьы зныкҟьарала рыхьӡқәа рцәыргара залшаӡом. Ихьшәаны акәзаргьы, аӡәгьы аганахь даанрыжьӡом.
Лара илҳәалон еиԥш, лгәы зланылкылаша лымоуп. Баҭал иԥеи иԥҳаи ыҟоуп. Аԥҳацәа заманақәа дрыхәаԥшуеит. Аха иҟоуп убас мышқәак, ажәҩан лаҟәцәахазшәа ма Калдахәара ҭшәахазшәа анылбо, џьаргьы данамкуа. Усҟан Аԥсны адақәа дырҭаланы гәаныла дрылсуеит анацәа, дрылсуеит зԥацәа ҭахаз абацәа, аӡәгьы дызҭнымхаз. Урҭгьы разҟыданы илыԥхьаӡаӡом.
– Аԥсшәа ҳҳәонаҵы, аԥсышәала ҳҵәыуанаҵы, уи ала ҳаҽнаҳкылонаҵы, аԥсуала ҳаиқәныҳәонаҵы Аԥсны зышәгәашә акуа аӡәгьы дҟалаӡом! – лҳәеит лара лажәа хыркәшауа. Ииашаны, дрыцҳан лара џьоукы ишҟарҵаз еиԥш, Маҳаид дмеибашьыкәа ихы џьара иԥхьеикызҭгьы. Усҟан аӡәы арахь умҩахыҵ ҳәа изламҳәаргьы алшон...
09.10.1956 – 02.10.1992
Гәдоуҭа апресс-центр аԥхьа игылаз амашьынахь инеиуан аԥсуа телерадиодырраҭара ажурналистцәа. Ԥыҭҩыкгьы ҭатәахьан. Харантә сгәазҭаз Екатерина Бебиа-ԥҳа дааҭыҵын, сгәы иҭыхоз лдыруазшәа исалҳәеит Анзор Кәарҷелиа Гагра дышҭахаз, иҵәуара ишцо, беиԥшзар баала ҳәа. Рҩыза гәакьа дахьрыԥхьз шрылсыз рныубаало аӡәи-аӡәи еиҿаԥшӡомызт. Рыхқәа рыхәдақәа ирызнымкыло ихьанҭан. Рҿымҭра иахаршәыз ашәшьы далзбаауан ауаҩы лаша. Зыхьӡи зыжәлеи еидкыланы ирҳәо, збаҩхатәра шәхьаз аԥсуа телехәаԥшра аоператор Анзор Кәарҷелиа.
Анзор Мелитон-иԥа /Милтон/ Кәарҷелиа диит абиԥара хазынақәа еиҵазааӡахьаз Аҷандара ақыҭан, жьҭаара 9, 1956 шықәсазы. Анзор даныхәыҷыз инаркны аҟазара дазҿлымҳан. Иара ихатәы блақәа рыла, даҽаӡәы изгәамҭо, даҽаӡәы иԥыхьамшәо иара иԥсы ахаҵаны, ахаҿсахьақәа аԥиҵон, иҭиҵаауан аԥсабара. Убри азын акәхап машәыршәа изалимхыз асахьаҭыхра азанааҭ. Абжьаратә школ даналга аҵара иҵон Аҟәатәи асахьаҭыхратә ҵараиурҭаҿы. Аԥсуа телехәаԥшра анаадырт инаркны операторс уа аусура далагоит. Иааԥсара Гагра иадын. Аԥсны иазеиԥшу ныҳәак анымҩаԥысуа, иахьымҩаԥырго ашҭаҿы иара иаԥхьа аӡәгьы дызнеиуамызт. Икамера кны дааҭалон, аԥсшәа ҳаҳәо днҳалсуан. Ччаԥшьк еиԥшымызт иҿықәлашоз
иччаԥшь. Иблақәа иузырхымхуа, имаӡоу, иҭбаау рҿиаратә хәыцрақәак ирыҵан. Аныҳәақәа рыдагьы, политикатә хҭыск ахьааҳалагьежьыз /усгьы Гагра ала иалагон/ иара уа дгылан. Қырҭтәыла амшныҳәа Гаграа ҳастадион аҟны амҩаԥгара ианаԥшьаргозгьы иараӡәк иакәын аԥсуа телехәаԥшра аҟнытә иҟаз. Дара рганахь ала ихҩыкны аҭыхрақәа ирҿын. Иаҳҿагьежьуан, аӡәы ҳарцәбжьшәар ҳәа ишәаны. Ахылара зҽазызкуаз аԥсымкәақәа реиԥш иаҳҿагьежьуан. Гәыԥ-гәыԥла игылаз ҳаҷкәынцәа рҿы инеины рҵәылхра иаҿыз ақырҭқәа ирышьҭан ркамерақәа ырҟабыцуа. Иршны цҭәашәак ҟаҵаны, нас ижәбома аԥсуаа ирхылҿиааз ҳәа изларыхцәажәашаз иашьҭан. Рыблақәа ирхын ацәымӷра.
Аҭыԥантәи ақырҭқәеи Қарҭынтә иаази /урҭ шмаҷҩымызгьы/ еиҟараны еивашьқьыруан, ачараду рымазшәа. Аха урҭ зегьы гәаӷ-гәырӷьаран. Усҟан Анзор Кәарҷелиа, уаҩрала иҭәыз, цәгьарак ҟамландаз ҳәа ҳауаажәлар дырхӡыӡаауа, маӡала ибжьгьы ныҵакны, шәмыццакын, дара шәаларгалоит, аха ҳәа нрыҵаҳәаны, бжьацәк /епизодк/ ицәыбжьахар ҳәа дшәаны дахыццакуа аҭыхрақәа дырҿын. Астадион ашәгәашә ылаԥахны Ҭамаз Надареишьвили ишаиркхьазгьы, ақырҭқәа рыгәҭакы дара раԥхьа изаҳахьаз жәлар рфорум “Аидгылара” Гагратәи аҟәша анапхгареи, иалази астадион инхыҵны инеины чгара идыртәет аԥсуаа рыҷкәынцәа. Аҩнуҵҟа ала еилысуан Тамаз икоманда. Еныкь Григори Ражден-иԥа даҽа ҩыџьаҟа ҳара ҳатәқәа идкыланы дырхылаԥшуан шьакаҭәарак ҟамларц. Усҟан иара азинхьчаратә органқәа русура иара дахылаԥшуан, инапы ианын. Шьакаҭәарак ҟамлакәа реиқәкра иашьҭан ҳганахь иҟаз зегьы, аха...
Анзор Кәарҷелиа раԥхьа днаргыланы уахь аӡәгьы ҳҭарымҵеит. Астадион иакәыршо аҭӡамц чаԥақәа акыр ишҳаракызгьы, уахь дхаланы рыҩганкгьы ҭихуан –
ааҭыҵ игылазгьы, наҟ итәазгьы, идыргыларц ирҿагьежьуазгьы. Сазыҟаҵаны саргьы камерак скызҭгьы /сара схәы нхеит/ заҟа сахьа ҭоурых шәсырбарызеи: аурыс школ иҭырцаз ақырҭуа ҷкәын Лолуа Ҭамаз, судкыла ҳәа Чамагәуа Ҳараз ишкол аҿы даннеи, дрыцҳашьаны идикылаз, абжьаратә школ иалиргаз Ҭамаз, астадион авараҿы инхоз рдауарқәа шәаны, иааганы аԥсуаа рыхқәа идырбаны амҩанҵара иҽазирхиахьан. Раԥхьа Анзор Кәарҷелиа ила иԥишәарц иӡбазаап, ачаԥарсҭахь дхаларц акыргьы аԥшьеиган, аха даҽхьыҩрны дкаҳауан. Аҵыхәтәан аҭыԥантәи амилициа Кәарацхелиа Џьон диҵасны дыхәнигеит. Анзор, уԥа ҳәа ансыҿшәамҭаз, дааиламхаӡакәа наҟ дҭаԥалеит. Ԥыҭраа-мҭак уахь аус иуан, нас еиҭа иҭыԥ ахь дыхәнеит. Аха еиҭагьы игәҭакы наигӡарц адауар зкыз иҩыхәнамҭаз, ишьапы данкны длыбааиҳәеит Сабуа Родик Арзамеҭ-иԥа. Џьон Кәарацхелиа дыкшарц днаидыххылеит. Џьон ишьҭихыз инапы аҟьаха иамраӡакәа еилаԥахны иааникылеит Родик. Зоура наӡааӡаз, агәашьамх ссирьы змаз Родик ибжьы ҩҭицеит: “Уҽынкыл, абри уморфинист имшала унацәа анурҵысы, сара аӡәы ицхыраара сҭахӡам, абраҵәҟьа сулгоит”, – ҳәа. Нас ҳара ҳатәқәа ааин, Родик Сабуа /Башьышь-иԥа/ даарыгәҭылакны зымҩа инагылеит.
Анзор Кәарҷелиа, убри аҽнытәи иусумҭақәа /ианҵамҭақәа/ иԥкаауа рыхәаԥшразы алшара сиҭеит усҟан Аԥснытәи ателерадиокомпаниа Ахантәаҩыс иҟаз Ш. Ԥлиа. Анзор шамахамзар, акы ицәыбжьамхеит жәҩыуаа ирылымшоз имала илшеит. Алажәқәа реиԥш ишишькла-ҳәуазгьы.
Анзор Кәарҷелиеи сареи аус еицаауамызт, аха ихьӡ ацымҵаӡакәа сызхәаԥшыз аҭыхымҭақәа иара икымҭа сырҩашьаӡомызт. Ирныԥшуан аоператор зыда дхәарҭам ахатәы ԥшаахқәа азнеишьа ҷыда, еихыбаа-еиҿыбаа, ахәаԥшра агәаԥхара уоуратәы. Дахьсахьаҭыхҩызгьы икымҭа ианыԥшуан, иҵаулаз ҟазан. Гәымшәак шиакәыз ааԥшхьан 1989-тәи ашықәсқәа инадыркны.
Зыбла гәыҭбаақәа ԥсадгьылк рыхӡалоз, зуаажәлар рзын бзиабарыла иҭәыз Анзор Кәарҷелиа дгәаӷьны абџьар иқәызкыз дзыхшаз рзынгьы дшәымаҭәаны дыршәуп. Убри ида Аԥсназын аӡәгьы дҭамхаӡаргьы, Қарҭаа зегьы убри игәнаҳала иҿаҳәазаауан, убри рызхон...
#
Венера Чагәаа-ԥҳа, Гагра акультура Аҩны аусзуҩы:
– Анзор Кәарҷелиа Чагәаа дҳаҳәшьаԥан. Иан Аринка дызлаҳҵоз аӡәгьы дҳамаӡам. Анзор Калдахәара ашкол-интернат дҭан. Ианшьҭра мыцхәы иҿыгәкаауан, убри азоуп уахь дзиаргазгьы. Аҵара иҳарҵон. Аҵаҩцәа еилызхуаз арҵаҩцәа уа аӡәгьы дыҟамызт, аха Чагәаа ҳҭацацәа инадыркны зегьы ҷыдала рылаԥш дыҵакын. Акәашара далан, цәгьа инаалон уи. Асахьақәа ҭихуан, дҟәыбҷан, ҭынчк иакәын. Аԥсабарахь ныҟәара дугома, ашкол аҟны аума илаԥш зыдхалаз, иҭиҵаауаз џьоушьарын, иадибалазеи абри амаҭәар, абас угәы иаанамгар ауамызт.
#
Автор лажәақәа:
– Анзор Кәарҷелиа игәымшәара ҳамҭаны Аԥсынтәыла иазаанхеит, ибаҟа дахьҭахаз КБРЦ ашҭаҿы иҟалеит, изқәаҭыԥ – Аҷандара.
Анзор Кәарҷелиа ибаҟа анаадыртуаз аҽны ажәлар рацәа рҽаладырхәит Гагра. Иахаршәыз аахырхит ҩыџьа иԥацәа. Иԥсы анҭазеиԥш агәыкра икны иагоз Анзор Кәарҷелиа ибаҟа.
– Исахьа ԥшӡа, ипатриотизмра, баша дышҭамхаз аҳәон ахаҳә-са, иԥсадгьыл азын ицраз амца уныруан.
Анзор Кәарҷелиа ибаҟа анаадыртуаз, ари аҽыхәышәтәырҭа аиҳабы В. Аҩӡба иқәгылара гәышьҭыхган, ирхәыцган: “Анзор Кәарҷелиа иҩызцәа агәымшәацәа ԥсра-ӡра рықәӡам, иаҳзааргаз Аиааира ахьчашьа ҳара ҳанақәшәа”...
Анзор Кәарҷелиа иаб Милтон дцәажәон ибжьы ҵысҵысуа: – “Уԥсы ҭынчыз, шәыԥсқәа ҭынчыз ҳиааира зыԥсы ахҭнызҵаз ҳаҷкәынцәа. Анзор уҷкәынцәа уара уԥсахра рылшаратәы сара исааӡоит”...
Аԥсны еибашьуаз аҟабардақәа рахьынтә иҭахахьаз азмырхакәа даҽа ауԥшәылкгьы дахәртәит ҳәа ааҳалаҩит зҭыӡҭыԥқәа ирхылахьаз Гаграа.
– Ишԥа, ецы жьҭаара 6, Ԥсоу Абираҟ ахадыргылеит, иахьа дышԥаҭахоз Гагра, – сӡарақәа кны ҳгәашә снылагылеит схьаа
зцысшо аӡәырҩы збозар ҳәа. Урҭ афымшк ажәыларақәа ахьынӡацоз, ирацәаҩын анышә иамардахьаз, иҟан зыбаҩқәа ирышьҭаз, имаҷҩымызт игҿазгьы. Схаҭагьы убри аҽны ԥшьыџьара сынрыдаш-шыланы сааит. Снапы иакуа-иамкуашәа реилыргарақәа сырҿын аԥҽыхақәеи, ақьаадқәеи ицҟьа-шәҟьа еилажьыз, зегь реиҳагьы ааха сызҭаз апатреҭқәеи.
“Алхасов Ҳасан!” – иабасаҳахьоу ҳәа ихьӡи ижәлеи рыкәша-мыкәша аимдара салагеит. 1991 шықәсазоуп. Жәлар рныҳәа ду мҩаԥыргон Лыхнашҭа. Гарак игараз
далаҳамҵозар, аӡәы даанымхеит уҳәаратәы ирацәаҩын ажәлар. Ус шакәыз сқыҭауаа Бзыԥҭаа рылагьы избеит. Ҳмаҷҩымызт Гагрантә иҩеизгьы.
Аԥсны аиҳабыра раԥхьа инаргыланы рықәгыларақәа ҳарзыӡырҩит. Аԥсуаа ҳажәҩахыр шыӷәӷәахаз уныруан аҟабардақәа, ачеркесцәа, адыгақәа ражәақәа рыла. Иахьгылазаалакгьы реикәагылашьала иаарылукаауан. Мҵәыжәҩада ушьҭзырԥраауаз аконцертқәа рахь ииасит. Адыга ашәак анагӡаразы ихьӡ рҳәеит Алхасов Ҳасан. Асценахь днеиаанӡагьы анапеинҟьарақәа иҵхны иргон. Иаргьы уи иныԥшуа даақәгылеит. Ибжьы гәыки, иԥшреи, исахьеи ҳрызҿлымҳахеит иаразнак.
“Алхас Абжарба!” – сгәы инҭысҳәааит ахьӡ “Алхас” санҵаҩыз инаркны исгәаԥхоз, аҷкәын хьыӡқәа ирлыскаауазҭгьы, Шьалодиа Аџьынџьал ироман “Ашәахсҭа” ашьҭахь сахыбаауа аҿынӡа исзааигәахеит схазынгьы исҵәахит, ҳхылҵшьҭраҿы ииуа аԥацәа ирыхьӡыстәларц. Аиашазы, абри аҩымҭа ҳаԥхьаҩцәа ианрылаҵәа инаркны заҟаҩгьы ирыхьӡыртәыда Алхас, еимаркуаз хьыӡхеит. Ҳаԥсуаа школ аҿы рҵаҩыс аус ахьынӡазуазгьы иузеиқәыԥхьаӡомызт “Алхасраа”...
Ароман “Ашәахсҭа” афырхаҵа хада иамыԥхьацызгьы, ԥак данрыхшалакь ишихьӡыртәуазгьы, сара издыруан уи “Ашәахсҭа” закәыз. Ашәҟәы ацәа ианыз ахаҵа ишәахсҭа ҳажәлар ирхатәын. Иахьанӡагьы ирнымҵуа ирнылахьоу иахәҭакын. “Уара ҳашәаҳәаҩ, уи аҩыза шәахсҭа унымлааит, аха ухьӡ ужәла ахьынтәаауа ахьӡ аҿынтәоуп. Жәлак аҿы хар змам аӡәы данрылиаалакь, ихьӡ ҳаҭыр ақәырҵон, рыхшара ирыхьӡыртәуан. Нас жәлас ианышьҭырхуазгьы ыҟан. Ҳасанба ҳәа уара узхаанхо ушьҭраҿы изыжәлоутәыша ҟалааит ҳәа гәаныла дысныҳәон. Ибжьы – аԥсыуа бжьын. Ажәақәа рыцымзаргьы инеигӡоз ашәа нхыҵи-аахыҵи иҳабжьашәҭуаз ахыҵырҭақәа еимнарҟьон, саргьы сахьгылаз акәмызт сахьыҟаз, ашьауардын еиԥш
адунеи сахьнагӡон. Сызлаз ахәыцрақәа саарылнахит аныҳәахь ҳҩазгаз амашьына ныҟәцаҩ ибжьы: “Иҟалозар, шьҭа аконцертқәа роуп ицо, даҽа усқәакгьы сымоуп, шәгәы иацәымӷымзар бҩызцәагьы ааихьбырԥшыр бзиан” – ҳәа. Иажәа ааҩбамтәыкәа сынрылаԥш-аарылаԥшит реидкыларазы.
– Ааи, цәгьагьы иубарымызт, даҽазны санаауа аԥсыуа ҭыԥҳак дызгароуп, – сыԥсы нызгәылашәаз Аԥсныҟа лассы-лассы сааларц азын, – иҳәазаап ари ҳашәаҳәаҩ, – лҩызцәа иралҳәон ԥҳәыскгьы.
– Иаҳагьы еиӷьми, дахьӡааит уи, лахьынҵак лызкамԥхои аԥсыуа ҭыԥҳак, – сахлафны аҭак нлысҭан, срылсны сҿынасхеит. Ацәыӡ ду сымазаауан Алхасов Ҳасан ибжьы сазыӡырҩаанӡа амҩа ҳақәлазҭгьы. Нхҵынтә асасцәа дахьцәа рылоуп убри амш хьӡыс изаиуз: “Иҩынтәны еихагылаз аныҳәа” – ҳәа. Уи ашьҭахь, шықәсык аабжьысразы, рдаракәацқәа еихьырԥшны, шьхала ихыҵны иаҳзааит, – хьыӡрацара амҩа иқәлалоз Нарҭаа рхыԥша рхыԥшаны. Иабџьардазгьы уи иԥнамкит имҩа. Дара рҳәашьа 4 “абџьар ҳаӷацәа ирымырхуан!”
Сышколтә ԥсҭазаараҿы ашәаҳәаразы аолимпиадақәа ирылахәхахьаз, уи анахысгьы ашәа зыԥсҭазаароу, иахьанӡагьы зхазын изҳәо, гәанылагьы иназыгӡо, Алхасов ииҳәоз ашәа амелодиа аԥшалас исзархынҳәлоит, сгәы иқәҩуеит. Уажәы-уашьҭан сахьӡашашәа, ицәыраҟьа-цәырасуаз Ҳасан ибжьы шсыцыз мацара иснарҩит изыскыз сцәаҳәақәа.
Иашәабжьы еиԥш, Мамзышьха зышьҭақәа аныу Ҳасан, уа аӷа иҿагыланы данлбаарцоз нанҳәа 25, 1992 шықәсазы аӷа даҿаԥыххаауа ԥшыхәра ихалаз Науржановаа рыхьӡқәа иқьышә иқәкын. Хашҭра зқәым Науржанов Ибрагими Кануков Нургалии рыхьӡқәа Мамзышьха иазынхеит. Аҟабардақәа рҟынтә раԥхьаӡа дара шҭахазеиԥш, раԥхьаӡа Мамзышьха ахәра знылаз
Сарби Гергов иоуп. Бзыԥҭатәи агоспиталь аҟны иԥсы анеиқәдырха, ҽыхәшәтәра дцеит иҩныҟа. Ишьапы дшаахгылаз дхынҳәит, Аԥсны Аиааира агара далахәын. Аибашьра ажәамш ахыҵразы абри ашьхараҿы аҟабардақәа ишьҭарҵахьан Аиааира ауасхыр. Алхасов иакәзар, Алхасба ҳәа хьыӡшьараны иахьирҭаз Мамзышьхоуп. Аԥсуааи дареи еигәылагыланы ицон. Аԥсны раԥхьаӡа ахақәиҭра ззааргаз Мамзышьха иара иџьабаа ду адын. КБРЦ ишлыбааз Аҟабардақәеи аԥсуааи уа иаанкыланы измаз ҳаӷацәа иддырбеит иутәым уахьынҳалар харак ушзымцо. “Аԥсны, уара иутәхароуп аиааира!” – ҳәа ихала дацәажәо аҿынӡа иаҿыгәкаауаз Ҳасан далахәын Цандрыԥшь, Гечрыԥшь рхақәиҭтәра. Ԥсоу иахадыргылаз Аԥсны Абираҟ ҭоуба аиҭозшәа иҽынеиҵыхны, дкахәхәа даҵагылан. Аиааира Абираҟ шхыршьызгьы имариамыз даҽакы аарыдгыланы иҟан – арыцқьара. Ҳаӷа иԥсы данақәдырԥшы, абнараҿы, ацҳақәа рыҵаҟа, аҩнқәа рҟны уҳәа рыхқәа реиқәырхара иашьҭалеит, рҽырҵәахит. Иаҳагьы ишәарҭан урҭ, ирԥеиԥшыз рдыруан азы асабигьы иаҩсуамызт, рхымҭа дадыргон. Имаҷҩӡам арыцқьарақәа раан иҭахақәазгьы. Урҭ рхымҭоуп длазышьҭыз Алхасов Ҳасан. Ҩ-ҭыҩрак – дара рыҽхәыҵаҵәахны иахьтәаз еилаԥыххаа рықәҵара дшахьӡахьазгьы.
Дышгәымшәаз еиԥш, “Агәымшәаразы” ҳәа амедаль ианашьоуп /данҭаха ашьҭахь/ 25 шықәса изырхымсыз аҵеи лаша...
Аказақцәа рыӡбахә уҳәарц азын маҷк иадамхаргьы аҭоурых аԥашәқәак урҵысыроуп. Ҩышәшықәса рыҩнуҵҟа Аԥсны имҩаԥысхьоу ахҭысқәа ируакын аказакцәеи ашьхарыуаажәлари реиҿагылара.
Рыбжьара аидыслара ӷәӷәа ҟалеит Лыхны 1866 ш. азы Аҳ иҟеиҵаз аусԥҟа инақәыршәаны арахь иааит аказакцәагьы. Убри ашықәсан ауп “аказақ часовниа” ҳәа изышьҭаз иалкааны аҷыда ҟазшьа аҭаны уа иандыргыла. Кавказтәи аибашьраан иҭахоз аказақцәа рзын азқәаҭыԥ рзалырхит аҭоурых дуӡӡа змоу Лыхны ақыҭаҿы. Аизара дуқәа аԥсуаа ианымҩаԥыргауа уа инымҩахыҵны иргәаладыршәон. Аҭоурых иахаанӡамгьы, ес иҩеиҵагыло абиԥарақәа иреилдыркаауан, ирзеиҭарҳәон арҭ азқәаҭыԥқәа рҵакы. Абри ахҭыс 126 шықәса анахыҵуаз амш азы уи ухазыршҭышаз, егьзырҿыцшаз ҟалеит Аԥсны. Уи заҳаз аказақцәа рҽеибаркны амҩа иқәлеит. Ажәытәтәигьы иазхьамԥшит. Уи ахҭыс аҿы аԥсуа хара шидмыз рдыруан, зегьы ирыцкхаз “Аҽа зшьыз иашьа ида ешьа димоуит...”
Донтәи аказақцәа, Ҟәбантәиқәа зегьы хаз-хазы иҟан. Агәыԥқәа рацәан. Дыҟамзар ҟалап казақк Гагратәи аоперациа зҽалазмырхәз. Заҟаҩы ҳаҷкәынцәа раџьал иахдырԥада. Хеиӷьашьарак ҟамҵакәа рылшаратә
мычқәа ҩбартәит. Ишырҳәо еиԥш, ҽырххылаҵәҟьоуп Гагратәи адгьыл ишьапы шнықәиргылаз Ставропольтәи аказақцәа ргәыԥ ахаҭарнак, абшьҭрала зегьы зҵаԥшуа ҳәа ирԥхьаӡоз Платонов ажәла.
Уаҩытәыҩса ихамшҭуа аҟазшьа лыԥшаах иман Платонов Владимир . Аԥсуааи иареи еихааӡалазшәа рыкәа дҭаланы рмаӷра дҭысуан. “Шәнеибац!” – амч изтәышьҭраз реиԥш агәра игон, “шә” изҳәомызт азы ирбага нацәа ааиҿыҵакны атрышә дасны “неибац” нациҵон. Платонови Чемшид Сергеи Михаил-иԥеи / Ленинградтәын/ ҽнак еицҭахеит октиабр 2 рзы, Гагра. Иҭаацәареи иҭынхацәеи иҟарҵаз ақәшаҳаҭра инақәыршәаны уи амза 4 рзы Аԥсназын ишьҭалаз егьырҭгьы аказақцәа рынаскьагара иамшхеит.
Платонов Владимир анышә дамардеит Лыхны ақыҭан аказақцәа ажәытәтәи рызқәаҭыԥқәа руак аҿы, Чемшид Сергеи Михиал-иԥа – Гәдоуҭа, Маиацки Анатоли Николаи-иԥа /дҭахеит октиабр 3 рзы, Гагра/ Адлер иҟалеит изқәаҭыԥ.
Иурченко Вл. И. Диит Краснодартәи аҿацә, Коневски араион, Новодеревиановск
1949 ш. азы.
“Ҳара ҳиҿцәажәон аказақ еибашьҩы, иахьа Гагра инхо Иурченко Владимир Иван-иԥа. Молдавиатәи Ареспублика, Преднестровье ахьчаразы амедал зана-шьоу:
– Гагразын ажәылара ҩымш шагыз ауп ҳшааз. Ари ҳнымԥшыр ауамызт, аԥшыхәрақәа ҳрылахәымызт, аҭыԥқәа ҳаздыруамызт. Аԥсны зынӡа изымбацыз
ҳрацәаҩын. Аха ҳазегь иаҳҭаххеит Гагра аҭарцәра ҳалахәызарц. Сгәыԥ аҿы иҟан 32-ҩык хьаҵра ззымдыруаз, шәарак зламыз аибашьцәа. Ҳара ҳтәан Аџьар Ҟаԥшь иҩахыкны амчындырра злаҟоу ала. Аԥсуаа рпозициақәа маншәаламызт, аҭшәарсҭақәа рацәан. Анаҳәа-аҳәырҭақәа ыҟамызт. Агәҭылсақәа кны измаз аибашьра зҽазыҟазҵоз ракәын. Аидгылара амч абронетехника аиҳа шалшоз ааԥшуан. Са сгәыԥ аҟны акәзар, хә-автоматк рылоуп ҳаҽшынаҳхаз, егьырҭ зегьы рнапқәа ҭацәын, ргәқәа мҭыԥакәа ирмацәысуа инеиуан”, – иҳәоит уи.
Вл. Иурченкои Донтәи аказақ Маиацки Анатолии оҳ гәышьа ҳәа рыбӷақәа ааиҵырхит нанҳәа мза 5, 1992 шықәсазы. Преднестровье аибашьра аҵыхәа ԥҵәеит усҟан. Жәиԥшь рзын Аԥсны назлагылаз ашьаарҵәыра даҽакы ирзеиԥшымхеит. Сентиабр 12 рзы Хосҭа иҟоу аказақцәа рҳәаахьчаратә баталион акоманда аилазаарахь иаарышьҭит. Зхатәгәаԥхарала Аԥсныҟа иаауаз ашәк /сотниа/ дрылан. Раԥхьа Гәдоуҭа имҩахыҵит авзводқәа хԥа.
Ахрақәа рызқәа иқәшәыз аҵаа, нанҳәамзазтәи амра
ашыра анаахалакь атрышә иасны аҳәирақәа ирызцо асхысеиԥш, ҳаӷа дҳәазаны Гагра далалеит. Ҳаруаа Колхида иажәлеит. “Аӷа убра “иҳаиҭеит” ҳзызгәаҟуаз аҳамҭақәа – абџьар хьанҭа”, – иҳәоит Вл. Иурченко. Володиа ахьыӡшьара “Хипиш” Преднестровье ирымҭаргьы хымԥада Аԥсны иауан. Уа иоухьаз аибашьратә ԥышәа ара аҽарҿыцуан, аҽышьҭнахуан. Аԥсуа еибашьҩцәеи иареи ахьеибадырыз Колхида ауп. “Хипиш” акәицқәа илҵуа даарылагьежьуан. Команда ззиуаз игәыԥ еиԥш егьырҭгьы ирыҵеиҳәоз рыцхраауан, дыгәцаракҩын. Иажәақәа рыла иуҳәозар, КБРЦ ианааи шьҭа аԥсаӡ аиԥш ”иԥшӡаӡа” аӷа имырхыз абџьарла рҽеибырҭеит измамгьы ирҭаратәы абџьарқәеи аџьаԥҳани маҷымкәа ироуит. Агәыԥқәа зегьы реиԥш, ари иаргәырӷьеит аказақцәагьы. “Сыблала избеит Анзор Кәарҷелиа даныршьуаз, Қаԥшь Вахтанг, Ахвледиани Реваз, Ӡкәиа Феликс, Амԥар Маҳаид”, – игәы иҭҵәом ҳганахь ала иҭахаз арԥарцәа. Абра иҭахаз рыцԥхьаӡа рыгәқәа ирҭаҵәуон аказақцәагьы. Гәаныла ируан аҭоуба дара зхыццакуаз Аиааира Аԥсны ишазаарго, Гечрыԥшьынӡа ирыцқьо ишцо.
Донтәи аказақ, Новачеркасск инхоз Шалински Константин Иван-иԥа Преднестровье ашьамца иацәынхахьаз, 4.07, 1993 ш. рзы. Тамшь ахақәиҭтәраан дышҭахазгьы, Гагра аџьамыӷәаҵәҟьа ихигахьан. Шәарак инымԥшӡо аӷа иҭыҩрақәа дрыжәланы игәылаԥыххаа иқәиҵахьан.
Игор Кралови /Москватәын/, Михаил Волкови реиԥш иҟаз аибашьцәа, иаҭахны иҟалозар Гагра зхы ахҭнызҵоз, Аиааира аҽнынӡа ԥсшьахак зхы иазымҭоз, ҳгәы иаанагоит урҭ рыԥшаарагьы ҳалҳаршап ҳәа.
“Хахол” – абас изышьҭаз аибашьҩы Алик Ажьиба раԥхьа днаргыланы аӡәырҩы иазгәарҭеит иеибашьышьа. Ргәы иааҭыҵәомызт ифырхаҵарақәа. Аха усҟан аилашымҭа иақәшәан, аӡәгьы изеилымкааит
ихьӡи ижәлеи дахьынтәаази. Вл. Иурченко ихаҭагьы дибахьан амца дшалаԥалоз, “ахра даҩызан”, – иҳәоит... “Лиалик” – ари Урыстәылатәи офицаруп. Аррамаҵураҿы дыҟоуп иахьагьы, уи ауп иԥсҭазаара. Еиҳау ачынқәа изыԥшуп. Ихьӡи ижәлеи аанхоит ишымаӡоу. Вл. Иурченко ибзиаҵәҟьаны идыруеит ихьӡгьы, ижәлагьы, илшазгьы. Аӷа иверталиотқәа “Украина” ианахагьежьуаз руак иара иоуп иҭазырхаз, егьи уи иацәшәан ахы агеит. Абарҭ зегьы блала ибаны шьамхыла Гагра иахысыз Иурченко Владимир Гәымысҭатәи афронт закәыз ибет. Дынрылагылеит аҩызцәа ҿыцқәа: Гаидар Иазычба, Даур Ахвледиани, Сосо Аиба, Кокосқьериа Мераб /уи дҭахеит Март 17 рзы. /Аказақцәа “рсотниа” еиднакылон х-взводк. Вл. Иурченко аҟәшақәа дырхылаԥшуан.
#
Нана Дбар-ԥҳа:
– Март 15 рзы ажәылара иалагеит. 16 ашамҭазы аӡиас Гәымысҭа слыбааит. Аиҿахысра бааԥсқәа цон. Ахәцәа рыӷызбжьқәа ирылҩуан “шәҳацхраа”, урҭ рацәаҩын. Шамахамзар рызегь ацхыраара рыҭо сааиуан. Ажәаатәи Вова Иурченко иакәын. Ӷәӷәалаҵәҟьа дхәын, иҿаҳәара сшаҿыз аминала ахқәа раашьҭра иалагеит. Зынӡа ахрыԥх ҳабжьаркит. Саргьы сырхәит. Иазгәаҭатәу, Владимир Преднестровье иҵеит аибашьышьа, “Подесаул” ҳәа ахьӡ ианашьан. Аԥсны дахьааизгьы Гагра, Цандрыԥшь, Гечрыԥшь ибзианы изырдырыз ажәылароуп. Имариамыз амшқәа ихигеит. Аамш ракәзаргьы уи аашықәса иаҩсуан, цәамҩак ҟарымҵеит еицыз аказақцәа. Гагратәи аоперациа азы ианаршьеит “За веру и волҩ и отечество” аҩбатәи аҩаӡара /аказақцәа рҳамҭа/.
#
Вл. Иурченко:
– Март жәаф рзоуп. Аснаипер хы ансықәшәа сеиқәлырхеит Нана Дбар-ԥҳа. Сара ахаан Аԥсны смаацызт. Саазгаз шгәырӷьарамызгьы, ари адгьыл сшьапы аннықәсыргыла инаркны сгәы-сыԥсы алахеит. Изтәымыз дызхақәлазгьы уи исеилныркааит. Ахы сыцламҳәа ҿнарффеит, ус акәым исыхәлашәаргьы ҟеҳ сҳәомызт абас иҟоу ауаажәлар рзын, ашьхақәа рзын, аԥшьаҭыԥқәа рзын. Сыцламҳәа иақәшәаз азмырхакәа сарма напгьы рхәит, ацәеи ажьи ракәӡан изкыз. Аамҭак ала Нанагьы илықәшәеит. Лгәы иадыз атапанча ауп лаџьал дахзырԥаз. Уи аԥҽыха анааха инақәшьқьыраан арыӷьарахь ала лгәаҵәа иақәшәеит. “Аҷкәынцәа, сара сыԥсуеит” ҳәа лыбжьы саҳауан, сааҩсан лшьа лыҵкьасон. Еибашьҩык излаилшоз ала лыхәраҭыԥ ааидкылан иҿеиҳәан, Афонтәи агоспиталь ашҟа дыргеит. Уаҟа снанагеит саргьы. Аха сусқәа цәгьан. Зны Гәдоуҭаҟа сиаргеит, уантә Шәача, Москва уҳәа сыцламҳәа аоперациа азыруит /трансплантациа ҳәа изышьҭоу/. Сахьыҟазаалакгьы Нана сгәы дыҵхон, дҭахеит ҳәа акәын ишыздыруаз, убас ицәгьан илоуз ахәра. Нас сара хар сымамкәа сҩызцәа рахь саныхынҳә исаҳаит Гагра ахәышәтәырҭаҿ дшышьҭаз, уа сцаны дызбеит. Уи ақалақь Саратовынӡагьы дагеит лхьаа, убра ацхыраара бзиа лырҭеит. Авгәст нҵәаанӡа уа дыҟан. Сентиабр азы Гәымысҭатәи афронт аҿы рҽазыҟарҵон ажәылара ҿыц. Убра лыхәрақәа анԥыты даара илцәыцәгьан уа аҟазаара, аха аҷкәынцәа лызкамыжьит, иналыгӡеит Аиааира аҿынӡа. 1995 шықәсазы Ереван иҟаз Америкатәи агәҳалалратә центр ахь дышьҭны ирулакгьы лшьапы дыхдыргылеит. Нана Дбар-ԥҳа лҩызцәа реиԥш иҟоу роуп аибашьра аҭоурых зыхьӡ азныжьтәу, ашәҟәы зызктәу, ахацәа ҳакәӡам...
Вл. Иурченко иахьа ихьӡ бзианы иадыруеит Гагра. Ара дааӡазшәоуп ҳшизааигәахаз. Еизарак, гәалашәарак
амш ахьымҩаԥырго ибжьы иазыӡырҩуеит, далахәуп. Рыԥсҭазаара еиларҵеит Баслахә рҵаҩыс иҟаз Ирина Берулаа-ԥҳаи иареи. Ҩызара изылуит шәахсҭала зцәеижь рыԥху, аибашьра иацәынхаз ауаҩы.
“Ацәыӡ ду ҳамазаауан аказақцәа Аԥсны ицоз аибашьра ҳалахәымызҭгьы”, – ари атоманцәа ражәасоуп, ражәаԥҟоуп. Урҭ хазы ашәҟәы ззукыша еибашьыҩцәан.
Абарҭ зегьы рхаҭарнак Вл. Иурченко Гагра еиҿкаау аказақцәа рыҟәша аштаб еиҳабысгьы далхын. Абри аокруг атаман 2002 ш. октиабр мзазы Кәдры аиҩхааҿы ицоз ашьакаҭәарагьы далахәын.
7.11.1952 – 2.10.1992
– Дад, ауаҩы дзааӡаз имацара иакәӡам дзеиԥшхо, дызлиааз, ҳажәҩахыр аҿынӡа данбаҩеиуа ҳәа иҵаԥшуа иқыҭагьы деиԥшымхар ауӡом. Ус дзааӡаша раԥхьа дгылоуп. Ан, – ари ажәаса иҳәамҭоуп Хышба Дарафеи. Дыҽхәаҩымызт, дыхӡыргаҩымызт, аԥсыуа ҭаҳмада нагак дшыҟац дыҟан, аха дызларылукаауазгьы инубаалон. Иахьакәын хаҭала сара иаҳа данысҭахыз. Заҟа зҵаара сызцәырҵхьоузеи исҭарц сҭахны. Аха ицымԥсыз игәалашәара
снадгыланы иааиқәысыԥхьаӡаргьы рҭакқәа зыгәра игоз Анцәа исиҭозар акәхап.
Лӡаа Лӡаазтәуаз ахацәа ԥшьагьаҭқәа ирхаҭарнакыз Дарафеи Шьҳаӷәан-иԥа Хышба иԥшьаҭыԥу иқыҭаҿоуп иахьиз Георги Блаб, Тарас Агәмаа, Виктор Хәынҵариа, Васили Нодиа. Ҽнак еицизшәа, гарак еицааӡахьазшәа рыгәқәа еиван, еихьыбылуан. Избанзар еигәылацәан, рышьҭақәа неилалон, ргараҭыԥқәагьы аныхьчатәха џьара ибжьамгылеит.
Блабб Георги Константин-иԥа диит абҵара 7, 1952 шықәсазы, Лӡаа ақыҭан. Аҟәатәи актәи ашкол-интернат даушьҭымҭан, аспорттә хкы ақәԥараҿы ихьӡ-ихыԥша Аԥсны аҳәаақәа ирҭыԥраахьан. Уи аганахь ала “СССР аспорт азҟаза” ҳәа ахьӡ ианашьан. Зегьеидгылатәи аӡбаҩцәа ркатегориа далан.
Изнымкәа иқәҿиарақәа рыла иӡбахә шсаҳахьазгьы, знызаҵәык акәын данызбахьаз абҵарамза /ноиабр ҵ/ аныҳәазтәи адемонстрациаҿы. Гагрыԥшьтәи атрибунаҿы аныҳәа иалахәыз уахь ааԥхьара змази адикторцәеи ҳҭыԥқәа аанаҳкылеит. Раԥхьа игылан аспортсменцәа рколонна. Ари иазкны урыс бызшәала ицон арепортаж . Аспорттә хыкқәа зегьы рҟны иазыҟазҵоз рыхьӡқәа ахьеиқәылыԥхьаӡоз адиктор дналкааны иӡбахә лҳәеит Блабб Георги. Ишаахлыркәшаз еиԥш, аорекстр абжьы аацәырҵит. Рыҽнақәыршәаны ахуҳәа ашҭа иааҭалеит даргьы. Аха уаҟа ҽеишәа дызбаратәы аҭагылазаашьа смоуит, аԥсышәалагьы ааԥхьарак сҳәар акәын. Аколоннақәа зегьы рҵыхәа анааидыркылалакь, изҭаху машьынала рыҩныҟақәа иргон, аха сара бзиа избон шьапыла абаҳчара сныҵсны, аныҳәа иалахәыз рӷьырак сынрылаԥшуа Колоннаданӡа ааира. Абаҳчара иахьазеиԥшу агәаҿыҵәҟьа иҟан аспорттә дәҳәыԥш: амҵәышәымпыл, анапылампыл, атеннис уҳәа рыхәмаррақәа. Иалахәхараны иҟоу заа ирдыруан,
ишаԥыз еиԥш. Схаҭагьы санҵаҩыз уа имҩаԥысуаз аицлабрақәа срылахәхахьан амҵәышәмпыли анапылампыли рзы.
Абри аҽны абра имҩаԥысуазаарын Жора Блабб напхгара зиҭоз, иааӡамҭацәаз ақәԥаҩцәа ркомандақәа реицлабра. Аамҭа исымаз схы иархәаны ахәаԥшцәа ахьтәаз аҟны снеин, иҭацәыз рымӡк аҿы снатәеит.
– Жорик, иахьа умшироуп, уара узын ихныҳәакхароуп, – инеины дгәыдыркылон ермангьы, қырҭуагьы, аԥсуагьы аспорт знапы алакыз арҵаҩцәа. Ахԥатәи ҳәа изышьҭаз – испортсменцәа риааира акәхарын. Аброуп сара дахьызбаз, усҟан еицырхәхәа сыблакнотгьы ианысҵеит иара ихьыбҿар рыхьӡқәа. Гагра ахақәиҭтәраан иҭахаз Жорик Блабб изыскыз сцәаҳәақәа зыҩуанаҵы дсывагылазшәа снеигәыдыԥшылон, – данызбазтәи ихаҿсахьа сыцын. Егьараангьы сгәы иҭашәахьеит телекамерак ала иҭаҩны исымазҭгьы ҳәа.
Аамҭа аҽанеиҭанак инаркны аӡәырҩы реиԥш, Ж. Блаббгьы наплак маҷк ааиртит. Иахьатәи ҳамшқәа заҟа ргәы иҭҳәаауи хьӡыс иарҭаз – ”Гәында”. Заҟагьы иаргәырӷьазеи иҭаацәара, иара изын есымша игәаҟуаз иаҳәшьцәа.
Аибашьра ианалагоз иара Саратов дыҟан. Аҳәыҳәқәа реиԥш рҽааикәаԥсаны рхыхьчаразын арантә уахь ицон аӡәырҩы. Аха иара арахь ихы ирхеит. Иаҳәшьцәа иаара рымхарацәан, изыԥшын. Дзаҵәуп, уа дахьчап, иаҳагьы еиӷьуп ҳәа аҳәара аҭахупҳәагьы иҟамлеит. Иара иаҵкыс иқәыԥшцәаз абџьарқәа ирышьҭан.
Ԥшьҩык аеҳәшьцәа Алла, Фиала, Лиуда, Еҭери рашьеиҵбы иакәын. Даара ицәтәымын рашьазаҵә анырҳәоз. Еиԥшымзаарас иамоузеи, ԥшь-ҩык сыкәыршаны сышԥазаҵәу ҳәа иааигәыдиҳәҳәалалон.
– Ирласны дхынҳәындаз Жорик, ишԥаауа, аибашьра
иалагеит, – ҳәа зегьы рашҭақәа рҟнеиԥш. Блабба рыҩнаҭаҿгьы ишеилагьежьуазгьы, агәара данааҭала ишьаҳиҭхазшәа инеиҿаԥшы-ааиҿаԥшит. 1989-тәи ашықәсқәа рынахыс уаҩы иахьиԥыхьамшәо иҵәахны имаз иавтомат аахәыҵганы аибыҭара даналага, ажәакгьы рҿымшәеит, иҭынчымыз ҭынчрала аблра иалагеит. Иԥырхагахар ҳәа иацәшәаны рыҽдырӷәӷәуеит. Аамҭала, Аџьынџьтәылатә еибашьра ибжанатәыз раб Константини Афин еибашьраан иҭахаз, аҟыбаҩ шьахә змаз рабешьеи арахь шәаҳцәымшәан, ҳашәмырԥхашьан ҳәа инаскьазгоз аеҳәшьцәеи анацәеи реиԥш ибылуан иаҳәшьцәа. Знык угәашә узҭыҵыр, иувагылаша думбар ҳәа ушәозма. Ларик Аибеи иареи рыхқәа ааидыркылан, ирыӡбеит иҟарҵашаз. Ҩажәаҩык аҷкәынцәа ааидыркылан арота аԥырҵеит. Командирс Блабб Георги далырхит. Шанас иуԥхьаӡашаз абџьарда агәыԥ аиҿкаара ауп. Нугзар Долбаиа, Џьон Дбар, Гарри Хәытаба, Валери Шәлымба. Игәнаҳароуп аихьыԥшра анаҭахыз инеикәагылаз, аибашьра зхызгаз ирыхәҭоу ажәа анузымҳәа. Раԥхьаҵәҟьа, ацәырҵра аныцәгьаз, ахаҵара аныхьанҭаз, ашәара ҳәа акы шыҟаз зынӡагьы рымԥахь иқәымлеит ахацәа. Георги ақәԥара зирҵахьаз иааӡамҭацәа абџьарк шрымамызгьы, гәымшәарыла рҽеибыҭаны инаивагылеит. Аӡәаӡәала илаԥш иныҵигеит. Иҩынтәны еизҳаит дара рахь имаз ахылаԥшра. Аԥшыхәрақәа раан иара дцон. Ииҳәаз иахыԥаргьы иуамызт. “Аибашьра – ари спортӡам, сара издыруеит шәанышьҭтәу, сара сыбжьы шәмаҳакәа аӡәгьы ухала уцар ҟалом”, – ҳәа дрылабжьон. Рыԥсы дырзалымхуа бзиа дырбозҭгьы, уажәы иаҳагьы изааигәахеит иаҳагьы игәра, ргон иаҳагьы ирбеит анапхгара шилшоз. Аибашьра аҿынӡагьы, иара иеиԥш зыхьӡ наҩхьаз аӡәырҩы ирылаз ԥыршәон Мамзышьха, маҷк иадамхаргьы уи аҿыхразы рылшарақәа убра иаадырԥшырц рҭахын. Избанзар, ҳаӷа убра
изыманшәалоу аҭыԥқәа ирӷәӷәацыԥхьаӡа, ҳпозициақәа ирзеицәан, ирҭархаган.
Заҟаҩы ақәыԥшцәа иҭахараны ианыҟаз амшқәа ирыхирԥахьазыз Георги. Абџьар аиԥшҵәҟьа имаҵ ауан абинокль. Ихеиҵарц иҭахымызт аҭыԥантәи ргәылацәа абас ирҿагылоит ҳәа. Аргама ибеит аӡәгьы ишиаҩымсуаз. Бзыԥҭаа рыҷкәынцәа рылаԥш иныҵдырҳәҳәомызт Мамзышьха. Ирацәаҩын ԥшыхәра ҳәа ихалахьаз агәыԥқәа. Георги Блаббгьы ихынтәын иҩызцәеи иареи уахь ицозижьҭеи. Усҟан – иҵаҩцәа рахьынтә аӡәгьы азин иимҭеит аҽалархәра. Иҭадырхеит атанк. Ахы дацәцеит Жорик. Деибганы дшыхынҳәызгьы, дызлыҵыз амца иблақәа ирхыҵуамызт. Иавтомат даҽаӡәы ииркит, иара абџьардоуп акоманда шриҭоз.
Жьҭаара 2 ажәылара аҩбатәи амш азы, заҟаҩгьы рыԥсҭазаарақәа ҿахҵәада Гагразын. Георги Блабб иблақәа рҿаԥхьа дҭахеит Валери Шәлымба. Уи инишьҭарххны Георги, аҭаацәара иаламлацыз Анзор Кәпалба, Лӡаа анхамҩа ашьаҭа шьҭазҵаз Маҳаид Амԥар /уи Калдахәараҟа дыргеит/, Ӡкәиа Феликс.
”Нан, ҳара уҳачҳап, аха уазхыгарыма Лӡаатәи ҳаԥсабара” – ҳәа рыԥсқәа ааҭырхуан анацәа, рыҟажара цәгьан иаҳәшьцәа. Георги хышықәса анихыҵуаз инаркны, анра изуны дзааӡоз иаҳәшьа Алла, убри аҽны инаркны иубон лаӡарак шлымамыз, дшихыԥсаауаз. Иааӡамҭацәа – ақәыԥшцәа џьарак иакуамызт. Ихьӡ ианықәны ицон апозициақәа рахь.
...Лолуа Баҭаҟәа, Мықәба Баграт, Қардиа Ганга, Кәҵниа Даур, Барганџьиа Даур Жорик инышәынҭраҿы имҩахыҵлон. Дрызхыгомыз. Иаргьы даргьы еиқәлацәазшәа акәын рхы аҵкыс дшырхьаауаз. Урҭ зегь ҭахеит Гәымысҭатәи афронт аҿы. Жорик мыцхәы дырзааигәан аҿар. Рбаҩхатәрақәа рылаирҿыхон. Аԥсны анҭыҵтәи аицлабрақәа рахь ианцозгьы анрагьы абрагьы рзуны дырхылаԥшуан. Рыфа, рыжәа, рышьҭаларҭақәа
илаԥш рхын. Аӡәы ишьапы нкыдықшалар, дара раԥхьа иара инырун, иара ихьаауан. Убас иҟан игәы – аԥшыхәрахь дцарц амҩа иқәлахьоу дырхынҳәны ихаҭыԥан иара дцон. Акалашәа ишоуп алахьынҵа, иудыруеи убри аҽны рҭахарҭа иавигазар...
Абриаҟара ӡыблара ириааихьоу аԥсуаа, иагьа уазра ҳрыниаргьы – ҳзымшьыша маҵәык ҳзылаҟәуеит. Георги Блабб игәараҭагьы акгьы амыхьызшәа удырбоит иԥа Славеи иԥҳа Амреи. Ачҳареи, ахпатуқәҵареи, ахышьҭыхреи змоу ҭыԥҳацәоуп Блабб Константин иԥҳацәа. Рызегь дрыԥсеиқәырхагоуп Жорик иԥшәма. Зашьа иҭахара зызхымгакәа иҿыԥсааз Аллагьы лыԥсы ҭоушәа ргәы иабоит, цраск змаӡам ашҭеиԥш ирыԥхьаӡоит рҭаца жәытәи-ҿатәи ахәрақәа рыҵәахра ахьлылшо азын.
23.04.1970 – 02.10.1992
1987 шықәса. Аҵыхәтәантәи аҵәҵәабжьы. Пицундатәи абжьаратәи аҩбатәи ашкол аҿы. Сҩызцәа акорреспондентцәа ақалақь агәаҿынтәи ашколқәа аналырхуаз сара схатәгәаԥхарала исҭахны уахь иалсхит. Иахьа ожәраанӡагьы исзеилкаауам, Гагрантә снахо Пицунда слазгаз.
Аҿареи ахатәымҩеи ныҳәак аҟынтәи ҳаауеит сҩызцәеи сареи. Аиашазы имҩаԥысит
аныҳәа игәыҿкаагаха. Ианхдыркәша ашьҭахь абжьаратә школ иалгоз аҿар рахьынтә х-ҩык аӡӷабцәа срыҿцәажәахьан. Нас сҿынасхеит агәырӷьаратә цәаҳәаҿы сылаԥш иҵаскхьаз ақәыԥш иахь.
– Иужәлоузеи? – Кәпалба!
– Иухьӡузеи?
– Анзор!
– Иудысныҳәалоит иахьатәи амш, лассы ишәу аттестат унапы иакуеит, мҩас узнылашагьы уӡбахьазар акәхап?
– Аспорт иазкуп сара сыгәҭыха, аха раԥхьа аррамаҵзура сахысырц сҭахуп, убри ашьҭахь акәхоит иалсхыз азанааҭ ахь саниасуа! – иҳәеит дааиҵамхаӡакәа. “Аԥшӡара икны иагоз арԥыс, зыхьӡи зыжәлеи еинаалоз”, – сгәы инҭасҳәеит. Нас ақәҿиарақәа изеиӷьашьо аџьшьара наисҭеит.
– Аррамаҵзура иреиҳау ҵараиурҭак ҳәа иԥхьаӡатәуп, – сҳәеит. Ишызбоз ихы-иҿы ааихалашеит.
Абас иҟоу аиԥыларақәа раан узеигәырӷьаша арԥарцәеи аҭыԥҳацәеи анаабалакь, лассы-лассы акәымзаргьы ҳразҵаалон. Дысгәалашәалон Анзор Кәпалбагьы. Дара ахьынхоз аҩнеихагылаҿы иҩназ ҳҭынхак зны слазҵааит инапы злакузеи уи арԥыс ҳәа.
– Кәпалба Назбеи иԥоу, анцәа ишиҳәара, Ермантәыла аррамаҵзура дахысуан, дхынҳәит. Анзор иеиԥш иҟоу аԥа аӡәгьы дузхоит. Арык еихьзырԥшыша аҷкәын ҟәыбҷа. Соуп зҳәо аԥсуа ҭыԥҳа ишеиллмыргара аҩны еилиргоит, дыӡәӡәоит, дуанҭоит. Данҵаҩыз инаркны ус дааӡан, ус аԥсабара иланаҵазар акәхап. Иара ихы амаҵ есымшагьы иуан. Дгәазырҳагоуп, дгәазырҳага, ааӡарагьы ыҟазаап, аха... – Лара дцәажәон, сара сылзыӡырҩуан ажәак нсаҩмыршәакәа.
Ицон аамҭа Анзор иеиԥш заҟаҩы ашәыха рырымҭада. Абџьар шьҭихит иаргьы. Иан Зина, нан
сыҷкәын, уаагыл ҳәа лзымҳәеит. Лыбла иныҵлыжьит ашкол ицҭаз иҩызцәа. Рызегь рыхшара рзын игәаҟуан. Шәааи, ҳазықәԥаны абри дацәынҳархап ҳәа заҟаҩы анацәа рҽизыркзеи: “Узаҵәуп, азаҵәра атәы цәгьоуп, еилкаа”, – ҳәа имҩа иаԥырагылеит. Аха имуит. “Аррамаҵура иахысыз роуп иахьа ҷыдала уа иаҭаху, сзаҵәуп ҳәа аҩны стәазаап, ҩыџьа азаҵәқәа ааидгылар ирылшо маҷума. Уи ала илашәырҟәуа сани саби роуп. Рыгәнаҳара цәгьоуп”, – ҳәа ирԥхашьаны иԥыригеит. Ақырҭуа мпыҵахалаҩ диҿагылеит. Ихӡырымгара иҵәахны иамаз аҟазшьа лыԥшаахқәа – агәымшәара, шәышықәсала ихьӡи ижәлеи иацзаауа игәаӷь, абар, зегьы рхы аадырԥшит Гагразын ажәылара рҽаназыҟарҵоз. Амшын агаҿа ахьчараҿы дыҟан Анзор. Еиҳабыс дрыман Бганба Лиова. Анзор Ермантәыла аррамаҵзура данахысуаз абџьарқәа рхархәашьа даара дрызҿлымҳан. Ирхәҭаҿы уи аҭахымзаргьы иара иҭиҵаауан, еибиҭон, ирыцқьон. Анзор ихы мацара дашьҭамызт, иҩызцәа дырхылаԥшуан. Ажәылараан ихадоу ҳәа иззыҟеиҵоз ахыхьчашьа хәарҭара ауан. Гранатки “муха” ҳәа изышьҭоу абџьарки иԥшааит. Раԥхьа инеиуаз дрылагылан. Колхида зҽаҿаршәны итәаз аӷацәа амра зқәыԥхаз аҵаа аныӡыҭуеиԥш, рышьҭақәа уа иананырга, Анзор Кәпалба игәалаҟазаара шьҭыҵит. Иҩызцәа гәыдикылон.
Гагра ахы иақәиҭыртәит, аха... Мамзышьха иҭахеит, нас КБРЦ имцураша ҭыԥхеит ҳԥацәа рзын. 65-ҩык инареиҳаны ҳаӷацәагьы рыҭҟәеит, аха иазууазеи. Пицундатәи Анзор Кәпалбагьы дҭахеит анырҳәа, “Универсам” аԥхьа еилагьежьуаз ар ашьшьыҳәа сынрылҵын Пицундаҟа схы сырхеит. “Анзор хәыҷы. Уара уеиԥш иҟаз ҳара дҳаҭәеишьозма ԥсыхәас ирымоузеи шәанацәа”, – ҳәа архәараҿы сықәгьежьуа сшгылаз машьына ласык аагылеит. Кәпалба Алиошеи даҽа ҩыџьа ахацәеи ҭатәан. ”Ех”, “ох” ҳәа иҭыџьшәыраз
аԥсшәақәа ааибаҳҳәеит. Уи ала дара еилыркааит мҩас исымаз, даргьы уахь ицон. Рыҩнеихагыла аԥхьа ҳалбааит. Аԥазаҵә иҵагыланы дыхәныргон. Иан агәаҟ, Блабб Жорик дааргеит ҳәа лаҳан уахь дыҟан. Арахь лара далгеитеи ҳәа рыԥсқәа ҭырхуан анацәа. Игҿаҵарҭа андырхиоз ҳақәшәаны ҳнеит. Ӡӷабцәақәакгьы ажәжәаҳәа альбомқәа иргәылан. Убра ипатреҭ аагәылырхит. Ргәы иадҵаны игәысуа иҵәыуон. Абри амш, хашҭра зқәым амш лашьца сналԥшны дызбон, ашкол данҭаз аҵыхәтәантәи аҵәҵәабжьы анынаскьаргоз ашәымҭақәа. Икьаҿ шкәакәа дагәылԥхаауа, иҩызцәагьы иаргьы аԥшӡара икны иаго. “Анцәа ҳрыцҳашьа, ҳарҭ аԥсуаа заҟа ҭоурыхтә ӡыблара ҳаҵаҵаны ҳаҵнаххьоузеи, нас имԥсуа жәларзаап, ҳгәы меиҭаԥаӡакәа абриаҟара ажәлахәқәа иахьа ҳрыҵаԥшратәы ҳахьыҟоугьы!” – сгәы цәажәон. Уи амшгьы, аҽнытәи асахьақәагьы агәалашәарақәа рахь ииасхьеит. Иҿцәажәара хәыҷы знысҵаз, иара иеиҳа нызҵыз сыблокнот саахеит, дыснарбеит дааигәаӡаны: “Зны аррамаҵзура сахысырц сҭахуп, нас сахьӡоит сыгәҭыха, уи рацәоуп”, – ҳәа сазҳәаз арԥыс диит апрель 23, 1970 шықәсазы Лӡаа. Шьҭрала и-Џьырхәатәқәоуп. Ҩыџьа аеҳәшьцәа рашьазаҵә ихы мацара дазхәыцуамызт. Саида Урыстәыла дганы аҵара ду дҭеиҵарц иҭахын. Мыцхәы длеигәырӷьон иеиҳабы Асида. Уи аибашьра ахәымш рзы длоуит аԥа. Ишԥа нас, Анзор Кәпалба аҩны атәара ихы иаҭәеишьозма. Нас мышкызны иаҳәшьаԥа иарымҳәози уаншьа деибашьӡомызт ҳәа. Усҟан ажәа ауаара иауазма, иҿы ӷәӷәахозма аеҳәшьаԥа хәыҷы... Ахаҵа дзиуа афырхаҵаразоуп. Анзорраа иаҳзааргаз Аиааира аҳаҭыр ақәҵашьа ҳақәшәааит, рыхьӡқәа рхы зқәырҵаз Аԥсны иацзааит!...
#
“Ҳрызхәыцпи, иахьа ҳаԥсадгьыл зхы ақәызҵаз ҳҵеицәа С.П. Дбар дышрыдыркыло еиԥш, ҳрыдыркылару ҳара мышкы уахь ҳаннеиуа!”
#
Иҟоуп убарҭ рҩызцәа фырхацәақәак, рыԥсқәа ахьынӡаҭоу инагӡаны иуздырӡом изакәыз. Аха рыԥсҭазаара ишналҵлакь, убас еимаркуеит ихьӡ, дзеиԥшраз, иҟеиҵаз ҳәа иааҟәымҵӡакәа ихцәажәоит. Ҳаит, агха шԥасыхьи, дахьынӡаҟаз сизааигәамхоз, џьоукы еиҭаарҳәо ала акәымкәа схаҭа дҭысымҵаауаз, сиҿымҵәажәоз ҳәагьы хьаас иукуеит. Аха Сергеи Платон-иԥа Дбар Бзыԥҭатәи ахырӷәӷәарҭа аиҳабыс даныларышьҭ инаркны деилкаан. Аштаб ахь днеиаанӡа дымҩахыҵит Аџьынџьтәылатә еибашьра ахьынтә изыхнымҳәыз 122-ҩык Бзыԥҭаа рҵеицәа рбаҟашҟа. Асовет Еидгыла Афырхаҵа, Бзыԥҭаа ҳҵеи лаша Кокосқьериа Иасон Басиаҭ-иԥа ибаҟа аԥхьагьы дааҭгылеит. Рҽеибаркны иааины аԥсшәа иарҳәон ақыҭа аԥшәмацәа. Иашоуп, авагылацәа-аибашьцәа рыда акгьы изыҟаҵа-рымызт, аха Гагратәи аоперациа иара ида ишыхәшәымыз зегьы ирбарҭахеит. Иӷәӷәуоу, имшыу ауаҩы уаԥхьа дангылалакь, ашәыргәындагьы дфырхаҵахар ауеит ҳәа рымҳәои. Иааикәыршаны иҟаз шәыргәындак дышрыламшәазгьы, рхаԥыцқәа рабџьарха, аҿҿа рыҵго рҽеибаркны ишгылазгьы, арратә маҵзураҿы азыҟаҵара
ҳаракы змоу ида ԥсыхәа рымамызт. Сергеи Платон-иԥа иҿырԥшы ирнаҭоз абџьар аиҳа ирыхәарҭан. Дахьнеилакгьы ивагылаз, еиҿкааны имаз астратегиеи атактикеи ркәырсқәа хыбрак аҿы еиламыртәаӡакәа аԥшыхәрақәа рахь ианцо-ианаауа иҟеиҵоз аилыргарақәа рыла иазыҟеиҵон. Заҟаҩы идирбодаз ахыхьчашьа. “Акы укӡамкәа, уазыҟаҵаӡамкәа хыла аӷа уҽиҿажьра, ари баша хҭархароуп. Унаҩсан игылоу уи данаҿыԥшы, угьы убас дҭахоит”, – ҳәа зеиҳәоз ргәалашәараҿы иԥсы ҭоуп. Ҭыԥк аҿы итәаз командирмызт. Позициак аҿы даныҟоу, егьи апозициа изыԥшын, данбаҳзааиуеи, мҩа ҿыцк ахь ҳанбахьеирԥшуеи ҳәа. Ахәшә абылфҩы шихылҟьоз, хчык ихы наламҵаӡакәа Аиааира амш аҿынӡа днеит. Гәымысҭатәи афронт аҿы иҟамзар ҟалап шьаҿаҭыԥк иара дахьымнеиз, дахьалахәымыз, ргәы иҵхоз азҵаара рацәа рыманы иахьааикәымшоз. Аха сара хашҭра сзақәым 55 мши-ҵхи аӷа инапхыцқәа зларԥаны ицқәа ирыбжьакыз Гагратәи ахақәиҭразы илиршаз. Аӷа инапсыргәыҵа иқәгылазшәоуп ишибарҭаз ҳаруаа. Аҳаракырақәа иара иман иаанкыланы. Ақалақь шаҟа ихәыҷыз аҟара афронт аҽеиҵнахит. Гагра аибаркырақәа, еиԥну ашьхақәеи амшыни ирыбжьысуа ихадоу амҩа, ашьха иаҿалакьуа, Гагра иахыкәшо амҩа уҳәа арҭ аҭыԥқәа аибашьра иазкымызт, аибашьразын ишамызт, аибашьразын иманшәаламызт. Аха Сергеи Платон-иԥа иеиԥш арратә дырра змаз шәык ада зҿам уадак аҿы уаӷеи уареи шәеиниозаргьы ахацәгашьас иамоу здыруаз, уи ибжьы згәы иқәсхьаз, зыгәҭа дцәажәахьаз идоуҳамацарагьы рцәеижьаҿы иаланаҵон зегь раԥхьаӡа ахыхьчашьа. Уи ала далагон иара. “Агәымшәара” зегьы ирыцкуп, аха сара сшәаӡом ҳәа амца иалаԥало изырцәо дивагыламзар, ма ахыхәашьа изымдыруазар уи гәымшәараӡам”, – ҳәа реиҳәон. Ихатәы арратә жәаԥҟақәа рацәаӡаны иман. Ихатәы
арратә лафқәа ҵҩа рымамызт. Удырччон, улахь иарбаны ихысуан, ушәаҩызар, ушәара улнацон.
Шамиль Басаев ихаҭагьы дџьеишьон Дбар С.П. “Уара уеибашьратә мҩа ԥшӡоуп аха маӡас иаҵоу сзаҵыхуам”, – ҳәа еиҳәахьан. “Ухаҵкы Шамиль Басаев, уара уеибашьышьа а-Басаевра шаҵаҵәаху еиԥш, сара сырратә ҵарадырра хьыԥшьаҭрас иамоу аԥсуароуп. Аламыс иаҩызоуп ахаҵарагьы, шьҭрала иаауеит. Аибашьраҿы аламыс зцәыӡыз даҵамхар ауӡом, убри агәыӷра ду снаҭоит”, – ҳәа Шамиль Басаев аҭак ииҭахьан С.П. Дбар.
Даара иуадаҩыз аситуациақәа рԥылон абри ахырхарҭаҿы. Иара ибжьы ҭицаӡомызт, иарбан зҵааразаалакгьы иаармарианы дазнеиуамзт. Ииҳәаз ажәа иқәныҟәаз агха ихьӡомызт. Аҿар амҩа рықәҵаразы илааӡаз аҟазшьа лыԥшаахқәа ахара удырԥшуан.
Зыҭра ҟазҵахьоу аҵысҵәҟьагьы ааныжьра ацәыуадаҩуп. Урыстәылатәи ар рҟны анхарҭа ҭыԥ инаркны зегь рыла иҭышәынтәалахьаз, иҵегь аҳаракырақәа ззыԥшыз иаалырҟьаны Аԥсныҟа иаара ус имариамызт. Аха Аԥсны аиҳабыра аҳәара ҟарҵеит. Ицхыраара рҭаххеит. Дааит уи иаҳа данаҭахыҵәҟьаз, иара изын иуадаҩзаргьы, ҳара ҳаруаа рзы бӷеиҵыхрак анаҭахыз амшқәа рзы. Усҟан ақырҭқәа имҩаԥыргоз аполитика аҟәараӷқәа зхадыршәшаз аԥсуаа ирышьҭан, амлашьрақәа, амитингқәа анеиҿыркаауаз. Ак аҵкыс егьи еицәан. Аҭыԥантәи ақырҭқәа рыхшара Аԥсны аррамаҵзура иахрыжьӡомызт. Урҭ ахҭысқәа Сергеи Платон-иԥа иларааӡеит еиҳау аԥышәа: ахачҳара, азнеишьазы амҩақәа рылхра, ахгәаҭара. Амра аҭашәамҭазы ажәҩан аҵаҿы иҵшаауа ашәаԥшь аҵых зегь ишышәхашәҭуа еиԥш, жәлар рфорум “Аидгылара” ашькыл иангылахьаз дынрывагылеит. Игәрагьы ргеит. Заҟа дҟәымшәышәыз, заҟа дуаҩы гәыҭбааз, дуаҩы ҳалалыз инеиҳаны иџьбаран илеишәа. Арратә дырра
ҵаула иман азы дхыӷь-ҿыӷьуамызт, еснагь дҭынчын. Иҭынчымра иара ихала ишәон-изон. Аруаҩ ишәага-загақәа дырҭашәон. Суворов иеиԥш, ихатәы ԥҟарақәа иман.
Гагратәи ажәылара. Икомандирцәеи иареи еивагыланы аплан шьақәдыргылон. Ахсаала ҟарҵон. Дасу имчыз даԥшны анапынҵақәа риҭон. Ажәылара амш аҿынӡа иҭахахьаз еиқәырыԥхьаӡеит, рыхьӡқәа еиҭа ирҳәеит. Аԥшыхәра иԥнашәахьаз жәылеит. Аҭахара шацыз рдыруан аеҳәшьагьы, анацәагьы, дара ижәылозгьы. Ақәыԥшцәа рымҩа шәаԥырагыл, Аԥсны агәнаҳара цәгьоуп, нас иазаауазеи иааго Аиааира ҳәа ибжьы рықәиргон, ааԥхьарак еиԥш иажәа иалан. Уи ауп изырҳәоз: “Иҭахоз рыцԥхьаӡа сҭахон, ахы злалоз рыцыԥхьаӡа ахы сылан”, – иҳәон. Гагра ахақәиҭтәраан иҭахоз аҿар рҵәыуара даннеиуаз, харак идызшәа ихы иԥхьаӡон. Бзыԥҭа аштаб аиҳабыс даннаргоз зхахәы ашлацқәа налаԥсоз, ахақәиҭра амш азы дшышлара дышлахьан. Урыстәылеи ҳареи иҳабжьашәны иҳабжьагылаз аҭӡамц аартра /аҳәаа аартра/ Аԥсны зегь азын иԥсеивгарҭан. Аибашьцәа иара иахь ирымаз абзиабара еиҳагьы иҭбаахеит. Абџьар шьҭызымхыцыз, агәыбжьажьара зманы иԥшызгьы еихьнарԥшит. Инеит иаԥхьа. Гәымысҭатәи афронт рхы шаладырхәуаз рҳәеит. Гагра аблақәа рҭыҟәшәара аӷа дахьымыгӡакәа аӷа ианимпыҵырх инаркны иаҳа иҵаулахеит ҳаруаа рыхдырра, рҳәоуеиқәшәара. Еиҭагьы иаҳгәалаҳаршәап Гагратәи ажәылараан ҳаибашьцәа иаадырԥшыз аламыс: высырҭа змамыз ршьит, ҳаларшьырц иҳақәыркыз абџьарқәа рымпыҵхны. Аха излауаз ала амҩа рырҭеит шәца, шәынҵәара ҳнапаҿы иҟамҵакәа ҳәа. Дара иҟарҵоз ахәымгарақәа ирмеисеит. Гагра еибашьуаз аказақцәа ирҳәон: “Агара игараз асаби автомат иқәкны иҭаз зегьы ҭазырцәыз ақырҭуа еибашьцәа. Қырҭуа хлаҳәа дахьынӡаҟоу агәнаҳареи ашәиԥхьыӡи ирыцзаауеит”, – ҳәа.
#
Қапба Енвер Ерасҭа-иԥа:
– Вареников Аԥсны дааны даныҟазоуп. Ижәла сгәалашәом полковникк дицын. Напынҵас ирымаз хдыркәшаанӡа даасыдгылан, Дбар Сергеи Платон-иԥа дызбарц сҭахуп, ҳәа ансеиҳәа исҳәара сҿашәомызт. Иахьаожәраанӡа ҳарҭ днаскьазгозгьы иҳазхамҵацт.
– Дбар Сергеи дыҟаӡам, иԥсҭазаара далҵгәышьеит! – сҳәеит сыбз сыхәлашәо.
– Ишԥа! – ихаҿы изаагомызт абриаҟара зыхҭызгахьаз Аԥсны абри иҩызагьы далԥсааит ҳәа. Аԥсны аԥшӡара, ашьха ҳаракырақәа дрыдкыланы акәын ихьӡ шеиҭеиҳәоз 1979 шықәса инаркны 1982 шықәсанӡа Фрунзе ихьӡ зху Арратә Академиа азыӡырыҩцәас ианыҟаз партак еицахатәан. Убри еизааигәанатәит. Аиҩызара ҵаулагьы еицрыбжьан русура аганахьалагьы. Ари ауаҩ иҭоурых ааинырслаӡам. Аԥсныжәлар ирдыруазарц рыхәҭоуп уи ибиографиа – ихы-иҵыхәа. Сгәаҿы иԥсы ҭазаауеит, – ҳәа иԥсра дзанышәомызт.
Октиабр 14, 2003 ш.
Сергеи Платон-иԥа Дбар диит 1946 шықәсазы Гәдоуҭа араион Мгәыӡырхәа ақыҭан. 1963 шықәсазы абжьаратә школ даналга, шықәсык ақыҭаҿы даагыланы аус иуан. Нас дҭалоит Бақәатәи иреиҳаӡоу азеиԥш архәҭатә акомандаҟаҵаратә ҵараиурҭа. Дагьалгоит 1968 шықәсазы. Иара ицәаҩа ҷыдақәа, иҟазшьа, иаамысҭашәара ирҿурԥшуазар, ари азанааҭ шалихыз еиԥш иаргьы даԥшааит. Авзводи, аротеи, абаталиони ркомандирс дҟалхьан. Иреиҳау арратә ҵараиурҭак напхгаҩыс днаушьҭыргьы ашьапы иқәмырсӡакәа аҿар аҵара дырҵара зылшоз, адырреи аҟыбаҩи згымыз иакәын. Фрунӡе ихьӡ зху арратә Академиа Агенштаб аҿы иҵара ианациҵа ашьҭахь аԥсҭыр /полк/ акомандирс,
аоперативтә ҟәша аиҳабыс уҳәа аҭакԥхықәратә маҵурақәа ныҟәигахьан. Асовет Ар рхаан арратә лшамҭа сирқәа ахьааирԥшхьаз азы ианаршьахьан “Аеҵәа ҟаԥшь” аорден, СССР Арбџьармычқәа рыхьӡала амедалқәа. Зегьы иреиҳан ГДР-и, Венгеиеи, Ефиопиеи реиҳабыратә ҳамҭақәа ианаршьахьаз.
Зыпрофессионализмра ҭышәынтәалахьоу аурыс аинрал-цәа ҳара ҳаԥхьа ахәшьара ду арҭеит Аҟәатәи аоперациа аан илиршаз. Иԥышәа адунеи иахурҵәарц шалшо, арратә зыҟаҵараҿы, иреиҳау арратә ҵараиурҭақәа рҿы ибиографиа шрызнагатәу уарҳәоит аибашьраантәи илшара дуқәа. Ус анакәха, ҳарҭ иуаажәлар иаҳуалԥшьоуп аԥсуа Нбан еиԥш, ифырхаҵарақәа рыӡбахә ҳҿар рызнагара, дызнысыз ишьамҩақәа ҽеишәа рыҭҵаара.
Хашҭра зқәымоуп Сергеи Платон-иԥа данынаскьаргоз амш. Аԥсны атәылахьчара иамоу ахыԥша, ахаҭабзиара, арратә ӡрыжәра зныԥшуаз аколоннақәа ааиуан. Ажәлар ргәы дшазааигәаз рнубаалон. Иуаажәлар рзеиԥш гәырҩа дахыԥсаазшәагьы аабон. Иԥсы ахьынӡаҭаз ибатәны иаҳзымбаз, иҳәатәны иаҳзымҳәаз, иҳазгәамҭаз ҳахьшәа-рақәа ҳахьызрылымҵуаз иахҟьазшәагьы аабоит. Иаҳа данаҳҭахыз, иҟамзаара анаҳныԥшуаз аамҭазы даԥхеит Аԥсны зегьы. Уи азакәхап данынаскьаргоз аҽны ажәа змаз Лыхнаа рҵеи иаша, апатриот Константин Озган изиҳәаз: “Ҳазхәыцырц сҭахуп Аԥсназын ишьҭалаз ҳҵеицәа Сергеи Дбар дышрыдыркыло аҩыза ҳзыԥшумашь ҳарҭ уахь ҳаннеиуа”, – ҳәа.
Константин Озган хашҭра зқәым иажәақәа исгәаладыршәеит жәлар рҿаԥыц ҳәамҭак. Жәларык асаӡқәа зхьыԥшыз Ацанба Урыч данынаскьаргоз Наԥҳа Кьагәа ус иҳәазаап: “Ҳаԥхьа иҳаргылаша, ҳазхьыԥшыша, ҳагәнаҳа-рақәа ҳхызгаша абрахь дҳамазарц шаҳҭаху еиԥш, нахьхьи анагӡатә /анарцәгьы/
аҿгьы даҳԥылароуп аџьаҳным ҳҭазмырԥшыша, иҟаҳҵахьоу ацәгьацәыфарақәа рзы ҳахьмырхәыкәа, арахь ибзиақәаз рыԥсқәа ҳрықәзыршәаша.
Ацанба Урыч иҩызцәа рдунеиқәа анырыԥсахуа, иара еиԥшу, икәал иааҭагылаша ҩыџьа шиуа агәра згоит! Платон иԥа Сергеи иԥсҭынхеит ҩыџьа аԥацәа Дениси Дамеии. Аекономикеи азинхьчареи рзанааҭ ала Аԥсны аусура ишалаго. Иахьыҟазаалакгьы раб иеиԥш рымч-рылшара Аԥсны ишахҭнырҵо, Платонраа шырхылҵуа, рҵыхәтәа шыԥшӡахо, ахара ишцо агәра аагоит”.
Аиааира ажәашықәсахыҵра Уаҭҳара ақыҭан абаҟа анаадыртуаз аҽноуп. С.А. Сосналиев, С.П. Дбар уҳәа аибашьра иалахәыз аӡәырҩы ықәгылеит. Инарҭбааны имҩаԥысит ари аныҳәа. Убри ашьҭахь Аираа рашҭаҿы еиҿыркааз аишәахь инарыԥхьеит. Анзор Мықәба, Аԥсны еибашьуаз ҭырқәтәылатәи ҳашьцәа, Шамиль Ԥлиа, Далбеи Ԥлиа аишәа ҳаицахатәан. Ҳахьыҩаԥшуаз, ҩадахьала К. Озган, С. Сосналиев, С. Дбар иахьтәаз ҳарзааигәан. Ҳангыла, убас исоуит аҭагылазаашьа снеины аԥсшәа иасҳәаратәы. Дбараа рчарақәа рҿы ҩыџьара дшызбахьазгьы исзымгәаӷьыцызт схы ирдырра, аибашьра анцоз аамҭақәа рзы саниҿцәажәозгьы.
– Саншьцәа Дбараа роуп, Дбар игәараҭа арбану, Мгәыӡырхәатәиқәа арбану, – сызшәывымсит, – сҳәан снаидгылеит саншьа аинрал. Омашәа деигәырӷьеит. Сылахь днагәӡын, аеншьара иацу агәыбылра аарԥшуа агәахәа инаҭеит. Инаҵшьны агәахәа шинаҭаз иҳәеит уа сзыԥхьаз ажәеинраала. Сгәгьы иҭаскит аибашьра атематика аазырԥшуа сажәеинраалақәа реизгак ҭыҵны ишызбалакь, зегь раԥхьаӡа инапы ишасыркра ҳәа. Изааны иҿахҵәеит иԥсҭазаара. Аха изыскыз сҩымҭа хәыҷы иацсҵоит урҭ ацәаҳәақәа:
Ҳаҷкәынцәа гәымшәақәа, хәрашәа мыхьшәашәақәа,
О, шәара сгәыԥшқақәа, ҭынч зызмыршац.
Зыбӷах ихымтәалац, ашҭа мцашоурақәа,
Агәаҵа мыцәақәа, ииаанӡа ишлахьаз.
Ҳаҷкәынцәа! Ахысбыжьқәа! Абацәа гәыԥҽыхақәа,
Мгәаҭа ишыҟазгьы ахқәа зылҟьахьаз.
Ҳаҷкәынцәа, ҳҭыԥҳацәа анасыԥ мҽыхақәа,
Ҭагалантәи зҿамаҿа зцәымзахә иазкхаз.
Шәышықәса ҵыргьы исхьаалашт шәыхҭыԥқәа,
Иснымлар аушам шәҭыԥҭацә инхаз.
Ижәдыруеит сҿымҭра, ишсымам ԥсырҭа,
Сшазыԥшу схатәы бызшәа хақәиҭла исҳәарц.
Қыҭа мҩахәасҭаҵас еилысуеит сыхәрашьҭақәа,
Сшәоит аӡәы ухьаҵыр ҳәа исымҭа ҳәатәы.
“Шәымцан!” – ҳәа сҿыҵшәозар, башоуп, о, сгәыхьхәшәқәа,
Исҳәоитоуп сахьгәаҟуа, шәнеибацоуп аҵакы.
Абра изахьымӡаз, иаҳамбац ргарақәа,
Жәытә аахыс излыҟәшәам, излоу ахҿақәа.
Шәабаҟоу схылҵшьҭрақәа, ажәымҭах ркарақәа,
Сымцажәла еиҵышәхароуп, ирҩашьоуп схаҿра.
Ихьыу-хьыууа сгәы иҵоуп, иԥшаам урҭ зыбаҩқәа.
Аха сгәы ҭынчуп, иахьахыгам Аԥсны.
Хра-хыҵырҭа еимамлакәа, сзынцәажәло шәыблақәа,
Сышьхақәа зхагылоу баҟаны.
Имиц зны исазҵаар, иабаҟоу ҳабацәа,
Идсырбап Абираҟ иахагылоу Ԥсоу.
Шәхынҳәы ҳәа сыҳәҳәозаргьы, ихашәымҵан ҳаҷкәынцәа,
Еҳ, шәара ҳаҷкәынцәа, идыртәуп шәзыԥсоу!..
“Анбан” иаҳзаҩызоуп, Абиҭыԥ шьаҭоуп,
Акыр ҳалаҟазар, Абиҭыԥ иаџьшьоуп.
Ҳамцажәла иалоу ҳабацәа ршьоуп,
Еибаркырас иамоу, хьымӡӷ ианымшәо ажьроуп.
Амшынқәа иршазгьы иабиҭыԥ Аԥсноуп,
Ҳабжарак рыбаҩқәа уа иҭаԥсоуп.
Мшын нырцәтәи ҳашьцәа рҿа ӷәӷәоуп,
Аарцә иҟоу ҳанҽеиха, нырцәтәигьы дыԥхоуп.
Абарҭ ацәаҳәақәа сара соуп изҩыз, аха, уи зхылҵыз, “Агәымшәаразы” амедал занашьоу, аибашьҩы Чычба Анзор Алеқсандр-иԥа иҿцәажәароуп. Гагратәи ахақәиҭра инаркны иӡбахә саҳахьан. Аибашьцәа зегьы еиԥшым, машәыршәагьы снанамгеит иара иҟны. Абџьаркра руалымхааит ԥхьаҟа, абџьар скын зҳәо рацәаҩӡоуп. Аха Анзор Чычбеи ԥыҭҩык иҩызцәеи реиԥш амца алагылара мариам. Насгьы уи амца иахьанӡагьы имыцәацт Анзор изын, иабиҭыԥ иацроуп.
Аибашьра ианалагоз 31 шықәса ихыҵуан. Усҟан иабацәа рҭоурых аҽырҿыцны иаԥхьаҟа иниасны иаагылазшәа ибеит, шьҭрала иаҷандаратәқәоуп. Уа ианыҵны Лыхныҟа ииасит 1939 шықәсазы. Убри ашықәсан идунеи иԥсахит рабду. Ранду Наташа х-ҩык лԥацәеи лыԥҳаи абыда рааӡара азҵаара лҿаԥхьа инықәгылеит. Иреиҳабыз 13 шықәса ихыҵуан, реиҵбаӡа иаб диздырӡомызт. Аԥсуа қыҭақәа зегь реиԥш, Лхаагьы ҟазшьа бзиак рыман, рыгәҭа инхарц зҭахыу аҿыц нхаҩы, аҭыӡҭыԥ изалырхаанӡа ихы-иҵыхәа ҭырҵаауан. Ргәаанагара иамеижьеит, иаразнак ирышьцылеит
а-Чычбақәа. Анхамҩақәа аԥырҵеит, инхеит. Ари еигәырӷьон изҭахыз.
Аԥсадгьыл абзиабарагьы аауеит абиҭыԥ аҟнытә. Акәасқьа аиҳа аԥацха агәы ҭбаауп зҳәаз абиҭыԥоуп. Зегь уа ҳшеизнаго еиԥш, Аԥсадгьыл ашәарҭа ианҭагылалакь, ҳахьыҟазаалакь раԥхьа уа ҳаауеит, нас уантә ицоит досу ҳамҩақәа, ҳҭоурых аикәшара, ҳшьамҩақәа. Аԥсны абылра иаҿуп анырҳәагьы, Лыхны иналҵны иҟаз инадыркны рдаракәацқәа зегьы ҵысит. Ихыџ-хыџит рабиҭыԥқәа. Аԥсны иахылҵыз зегь реиԥш, дасу ҳҿаԥхьа иаагылаз ҳабиҭыԥқәа роуп. Ҳгараҭыԥқәа хьчатәхеит.
Абиҭыԥ – аҭоуба ҟаҵарҭа,
Абиҭыԥ – аламыс аԥҵарҭа,
Абиҭыԥ – аиаша аҳәарҭа,
Абиҭыԥ – ахәра арӷьарҭа.
Абиҭыԥ – иахьа ибаҟаҭыԥхаз,
Ҳжәытәрагьы иаман гәыҵхас.
Дзынԥшыло ҳәа имои ныҳәас,
Абиҭыԥ змам Ԥсадгьылда иқәхаз.
Абиҭыԥ – уа ҳҿахәҳәарҭоуп,
Ҳбираҟ иану ҳамаҿаҭыԥоуп.
#
Анзор ЧЫЧБА:
“Зтәы ҳәатәу, зфырхаҵара аарԥштәу иҭахаз роуп. Сара исывыршьааит, урҭ ҭахеит, сара сеиқәдырхеит, усоуп ишаҳҳәо еиқәхаз. Ҳазҭахоз аадыруан, аха ҳабацоз. Ҳҭахарагьы – акгьы, ихадароуп ҳадгьыл
аиқәырхароуп. Уи еиқәнархап ҳхьыԥшымра. Нас иҟалап изыхьчаша даҽа жәлахәык. Ажәлахәқәа рыжәлахәы. Ухатәы дгьыл уабацәа рыфҩыхаа зху, рнапҭыԥқәа хәшәыцра ахьрылаз, иҟьашьыз лаба ахьырымкыцыз, ршьапышьҭыбжьқәа қәаӡык нырҭатәар аӡхьамԥш ахаҭыԥан ахәшә азы ухы иаурхәарц ахьулшоз. Акырӡа зхыҵуаз ргәыԥсычҳабжьқәа. Рыԥсы злоу удгьыл анеиқәурха – еиқәурхеитоуп абарҭ зегьы. Абри зегьы шҳацәмыӡуаз аадыруан. Ҳшәомызт сызҳәом. Аха хьӡыда аҭахара – абри акәын ҳҭахара еицәаны иаҳԥхьаӡоз. Раԥхьа абџьардоуп усгьы ҳашнеиуаз. Аибашьцәа ҳахьӡын. Блала ҳаилибакаауан. Аӡәкра, ҳаидгылара – абри ҳныԥшуазшәа збоит. Ари иаҳа саназхәыцуа иахьоуп. Усҟан уи азхәыцха ҳазҭадаз анаҳҳәогьы ыҟоуп, аха усҟангьы раԥхьа ҳгәы иҭыхақәоз раԥхьа игылан.” Шықәсык инеиҳаны ицоз аибашьра дарӡрыжәит Анзор Чычба. Иара ихаҿы иԥишәахьоу ауп алкаақәа изыҟарҵогьы. Аамҭа наскьацыԥхьаӡа ицәыӡқәа илсуеит, ихатәы лкаақәа идырҟаҵоит. Ихы ахибаауеит иҭахаз рылымкаа дахьынхаз, ивараҿы иаҳа ианиҭахыз аамҭақәа рзын урҭ ахьимбо.
“Имиц дины аныҟәареи ацәажәареи дрылагеит. Убриаҟара мшы амцашыра иалагылан Аԥсны. Ҳагәқәа ҭрысуамызт. Ашәыргәындара ҳаламызт. Урҭ амшқәа саарыханы сынрылаԥшлоит: срызхәыцуеит исывагылаз аҷкәынцәеи ҳареи ҳаҽшазыҟаҳҵоз. Жәылароуп анырҳәа, схы инаркны сшьапаҟынӡа мцабзк сеилнархит. Сшьамхқәа сыҵаҟәалома сҳәо сеибанарфеит. Аха ирласны инсыхҟьеит. Ари аҳаиуанрҳара еиԥшымызт. Сԥызшәоз шәаран исылшарызеи, схы шԥаасырԥшри, сҩызцәа сзеиқәырхарыма, абри шаҳҳәоз снырит. Ахы звысыз, ма згәы иныҵасны иахәнатәыз аибашьҩы иеиԥш, исылалаанӡа сцәеижь аҿы аԥышәара сылсыршеит. Санышәеит. Убри анахыс ишыздыруа ахы саҿалон. Ауаҩы ишьра, ауаҩы изын абџьар аиҵаҵара
закәу здыруан. Ажәылара амҩа ҳананылоз сшыҟаҵәҟьаз еиҭаганы исҳәозар, сзыцәшәоз акы акәын: сышԥаԥылари, аус сзурыма? Ахы сзаҿаларыма? Саԥхьаҟа игылоу, исышьҭанеиуа изы сыхәарҭа ҟаларыма. Абџьарда ажәылара. Раԥхьаӡатәи ажәылара. Ианеибашьтәу аамҭазы уеибашьыроуп. Усоуп сара сшазнеиз. Еицыз ҳахьынтә аӡәгьы шәарак инысымхит. Амала ана самкуа, ара самкуа сҟьо сызмаз зынӡа даҽакын. Абри снихит Алхас Шьаҟрыл. Снаскьеиԥхьеит: – Анзор, уара қәрала уҳаиҳауп, иудыруеит Гәрам Чычба иҭоурых, иан илылоу ахы. Дыԥсцәынхоуп, шәабиҭыԥқәа иҵаԥшуеит, уааи дымгәаа-ратәы игәшәамшәа ҳәаны дҳархынҳәып. Имала имуазар, – еиӷьуп шәҩыџьагьы шәеицыхынҳәыр. Суҳәоит, суҳәоит ҳәа дӷьаҵәы-ӷьаҵәуа дсыдгьежьылон”.
Абри ашьҭахь ҷыдала аицәажәара рыман ҩыџьа аешьцәа рԥацәа, х-ҭыӡҭыԥк рыԥсҭынхақәа арԥарцәа. Аҳәоу алазгалаз Алхас Шьаҟрыл 21 шықәса дырҭан, Гәрам Чычба 30 ш. дабиԥазаҵәын. Ҳабацәа урҭ рабацәа еилызшьаахьаз, уантә иаауаз еицәажәаран ари. Арыцҳароуп уи зхыҵхырҭазгьы. Иара убри аибашьра иалагылаз заҟаҩы ранацәеи рабацәеи угәаланаршәодаз. Заҟаҩы абиԥаза-ҵәқәа, изаҵәӡамкәа изаҵәнатәыз, изаҵәӡамкәа иҵәҩаншьапыданатәыз – зегьы иражәан...
– Гәрам сеилкаа, иахьуасҳәо угәы иалымсын, аха издашшыло дырмоуа иҟалар ҳәа сшәоит. Иҟалозар, агәҭынчра сыманы сеибашьратәы исараӡа. Ухынҳәыроуп, ари Алхас Шьаҟрыл иҟаиҵаз аҳәароуп. Сықәыргьежьуа сызмазоуп, аха исзыгәаӷьуамызт. Илахь амца-ԥхӡы ықәшын Анзор Чычба, Гәрам даниҳәоз.
– Уара умцхәны уҳамоума? Уҭахаанӡа ҳәа сыԥшны стәазаап, нас ҳанацәа аҭакәажәцәа анаацәырҵуа рышьҭахь снагылап сырԥхашьагаха. Алхаси уареи
сахьшәыцу шәҭахымзар, сара даҽа гәыԥк ахь сиасуеит, – абарҭ ажәақәа ԥсра рықәымкәа Анзор Чычба ицуп.
– Сшьапы сыхьуеит акәымзар, саргьы сшәыццон. Ҩыџьа шәымацара ахьшәакәу сгәы снархьуеит. Абаақәа, шәеиха, есымша еибашьроума, наҟ дҳалжәга шәышықәсала зызахҳалахазақырҭуа.Шәеидымгылар, аӡәы аган давалар иаҳныԥшуеит. Усҟан ҳатәхоит. Нас ирылаҳхузеи ҳазқәаҭыԥқәа изыхьчо ԥсҭынхак ихы анизахҭнымҵа. Шәшеиццо еиԥш шәышзымаауа ҳзымдыруа ҳаҟам, аха уи ара тәашьа имам, – Гәрами Анзори реицәажәара ашьҭахь иаԥхьа даагылоит Анзор иаб...
Ааи, афырхаҵара иаҩсуа ажәа ҟәыш. Агәаӷьра зҭаху ажәаса.
Лыхны. Хаԥшьыра ҳәа иахьашьҭоу ажәабатәи абригада, усгьы рҳәоит. Аладахьала ажәеизатәи ҳәа иашьҭоуп. Абарҭ зегьы еивагылеит. Аӡәи-аӡәи еибаԥшааит рбыжьқәа мыргаӡакәа. 47-ҩык аҷкәынцәа еиднакылон “Ураган”. Абџьарк ҩыџьа ирзеиԥшын азы рҽеиҭныԥсахло аԥшыхәрақәа рахь ицон. Гагра ахақәиҭтәра инаркны Лхаа рҵеицәа иаадырԥшыз аҟыбаҩ аибашьра аҭоурых иазынхо, ԥсра-ӡра зқәым мҩадууп. Дарбанзаалакь хазы иҭҵааны шәҟәык азызкуа изын иқәҿиара духоит.
14.05.1961 – 1.10.1992
Витиа Шьершьелиа дыргәаҟны дахьыршьыз ижәылоз зегьы ирдыруан. Рымчқәа ҩбатәны рхаԥыцқәа еихакшон. Жьҭаара акы азы “Горгаз” аҿынтә, Гәрам Чычба дназлаз 12-ҩык адесантцәа зҭатәаз атанк иманы Роман Гериа иҿааихеит. Аибашьра еицәаны зегьы ирзышьҭымхуаз дгьыл мчын. Џьара анышә ҳәазахьан, ибгарсҭан, ажрақәа ыҟан, иара анышәаԥшьра нышә еиԥшымызт, иаарҩаразаргьы уҵашьшьуан. Уахьнангылалакь, уоунашьҭуамызт, иуҵаҵәиуан. Арахь аџьықәреирҭа. Адесанттә бронетехника адәқәа агәыҵҳәо инеиуан. Зҭыҩрақәа ирҭнацаз аӷацәа бӷьааны ицон. Абраҟа Лхаа ргәыԥ ааха аиуит. Дҭахеит Лакәиа Игор Кәыкәша-иԥа. Иаразнак иԥсыбаҩ аџьықәреи-ҭрала иргеит.
Ҩыџьа аԥацәеи ҩыџьа аҭыԥҳацәеи зааӡаз Кәыкәша, иубаргәузеи рызегь ирықәнагаз анасыԥқәа роуит ҳәа аниарҳәалакхь, “ҳара иҳабзоурам, анцәа имчоуп”, – иҳәон. Иблақәа еиқәкны ихәыҷқәа рыхәаԥшра изыгәаӷьуамызт. Ешьагьы, еҳәшьагьы, маҳәгьы ҭацагьы гәреибагарала иахьеизыҟаз аҭаацәара еиҿнакаауан. Аха еибашьрахеит. Аешьцәа Игори Генеи рыдгьыл ахьчаразы инагылеит. Игор иаб иҩны даҿыҵны аҩны ҿыц иргылахьан, аха аиасра изымгәаӷьыцызт. Ҩыџьа ахшара раб Игор ауԥашәыл ззырҳәоз иакәын.
Хабаровск аррамаҵура дахысхьан. Нас Гәдоуҭа азанааҭтә-техникатә ҵараиурҭа далганы Риҵа ахәҟаҵарҭаҿы аусура далагахьан. Игор ахыхьчашьагьы идыруан, деибашьҩны дымизт, аха уи дазыҟаҵан. Икьаҿхеит еибашьратә мҩа. Ҳаҷкәынцәа ԥыҭҩык рыԥсынҵырқәа дыркьаҿуан Аԥсахара аҳаракырақәа рҿы аевкалиптқәа ирылатәаз аестон ҭыԥҳацәа-аснаиперцәа. Рыблақәа хҩаны ихысуазаргьы рхымҭа баша икашәомызт. Убри ауп дҭазырхаз Лакәиа Игоргьы.
– Ахы сашьҭан, исықәшәар ада акы сҭахымызт. Иаҳа иахьаартыз сықәланы сцон, сгәы аҵәаабжь саҳауан. Уажәы-уажәы сгәыԥ иалаз срылаԥшуан, аӡәы акы имыхьындаз ҳәа ҩнуҵҟала ауазырра саҿын. Игор иакәзаарын исылагьежьуаз, ари ҳазегь ҳааиҵанарӷәӷәуеит, – иҳәеит Анзор Чычба.
Ус ианақәшәагьы рдесант ақәкы нанагӡеит. Иаартцәаз адәы иҭахаз иқәгара шымариамызгьы, аӷа инапаҿы днамышьҭыкәа, ибаҩ рҽакәыршаны аџьықәреирҭа ала дыргеит. Убри ашьҭахь дара рахь ииасит Барцыцаа рыҷкәынцәа Сабри, Асҭамыр, Адгәыр /Мрагылара дҭахеит/...
#
Аза АРСИА-ԤҲА:
– Аԥсыӡқәа реиԥш иваҵаны атрофеи машьына ГАЗ-66 ала Лыхны иналаргалеит хә-ҩык аҷкәынцәа. Абацәа рӡарақәа кны иаагылеит рашҭа гәы иахьнықәгылаз. Анацәеи андуцәеи уахь еихеит, иҟалазеишь ҳәа. Иҟасҵара сзымдыруа, исҳәара сҿамшәо сԥсы ӡаны гәашәк аԥхьа саагылеит, – лҳәеит Лыхны ииз, уа иааӡаз Аза Арсиа-ԥҳа.
Амашьына актәи агәашә аԥхьа иаагылеит.
– Уара, Витали иҷкәын Феликс даагеит, шәҳавагылароуп, – иҳәеит ахацәа руаӡәык, амашьына иазааигәахахьаз гәарҭо иҟамызт. Иан ллымҳа инҭасит. Дышьҭыууааны ажәак нлыхәлымшәаӡакәа дышзахәоз
Алгыҭҟа дыҭрысит. Уахь ацарагьы мариамызт, днызкылозгьы уаҩы дҟамлеит. Рызегь рыблақәа амца рхын. Дцон уи ажрақәа дырхыԥаны. Дцон ачықьқәа цәӷәыхааны. Дзыниаз лзеилымкаацызт. Дышны дыҟан. Алгыҭ зегь еимлырҟьеит. Царҭа шлымамыз дзазхәыцуамызт. Дхынҳәырц лҭаххеит, аха лхьышьҭра дызхыломызт. Исзеиҭарҳәаз абри ахҭыс исгәаланаршәеит раԥхьаӡа аӡӷаби сареи ашьха ҳанца, ҳаблала ҳазлаԥшыз аҟнытә бжьацәк /епизодк/. Ҩыџьа аеҳәшьцәа Зоу ду, Зоу хәыҷы ҳәа изышьҭаз Ацанбақәа рҭыԥҳацәа рыхьӡ ныҟәызгоз ашьхақәа руак – Зоу хәыҷы аҟны акәын ҳара ҳахьыҟаз. Ахьшьцәа реиҳабы, забацәа рабчараҳра инаԥынҵаны изҟыбаҩхаз Конџьариа Филиа /Мамзышьха дҭахеит/ Несҭор-иԥа сбара дааигәырӷьаны быхьӡала Анцәа исаҭәеишьо акы лыбаазгоит ҳәа Шьмақь ибахә дхаларц иӡбеит. Аҵангәарақәа рҿынӡа ҳицхәнеит. Шьмақь ибахә ҳнаҵаирԥшит, уи аӡбахә саҳахьан саб иҟнытә. Ажәытәан аӷба аԥҽыха ахьырбаз уоуп ҳәа еиҭарҳәалон. Ҳназлаԥшыз аԥсабара ҳазхара иаҳзымбо, наҟтәы ҳаазшәа ашьхақәа реибаркышьа џьашьо агәараҭыԥ аҿы ҳлеит. Иахьынӡа ҭахкааз ҳааҭагьежьын иҳаԥссеит. Зылаԥш ҳалахоз ашьхашәҭқәа реиԥынчылара ҳнагәылалан ԥыҭк ааидкыланы иааганы аԥсаҵаҟа игылаз аишәа инықәҳаргылеит ӡык наҵаҭәан. Ус иааҳакәыршаны инашьҭыз ашьхақәа аархыџхыџит ҽык акьыркьырбжь. Аӡӷаби сареи ҳцәа ҳанҭӡыӡаауама уҳәаратәы ҳнеиҿаԥшы-ааиҿаԥшын, иахьгоз ахь ҳнаскьеит. Мрагылара шыҟоу абахә ала иҭҳәыхаа илеиуаз амҩала иаауан аҽҵыси уи ани. Ашьыжь арахә ирыцны ианцоз зан иаҵакәашоз, уажәы-уажәы иаанкыланы зан акыка зцәоз аҽҵыс, ианбаауеи ҳәа ҳаззыԥшыз агәараҭыԥ аҿы иааӡаанӡа инкаҳаит. Анаара иаҿҟьа-аҿҟьо, ашьҭахьтә шьапқәа ирықәгыланы икьыркьыруан уамак шагәыҵашәаз анырхьан, ҳабла ишабоз аҽашьуан. Иҟаҳҵара ҳзымдыруа аҽҵыс ҳнавагьежьит, аха уи ааигәара ан ҳнанашьҭыуамзт. Ашьхақәеи ҵаҟа
ачуанеиԥш игьежьӡа иҭаршәыз адгьыли еихнахуан акьыркьырыбжьы. Ахаан уи аҩыза смаҳацызт, ҳашҭа азна аҽқәа шҳамазгьы. Зԥацәа машәырла иҭахо анацәа рыҳәҳәабыжьқа инреиԥшнысшьалан, схы снапқәа накәыршаны саагьежь-гьежьит. Ахьшьцәа зегьы нҭыҵ-ааҭыҵхьан, ҳбыжьқәагьы рықәҳаргеит, аха ааигәа уаҩы дыҟамызт. Агәыларатәи ахьшьцәа рыҽқәа еибарсны иаауан абахә акаҵа иҵаршәны. Дашшылара иаазшәа ан инавагьежьит. Уи аамҭазы аҽҵыс ан ааҳәын еиҭах икьыркьыруа Аҵангәарақәа рахь ахы археит. “Уҽурӷәӷәароуп, ҳаи абаақәа” рҳәарашәа даргьы еибарсны инашьҭалеит. Акьыркьырыбжьқәа дышдырхынҳәыз сцәа ианырит, Филиа даауан еимҳәааны. Иџьасшьеит, иаразнак амаҭ ашҳам дахьашьҭалаз. Абз аҽачхьан, аԥсыԥ азеивгомызт, ахха ахга аԥсхыхра иаҿын. Аҿы еихыхны ахәшә аиржәырц данаҿыз ан ашьапхыцқәа рыла ахаҳәқәа ыҵнахуан. Жәаба инареиҳаны ирыкәшаны игылаз аҽқәа рыхқәа рыкәаҽын, изқәыршәшәон. Аҽҵыс шьҭа акгьы шазыҟамҵоз збаз Филиа Конџьариа илабжышқәа иҿыкьасон. Ашҳам ахәшә зхауржәызеи ҳәа сиазҵаарц сҭахын, аха исзыгәаӷьуамызт. Узацхраарыма аҳәарашәа ивагьежьуаз аҽы ахәда инапқәа накәиршан даацәажәеит: “Иаҳзеиқәмырхеит уԥа, ашьацра ахьафоз, уа илан амаҭ, иацҳаит, амаҭ маҭ-бзиоуп иамоу, аха уареи сареи ҳанышәароуп”, – иҳәан даадҵит.
– Амаҭ ҳгәылацәа амаҭқәа Бзыԥҭатәи ашәанцәа рыԥсқәа зхоу. Хыбрак аҿы аҵара еицаҳҵон, ибымдыруеи. Қырҭуа жәлами, изхылҵыз ртәы-рышҳам рылоуп. Сшәоит сара абас ԥыҭҩык ҳаҷкәынцәа ҳцәырфар – ҳәа... Абри асахьа ҿыц ишызбаз еиԥш, Филиа Конџьариа инарцә хаҿсахьа, аарцә иҟоу ҳсахьақәа иаарывазыргылаз” Феликс даагеит, ацхыраара ҳҭахуп”, – ҳәа амашьына ашә анаадырты Алгыҭҟа иҭрысыз Ан лоуп.
“Арахь бабацо, фырхаҵарыла иҭахаз иан бакәзар”,
– ҳәа аӡәы илыҵеиҳәазшәа лышьҭахьҟа дхынҳәит. Данлыбаауаз аиҳа лгәашьамх иаҳагьы иацлазшәа лбеит. Ахәаҿы дыхәнеит. Феликс ианду Лиуба лхы аихатә гәашә ианылҟьон. Лнапқәа еимлаҳәа икны агәашә днадылгеит. Илзымдыруаз мчык злагьежьуаз ан дааиқәҟьашан лыҷкәын дызқәырхыз амашьына днадгылеит. Уа иақәын даҽа ԥшьҩык...
#
Шамиль Ԥлиа:
– Сжурналистцәеи сареи убра Лыхнытәи ашкол аҿы акәын ҳахьыҟаз. Ажәылара ишалагоз аадыруан. Аӡәгьы дыцәамызт. Абри ауха Лыхны ақыҭа аҳәҳәабжьқәа ирцәынханы шьыжьык аларҭа иҭаԥшуеит ҳәа сгәы иаанагомызт. Аҵәаабжьқәа еиқәҿырҭуан, иубаратәы иҟан иҭахаз ԥыҭҩык шааргаз. Ашамҭазы усгьы заа ҳгылалон. Чаик ҳқьышә инықәырклон, аха цәгьала иҳаршаз аҵых ашьҭахь аӡәгьы игәы азыҳәомызт. Саргьы ауаҩы дысзааит Цандрыԥшьтәи уашьа иԥа дҭахеит ҳәа, уахь схы сырхеит.
11.05.1972-2.10.1992 ш.
Амҳаџьырра иқәнашьаахьан Арсиаа рыжәла. Ҭӡы заҵәык алоуп еиқәханы излаауаз. Анцәа ишиҳәара ҳаҟоуп, есымша уашшыргьы иашам рҳәалон рыхқәа ахьааиларкуаз. Вова /иԥсҭазаара далҵит 1949 шықәсазы/ иԥа Ерик /аибашьра далахәын/ Заур, Жора, Едик,
Витали, Шьаликәа, рызегьы ҭаацәароуп, ирҿыҵша аԥацәа рылагьы еиқәшәан. Иааиҵанарӷәӷәуеит Феликс Витали-иԥа иҭахара. Феликс 20 шықәса ихыҵуан, иеиҵбы Алхас – 17 шықәса, раԥхьатәи амш инаркны иҩыџьаны инрылагылеит. Аешьцәа, абешьцәа ржәытәра иааркны аҭоурых дазҿлымҳан. Зшәымҭахь инеихьоу абдуцәеи андуцәеи реиԥш, мыцхәы дрыхӡыӡаауан. Рҵакыраҿы зықәра акыр инеихьоу мыцхәы игәхьааигалон. Акы рыхьшашәа игәы иабаларын. Иабшьҭра инаваргыланы акәын ианшьҭрагьы дшазыҟаз. Ианшьаӡара Аслан Ԥлиа қәрала дабанӡареиҳабыз, аха абџьар анышьҭырх агәҭынчымра изцәырнагеит. Аԥшыхәрақәа рахь амҩа ианықәлоз имҩа днаԥынгылон: – “Аса, уара узаҵәуп, ҳара хҩы-ешьцәа ҳаҟоуп, ухынҳәы, – ҳәа дилаҳәны дикуан.
– Уара сара сзаҵәызаргьы, стәы хазуп, шәарҭ аԥсҭазаара иаламԥшыц шәоума сара сааныжьны, сыхьчаны, ахы иаҿало. Сара сзыцәшәо шәара акы сыцәшәыхьыр ҳәа ауп.
Абас иҟан реицәажәара. “Абиԥазаҵә, азаҵә” – арҭ ажәақәа аԥсуа ишькылхон еснакь. Феликс Арсиа Днепропетровск арра маҵура дахысуан. Аԥсуаа ишаҳҳәало еиԥш, дубар дузымдыруа, иҭаацәара ирҭахьаз ааӡара бзиа иҵегь еихаҳаны ихыганы дааит. Иани иандуи хаз-хазы уаҩы иахьимбо ауадаҿы икәыхшон, иқәныҳәон. Лассы-лассы ирылацәажәомызт рхәыҷқәа. Акыр шықәса шырхыҵуазгьы, рышьҭахьҟатәи аӡыбларақәа ирызхьамԥшыр ауамызт. Ирԥеиԥшхараны иҟаз изыхшаз ирныруазшәа иҩеиҵагылаз аҷкәынцәа хыбаарыла ирзыҟан. Феликс аррахьынтә даныхынҳәы рацәак аабжьымсыцкәа иалагеит аибашьра. Феликс иаб иаҳәшьаԥацәа ԥшь-ҩык ашҭа еицҭыҵит Славик, Беслан, Адамыр, Асҭамыр Габриаа. Еициз ҩыџьа – Адамыри Асҭамыри рныҳәатәга аныруаз аҽны аӡәи-аӡәи
еизҵаауан шәышьҭраҿы ҩыџьа-ҩыџьала аицирақәа знасыԥхахьадаз ҳәа. Ус акгьы ҳгәалашәом, аха дара ишрынасыԥхауа аадыруеит ҳәа ирыхлафуа ирныҳәон.
27.07.1969.-05.10.1992
Габриа Асҭамыр Алықьса-иԥа Лыхнытәи абжьаратәи ашкол даналга, арра маҵзура дахысуан Петропавловск. Азыҟаҵара бзиа иман. Уеизгьы, Асҭамыр дызлаз Алхас Шьаҟрыл игәыԥ еиднакылоз зегьы арра зхызмгацыз ыҟаӡамызт. Егьырныԥшуан, аибшьраҿы уи акгьы аанамгозшәа згәы иабоз шыҟазгьы. Габриа Асҭамыри Алхас Шьаҟрыли ԥсык еицырхан,
класск аҿы еицтәан. Алхас Шьаҟрыл дахьынӡаҭакыз Асҭамыр Габриа иблақәа еиҵыхны жәҩан дзаҵаԥшӡомызт. Усҟан Асҭамыр арра дыҟан. Ихы еиԥш иҩыза игәра игон. Ииашара дшахдырҟьоз идыруан.
Аибашьра ианалага, иҵегь еизааигәахеит, рымаӡа акы акәхеит Гәдоуҭа иҟаз аштаб аҿы рҽанеидыркылоз инаркны изықәныҟәашаз апланқәа ӡбаны еицышьҭырххьан. Абџьарқәа рыԥшаарала иалагеит. Бзарбзанки, ԥшь-автоматки, напылаҟаҵара азениткеи еиқәдыршәеит. Нанҳәа 20 рзын Бзыԥҭатәи ахырӷәӷәарҭаҿы иааит. Абџьар аганахь ала уаҳа аӡәгьы имыҳәакәа аԥшыхәрақәа рахь ицон. Зҵакы ҭбааз аԥшыхәрақәа рыбзоурала иҵегь абџьар еиқәдыршәеит.
Изныкымкәа аӷа итехника хьанҭа аахақәа арҭахьан. Алхас Шьаҟрыл иара дрыцымкәа аӡәгьы дауишьҭуамызт. Ҟарҟарашьвили иԥсы шҭоу икра – абри гәҭакыс ирыман Габриа Асҭамыри Алхаси.
Колхидеи Гагреи рхақәиҭтәраан ажәылара иалахәыз зегьы реиԥш, Лхаа рыҷкәынцәа иаадырԥшыз амацара алукаауазаргьы – Аԥсны зегьы лахьынҵас иаиуз Аиааира шьаҭаны иазыҟалеит. “Украинанӡа” инаӡеит, уи ахыбра аанкыларагьы ус имариамызт. Дбар Сергеи хадара ззиуаз аштаб уа ианыҟала, оҳ гәышьа ҳәа рҽыҩеиҵырхит ҳаибашьцәа. Аԥсааивгаразы мышқәак шрырҭазгьы, уи зызкыз Гечрыԥшьынӡа арыцқьаразы ажәылара ҿыц аҽазыҟаҵара акәын. Гагра ахы ианақәиҭыртәы ашьҭахь Габриа Асҭамыри Шьаҟрыл Алхаси еибырҳәахьаз анагӡара напы адыркит. Ақәыџьмақәа злалаз ауасақәа харабӷьара, дасу иахьаақәшәаз хыла абнара иасны ишылалоз еиԥш, рышьҭахьҟа хьаԥшрак ҟамҵакәа аԥсуа еибашьцәа аӷа ианижәла, ашьхарахь ицазгьы ҟалеит. Уезгьы хәыцхәыц абахәқәа ирҿеимдо ираԥцаны ишлыбаарцазгьы, аӡәи-ҩыџьеи уа иламхар ауамызт. Алхас Шьаҟрыл иҿықәҟьоз амца иаҳагьы иацлеит. Ҟарҟарашьвили икра дашьҭалеит иара ихҭыргахьазгьы, Бериеи Сталини рполитика амшала идырҳәацәахьаз аԥсуа шҭақәа ргәаӷгьы, зегьы неизакны рҿыхра зыԥсоу иирбарц.
“Афырҭын” /Ураган/ алахәылацәа рхыԥхьаӡара иаҳа ихаҭәаахьан “Украина” инаркны Мраҭашәаратәи аган арыцқьаразы иандәықәлоз. Алхас Шьаҟрыли Асҭамыр Габриеи асанаториа “Зоодчи” ала икәшаны, амшын ахь икылсуаз амардуан чаԥа авараҿы иҟаз агәаҩара иҭаршьит. Хыки, ма хәхыки рыла иаздмырхеит, рыгәқәа ирыладырӷәӷәеит. Рҩызцәа даара акраамҭа еимдон. Акырынтәгьы уи аҭыԥ инавс-ҩавсхьан, аха ирзыԥшаауамызт. Атыша ахықә аҿы игылоуп ацәлаақәа ҩба. Аԥшалас рықәцәақәа еиннаҟьон, абрахь шәҭала рҳәарашәа.
Иҭахаз аӡәы ибаҩқәа тәымк инапахьы инарымгеит, ахәра знылази дареи амҩаду ахь илыбааргон. Ашьхақәа ирызхымгара рхыганы, адгьыл ацәа иҭамӡарыз рцәа иҭагӡаны ауп уи аган шыдрыцқьаз.
14.08.1964-05.10.1992
“ГАЗ-66” иаақәырхыз егьи аҷкәын Капишавиӡе Ҭемыр иакәын. Зԥацәа ззааргаз егьырҭ анацәа Ҭемыр шиакәыз анраҳа, зырҽеира иаҿыз рыҷкәынцәа иаархыҵын иара иахь инеит. Ҭемыр иҩынтәны дрыцҳаршьон. Еҭымрала дааӡан. Хәышықәса ихыҵуан иан лыԥсҭазаара даналҵуаз. Есымша иан дизхаӡомызт, даныҩеидасгьы, данқәыԥшхагьы, аҭаацәара даналалагьы. Хәыцрала дхынҳәны ихәышықәсаҿы данааилакь, лабҿабазшәа иан иаԥхьа дагылалон. Ихәыҷра диханаршҭуеит ҳәа изԥхьаӡоз шыҟазгьы, игәалашәалон данлыхьҵәуоз. Анышәынҭраҿы дышцалоз. “Уара уан леиԥш изааны ҳархыԥсаахьаны ҳаҟандаз, абас ҳахаанымхакәа”, – ҳәа амыткәма рҳәон анацәа. Аибашьра ианалага иара даҽакалоуп иҩызцәа ишреиҳәаз: “Шьыри, шәанацәа реиԥш сан лыԥсы ҭандаз, сҭахаргьы сыԥсы ҭынчзаауан. Лҭацеи лареи
ахәыҷқәа еицырмааӡози”. Усҟан иԥа ԥшьышықәса ихыҵуан, ҩба дырҭан иԥҳа хәыҷы.
Капишавиӡе Ҭемыр Атаман-иԥа диит Лыхны ақыҭан. Цандрыԥшьтәи ашкол-интернат аҟны аҵара иҵон. Абжьаратә школ далгеит Лыхны. Иџьатә ԥсҭазаара хациркит Лыхнытәи ачаи фабрикаҿы. Зыламыс ԥшьаз, ауаҩра злаз арԥысын. Дышқәыԥшыз аҭаацәара далалеит.
Алхас Шьаҟрыл игәыԥ “Ураган” ахьӡ ҭызгақәаз дыруаӡәкуп Ҭемыр. Раԥхьа иара дыҟан Ешыра. Иҿыблааз бзарбзанк даҵаланы дааит зны ԥшыхәра дахьцаз. Инапала ишьақәиргылеит. Иԥхасҭахаз танкк акашьырра иаҿын ҷкәынцәақәак. Ишадгәамҵлаз аниба ирыцҳашьаны дрыцхраарц иӡбеит. Инапхыцқәа хнархааит. Убас ицәнаҟьҟьазаап инапқәа, аха зегь акоуп иус аҵыхәтәанӡа инаигӡаанӡа дацрымҵит. Еиқәыршәаны ириҭеит.
– Уара уакәымзар ҳара иаҳзыҟаҵаӡомызт, иуаҳҭоит, изырныҟәо уҩызак дыԥшаа, – ҳәа иарҳәазаап. Шәара, сара ҳәа еилаҳхуада, хьыӡ бзиа алжәгааит ҳәа ирызныжьны Гагратәи ахырхарҭахь диасит. Гагратәи ажәылараан иаԥхьаҟа иҭахеит иабхәында Ӡкәиа Феликси, иԥшәма лабеҳәшьаԥа Маҳаид Амԥари. Еилых димаӡамкәа иааҭахоз зегьы рзы згәы зылаӷырӡи неилаҵәоз Ҭемыргьы иашҭа дааҭаргалеит иабхәында анышә данамардоз аҽны.
“Насыԥ иман Ҭемыр, ихәыҷразы иага ихигазаргьы иҩнаҭа зырлашоз дилахьынҵахеит” – ҳәа иқәныҳәон иқыҭауаа. Раб иҟамзаара рынмырԥшкәа илааӡоит рыхшара. Бираҟҵас иаҵаԥшуеит раб ифырхаҵара, игәымшәара, иԥсадгьыл ахь имаз абзиабара. “Аеҭым имгьал мцада иӡуеит” рҳәоит аԥсуаа. Аԥсҭазаараҿы усҵәҟьа иҟамзаргьы, ус иҟоушәа узырбо бымшәан ҳәа лазҳәо аеҳәшьцәеи аҭахыреи ахьлымоу ауп. Ус шакәу агәра лгоит Ӡкәиа-ԥҳагьы. Гәыблрала дырзыҟоуп,
ирыгу-ирыбзоу аҿы ацхыраа риҭоит лымаҳә Бениа Гиви /Вита/ Џьота-иԥа. Ихадоу – рыԥсадгьыл аҿаԥхьа руалԥшьа нарыгӡеит. Убри ала иалагоит рҿырԥшы.
03.10.1963-05.10.1992
Чычба Владимир Антон-иԥеи Барцыц Вера /Зара/ Ҭышькәа-иԥҳаи х-ҩык ахшара рааӡеит: Иасон, Гәрам, раҳәшьа Изольда. Иасон амедицинатә ҵараиурҭа дҭан, машәырла дҭахеит 1979 шықәсазы. Изаҵәымкәа изаҵәхаз Гәрами иаб иашьа иԥа Анзори рабацәа реиԥш, рыԥсқәа еихәлан. Утәы-стәы ҳәа еилых рымамызт.
Ажәытәра иааркны рҵакыра уаа ҟәымшәышәқәан. Дара-дара реиԥш излазгьы ҳаҭыр ду рқәырҵон. Рқыҭауаа рнаҩсгьы издыруа рацәаҩуп. “Рабацәа реиԥш даргьы рыҷкәынцәагьы еимакны хаҵаҩызара иргоз роуп” – зҳәоны исаҳахьаз рацәаҩуп.
Анзор Чычба Воронеж аинститут данҭала инаркны дыззыԥшыз Гәрам иакәын абжьаратә школ даналго ҳәа. Гәрам Чычба аҵара иҵон ибзианы. Атесттат инапы ишынадыркыз еиԥш, иҽааибыҭаны Воронежҟа дцеит. Анзор ибзоурала инаӡеит рыгәҭакы. Аинститут дҭалеит. Ари гәырӷьара духеит рҭаацәарақәа рзы. Аха акалашәа ишоуп алахьынҵа, Анзор иаанимыжьыр ада даҽа мҩак изыҟамлеит.
– Уара уда саргьы ара аагылашьа сымаӡам,
исылшом, – иҳәан Гәрамгьы дааит икажьны. Зегь реиҳа ари Анзор игәы еиҵанархеит. Иҵара шизынамыгӡазгьы дыррала иҭбааз ҷкәынан. Ирацәаны даԥхьон. Иоура, иҭбаара, исахьа, ранду Наташа дзызхьаалоз рцәыӡқәа зегьы дырхаҿсахьоушәа иҵаԥшуан. Аб, Абра, Абиҭыԥ, Абиҭыԥра, – абарҭ ахьӡшьарақәа рыла Гәрам Чычба рыԥсахыр рҭахызшәа рхылҵшьҭра мыцхәы иҿыгәкаауан. Ҩ-хәшҭаарак иҵаԥшуан, рызегь рҩнқәа наҟ-наҟ еивагылоуп.
Гәрам иҭҭәааз арԥысын аԥсадгьыл абзиабарала. 1989-тәи ашықәсқәа рзы иҟаз аполитикатә хҭысқәа дрылахәын, ахәрагьы иоухьан. Убри анахысгьы агәҭынчымра иман, иара убри ауп Анзор дишьҭаланы Воронеж ааныжьны арахь даазгазгьы. Иҭаацәа дырзааигәазарц иҭахын, илаԥш иныҵҳәҳәар изычҳауамызт.
Чычба Гәрам иирамш аҽны Гагра ахы иақәиҭыртәит. Ԥсшьара ҳәа мышқәак ишоурышьҭызгьы, аҩныҟа дымцакәа даагылеит. Октиабр мза ҩба имшира шакәыз иҿыҵимыр-шәеит, Анзоргьы игәалашәо дыҟамызт. Рызегьы рхы иҭаз аладатәи аган арыцқьара акәын.
Гәрамраа маар руӡом, хымԥада иаауеит, Гагра ахақәиҭтәра ргәалаҟазаара хәыҷык ишьҭнамхыр ауӡом ҳәа даҽа аамҭанык еиԥшымкәа иаҳәшьа Изольда / дырҵаҩуп/ аишәа лырхиеит. Бзиа ирбоз ахаамыхаақәа инадыркны ирзықәылҵеит. Аҿа-маҿа акәзар, усгьы Аԥсны зегьынџьара иҟамлеит анырҳәозгььы уа иагӡамызт. Гагра ахақәиҭтәраан иҭахаз аҷкәынцәа мыцхәы ирыцран аибашьцәа зегьы. Гәрамраагьы цаны ирҵәыуеит, нас рҭыԥқәа рҿы иааины рыхшыҩзышьҭра зегьы ззоурыжьуаз аладатәи аган арыцқьаразы рыплан ҿыцқәа ракәын. Ԥсааиҭакрак ҳәа ирырҭаз аамҭа рацәазшәа рбон, асааҭқәа рыԥхьаӡон.
Аибашьра зегьы еицрылшаӡом. Еибашьра изымцаз иԥсадгьыл иҭахымкәа ма абџьар шьҭызхыз иашьцәа
иҩызцәа дырзымхәыцуа, игәы рзымбылуа акәӡам, агәаӷьра рылымшакәа ауп. Уи џьоушьар иашаӡам”, – иҳәеит аибашьҩы Сабуа Иура Арзамеҭ-иԥа. Аха абри Гагра ахы ианақәиҭха зшьапы ихнаргылаз ԥыҭҩык ҟалеит. Аладатәи аган азы ажәылара иазыҟаз агәыԥқәа рахь инеиз маҷмызт. Нас гәыԥк ахьынтә даҽакы ашҟа ииасызгьы.
Агәыԥ “Ураган” акәзар, 48-ҩык аҷкәынцәа изнысхьаз амҩа ирнаҭаз аԥышәа, ирыланаҵаз аџьбарара рныԥшуа инаҵысит. Анзор Чычба амацәыс еиԥш, акы нихагьежьшәа ибеит. “Гәрам, маҷк иадамхаргьы ухы ларҟәла, уауцәахазшәа збоит ҳазегь ҳаиҳа”, – ҳәа инапқәа Гәрам иникәиршеит. Акыр-кырҳәа иааибарччеит. Шә-километрак зҵазкуа қалақь дук аҭарцәра иаҩсит асанаториа “Украина” анаҩстәи аҭыԥқәа. Ҵаҟа амшын аҟәарала амҩаду ианыршәланы агәыԥқәа рҽыршеит. Џьоукы ашьхақәа рыла идәықәлеит. Иаҳа иеиӷьу-иахьеицәоу ҳәа здыруадаз. Гагра иамҽхакыз аӷацәа зегьы рыршьаҟауааи ртехникеи аумаҷыз, дара ртәала еиҭа рҽеибырҭахьан. Аныхаԥсҭа аиҿахысра уамага ыҟан. Гәрам Чычба дцон ирхуа. Аӷацәеи дареи зынӡа еизааигәан.
– Пригнись! – ҳәа аӷацәа рахьынтә аӡәы ибжьы иқәиргеит Гәрам.
– На своеҟ земле ӷ ползать не буду! – ҳәа рыгәҭа иарбаны аҿынаирхеит. Иҩызцәа ргәы шьҭнахит Гәрам иааирԥшыз агәымшәара. Аӷацәа ргәыԥ цҟьа-шәҟьа иқәиҵеит. Ашыр-сырҳәа равтоматқәа аархыхны ҩаԥхьа еихеит. Акамера зкыз аӡәы дзыԥсазеи абри аҭыԥ аҿы. Афильм аԥсы ахазҵоз хҭысын уатәи аиҿагылара. Аибашьцәа ргәы рхаҵо ԥхьа дцон Гәрам . Аха зегь разҟын. “Ахы сашьҭан, схы ԥхьаскӡомызт, ахы сықәшәарц сҭахын”, – ҳәа џьара иамкуаз Анзор Чычба анашана иман. Ицәа иалашәахьан, иқәҿнаҭхьан. Ихаҭа изеилкаауамызт убас игәы изҭашәоз. Аха усҟан
иҭахараны иҟаз рхыԥхьаӡараҿы “данылахьан” Гәрам Чычба. “Дад, иреиӷьу аԥацәа уԥсадгьыл ианахҭнымла. Иреиӷьыу ҳзаанхаӡом”, – иҳәалон Даҭа Гечба. Ижәылоз агәыԥқәа ирылахәыз зегьы аӡә иаҵкыс егьи деиӷьын. Аӡә дубар егьи духашҭуан, – ус анакәха рызегь ранацәа рԥара иаԥсаз ракәын. Иҟатараҵәҟьа иҭашәеит дызгарыз ахы. Аныхаԥсҭа... Асаӡқәа рҽеибаркны иааны иахьныҳәалоз. Аԥсҭа ҭырцәажәо илеиуа акәараҷҷа лаԥшыцәгьак аԥырхагамхарц ҳәа Саманҳа Ҟама дааганы дахьадырҭәҳәалоз. Абри аԥшьаҭыԥ аҿ иҟалеит иԥсырҭа.
Лассы-лассы акәымзаргьы ақалақь аҟны дсықәшәалоит Анзор Чычба. Сизгәамҭар, – ус сынивсуеит. Нас сааҭгыланы сынишьҭаԥшуеит. Аамҭа наскьацыԥхьаӡа иубарҭоуп ицәыӡқәа иаҳагьы ишиныԥшуа. Анзор Чычба дҭаацәароуп. Аус иуеит иара апансионат “Искра”. Иԥшәма Аршба Марина дҳақьымуп. Ихы мацарагьы дазхәцӡом. Аԥсреи ма абзареи рҟны ацхыраара зҭаху дрыхәаратәгьы дыҟоуп. Аха ихьааҭра хьаа агӡам. Иҭахаз рзын мацарагьы акәым уи зывбоу: “Аибашьра ашьҭахь иаабарц иаҳҭахыз хазын. Ҳара ҳажәлар милаҭ деилырхӡомызт. Ақалақь аҿы инхозма, ақыҭаҿы дыҟоума аӡәи-аӡәи еицхыраауан. Аибашьра иацәынхеит жәлахәык. Уи аҿынтә иаауаз ҳакәын ҳазегь. Зышәқәа акызгьы ыҟоуп. Убри зегьы ирхаршҭганы иҟалеит аблокада. Ҵыԥх атачка зкыз сынтәа дубаӡом, аҳәса усгьы ирнырҵәагоу ҭыԥхеит Ԥсоу. Зегьы иреицәахеит ахацәа. Ахаҵа иахьа ача ахә измырҳауа, аԥсра ахьыҟоу иқәнагоу изыҟамҵо аҟны инеит. Аибашьраҿы рхәы ҭамхаӡеит ахацәа. Иабиҭыԥ еиҭаз аҭоуба даҵамхаӡеит, инаигӡеит. Иуадаҩыз, иузхымго, узырԥхашьоз аҷкәынцәа ҳара ишҳамамыз аибашьра иаҳнарбеит. Аха аибашьра ахьынӡацоз акәӡам уи ашьҭахьоуп ҳабжаны ҳхы аабо ҳаналага. Ҳабзазара аҵахь ицеит. Малла ҳҵыкәкәеит. Ҳлитература зынӡагьы
ҳазхьаԥшӡом, избанзар уа ҳнаӡаратәы ҳаҟаӡм. Ҳабацәа ҳреиԥшхазшәагьы збо салагеит. Даргьы игәныргоз ыҟан абас. Аха ҳара ҳазҵахаз иаҳа ихьанҭахеит. Зегьы ахьымҩаԥысуа, ашьаарҵәыра ахьҳхаагаз аҟноуп азы...” – хазы ахырхарҭа зуҭаша гәаанагароуп Анзор игәаанагара. Гәрамраа рҭахара заҟа иаҳныԥшу инеиҳаны иҳамазаап аԥсҭазаара Анзор Чычба иеиԥш зхы нахыбаауа, аамҭа кьаҿла забацәа ирықәлацәахаз.
Анзор Чычба ииҳәаз ҵабыргуп, аибашьра ашьҭахь ҳҵаакәкәало ҳаауан. Аха аамҭа есқьынгьы ус ицом. Аԥсҭазаара еиӷьхарахь ҳхы хоуп. Уи убарҭоуп Анзор Чычба гәкажьрыла данцәажәа ашьҭахьтәи ҳаамҭақәа рзы.
Апрель мза 25, 1995 ш.
Зжәытәра иагәылаханы иҟаз Гагра ԥшӡа аҩбатәи Ниццастәуеит ҳәа апринц Ольденбургски арԥшӡара данаҿызоуп. Адунеи ахы-аҵыхәа инаркны иреиӷьыз ауасҭацәа-аргылаҩцәа ирымҽхакны ҿыханҵа бызшәала аибыҭара инаҿыз иара цатәыс иоуит Парижҟа. Уа имҩаԥысуаз Зегьеидгылоутәи ацәыргақәҵаҿы илаԥш алахеит илакә хьыҵәцараз мыҿтәы ҩнык. Днашьҭахышәан иԥшааит изыргыламҭаз. Анеибыҭарада ус амамкәа, убри апроект инақәыршәаны изаарышьҭит Швецариантә. Згьама ҳаракыз, аԥсабареиԥш ирҿиаҩыз иазиԥшааит иахьанаалоз – Гагрыԥшь аҳаракыра инагәылԥраа ицашашәа инаҿарсеит инапхгарала. Исасдкыларҭа хадақәа ируакны иаақәир-гылеит. “Гагрыԥшь” ҳәа хьӡыс иарҭеит. Адунеи аибаркырақәа зегьы рҿынтә асас-дахьцәа аниҭаалакь зҭакԥхықәра ҳаракыз аԥсуа рԥызбак ааигәаратәи ақыҭақәа
дынрылаҵаны ааԥхьара риҭон аҭаҳмадацәа ахәыҷқәа раԥхьа инаргыланы, рҵакыра надкыланы. Еихҳәа-еиҵҳәа аишәа-чарақәа анрызирхиалакь, ааԥхьара зиҭаз Бзыԥҭаа, Лӡаа, Уаҭҳараа ишаԥшәымацәоу дырдыруа аҳәаанырцәаа иахьрыдиртәалалоз аҭыԥ азал ду Мшаԥымза 25, 1995 шықәсазы еизеит Аԥсны Аиааира азаазгаз рхаҭарнакцәа. Аибашьцәа, зԥацәеи зашьцәеи ҭахаз. Аҳәынҭқарратә ҳамҭақәа ранаршьон Аԥсны ахақәиҭтәразы фырхаҵарыла зхы аазырԥшыз. Ари аҩыза аиқәшәара раԥхьаӡатәиин аҭоурых дуӡӡа змоу архитектуратә хыбраҿы. Машәыршәагьы иҟамлеит уаҟа амҩаԥгара ахьазырӡбаз. Иалахәын авице-пример В.Аршба, Аԥсны Апарламент адепутатцәас иҟаз В.Бганба, Л. Лакрба.
Гагра хьҟәршәац ԥсыс изхаз аԥсуааи иареи еихызбаауаз, гәҭакы бааԥсык аназырӡбозаалакгьы абрантә иалагон “акаҭа лашьцақәа” рҳара. Адунеи ахәҭақәа ирҿурԥшуазар, гәырԥынҵак еиҳамыз Гагра хсаалак ианыларгьы рҭахымызт. Дара рыда даҽаӡәы илаԥш иҵеикыр ҳәа ацәшәа рыман. Гагра ахьӡи Анцәа иазишаз аҭеиҭыԥши рӡыргара иацәызыхьчоз Қарҭаа заҟантәы еицаркхьазыз ҳҭыԥхьыӡқәа. Заҟантәгьы заҟаҩы ҳажәлақәа рыӡҩахьазеи. Аха Гагра ахьӡ рзымԥсахит акыр иавагьежьызаргьы. Амала, ргәы аланыркыларц “Малаӷ Грузиӷ” ҳәа иашьҭан. Иаартны ирҳәон.
Апринц исасцәа рҿаԥхьа ишьапы дыхгыланы аԥсуара аныҳәаҿа анику ииҳәалоз аныҳәаԥхьыӡ наӡеит: “Ибашоуп ҳәа ҳназвысло аратәи ахаҳәгьы Анцәа ду ила иԥшьоуп. Аҳақгьы амоуп. Ҳақс иамоу – Аԥсуа иҳақауп, аԥсуа анацәа рыцқьароуп. Уезгьы, Анцәа ихазын имаз ари адгьыл аԥсуа иҭара агәаԥхара изҭаз анацәа ргәыблроуп, уантә иаауеит аԥашәқәа”. Даҽа кәрорттә ҭыԥк угәалазмыршәо зхатәы ҭеиҭыԥшқәа змоу Гагра, иахьа уи ахьӡ иҩынтәны адунеи иахзырҵәаз Гагратәи ахақәиҭроуп. Хьыҵәҵәарагьы ауит, Мрагыларатәи
афронт ахь ааԥхьарагьы ҟанаҵеит. Аиааира наӡа агаразы. Уи аҟнынӡа анеиразы имариамыз амҩа еихагылақәа ыҟан. Рхы-рыԥсы нахҭнырҵеит абацәа, рԥацәа, рҭыԥҳацәа, ҳаешьара зегьы. Имариамзар ҟалап иаҳнылаз ахәрақәа рырӷьара. Абиԥарақәа рҽеибыҭаны аиааира шаҳазааргаз еиԥш, аиҵбыраӡатәи абиԥарақәа ахәра иацу ахьаақәа дырԥсыҽыргьы ауеит. Аха ахааназ рыхьӡ ҳхашҭӡом зшьала зыдгьыл ҿызхыз. Абас иҟаз ахәыцрақәа уеимары-мкыр ауамызт ари аиԥылараҿы.
Апрезидент В.Г. Арӡынбеи Аԥсны аиҳабыреи рыхьӡала аибашьраҿы зҽалызкааз аорденқәеи
С. Лакоба (арӷьарахь ала Р. Алшәындба инапаҿы ииҭоит аорден «Аԥсны Афырхаҵа»
амедалқәеи ранашьара насыԥс иоуит Аԥсны Апарламент авице-спикерс иҟаз аҵарауаҩ Станислав Лакоба.Иааркьаҿны иазгәеиҭеит Гагратәи Аиааира иаиуз аҭоурыхтә ҷыда ҟазшьа. Ақырҭуа десант раԥхьаӡа уа ишыӡхыҵыз еиԥш, раԥхьа Аиааирагьы ақәашьхеит. Гыгшәыгрыла, напы ҟьашьыла ацәа ахырхырц, ианымҵуа адамыӷ анырҵарц амацәаз иҭаркит Гагра. Гагрантә иааит Аиааирагьы. Абас азгәаҭо аӡәаӡәала рыхьӡқәа иҳәеит изанаршьоз.
Аорден “Аԥсны Афырхаҵа” ранаршьеит:
Алшәындба Рудольф Григори-иԥа,
Левачов Алеқсандр Иван-иԥа,
Алшәындба Руслан Виктор-иԥа.
Ианҭаха ашьҭахь:
Ӡаԥшьиԥа Рауль Анатол-иԥа,
Конџьариа Игор Лев-иԥа,
Қосиан Арҭин Ниман-иԥа,
Гоцериӡе Ирина Алеқсандр-иԥҳа.
“Леон иорден”
Аиба Васили Ҳақыбеи-иԥа,
Аргәын Виачеслав Заабеҭ-иԥа,
Бганба Оҭар Ладикәа-иԥа,
Бигәаа Чингиз Џьота-иԥа,
Зуначиан Геворг Ашоҭ-иԥа,
Конџьариа Ҭемыр Шаликәа-иԥа
Цулукиа Иури Баграҭ-иԥа,
Ҳагәшь Аслан Сузар-иԥа,
Хышба Алик Андреи-иԥа,
Зыхәба Роза Кәчкан-иԥҳа,
Зангәрашьвили Маргарита Самсон-иԥҳа,
Наҟоԥиа Нанули Евгени-иԥҳа,
Рабаиа Светлана Алексеи-иԥҳа,
Ианҭаха ашьҭахь:
Блабб Георги Константин-иԥа,
Иналиԥа Игор Алексеи-иԥа,
Ӡаԥшьиԥа Мирон Георги-иԥа,
Акиртава Витали Владимир-иԥа.
Амедаль “Агәымшәаразы”
Бганба Гәрам Георги-иԥа,
Возба Руслан Ианкәа-иԥа,
Ладариа Ернест Харитон-иԥа,
Шәлымба Иури Махаз-иԥа
Ҳагба Нанули Расим-иԥҳа,
Агрба-Новикова Нина Алим-иԥҳа,
Дворник Елена Витали-иԥҳа,
Маркариан Марина Саркис-иԥҳа,
Сартаниа Татиана Владимир-иԥҳа,
Шамба Лиана Виктор-иԥҳа,
Шәлымба Лиалиа Самсон-иԥҳа.
Ианҭаха ашьҭахь:
Вазганава Гәльнара Васили-иԥҳа,
Хециа-Бениа Сусана Георги-иԥҳа,
Шамба Баҭал Котик-иԥа,
Бакаханов Андреи Михаил-иԥа,
Аиба Роман Ҷыҷыкәа-иԥа,
Бганба Валери /Лиутик/ Тас-иԥа,
Гыцба Леиуанти Авқсенти-иԥа,
Џьаԥшьба Владимир Иасон-иԥа,
Кәпалба Анзор Назбеи-иԥа,
Конџьариа Феликс Нестор-иԥа,
Ԥлиа Алик Далбеи-иԥа,
Сергегиа Даур Рауф-иԥа,
Ҭарба Беслан Николаи-иԥа,
Думаниан Мартирос Арсен-иԥа,
Челохсаев Тамерлан Таимураз-иԥа,
Чакриан Сергеи Аршак-иԥа,
Чыкәбар Валери Алеқсандр-иԥа.
Аҳамҭақәа рзыршон Аиааира аҟнынӡа изымнаӡазгьы. Зегь реиҳагьы абри рылахь еиқәнаҵон, рыхқәагьы
ахырбаауан знапаҿы изанаршьоз аибашьцәа. Рыблақәа иаарыхгылон ирывыршьааз, знык аиааира аабандаз ҳәа игәаҟуаз рҩызцәа, рашьцәа, раҳәшьцәа, рызгәакьацәа. Уцәа унҭарӡыӡаауан иҭахаз рыхьыӡқәа анырҳәоз, ранацәа рабацәа ма рыҳәсақәа рнапаҿы ианрырҭоз. Даагап Мамзышьха зхы ахҭнызҵаз Георги Блабб ихьӡ анырҳәа иаацәырҵра иазыԥшызшәа азал аалахҿыххеит. Ихаҭыԥан днеит иԥа Славик. Арыгьы акыр иаԥсан. Ҩнықәра ниҵыргьы есымша изымхо иаб иԥхара иҽнадиҵазшәоуп аҳамҭа дахӡыӡаауа игәы ишнадикылаз. Арҭ рҩызцәа асахьақәа рхыгара шыцәгьазгьы, ирӷәӷәаган анацәеи, абацәеи, аеҳәшьцәеи рҿаԥшылара. Алаӷырӡ аҵәахышьа рҽақәдыршәон. Рԥацәа анынаскьаргоз аҽнеиԥш лабжышк аӡәы иҿшәар рҭахымызт. Ажәадагьы ирнубаалон баша аӡәгьы дышҭамхаз.
Аԥсны атәылахьчара Агенштаб аиҳабыс иҟаз, аинрал-алеитенант Дбар С.Пл. иқәгылара амчхара ду аман. 1941 шықәсазы Москва амҵан аӷа деилаҟәыбаса дықәызҵаз Асовет Еидгыла аруааи Гагра ахақәиҭра азаазгази еиҿырԥшуа иазгәеиҭеит аиааира агаразын ҳаӷа аҭагылазаашьақәа зегьы рыла ишимаз. Аӷацәа ирцәыргаз аминаршәгақәа ҩбеи, ҩ-танкки урҭ ирхадаз ҳаибашьцәа ргәымшәареи рылоуп раӷа ишьапқәа шиҵдырххааз. Гагра зхы ыҵызхыз абри ахьӡи-ахыԥшеи рымчоупаибашьрахь анеираззымгәаӷьыкәазгәи-згәи еилаԥшуа ицәыҵагылаз ааԥхьара агәра дзыргаз. Сергеи Платон-иԥа Дбар ибжьыцқьа, иабацәа Дбараа роуԥшәылра аҿынтә иаауаз иуаҩра, иара Гагразын илиршаз амацарагьы азхон Гагра ахақәиҭтәразын иҭахаз 116-ҩык рыԥсқәа ҭоушәа ҳаԥхьа рааргылара.
– Лымкаала иахьа ҳцәеижь аҿы ахьаақәа иаҳа рыҽдырҿыцызшәа збоит. Ҳара иаҳхаагаз ҳәа еиқәаҳаԥхьаӡаша акыр ыҟазаргьы, ҳаиқәхеит ҳаԥсқәа ҭоуп. Иҭахеит ҳара ҳаҵкысгьы Аԥсны зырԥшӡашаз, ԥхьаҟа
изгашаз, ҳҳаразкышаз аҵеицәа гәылымҵәахқәа. Иаҳнымԥшыргьы ауам. Шәҿаԥхьа ҳхырхәоит урҭ зыхшаз, егьызааӡаз шәарҭ Анацәа. Шәара шәашьцәа, шәара шәԥацәа рыхьӡ иавагылазаауеит зныҟәгара шәылшахьоу Анра, Аеҳәшьареи. Иӷәӷәоу ан ма аеҳәшьа, жәытә аахысгьы иҭахаз рыԥсахра рылшон, ихаҵамԥҳәысцәан. Аха аԥҳәысра, аҭыԥҳара иацу аԥшқарахра, аԥшӡара еснакь ирывагылан, – иҳәеит аорден “Аԥсны Афырхаҵа” знапаҿы изырҭаз Рудик Грышьа-иԥа Алшәындба.
Саԥхьа иқәын ҩ-патреҭк: аруак – Станислав Лакоба Рудик Алшәындба аорден анииҭоз, егьи – иаҳа игәыҭшьаагоу – иргәаҟны иршьыз Гаграа рыԥҳәызба Ирина Гоцериӡе лорден “Аԥсны Афырхаҵа” лан ианылдыркуаз...
“Аԥсны Афырхаҵа” – ари иаҳәахьеит иаҳәоит зегьы. Ирина Гоцериӡе леиԥш заҟаҩы ҳарԥарацәеи ҳҭыԥҳацәеи рызхара аԥсҭазаара рзымбаӡакәа иҳаԥхада. “Уԥсы змадоу Уԥсадгьыл, абаашқәа ирҩызцәоу анахҭнымла убызшәа налаццышә ицоит”, – рҳәон ҳабацәа. Рудик Алшәындба иеиԥш иреиӷьу аҵеицәагьы анеиқәымха, иҭахаз ргәаларшәареи иаҳзааргаз Аиааиреи хьчашьа рымаӡам. Ус анакәха, иҳамоуп агәынкалагақәа, арбзазагақәа. Убри азын саргьы сыблақәа ааныскылеит аибашьра ласс-лассы ипытуа ахәра зыннаҵаз, аха иаиааины аӷьараҳәа зуаажәлар ирылагылоу Рудик Алшәындба исахьаҿы.
Бзыԥҭатәи абжьаратәи аԥсуа школ. Ҳаҟара ҳацлон абас анаҳҳәоз. Усоуп иахьанӡагьы. Уезгьы, ҳара ҳхаан ари акырӡа иацәыхаран, ҩ-секторк ыҟан – ақырҭуеи аԥсуеи. Уи закәу ибзианы ирдыруеит усҟантәи аушьҭымҭацәа. Ҳаблақәа ирыцәмыӡӡеит амца зхыҷҷиаауаз ахҭысқәа. Ҳҵаҩцәан азын имаҷу акы акәызшәа ҳрывсуан, аичырчареи аҵәылхреи ирыцәтәымыз ирыхшаз ҳакәымзи. Амала, ҳгәы ианылоз
ишшәахсҭақәаз иахьа аҵкысгьы усҟангьы иубарҭан. Убарҭ аамҭақәа ирхаану Рудик Алшәындбеи сареи класск аҿы аҵара еицаҳҵон.
Ҳарҵаҩы Бабца Амтон-иԥҳа Ҳагәшь дзеигәырӷьоз лҵаҩцәа дыруаӡәкын иара. “Аԥсны Афырхаҵа” ҳәа амедал анирҭоз ахӡыргара шилам аазырԥшуаз инеиҿықәтәаз амца аиҵбыратәи аклассқәа рҿы ҳантәаз инаркны иҿықәтәалоз еиԥшын. Изҵаарақәа даара ирацәан. Аҵатәхәқәа ахьынӡацоз уи акәша-мыкәша иазку акәын зҿааирхауаз . Аха аԥсшьаразы аҵәҵәа аныҟалалакь, арҵаҩы илиҭоз азҵаарақәа зынӡа ихазын. Аҵәҵәа ҟалеит, иазхоуп, нас ҳалацәажәап ҳәа цашьа лымамызт. Ахәмарра мацара зхы иҭаз аҵаҩцәагьы ааннакылон лҭак иазыԥшын. Аимак-аиҿак ахылҵуан. Зны-зынла ҳарҵаҩы дҟаԥшьӡа днеицрашәон. Рызегь Аԥсны ицоз аполитика иамадан. Иара дырцәыхәыҷцәан азы дахыкәшаны аҭакқәа ҽеишәа еилыршәшәаны иҳазналгар акәхон. Аҩбатәи акласс аҿы ҳантәазоуп. Зны џьара иԥыхьашәан иааигеит Аԥсны ахсаала. Уеилнархратәы иҟан иара. “Избан ахсаалаҿы Бзыԥҭа ахьӡ зыргәаладмыршәаз. Сара саб исзеиҭеиҳәалоит Цандрыԥшь, Гечрыԥшь, Хышьха уҳәа жәабала асаӡ ҭыԥхьыӡқәа џьаргьы ишуԥымло. Ақырҭуара ишарқшаз”, – абас Р. Алшәындба игәынамӡарақәа анилы-жжуаз ашықәсан Цандрыԥшьтәи ашкол-интернат ахь диаргеит иҭаацәа. Ҳашкол аҿы аспорттә хкқәа рацәаны еиҿкаан. Амҵәышәымпыл асыҩцәа ҳкоманда араионтә еицлабрақәа рахь инарыԥхьон. Лассы-лассы аиԥыларақәа мҩаԥыргон убри аинтернат аҿы “Бзыԥҭаа Цандрыԥшьаа ирҭааит”. – ҳәа Р. Алшәындба аԥшәмара аанкылауа даҳԥылалон. Уи ахьӡ иаанагозеи ҳәа иазҵаауаз ирзеиҭеиҳәон иахьынтәаауаз, “Ганҭиади” ҳәа ахьӡызтәыз зусҭацәоу. Сара есымша сгәы иалан уахь дахьиаргаз, ҳакласс ацәыӡ аманы исыԥхьаӡон Аԥсны аҭоурых иазҿлымҳаз, ҳзырлахҿыхуаз дахьҳцәыргаз.
Усҟан акгьы зҵазымкуашәа иаҳԥхьаӡалоз абарҭ абжьацә хәыҷқәа Аԥсны аибашьра ишналагаз еиԥш, иаҳа срызхьаԥшуа салагеит. Аӡәы дҭахацыԥхьаӡа убра снанагон. Аԥсны иааӡаз аԥсуак ус иҟамыз аӡәы дыҟан ҳәа сгәы иаанагом, “АНБАН” аҟнытә иаауа аԥсуаа зегьы...
– Рудик, сара сахаанымхаргьы, абас уара угәы хәыҷы еиҟәырҷҷаа изго ҳҭыԥхьыӡқәа рхьышьҭрахь ихынҳәит ҳәа хьыҵәҵәара ууа узбааит, уҟалааит. Иудыруазеи, иара “Аԥсны ахсаала” аҽеиҭакраҿы уара ухәҭаҷк налашәаргьы, – ҳәа Бабца Амтон-иԥҳа лажәақәа рыҽсгәаладмыршәар руам иахьанӡагьы. Ҳарҵаҩы а-Ҳагәышь-ԥҳа леиԥш ирбеит илеиҳабыз абиԥарақәагьы Р. Алшәындба иҩызцәа аибашьцәагьы, рҽеибыҭаны иаҳзааргаз ауп рҿахәы аҳәара ҳалзыршазгьы.
– Нанҳәа 14, 1992 ш. Ари амш азы ҳазҭадыргылаз, иҟалаз ҳхаҿы аагара ҳцәыцәгьан. Излалагатәыз адырра зегьы ирхадан. Раԥхьаӡатәи усын азы ҽеишәа иазхәыцтәын. Еиӷьу-еицәоу ҽеишәа иабаадыруаз! Иалаагалоз ҳҳәоуқәа неиҿаԥсо ҳаидыгьежьылон. Зныкыр ҳаибашьхьазма! Аҭоурых аҟны аибашьра аҭыӡшәа ҳанаԥхьалакь, ҳара ҳтәала ҳцәа ҳаҭнарӡыӡаауан. Саб иеиԥш Аурыс Џьынџьеибашьра Ду амҩа ианысхьаз ҳанрылаԥшлакь, ма ҳанрыҿцәажәалакь “аибашьра” акыр ҳазааигәахон. Аха иахьымҩаԥысуаз адгьылқәа харан азы ҽеишәа “иаҳбарҭамызт”, абџьар мца ҳхьысуамызт. Ҳадгьыл аҿы еицәаз анааҳадгылоуп изакәыҵәҟьаз анааба, – абас Рудик Алшәындба ишицәаҩоу еиԥш, ҭынч-ҭынч сызҵаарақәа рҭак ҟаиҵон. Имариамыз аибашьраҿы ишшәра ишәыз иҿцәажәара. Џьоукы абџьарқәа ирышьҭалеит. Нас ирбарҭахеит уи аԥхьа аиҿкааратә усурақәа шымҩаԥгатәыз. Абџьарла мацара аӡәы иааирак изгозҭгьы ҳаӷацәа иртәхозар акәхарын. Аиашазы, аибашьраҿы аԥышәа ануоуа аҵыхәтәантәи амш – Аиааира аҽны инаркноуп. Усҟан
реиқәыԥхьаӡара уалагоит иуқәҿиаз, ажәыларақәа раан ирықәманшәаламхаз, изывбоу. Аха Бзыԥҭатәи ахырӷәӷәарҭаҿы зегь раԥхьаӡа зшьапы ихгылаз аԥшәмацәа. Ҳқыҭауаа маџьанарак рнымԥшӡакәа иарзнак дасу дызмараз рхала ирыԥшааит. Авзводқәа, агәыԥқәа, абаталионқәа раԥҵара мҩаԥысит зныкҟьарала. Нас уи иднарбеит ԥсахрақәас иҟаҵатәыз. Алкаақәа ззыҟарҵоз рыгхақәа амҩақәа днарԥшаауан. Аиҿкааратә усурақәа рымҩаԥгараҿы иқәҿиаз маҷым Заур Бганба. Дбар Сергеи уа данааи иџьеишьеит абас ԥышәа дук рымаӡамкәа рҽахьеибырҭахьаз. Иуадаҩмыз акгьы уԥыломызт. Даҽакы иузадкыломызт ахырӷәӷәарҭақәа рыргылара. Аамҭа бзиа аныҟаз аргылаҩ изанааҭ ала иреиҳау аҵариурҭа ибзианы иалгахьаз, аусгьы зуаз Р. Алшәындба иҟалап ргыларатә обиект дук анапхгаразы дыргәаламшәазаргьы, ахырӷәӷәарҭа аибыҭара анаҭахха еиҳабыс дахадыргылеит. Аҟыбаҩ змаз арԥыс агәыԥ еихьирԥшит. Рус напы адыркит. Ҽынла ианамулакь, рыҵыхқәа аԥыршьуан. Рызегь ирылшоз акака иахар акәхеит. Усҟан даара ихадаран аԥслымӡ ааҵәақәа ирҭаԥсаны ахыхьчага аргылара. Алик Ажьиба гәыԥк аԥиҵан амшын ахықә шыҟоу днатәеит. Миша Қаԥшь “Горгаз” аҵаҟа иазыҟеиҵон идикылаз аҷкәынцәа. Шьаҟрыл Алхас еидикылахьан Лхаа рыҷкәынцәа. Авҭандил Гарцкиа команда ззиуаз агәыԥ “Евкалипт” ҳәа ахьӡгьы азырыԥшаахьан. Гәлик Еныкь Мықәба Ҷыҷыкәа, Роман Ҭарба, Роман Чрыгба ус заҟаҩы ахырӷәӷәарҭақәа рҟны апозициақәа ркыдаз.
Абарҭ агәыԥқәа ҭыԥс иааныркылоз, аӷа ихыҵырҭақәа, амҩа хадақәа уҳәа абарҭ зегьы ирԥшны, абырскал икылыршәаны рус напы адыркит Алшәындба дызхылаԥшуаз. Еидикылеит амашьына ныҟәцаҩцәа Конџьариа Виктор, Ҳагәышь Славик, Хышба Џьамбул. Ирыԥшааит а-КАМАЗ-қәа. Аха идырццакратәы аҭагылазаашьа рымамызт. Аҭыԥқәа шәарҭан. Аӷа иҽҭаршәҵәҟьаны
Колхидатәи аҳаракырақәа ааникылахьан. Ишиҭахыз дрылаԥшуан аԥсаатә-ааӡарҭатә фабрика инаркны инашьҭыз аҭыԥқәа зегьы. Иара убраҵәҟьа БМП надыргыланы аԥслымӡ ашьҭыхра иалагахьан. Агәҭынчымра изцәырҵит аиҳабы. Иеибашьцәа дрыхӡыӡаауан. Ицәҭахар ҳәа дшәон. Ацәеи амлеи зымԥахь иқәымлоз иеибашьцәа уахынла иалдыршон зегьы, аха алашара адыркыр аӷа ирылеиҵон, даарылгон. Нас фонарқәак рыԥшааит. Еимгеимцарак еиԥш, алашара нцәыҵырҷҷаны, иаразнак ирцәо, абас мацара, гәаҟрыла 200-300 метра аӷа изааигәаны инеит. “Арахь аԥсаҵлеиԥш ихәхәаӡа кран дук ҳацуп. Ҳаӷа ишибарҭаз зынӡагьы игәааҳамгӡацызт”, – аччаԥшь ниҿықәшит Р. Алшәындба уи аҭыԥ анигәалаиршәоз. Иныҟәзцоз Горлапанов иԥышәа ҭбаан. Афганистан деибашьхьан, амаиор ичын иман. С.П. Дбар даарышьҭаанӡа командирс дрыман.
Аказармақәа ааугәалазыршәо, еицырхәхәа игылаз анхарҭақәа рнаҩсантәи аандаҿыҵәҟьа дыршьит чечен ҷкәынак /ихьӡ ргәалашәом/. Ари даара ргәыԥ ирылҟьеит зегьы. Убарҭ ашәымҭақәа рзын, аӡәгьы уахь анеира анизымгәаӷьуаз Алшәындба Мераб Шаликәа-иԥа ишшәарҭаз ихаршҭны рылахысра даҿын бзарбзанла.
”Горгаз” азааигәара даара иманшәаламыз аҭыԥ аанкыланы итәеит Калдахәаратәи Аграа рыҷкәынцәа Беслан, Даур, Валик, Ҭемыр, Ахра, Баҭал, Харбин, Рома, Џьоф, Адгәр, Рауль, Алхас, Џьума. Ари ажәабжь иаразнакк ҳқыҭақәа инрылсит. Изаҳалакгьы рыхқәа рыкуан – ҳаи, иргәаӷьызеи, Анцәа ихьчааит, аха ҳәа еимҵашшуан. ԥасатәи аибашьрақәа рцара зыкхьаз аӡәырҩы ааиҵанарӷәӷәеит. Алԥха роуааит, аха гәараҭак рыла гәыԥк аиҿкаара шәарҭазар ҟалап. Иԥсаҟьаны ирылаԥсазар еиӷьгәышьан зҳәаз ҟалеит. Азныказы схаҿы исзаамгеит уи зызкыз.
Аҵареи ааӡареи ԥсыс изхаз арҵаҩы Нина Аҳмеҭ-иԥҳа Агрба лашьа Шаликәа иԥацәа Тимеи Беслани
реиԥшоуп, еилых длымамкәа зегьы дышрылабжьоз Калдахәаратәи лашьцәа рԥацәа мыцхәы илхьаауан. Лпатриотизмра ҳаҭыр ду ақәзымҵодаз. Ирылиааз сабиак ацәажәара даналаго инаркны лара илҳәоз дазхәыцуазшәа, аԥсшәа аԥхьа идыргылон, рыдгьыл гәакьа абзиабарала рдақәа ирҭаныҟәон ршьа. Аибашьра ианалагоз Урыстәыла инхоз Беслан дласит Аԥсныҟа. Ара иҟаз наивагылеит. “Аӡыркәи” ахьӡыртәит ргәыԥ. Ҳазхылҵыз рыԥшра зхукаауа Гагра амч ала Гагра ахақәиҭтәраан акгьы рмыхькәа иалҵит. Гәмысҭатәи афронт ахь рхы дырхеит иаразнак. Ԥшьҩык арԥарцәа ҭахеит уа: Миха-иԥа Харбин, Хәыхә-иԥа Џьоф, Беслан Шьаликәа-иԥа, Канхәа-иԥа Баҭал.
– Шәымбои, аби-аԥеи ма знык илыхшаз лԥацәа џьарак ианеицыҟоу иҩынтәны ишәарҭазаргьы ҟалап. Лахьынҵамш Анцәа ириҭааит Калдахәаратәи Аграа рыҷкәынцәа, – агазеҭ “Бзыԥ” аредактор Ан. Возба иӡарақәа кны саԥхьа дгылоушәоуп дшызбо. Иара иҟынтәоуп иахьсаҳа Гагра агәыԥ шаԥырҵаз
Дбар С.П. даанӡоуп, Аҟәатәи урыс напхгаҩык ус реиҳәоит: “Аџьар Ҟаԥшь” аҟнынӡа ҳаӷацәа тәоуп, шәгәы шәҽанызароуп, урҭ рхы ирзархәар аӡәыцыԥхьаӡа заҟа абџьар хкы уҭаху рыла еибыҭоуп, икылымԥшӡакәа ихысуазаргьы, ее зынӡа иаҳҳәеит ҳәа гәышԥылаҵәҟьа ахымца аҿалара баша хҭархагахар ҳәа сшәоит. Ргәы рҽаниҵоит. Ииашаны, Аҵладу /ус хьӡыс иарҭахьан аибашьцәа/ инаркны Аԥсахаратәи абахәқәа рҿынӡа дара иркхьан. Уантә иԥшыр аҟәарахаҳәқәагьы рыԥхьаӡаратәы иахьыҟаз, ҽавакырҭак ыҟаӡамкәаны иаартыз аҭыԥқәа зтәыз ҳара ҳатәқәа ракәгәышьан.
#
Рудольф Алшәындба:
– Аҷкәынцәа бзарбзанк рыԥшааит. Уи акыр ҳгәы аарӷәӷәеит. Ақәылара закәыз абаадыруаз, аха ухы
зықәкыз аҿоуми аԥышәа ахьиуа, ус аихамҩа аҵаҟала аҩнқәа ахьгылоу ала гәыԥк дәықәаҳҵоит, нас ҳаиҳабы, амҩа хада агәы ала лахьхьи дара рааигәараҿынӡа алеира ахьынӡазалшо шәласкьаны х-машьынак абетонлых метраԥшьыркцақәак рыла рымҩа шәкыроуп ҳәа адҵа ҳаиҭеит. Хышба Џьамбул, Конџьариа Виктор, Ҳагәшь Славик рмашьынақәа еиҵаххаа иҭәуп, сара сиватәоуп. Аргылараҿы сусуцәа срылагыланы адҵақәа анрысҭоз еиԥшоуп сгәы шыҟоу, шәарак са сакәым егьырҭгьы ирнызбаалом, зегьы ҳазхыццакуа аӷа дахьтәоу инигәларххны арахь дзымҵысуа имҩа акроуп. Ус уҭахуп, аха иузалыршару?! Уажәы саназхәыцлакь, алкаақәа аныҟасҵалакь сыхгьы сахыччалоит агәаӷьрада хыхьчагак ҳамаӡамкәа амҩа ианыршәланы ҳаицырхәхәа ҳаишьҭагыланы ҳаханы ҳашцоз. Аибашьышьа анузымдыруа, аидарашьҭыхга акран аԥсаҵлеиԥш ихәхәаӡа иҳацуп. Ҳнапынҵоуп ҳақәкы хада. Уи арныҟәаҩ Горлобанов ус иҳәоит: “авзвод андәықәысҵалакь ашьҭахь асигнал ҟасҵоит, нас адауар иаҵәа аҿы икаҳажьуеит”. Дареи ҳареи 100-200 метра раҟароуп иҳабжьоу, акран аус арура шыҟамлоз абаадыруаз.
Ҳмашьынақәа еицырхәхәа амҩа ианхалеит, иабакаҳажьуеи ҳәа Горлобанов иазҵааны ишьақәдырӷәӷәа-ратәы ԥсеивгахагьы рымам, аӷа ахықә аҟны иқәгылоу аҩны еихагылақәа рыҟнытә икылкааны дхысуеит акаҭран мҩақәа кылжаауа. Рнапсыргәыҵа ҳақәгылоушәоуп ҳшырбо, аха иџьоушьаша ус ҳааиуан ԥырхага ҳмоукәа. Абзарбзанхқәа шеилаҵәаауаз адауар иаҵәа ҳәа аҳәаа ҳахысит. Акажьха ҳахьымӡакәа хык ҳашьҭанакыр ҳәа акәын ҳзыцәшәоз, аха дасу рхы акоманда аҭара убас иақәшәеит, ҳахьгылаз аҭыԥ аҟны акәым, Гагра зегьы арҵысуама уҳәаратәы ихыџ-хыџуан агәгәаҳәа ианелаҳажьуаз. Уи ҳахьӡеит.
Убри аамҭазын арныҟәаҩ иватәаз Рудик Алшәындба
ила ихаз амашьына ашә ахы налҟьеит ицаҳә-цаҳәо ишьахәҿа иналсит.
– Уи ала ҳахьеилгаз акгьы ҳмыхьӡазшәа исԥхьаӡеит, – дцәажәон аибашьҩы итехника хьанҭа рызмырҵысуа амҩа аԥахра зылзыршаз агәыԥ рхада. Анцәа дырхылаԥшит. Аӷа ихымҭақәа рывигет ҳәа иузырԥхьаӡаша хҭысуп шьҭахьҟагьы-ԥхьаҟагьы изымҵысуа ианрылахысуаз иақәршәаны. Рудик Алшәындба аҷкәынцәа еиламхарц азы амашьына длыбааны акоманда анриҭоз. Абри иазыԥшыз арныҟәаҩцәа ахуҳәа рҿылархеит, афырхаҵара дуӡӡагьы аадырԥшит. Уи инанагӡаз ақәҿиара ду ааидухәыцлар, иубоит згәра угашаз аҷкәынцәа Аԥсны ишаҵагылаз, иахьагьы ҳашхәыдам изааны дара рыла иубарҭан.
– Гәыҭҟьарак рнымԥшӡо, Аԥсахара ҭырцәажәо иаауаз ахқәа хьаас имкӡакәа рнеишьа анызба аиааира шаагоз, ҳшаҵамхоз, ҳтәы ишагоз урҭ рыла избеит. Ԥыза бзиак дрымаӡамкәа абас иҿаԥҽра рылдыршеит.
– Нанҳәамзазтәи амш дуқәа рааноуп. Ахырӷәӷәарҭақәа ҽынла рыргылара залшомызт, ҳарбарҭан азы уаха анааилахәлалакь, аусура иалагон. Ахаҳәра, уи аҵкыс еилаланы нышәхарԥык узыҵымхуа иҟаз адгьыл, ҽынлеиԥш рымчқәа ҩбатәны ирылдыршаз аҳәара цәгьоуп. Иахьа алкаақәак ҟасҵалоит схазы. Убасгьы сҳәоит: Аԥсны ахы ианақәиҭыртәуаз аҵыхәтәантәи амшқәа рзы еивагылаз рацәаҩхеит. Аиааира ҳалахәхоит ҳәа еинархаз рацәаҩхеит, аха раԥхьатәи амшқәа рзы, аӷа ихы иаҿагыланы ажрақәа рыҟаҵара, аԥслымӡқәа аацәақәа ирҭаԥсаны реиқәҵара ари зегьы шәҟәы ианӡалаӡом, иара зыблала избоз, иахысыз, ишьҭызхызгьы ирҳәарц иаԥшьаргаргьы, еизыркәкәаны аҳәара уадаҩуп. Акаҿы сшыҟоу даҽакы ашҟа сиасуеит, аха даҽа бжьацәк шәзеиҭасҳәарц сҭахуп. Хырхарҭа ҳзымԥшаауа аӷа ихымҭақәеи алҩеи
ҳазрылымҵуа ҳаналахоуп. Усҟан уи азхәыцха абасымаз, аха иахьа сқьышә иқәгылоуп Славик Ҳагәышь исеиҳәаз: – Ора, ҳаршьуеит, аҭахара сацәшәаӡом, аха фырхаҵарак ҳзыҟамҵаӡакәа, акгьы ҳалымшаӡакәа ҳҭадырхар, ҳашьҭахь иааиуа дҟамлар ҳәа сшәоит, ашәара рызҳарҵасыр алшоит, акоманда рыҭа, иҟалалакгьы, акажьра ҳҽахьаҳагӡап, атехниака амҩа ршәаҳаит даргьы рхы ақәырҵеит, аха ҳәа аибашьцәа гәыӷәӷәак рызҭаша акы, ирластәуп ҳәа ииҳәаз сазхәыцлоит иахьа... Уи аамҭазын Горлопанов Володиеи /иқәрахь днеихьан/, Конџьариа Виктори, Хышба Џьамбули рмашьынақәа убас аӷьӷьа-гәгәаҳәа абжьқәа рхылҵратәы аус ддыруит, бжьык зхылырмыжьыз баша брук ҟалеит ҳәа сыҟам, абри аӷацәа аршәеит, амашьынақәа ирықәыз зегьы леиларыжьит, ҳамҭак аҟара ахысбжьқәагьы ааиԥхьбеит.
Иӷәӷәоу ԥхьагылак дҳамаӡамкәа ҳәа хӡырымгарыла дышцәажәозгьы Р. Алшәындба игәыԥ агәашьамх ссир аадырԥшит. Уахынла мацарала, тракторла аҭабиақәа жны, ҩыџьа-ҩыџьала еибаԥсахуа мацара адзотқәа, уаҩышәара ааҵәақәа ԥслымӡла ирҭәны еиқәыжьуа аус руит.
– Аҭабиақәа анаажуаз ҳаблақәа ахьҭоу умбо анышәқәа ыҵырппны инаҳгәыдыԥсало мацара ҳанаҿыз унапы шлапаткахоз аргама избеит. Ажыга аиҳагьы ҳнапхыцқәа иҵырхуаз иаҳа еиҳан. Абарҭ ажрақәа абаҭаху ҳәа агәаанагара змазгьы ыҟан. Аха уи азԥымкыкәа адзотқәа рахьгьы мҿыла акәыршарахь ииасит. Ара хкык амацара азхо иҟамызт. Ахы аҽацәыхьчаразын изуаны иҟаз зегьы еицырхыраатәын. Бзыԥҭатәи аиха-бетонтә конструкциақәа рзауад иҭнажьуаз аргыларатә маҭәахәқәа ззымдыруадаз. Аԥсны иацәӷьычны Қарҭҟа заҟа ргахьазыз. Аибашьра аамҭазы абра аибыҭарақәа ианырҿыз ирылшаз амацара шәҟәык ианӡалаӡом. Гагра инаркны Ԥсоунӡа
еиқәаҳаԥхьаӡаз ахеиқәырхарҭақәа рбаталион иахагылаз Р. Алшәындба аџьшьара аҭара ианалага, ажәыларахь ианиас ауп. Ирнаҭаз ахәарҭара ҳәашьак амамызт.
– “Горгаз” ааигәараҵәҟьа Алхас Шьаҟрыл игәыԥ “Ураган” иалаз аҷкәынцәа иманы дтәеит. Амца иаҩызаз амцаҿы дшузымбылуаз збеит иаразнак. Аҭыԥ аӷа изын иманшәалан. Зегьы ибарҭан. Дкылымԥшӡакәа даҵхаргьы ихымҭа баша икашәомызт. Убри еицәаны иаҳзыҟалеит агаз зҭаз абак дуқәа руак уахгьы-ҽынгьы амца ххаӡа иахьакыз. Ааигәара анеира шәарҭан. Иҭҟәацыр ҳәа ҳацәшәон. Хшыҩзы-шьҭрада, гәхьаамкрала атәара зегьы иреицәан. Избанзар, ианԥжәа Гагра абжарак ааиҟәнашон. Агаз ахьынӡаҭоу ауп уҳәаратәы абжеиҳарак аҵаа еиԥш ишкәакәаӡа иубарҭан. Пицундеи Бзыԥҭеи уҳәа игылаз ҳтехникагьы ацәшәа ҳаман, рызегь ԥхасҭанатәуан. Агаз шацәцоз аабон. Аилкааразын иара уаҵәҟьа анеира аҭахын. Уахь унеир, аӷа уадибалон. Ҳаӷацәа раҵкысгьы абри шәарҭаны иаҳзыҟалеит. Убри иазкны аилацәажәарақәа мҩаԥаагахьан. Шәгәы шәҽаныз, еицәоу акы ҳзыҟамлааит ҳәа изнымкәа еибаҳҳәеит. Алхас Шьаҟрылгьы ари давагьежьуа-зижьҭеи акыр ҵуан. Илаԥш иааҵижьуамызт.
Р. Алшәындба изымгәаӷьит иҟоу аилкаа ҳзаага ҳәа аӡәы иаҿажьра. Ҵыхәаԥҵәарада ргәы рҽаниҵон. Дизгәамҭакәа аӡәы дицәҭалар иҟалоз идыруан.
“Ахаҵарашәа” ахьиуа афырхаҵара ахьаарԥштәу ауп. Агәымшәара аарԥшны, Р. Алшәындба дҳәазаны мацара днеит абакқәа рааигәара. Агаз ахьынӡаҭаз аҵаа адшәыланы иҟан. Акыргьы агәыбжьажьара иоуит. Ганкахьала ақәгәыӷра иашамхар ҳәа дацәшәеит. Иибаз аспециалистцәа ианырзеиҭиҳәа, алакьысра зынӡагьы ииашам ҳәа акәаԥ азықәдыргылеит. Уԥсы ҭины ушԥацоз ҳәагьы иарҳәеит. Иагьа инықәыркы-аақәыркызаргьы ус
ааныжьра иашахомызт. Иҟаҵатәу абри ауп ҳәа амҩа азиԥшааит Шурик Рыжнеков – акадыртә офицер, амаиор, Германиа арра маҵура дахысхьан, дсапиорын. Р. Алшәындба, Џьемал Ӡкәиеи ицырхырааны, ахәылбыҽха иахымгакәа ҩ-танкк аминақәа рыҵаҵаны, абакқәа рҿынтә афымцатә-ҳа рыбжьынданы, 600-700 метра рҿынӡа иларгеит – Алхас Шьаҟрылраа ахьтәаз аҿынӡа. Алхасгьы даалахҿыххеит хә-ԥсык ихарҵазшәа. Акыр ҵуан даҵаԥшуазижьҭеи. Аӷа ддәықәлар, аҭахызаргьы Гагра ԥнажәааит еиҿасықшоит, – игәы иҭеикыз иҳәеит. Даара аҳәара ирҭеит дара рыда даламкьысырц.
– Шьҭа шәара шәца, уи сара исыхьчоит. Аӡәгьы даласыркьысӡом, – ҳәа реилыҵра дшахыццакуаз Алшәындба ианиба, идырит ус дшаанымгылоз. Ибзиоуп ҳәа ниаҳәаны дцазшәа ҟаҵаны џьара иҽнавеикит. Жәохә минуҭгьы изнамгеит, илеиҿеиқшеит. Ахырзаман ҟанаҵоит ҳәа иззыԥшыз ашьшьыҳәа илеиқәтәеит. Рудикгьы даацәырҵит. “Изакәытә гәаӷьроузеи иумоу, Алхас”, – иҳәан дааигәыдиҳәҳәалеит.
– Анцәа иоуп агәаԥхара сызҭаз, игәра згоит сара, иҳәан иара иаԥхьа аӡәы деихар ҳәа дшәаны лаԥшыла адырра нриҭан аӡәк иеиԥш абакқәа ахьықәгылаз аҳаракыра аанкыланы инатәеит игәыԥ. Абри арԥыс дышфырхаҵахоз убри алагьы агәра згаз Алшәындбагьы дышфырхаҵаз ааԥшит Гагратәи ахырхарҭаҿы.
Актәи амш инаркны ашьамца иалагылаз Р. Алшәындба Гагратәи ахақәиҭра игәы шыҳаранакызгьы иҭахаз изеиқәыԥхьаӡомызт. Ианудыруа, уанырзааигәоу, уқыҭауаа, азацәқәа, ҩнаҭак аҟнытә ҩыџьа ахьҭахазгьы ҟалеит. Абарҭ зегьы данрызхәыцлакь, игәы импыҵҟьаны
икаҳауазшәа ибон. Аха аибашьра уи ада ишзалымшоз дазхәыцны ихы ирхеит Мрагыларатәи афронт ахь. Ари Гагра еиԥшымызт, иаҳагьы еицәан. Заҟа хҭыс бааԥсы дрыцәцахьазеи. Иаԥхьаҟа иҟан иаҳа иуадаҩыз. Абас гәаныла дшеилшаауаз, дшеибарххоз, ақәыԥшцәа дышрызхәыцуаз, аҵых ихигеит дмыцәаӡакәа. Хәыцрала дҭәын. Усҟантәи инапынҵа даҽакгьы еиԥшымызт, иҿыцын, иаҳагьы иџьбаран. Зны аамҭала данҵаҩызоуп, аԥсуа литератураҿы иахысуан Иван Ҭарба иажәеинраала “Жәашықәса рышьҭахь”. Аџьынџьтәылатә еибашьра Дуӡӡа еилгеижьҭеи жәашықәса ҵуан, аха адгьыл иҵаҵәахыз амина иаҿашәеит ахәыҷқәа. Ихы ианшьалало, иҿаԥхьа иааиргылалоз ари ахҭыс, шәҟәылагьы ицәеижь ианырхьаз ахьаа еиԥшымызт уажәы, 520 метра иҟоу Ахбиук /Ахыбаҩ/ аҵаҟа Цагуровка шәарыцара ҳаҷкәынцәа ахьхалалоз, ҵысшьыгамзар уаҩшьыга бџьарк зымбацыз ари аҳаракырахь Рудик Алшәындба ибаталион напынҵас ироуит БМП-қәа, абџьар хьанҭа – акәылӡтәы техника ахәныгара. 150-ҩык аибашьцәа еидызкылоз ибаталион аҟнытә 90-ҩык ари аоперациа иалахәын. Инапынҵа ус имариамызт – иркәараҵаны, лаӷәымла ашьха амҩа иаҿалыркьны излахәнаша амҩа ҟаҵатәын. Иаман иара ахатәы ԥҟарақәа аус утәын. Ацаҟьа кышрақәа, ахаҳәра, ашьхатә нышә, имариам еилоу аҟәаԥаҿаԥара, ахәдыррақәа ԥжәаны, иҭырффаны, нас абульдозар ала идрыцқьон. Ари аҿаҩа. Ари акыӡӷра, ишуҭаху еиԥш аҽунаҭомызт, акы абульдозаргьы аҿагыланы аусуразы алшаратә мычқәа амамызт. Наҳәырҭа-ааҳәырҭа змамыз иманшәаламыз ҭыԥын, аха иарада ԥсырҭа рымамызт, инагӡатәын. Зегь иреицәаз гәҭынчла аусура шәарҭан, ирҿаԥшуаз, изҿаԥшуаз ашьхарантә ирылахысуан, рыбжьқәа раҳауан, аминаршәгақәа рыла еишьҭарҵаӡон.
Абри амш аҽны ақырҭуа ар рабџьарқәа Аԥсны
ралгаразы еиҭагьы аиҿцәажәарақәа рыман. Уи здыруаз аӷацәа ҵаауан: – иахьа изҿузеи абарҭ аԥсуаа? – ҳәа. Аминақәа уаҩы иԥырхагамхо рышьаҽроуп уаҳа акгьы ҳәа аҭак рышьҭуан арҭ, аха абри амш иалагӡаны амҩа ҳазкыдглозар ҳәа рыҽхәжәаны аусуара иаҿын. Р.Алшәындба иҩызцәа акомандирцәа ԥшьба-хәба мшы ԥсшьара ҳәа аҩныҟа ианцозгьы ыҟан, аха иара ҽназаҵәык изымгәаӷьит аҩны хчык ихы анылаҵара. Рыԥшьынҩажәажәаҩыкгьы рџьатә деисра /раб. пульс/ еилашуан. Аминомиоттә қәыԥшыгақәа /миномиоточные расч./ ҳәа изышьҭоу ықәыргылатәын. Иаанагозеи уи? Ианҭдырҟьо аӷа имбароуп. Дшаҵхалакь еиԥш, али-ԥси рыбжьара аблиндаж дҭалароуп. Уи убас ирластәуп, аамҭа шәагас иамоу секәындкоуп. Уи иалеигӡароуп, зҽазыҟаҵаны инеиуа дҵарызароуп, ихгьы изыԥшугьы имжьароуп. Убас бжьынтә-аантәы иандәықәиҵалакь, аҭак ааиха амраӡакәа аблиндаж дынҭашәкәа дцароуп. Ааи, ари аиҭаҳәара мариагәышьазар ҟалап, аха анагӡароуп агәаӷь зҭаху. Ишыцәгьоугьы ари зылшаша рыԥшаара иаҳа имариан аблиндаж ахаҭа ацаҟьақәа ҭыцәааны рыҟаҵара аиҳа. Аиҳаракгьы, ахқәа анааиуа аблиндажқәа еимаҳар ауеит. Ус алымшаратәы аихатәы лабақәа кыдыԥсаланы, аганқәа “рҟацаны” аҵыргәақәа рыҭатәын. Аминаршәыгақәа идыршәуа иҵнажәо анышә уқәнажьуеит. Абарҭ зегьы азгәаҭаразы Р. Алшәындба иҭиҵаахьан, ихы аус адиулахьан. Данҵаҩызтәи иҟазшьа лыԥшаах адҵа ҿыц агәы, аԥсы ахьҭоу еилымкаакәа, идҵа ишахәҭоу еиԥш аҵыхәтәанынӡа инамгакәа, иреиҵоу-жәазҵаарак ирҵаҩы илымҭакәа мҩабжа иқәирхаӡомызт. Уи аҩыза ацәаҩа зцәеижь иалазааӡахьаз, ахалатә ҵара ҳәа изышьҭоу зҽазыршьцылахьаз, зарԥысра ашәымҭа ԥшӡа иҭагылаз, иҵегь аизҳарақәа ззыԥшыз Р. Алшәындба абри аус Гагратәи ахырхарҭаҿы инапы иананырҵа С.П. Дбари иареи аиҿцәажәара ҷыдақәа рыман,
аԥышәеимадаратә усурақәа рзы ихатәы программа иман, изҵаарақәа еишьҭагылан. Аха уи аԥсҭазаараҿы ахархәаразы ихалагьы ихы аус адуларахь диасит. Уи зегьы ирыцкын, иаҳаракгьы аибашьраҿы. Аӡәы акоманда уиҭоит, аха уаргьы ублақәа рыла иубароуп, ухатә гәаанагара уоуратәы унаԥшы-ааԥшуазароуп иара игха уаргьы иҟоумҵарц, уҭанамырхарц азы. Уи ибахьан Цагуровка даанӡагьы. Абарҭ зегьы аԥсҭазаараҿы ахархәаразы иԥшааит ихатәы мҩақәа. Аргыларатә институт иалгахьаз, акырџьара аргыларатә обиектқәа рҿы нџьнырс аус шиухьазгьы, аибашьра аамҭазы инапы злакыз зынӡа даҽа усын. Иаагап иара Гагратәи ахырхарҭаҿы ахыхьчагақәа андыргылоз, аиԥшымзаарақәа ыҟан Гагра амшын иаваршәны, абахәқә иргәылганы. Нас Бзыԥҭатәи азауад аҿы иҿеиҵоз адотқәа, адзотқәа шьҭа инагӡаны идыруан иахьышьақәыргылатәу аус шрыдулатәу. Арратә маҵзура аусқәа ртәы зҳәоз ашәҟәы иԥшааит, аурыс офицер иҩымҭа дықәныҟәаны иҭиҵааит ԥҟарақәас дзықәныҟәашаз. Нас еиҿирԥшит арельеф /аибаркыра/ . Ашьыжь иуаажәлар иманы уахь дхалеит. Аӷа икылсырҭақәа рҿы автоматқәа зкыз иргылеит. Аӡәы ажра ижуазар, егьи дихьчон. Абульдозер сааҭк иалагӡаны иарыцқьон, нас абна еилачыра инавакны рҽыҵәахуа иманшәаланы иаауан. Баграмиан ихьӡ зху ашәамахь баталион хыхь ахәқәа ирықәтәан.
Аратәи амҩа, амҩа ҳәа азуҳәар ауазар, рахәыцшәа ипаны ицон, угәы иахьҭаӡамыз акәын уахьаҿашәоз. “Шәгәы шәҽаныз, шәеиҭамҵын!” – ҳәа дрышьҭан.
Ацаҟьара ззумҳәарагьы иҟоузеи, аха аратәи даара ибааԥсын. Ииашаны шьапҭыԥк ахьынаургылашаз узыԥшаауамызт. Ахаҳәқәа иҵҳәҳәозгьы ҵарын, ашьыжьтәи аӡаӡа рыхьшын. Абри цәшәарҭас икит Р. Алшәындба. “Ушьапы нықәшьқьрааны џьара инҭашәар, убра иара амца зхысша аӷа иԥсы зхоу амина бжьазар”,
– ҳәа игәы иҭыхон азы аҷкәынцәа ибжьы нарықәырго ацаҟьара ахықә дықәланы днеиуан. Илаԥш иныҵашәеит абульдозер иаԥырхагаз аҵла. Хьархьла ихҵәатәу амахәқәа дирбарц иҿынеихеит. Иҵарыхәҵәа-ҵарыхәҵәаӡа акыӡӷра иалҳәҳәоз ахаҳәқәа дынрықәԥало, излауаз ала ихы гәаҭо дышнеиуаз ицәаакыз ахаҳә днықәшьқьраан ишьапы ныбжьашәеит иҭыцәаашәа иахьыҟаз, иара изын иҵаз амина дзацәымцакәа иҭҟәацит. Адауаԥшь дшаҩызаз еиԥш, ихдырра ицәимырӡит, иҩызцәа имыршәеит. Ишьамхы лҿакны инҿанарффеит, ацәа хәыҷы ишакызгьы, ахәра ӷәӷәа шинызгьы, ашьшьыҳәа шәааи, шәымшәан, еицәоу ҽакы ҳзацшәымҵан ҳәа ибжьы рықәиргеит. Аҩбатәи ишьапы ԥҵәеит – рыҩбагьы ааиҵӡааит. Амина аԥҽыха иахәыз иқыҭантәи арԥыс Конџьариа Беслан ахәшәтәырҭахь дыргеит. Махашьахала иҭәыз, арашь иаҩызаз, акы иазнымкылоз Алшәындбагьы длыбааргеит еицхырааны. Дызцеибашьуаз ахьаанижьуаз ицрамлацыз мцабзқәак дрымҽхаркуан. Иаҳа данырҭахыз аамҭазы иара агоспиталь ахь дрымгар ауамызт.
Ихигеит зегь реиҳа иуадаҩыз амшқәа. Агәалашәарақәа рахь ииасит урҭгьы. Еихәыдхашьноуп игәы ишандоу Аԥсны иахнагахьоу. Иану ахәрақәа анызхраны иҟоу абиԥарақәа дрызхәыцуа дтәалоит. Аиааира амшқәеи ҳхыҵхырҭақәа ирыбжьагылоу абаҟақәеи рахь имҩахыҵрақәа, ҳзеиԥш уаажәларратә еизарақәа ма амитингқәа рахь инеира уа иқәгыларақәа ирзыԥшуп. Еснагь дазыҟаҵоуп. Аибашьра амца иԥнашәахьоу Бзыԥҭаа рҵеи даԥсахеит Аԥсны зегь аԥара. Аполитика ахырхарҭақәа бзианы идыруеит. Иҭбаауп идунеихәаԥшышьа. Аццакра бзиа ибаӡом. Џьара дцарц ишәхымс данхыҵуа инаркны иҿаԥхьа иааиргылоит ихаҭара, иара ихы, иара исахьа амш ҿыц аҿахәы арҳәаразын исылшарызеи ҳәа. Ихы дазҵаауеит
“Сыдгьыл хәарҭарак асҭаратәы иахьа исылсыршарызеи”, – ҳәа.
Рудик Алшәындба ихәыҷра зхааныз аамҭа цәгьан. Аибашьра ашьҭахьтәи ашықәсқәа ракәын. Иара усгьы, изанааҭ ихала иалихит. Аргылаҩ изанааҭ. Ауааԥсыра рзын анхарҭақәа, анапхгарҭатә ҭыԥқәа уҳәа заҟаџьара иара инапхгарала заҟа хыбра еиҿкаа инапы иҵижьхьазеи. Аха ахаан игәы иҭамшәацызт аҭабиақәеи, адотқәеи, адзотқәеи ргылашьас ирмоузеи ҳәа рызхәыцра иқәшәап ҳәа. Аԥсадгьыл ахьӡала убри напынҵас ианирҭа, ари иара изын иреиҳаз гәрагаран, ҳаракыра дуӡӡан, иҽаԥсеитәыр акәын.
Рудик Алшәындба иабиԥара реиԥш, иқәра ашәымҭа, уи ашәҭымҭа дҭагылоуп. Зыхҭысқәа реиҳа зыӷәӷәара аиааиуаз иабацәа рҭоурых-ԥшьа адацқәа дацра рзиуаратәы дҭышәынтәалахьеит зегь рыла. Иқьыԥаха амҩа иқәыу аӡиас даҩызоуп – дааԥсаӡом, дгәамҵӡом. Ҽеишәа дазымхәыцкәа иқьышә инықәырххны зҵаарак аҭак уиҭаӡом. Ихы аԥхьа иргылоит иан Аҩардан-ԥҳа Цацуи иаб Грышьа Алшәындбеи рызхәыцра.
Грышьеи Цацуи ирааӡеит хә-ҩык ахшара Рудик, Вадик, Витали, Лили, Света. Рыҩнду еиԥшҵәҟьа ирхәшҭаара хадан Бзыԥҭаа ҳашкол. Вадик Камчатка аус иуан. Машәырла уа дҭахеит. Абри рызегь ааиҵанарӷәӷәеит. Еҭымра дмырбакәа ихшара аҩыџьа зааӡаз, аҵарақәа дзырҵаз Рудик иоуп. “Урҭ шьҭа срыцәшәаӡом, рыхқәа аадырԥшуа иалагеит”, – иҳәашьа агәахәа инамҭар ауам забиҭыԥ аҿынтә иаауа, уи згәы иҵхо. Рудик Алшәындба иабиҭыԥ азын игәы ҭынчуп. Уа дыҟоуп иашьа Витали. Х-ҩык аԥацәа имоуп. Аус иухьан аҩнуҵҟатәи аусқәа Гагратәи аҟәшаҿы. Аибашьра далахәын.
– Рудик дагьҳабуп, дагьҳануп. Иаҳзымдырӡо ҳабдуцәагьы рхаҿсасахьақәа инаабалоит. Гәаҟрак аӡәы ҳаниар иаразнак зыхьӡ ҳқьышә инықәххуа иара иоуп, –
зҳәалоз иаҳәшьа Лилигьы, ааигәа лыԥсҭазаара далҵит. Имшны изызҳауаз арԥыс Воронежтәи аргыларатә институт данҭаз ауп. Абра еибадырит аекономикатә факультет аҿы аҵара зҵоз Алла Гальченкои иареи. Лааида-ааидашәара, лыԥшӡара, лыхпатуқәҵара бзиа динарбеит. Агха имыхьӡеит. Аҭаацәара аԥырҵеит. Аԥсшәа шылзымдыруазгьы, рыҷкәын Едик аԥсыуаҵасла иааӡараҿы лара иаалырԥшыз ҿырԥшыс иумгарц залшом. Рҭаацәара иаԥшьу зегьы дрызҿлымҳауп. Аӡәы хыхьк ихьыргьы лара лаԥхьа аӡәгьы дызнеиӡом. Ани аби ргәыӷрақәа зырҭбаашаз аԥа драаӡеит. Едик Алшәындба – Аԥснытәи Аҳәынҭқарратә Университет асоциалтә сервиси жәларбжьаратәи атуризм рфакультет далгеит.
Аԥсны Аиааиреи Ахьыԥшымреи рымшныҳәазы Рудик Алшәындба иагьаџьара дыҟазаргьы, иагьа дааԥсазаргьы дымҩахымҵыр игәы иауӡом иабиҭыԥаҿтәи рызқәаҭыԥ ахь. Иани иаби рыбжьара ишьҭоуп изшьапык. Абри игәаланаршәоит Аԥсны зхы ахҭнызҵаз рнаҩсгьы ибжанатәыз – ишьапыданатәыз, инапыданатәыз, илашәхаз, иааигәаны динарбоит иаб иашьа Дыгә. Иаб Грышьа иҳәамҭақәа рыла уи дизааигәахахьан дибахьазар аҟара. Дыгә 37-тәи ашықәсқәа раан ддырӡит. Рудик ихшыҩ ҭышәынтәалацыԥхьаӡа, агәра игон уи аҿы ишаанымхоз. 89-тәи ашықәсқәа рынахыс иаҳагьы деилдырхуан аполитикатә хҭысқәа.
Рудик Алшәындба, СПМК ҳәа изышьҭаз аргыларатә усбарҭа напхгара азызухьаз, СССР Аҳаҭыртә Дырга Аорден занаршьахьаз, Аԥсны Афырхаҵа, Гагра араион жәлар реизара Ахантәаҩыс еиҭагьы дназышьҭыз алахьынҵа бзиа рԥеиԥшуп. Игәра згаз иуаажәлар дрыгымзааит!
Аӷа ихымҭа зҟатара ҵнаблааз Алик Ԥлиа дынхышәҭит. Адгьыл аҿы длаӡаанӡа ихьӡаз Еныкь Григори игәы днадиҵеит. Иблақәа шыхтызгьы иаразнак ихдырра ицәыӡит. Агәахәтәхьымӡа ишьарҩаш згәыдкьасалоз Еныкь киносахьак аҿгьы имбацызт ари аҩыза. Идырӷәӷәаланы иикыз игәы маҷк иааидигар, еицәаз далаԥшуан, убас цәгьалаӡа
дхәын. Иҩныҵҟа игәылаз зегьы арахь рҿаархахьан. Григори /Гәлик/ илахь иалҵуаз аԥхӡы акәаԥ-акәаԥ ҳәа Алик ишьаԥха иалаҭәон. Соуп зҳәо хаҵак ишьҭахь имгылоз Гәлик, арахә шьны ацәа ахьахырхуа ааигәара имнеилоз дгыланы дҳашҳатәрахазшәа. Адыд заахаз аҵла, адацқәа аманы ианыҵыҩрлакь, авараҿы игылоу аҵла ианааннакыло еиԥш игәышԥы даджьыланы дгылан, дышьхынԥсыланы.
#
Еныкь Григори:
“Аибашьра иаламгар шамуаз удырратәы иҟан. Иныҵыҩны иҳаҳаит Цанрыԥшь адесант ӡхыҵраны иҟоуп ҳәа. Леониа Хәтабеи сареи ҳаашьҭибахын Цандрыԥшь ҳцеит. Аҟәара зегьы еибаҳарбеит. Абри аҭыԥ аҟны акәхоит ҳәа ҳалаԥш иахьааннакылаз аҟноуп адесант ахьыӡхыҵыз”.
Еилаҩеиласрахеит ахацәа рзын. Резик Ҳагәшь “геко” ҳәа изышьҭаз шәақьк ииҭан убри ааникылеит Гәлик. Жәибжь, жәаа-ҩык аҷкәынцәа еидкыланы Бзыԥ ацҳа
ааигәаратәи хыбра ҟәаԥк аҿы иманы днатәеит. Аибашьра аҽазыҟаҵара иалагеит. Нас Уаҭҳараа рыҷкәынцәа ацлеит Пашка Аиба хадас дызмаз.
Еныкь Бзыԥ аӡиас ахықәан игәыԥ азыҟеиҵоит ҳәа ансаҳа рхы сгәаладмыршәар амуит апоет гәлымҵәах Ал. Лашәриа “Сыԥсадгьыл Аԥсынтәыла, сузхәыцхьеит акры”, – ҳәа излаго ажәеинраала. Уи аҟнытә цәаҳәақәак:
“Убри аамҭазын Бзыԥ ахықәан”,
Лакоба еизиган “Кьараз”
Иреиҳәон: иахьа нахьхьи Петроград,
Алахьынҵа рчаԥоит ҳа-ҳ-Аԥсны,
Ҳаҟазароуп ҳарҭ аӡәк иеиԥш...”
Сгәгьы шьҭнахит уи ажәабжь, ақырҭқәа рбызшәа ианкны рԥашәқәа Аԥсны иалзгаша аӷламқәа ахьҳамаз. Аимак-аиҿакқәа шцац ицон аӷа Гагра дырцәаламларц азын. Еныкьи иқәлацәа ԥыҭҩыки неит асанаториа “Украина”. Уа дибеит ианшьа Аиба Ҷыҷыкәа.
– Умбои, ҳамԥшыкәа абри ацҳа ԥаажәароуп, арахь
дызмиасуа, – Ҷыҷыкәа усҟан иԥацәа х-ҩык, иара дыԥшьҩыкны зыԥсадгьыл азын ахы иаҿалоз агәыԥқәа рахь ицахьан.
Еныкь игәыԥ аҿы иҟаз арԥарцәа амца иаҩызан. Адесант анӡхыҵуаз арҭҟәацгақәа рыла аԥсы иаақәзырԥшхьазгьы ыҟан: Игор Хышба, Игор Мықәба, Вова Мықәба, Амиран Ԥачулиа, Гаидар Иазычба, Миша Барцыц, Даур Ахвледиани, Костиа Чирикба. Ара иҟан иҭаацәараз, ахәыҷқәа змаз. Гаидар Иазычба иакәзар, иԥа Амири иареи еицеибашьуан. Еныкь имчызҭгьы убарҭ ашәымҭақәа рзын, рызегь аҩныҟа ишьҭуан, рхаҭыԥан ирыхьша днаҿыхәо иара ихала иҽазирхион. Убриаҟара амца инаркуан ақәыԥшцәа дахьрылаԥшуаз,
уезгьы иара ихаҭагьы ишәымҭаҿы дымнеицызт усҟан. Ихьу-хьууа игәы иааҭыҵуамызт Ҷыҷыкәа Аиба иажәақәа усҟан рацәак рыҵарымкуашәа иубоз. Избанзар ахьаҵра рықәшәеит уа. Ҳаҷкәынцәа ахы ианаҿагылоу ишԥыкәу ҳарҭ аҩны ҳаштәо, зегь еицҭахеит ҳәа шәаҳахьоума уара, ԥыҭҩык ҳҭахаргьы, ҳҳәоу еибыҭаны ҳаргәыдлар “Украина” иахҳажьӡом, “– Ҷыҷыкәа Аиба иеиԥш заҟаҩы рбыжьқәа саҳауада. Уи аамҭазын уи фырхаҵаран. Аԥышәа ыҟамызт, абџьарқәа рымамызт. Аҽазыҟаҵара аамҭа аҭахын. Ашықәсқәа наскьацыԥхьаӡа абарҭ агәалашәарақәа иаҳа-иаҳа изааигәахоит акомандир Еныкь.
– Абаақәа, араҟа акәӡам аус ахьҳамоу, шәеихароуп Цандрыԥшьҟа! – Гагра администраца аԥхьа еилагылаз ааԥхьара рыҭо уахь дызлацашаз акы иԥыхьашәар ҳәа аҷкәынцәа данрылаԥшуаз, зынӡа зҽызмырҵысызгьы рацәаҩхеит. Ихамшҭуа, Артур захьӡыз шәамахьк даарылҵит, изҭаху шәызгоит, с-”Раф” иакуа ҳәа. Уи амашьына еиҵаххаа иҭәны Цандрыԥшьҟа ианцоз Еныкь игәаҿы инхеит раԥхьа игылоит ҳәа дыззыԥшыз, ҳпатриотцәоуп ҳәа ҿызҭлоз ахьхьаҵыз.
Еныкь Г.Р. аԥышәа змоу аԥсыуа рԥызбоуп. Аҵара бзиа имоуп. Избан Гагра ииз, Гагра иааӡаз Ростов дзаагылара ҳәа арахь даазгаз Қапба Енвер Ерасҭа-иԥа иоуп. Уи Гагратәи ақалақьтә компартиа актәи амаӡаныҟәгаҩыс данҳзаарышьҭ, аԥсыуа заҵәык уа аус ахьимуаз азгәаҭаны, хәҩы-фҩы рҿынӡа акыр злаз, еизҳашаз инструкторцәас идикылеит. Лассы Г.Р. Еныкь агитациеи апропогандеи рыҟәша аиҳабыс днаишьҭит. 1991-тәи ашықәсқәа рзы Еныкь Администрациаҿы аус аниуаз ҷыдала инапы ианын азинхьчаратә органқәа. Ари зегь реиҳа ихьанҭоу ҳәа иԥхьаӡан, русзуҩцәа реиҳараҩык қырҭқәан, ус унарҿаххуагьы иҟамызт. Аха Еныкь иџьбарара иаразнак хшыҩзышьҭра азыруит. Адырра ҵаула ахьимаз анаҩсгьы. Илеишәа цәгьан.
Уиваларгьы иуӡомызт. Инапы злеикуазаалакгьы ҽеишәа иҭымҵаакәа иааинырсланы, напхгаҩцәақәак ишрыхьлоз еиԥш, дазнеиуамызт. Иаагозар, 1989-тә ашықәсқәа рзын Қарҭаа рыҽхны Аԥсны аполитикатә хҭысқәа рыҵшәаара ианаҿыз, Цандрыԥшь илеины аӡиас Ԥсоу “ԥшьаны” Абираҟ уа ианхадыргылоз ицаз агәыԥ дрылан. Қырҭтәыла амшныҳәа ҳастадион аҿы ианымҩаԥыргозгьы иҽҟьаны дрылан. Аӡәырҩы реиԥш, иаргьы ибзоуроу рацәоуп ҳаҷкәынцәа чгара итәаз рахь дҭаланы, машәырда иахьеилдыргаз, уезгьы аахақәа ҟалазаргьы. Убри аҟынтә, Аԥсны аиҳабыра ишьҭырхыз ақәҵара инақәыршәаны ахыхьчаратә хырӷәӷәарҭа Бзыԥҭаҟа ианиаргоз Еныкь инапы ианырҵеит аԥсуа гвардиа Бзыԥҭаҟа риагара.
– Исылсыршароуп! – иаразнак идикылеит ирҭаз адҵа.
– Колхидатәи ақырҭуа школ-рконцлагер аҟны аиҿцәажәарақәа цон. Х-ҩык рхы ааидыркылар аштаб ҳәа иашьҭан усгьы. Еныкь Григори Ражден-иԥа дахьыныҩналаз рыҽхыршаны столк иахатәан ақалақь Совет Ахантәаҩыс иҟаз Кучухиӡе Константин Џьвеб-иԥа, аӡбаҩ Ҵабриа, Бадри Ԥирцхелиани. Ҵабриа ицқәа еихакшон, аҿҿа рыҵго. Аԥсуа ополченцәа абџьарда Цандрыԥшь иаадырԥшыз асахьа изхымцәаацызт.
– Сара смақарӡом, ишәҭаххар аиқәкра зылшо шәоуп ара иҟоу, шәышьҭахьҟатәи аҭоурых ахь шәхьамԥшыр ҟалаӡом. Ҳаизыҟазаашьақәа, “сашьа”, “уашьа” ҳәа ҳанеидгылазтәи амшқәа шәрыԥшыроуп. Аԥсуа гвардиа цәҟьарсҭак рмоукәа иалаагароуп. Шәсыцхраароуп, еидыншәмырҵәалан ҩ-жәларык, наҟ-ааҟгьы акгьы ҳзалгаӡом, – ҳәа ииҳәази, иҳәашьеи зынӡа иараапкит. Ах-ҩык раԥхьа дахьынӡагылаз, дындәылҵаанӡа ибеит абри аҟны имааир ҟамло, гәрамгарала иахьрыҵихлоз аҭыԥқәа. Усура Гаграҟа дмиасызҭгьы хыхь-хыхьлатәи рыгызмал цәажәарақәа. Ус инарҵауланы изеилымкаарагьы ҟаларын. Хыԥхьаӡара рацәала
еиврыԥхаа еилагылаз ҳаӷацәа рахь изқәа наирхеит Еныкь. Ааи изқәа, еихатәы ҭӡамцра зуз... Ихы инаркны ишьапԥынҵа аҿынӡа дзырҵысуаз мацәыск игәылалеит, аха ицәеижь иахыимгеит. Деибакны мцала дшыбылуазгьы. Излабжьысуаз абарҵа аԥсуаа рзын иҭшәан, ақырҭқәа рыблала иҭбаацәан. Еишьҭагыланы ииасуан ҳаполченцәа иналаԥса-аалаԥсаны рҵыс шьыгақәа кны. Знапы ҭацәыз џьоушьарын, абриаҟара изықәгәыӷуа акгьы рымаӡамкәа Цандрыԥшь адесант ҳарҿагылоит ҳәа иахьлеиз. Рҵыхәтәа ааидкыланы иныригеит. Ҵабриа раԥхьа днаргыланы ацәыӡ дуӡӡа рыманы ирыԥхьаӡон ршьа камыршыкәа риажьра иахьақәшҳаҭхаз. Абасҵәҟьа аиааира шырзымгоз рдыруазҭгьы, хымԥада уа иршьахуан, адгьыл иаҟарартәуан. Заҟантәы убри ахҭысгьы еимакны аибарԥсра аҿынӡа инеибагахьази уи ашьҭахь. Ӡыбнаҟа, усҟан Еныкь ишьа ҵәыцала иркызҭгьы, амаҷар иаҩхуа иржәуазар акәхарын.
Даҽа бжьацәк: Аџьар Ҟаԥшь аҟны иҟан ақырҭқәа рпост. Абар, Иазычба Руслани Амирани неиуан машьынала, Лакрба Леонид Иван-иԥа рышьҭахь дгылоуп. Уи даара ибааԥсыз, ишәарҭаз гәаӷьран. Иҟаҳҵазеи, ҳамала ҳхы шԥаҳфеи аруаа шԥоуҳашьҭуаз рҳәозшәа зегьы ргәаӷ арҭ ирыхҭырхырц рҭахызшәа амилициацәа рыҭра иҭыҵит. Ишьҭхысааны акәын ишрышьҭаз, убриаҟара иҳаӷацәахахьан. Еибганы иахьоурышьҭуаз аҵыхәтәантәи ргәыӷрақәа рҿықәнаблаауан. Ҽеила раушьҭра рылзмыршоз аҿкы рцәа иалалахьан. Абчараҳ ашәарыца ла бзиа аниԥыхьамшәа, иҟанаҵо збап ҳәа агәарабжьара-ла анига, рымҩа еиҩызҵәаз ажьа иацәшәаны ихыш-ҿышуа, ибылгьаны анаара ианаҿалоз аиԥш, акгьы злымшаз ақырҭқәа, Гагра Анцәахәы /Гагра Анцәахәы даԥсуоуп, рҳәон асаӡқәа/ рыҿқәа аиркызшәа, рнапқәа ҿеихәазшәа ихьагәгәа иаахынҳәит.
#
Еныкь Григори:
“Сыблала исымбакәа, ус аӡәы исзеиҭеиҳәазҭгьы ихасымҵар ҟаларын аҭыԥантәи ақырҭқәа рхы иаҭәаршьоз. Еиҵаххаа иҭәын Колхида иаагылоз амашьынақәа. Равтоматқәа кны агәгәаҳәа иааҭыҵуан аус зцаауаз, иаҳҿынҵәаалоз, аҵәахҳәа ачарақәа рҟны ҳазгәӡлоз. Хыс ирымаз, ԥсыс ирхаз зегь зышьҭаз абџьарын, Колхида зегьынџьара еиҵаҵаны игылан ртехника хьанҭа, уахьыԥшлакгьы абџьарын, арахь ҳара ҳхырӷәӷәарҭа ааидкыланы рызегь зҵаԥшуаз БТР заҵәык акәын”.
Еныкь напынҵас ирҭаз Анцәа имч ала инагӡаны агәыԥ аҿы дааит. Ақырҭқәа ирхарԥаз рымаҭ-цәа наҟ зымҩа изышьҭаҵомызт. Ииулакгьы даагәылҵын, хыс иктәыз аус ахь дниасит. Рышәҵа, рҟәынҵа, рабџьар уҳәа иԥкаауа дынрылаԥшит. “Асовет Еидгыла Афырхаҵа” анырҳәоз, ишколтә ԥсҭазааран афырхацәа ианырԥылоз жәҩанынтә илеизшәа данрыхәаԥшуаз ыҟан. Рааигәара анеира дацәыԥхашьон, зымҩа днаскьаны маӡа дрылаԥшлон. Афырхаҵара аазырԥшыз – урҭгьы ҳара ҳаиԥш иуаан. Аҭынчра аамҭазы иузгәамҭоз, ублақәа ирхымгылоз, аҽхәара зламыз иреиуан. Еибашьцәамызт. Абас днышьҭахәыцуан. Аибашьра иаҳнардырит ҳауаажәларра еихьзырԥшуаз, еидкыланы измаз. Мамзаргьы мыцхәы зхы бзиа избоз, зхы зымхабзиаз. Аибашьраан аҽҳәа иҽҳәалоз. Ахаҵа дахьудыруа аибашьраҿоуп ҳәа аԥсуаа ирҳәалоз лабҿаба иахьибарҭаз аҭыԥ аҿы дааины дыҟан. Иҷкәынцәа ирызҭаз агәыџьбара аџьшьара аиҭон. Асаби раԥхьатәи ишьаҿақәа анеихиго, џьара дкаҳар ҳәа ицәшәаны иани иаби шишьҭоу еиԥш, аӡәы илаԥш дныҵҳәҳәар дрыцәшәон. Аӷацәа иаанкыланы ирымаз аҳаракырақәа рҿынтә ихысуан. Адгьыл иахәылҟьон ахәышә абылфҩы.
“Лишь тот достоен жизни и свободы, кто каждыи день на боҟ идет”, – иҳәеит Гиоте иаамҭазын. Шәышықәсала ақәԥарақәа зықәшәалоз, зыдгьыл аԥшӡареи иқәынхоз аԥсуаа иныҟәыргоз раԥсуареи ирыхдырҟьалоз рҭоурых азын иҳәазшәоуп уи аҵакы ҳара ҳаԥсҭазаара ишаныԥшуа. Уи зхаҳҳәаауа, Еныкь игәыԥ иалаз аибашьцәа, аԥшыхәрақәа рахь ицалоз ”ГОРГАЗ” “Аԥслымӡра” ҳәа иахьашьҭоу рҭыԥқәа ылхны итәан. Ҩынҩажәа мшы инеиҳан ажәылара иазыԥшызижьҭеи. “Командир, больше ждать не можем ҳдәықәҵа”, – иҳәоит Миша Барцыц. Иахьиз, иахьааӡаз рықалақь Гагра ргәы иҵалеит, ахьӡ уҳәар еиланаго аҿынӡа игәхьааргоит. Шьҭа уаҳа ирылшаҵәҟьом азыԥшра. Ихы аԥшнымҵаӡакәа дырзыӡырҩуеит ркомандир Еныкь. Ахәылбыҽха иахьааилатәаз ацәажәара хдыртит. Лаф ажәак узырччашаз аӡәы иналаиҵомызт. Зыӡбахә рымаз Гагратәи аҭыԥқәа роуп уаанӡа хырҩа зрымҭоз аҵиаақәа, ахаҳәқәа, даҽаӡәы игәалшәеит ргәашә нҭыҵ ихьынааны игылаз агәашь – убриаҟара зегьы рыԥсаҵа иҵалеит агәаӷьра рнаҭаратәы. Ахы рықәшәеит ҳәа ршьа шканаршуаз ма иҭанархар шалшоз рханаршҭуа аҿынӡа инеит. Аӡәаӡәала рыхьӡқәа еқәыԥхьаӡо ирхыргақәаз игәалаиршәон Еныкь узықәгәыӷшаз аҷкәынцәа урҭ егьмаҷҩымызт, Руслан Мықәба заҟаҩы ихьирԥшыда, уи духаиршҭуан Гиви Ладариа.
Акомандир Еныкь Григори инықәырԥшны идыруан ажәылара ианаԥшьыргоз. Уи аамҭазын Алик Ԥлиа дааины диҳәеит “Шәачанӡа сныбжьысырц сҭахын соушәышьҭуазар”, ҳәа.
– Ушԥоусмышьҭуа, амҩабзиа Алик! – Еныкь иарӷьа напы Алик ижәҩахыр инықәиҵеит, ихы инаркны ишьапаҿынӡа дааимидеит. Еныкь идыруан Алик иԥшәма Шәача ахшара иурҭаҿы дшышьҭаз. Уажәыуажәы ахәыцрақәа деимаркуан: “Иагьа дыԥшӡахап иззыԥшу асаби, Алик ихьӡ шьҭызхраны иҟоу. Дԥахар –
ахазына, аҭаца дирҳап, абдура иацу ақәра ду изылԥхап. Дыԥҳахаргьы – иара дитәуп, уара иухылҵыз уара узын иҩынтәны дыҵәҩаншьапуп. Илакҭа зхоу ҭыԥҳак длашалашо даарылагылап”, – абас дизхәыцуан аухантәарак. Егьырҭ аҵыхқәа раасҭа иаҳа иҭынчран уи ауха. Нас ахәхәаҳәа даақәыԥсычҳаит. Ус акәу, егьыс акәу Алик дахьцаз гәахәак изцәырнагеит. Нас даахьаҳәын, лаԥшыла иааидикылеит напхгара ззиуаз аҷкәынцәа. Рауль Абыџба сшәыдышәкыла, шәгәыԥ салалар сҭахуп ҳәа данизааи идикылаз иакәын. Еиҭагьы ицәа иалагьежьуаз Алик Ԥлиа изхәыцрахь дниасит. Аибашьра еилгазар аҟара гәҭынчрак инаҭон уи дахьрылҵыз. Аамҭа кьаҿла дырзааигәахеит ируаа. Уаанӡа издыруан ҳәа ииԥхьаӡоз ракәын. Аха иахьидырҵәҟьа апозициақәа рҿоуп. Дырзааигәахацыԥхьаӡа рыцҳашьарак илжжуан. “Аӡәы дсыцәҭамхакәа ицәандаз ҳазлагылоу амца”, – абас дрызхьаауан.
...Абар, иааит иззыԥшыз аминуҭқәа. Алахҿыхра рҿықәуп зегьы, ирласны рыҩнқәа рҿы анеира, Гагра арыцқьара иахыццакуеит! Аӡәызаҵәык иԥшҭәы имԥсахит, рыдгьыл аҿы иахьыҟаз азын акәхап. Инақәыршәаноуп иԥси-иԥси еихьымӡо дшаарылагылаз Алик Ԥлиа.
– Умцаӡеи, уара? – иааицәымыӷхеит дахьрыхьӡаз, ишьхәа дахаҵәиуан Еныкь.
– Смааи, сцеит... Скажьны шәцозма уара, сышәшьуазма, – иԥсы игәы икылаханы акәын дышцәажәоз. Иара дырхьымӡакәа ижәылазар аҟара дгәаҭеиуан. Ркомондир дышьхынԥсылеит, уаҳа акгьы изақәымҵеит. Иҿыԥшылара арыцәгьеит. “Узааи уара, абас узырццакызеи? – аихатә гәара иамкыз Алым еиԥш, Еныкь игәы ҭыԥон. Колхида рналсымҭазы иԥеиԥшхараны иҟаз инырызшәа.
Еихеит. Хә-цырак роуп автоматқәа ирымоу.
Ахвледианираа рынхарҭаҿы аихамҩа аҵаҟа аиҿахысрақа цон. Рыблақәагьы ҟәысуамызт, ахы иаԥылон хаха. Руслан Мықәбеи Гиви Ладариеи ахәрақәа роуит. Аӷа дшьаҽуа, ашкол аҿынӡа иааихьан. Акоманда ҟаҵаны ир шьҭахьҟа иманы ԥыҭк днаскьеит. Ицәырҵуа иалагаз амчқәа иҭанархар шалшоз реиҳәеит. Ргәы иҵхоз абџьари аџьаԥҳани рхазыршҭышаз ҟалеит. Аибашьра хыс измамыз, иҭацәуаз аҩнқәа рахь имҩахыҵны афареи арыжәтә ажәреи қәкыс ишьҭызхыз даара ирԥырхаган.
– Иҳамоу аԥсыҽрақәа ҳазхоит, иҟалозар ишәықәнагам шәыдшәымкылан, ҳшәырԥхашьоит, ҳагьҭашәырхоит, – Еныкь Григори игәыԥ даарылагыланы дрыҳәеит. Рыцҳашьарак ҟамҵакәа игәыԥ еилиҟьеит. Ирымаз, излаҟаз иазкны аҳасабрба дирҟаҵеит. Аиааирада даҽа малк ихнамхуаз аибашьцәаҵәҟьа убриаҟара даҽаџьара иубарҭамызт. Акрыфарагьы ргәы азыҳәомызт. Ахәрақәа заухьаз рҩызцәа хьааргон. Ахаԥыци ахаԥыци еиврыԥхаа ианеивагылоу аԥшӡара мацараз акәымкәа ишеибарӷәӷәуо еиԥш, аӡәы данырхәлакь, иҭыԥ анҭацәлакь иунымԥшыр ауӡом. Абас иааӡагаз аҿырԥштәқәа рыла днарыха-аарыханы, дзықәгәыӷуаз иҷкәынцәа раԥхьа днагыланы ахуҳәа рҿынархеит еиҭа. Аӡлагара ааигәара Нугзар Долбаиа игәыԥ инарывагылеит. “Ахаҭабзиароуп ихадоу. Аибашьраҿы ахыԥхьаӡара рацәа акгьы аанагаӡом”, – ҳәа акомандир Еныкь игәаанагара шьақәзырӷәӷәашаз агәымшәарақәа аарԥшуа аӷа дыԥхьацо рҿаархеит. Абџьарс имаз зегьы ширҵысуазгьы, уаҳа ласк рымамкәа ишааиуазоуп Алик Ԥлиа дышрыцәҭахаз. Аҭахашьақәагьы зегьы еиԥшымзаап. Аӡәы ахҭыԥ ада инӡамкәа иԥсы ихабон, Алик игәыҵашәаз зынӡа дацҟьеит. Ҳамаҳә ҳнаивагылап, маҷк игәы шьҭнахып ҳәа ргәыԥ ахь иааиз Арӡынбе Димеи Заури рхы-ргәы рымахьха иааилахеит. Алик
иҩызцәа гәакьацәа Амир Иазычбеи Костиа Чрыгбеи рыхқәа рзынкыломызт. Зегьы ирныԥшуан ироуз ацәыӡ. Бзыԥҭатәи агоспиталь ахь дыргеит ахәцәа алызгоз рмашьынала.
– Ари еибашьроуп, ишәхашәмыршҭын, ҳаԥхьаҟа иҟоуп иаҳа иуадаҩу аусқәа, шәхацәоуп, шәеиха! – акоманда зиҭаз акы змыхьӡаз иеиԥш рҽыҩеиҵырхит. Убарҭ аҭыԥқәа рҿоуп дахьҭахаз Аиба Даургьы. Аӷа идзотқәа ирзааигәахеит. Павел /Пашка/ Аиба играната аус аируит, инықәыцҟьаа игеит. Агәгәаҳәа “Сельхозтехника” аҿынӡа иласкьеит. Уа икны измаз аӷацәа ықәҵхьан дара ртәала, аха раадәылҵымҭазы иаарҿагылеит ԥыҭҩык. Уԥшуа иҟамызт, еиҿахысрала авокзал аҿы икылсит. Аперрон рнықәгыламҭаз рыԥба зкыз аӷацәа аихамҩа лымҩахыҵ итәазаарын, ахрыԥх аҿаанахеит. Авокзал ахыбра зхы ақәкны инеиуаз Еныкь ашә аартыха иаӡаанӡа ахы иқәшәеит. Иҟатара иналалаз ахы азныказы хьаас имкит. Наҟ дыҩналарц ашә иаартымҭаз дааиҿаҳаит автомат зыҟәныз ақырҭуа. Рҩыџьагьы шанхеит. Наҟ-ааҟ еиҿагыланы еиҿаԥшуеит. Имцаха зыхәра здақәа ирҭалаз Еныкь иҽирҵысратәы дыҟамызт. Иабџьар ахы дамыхашәа збаз аӷа дааҳәын шьҭахьҟа деихеит. Еныкь имчқәа еизигеит, шәарак инимырԥшырц, иавтомат рӷәӷәаны икын, урҭқәа раан ицәыргар шалшоз иаҳахьан. Абар, егьигӡам дрыцәцоит раӷа. Дышәмышьҭын ҳәа рықәҿиҭырц иҭаххеит Иазычба Амири Мықәба “Рыжики”, аха имчқәа ихымхәыцит, ибжьы ҭикаауа дыҟамызт. Шамба Сандро имашьына днақәырҵан, агоспиталь ахь дыргеит.
Аҭабиақәа рымжыр ада хыхьчарҭа рымамка ианҭагылаз аамҭазоуп. Аԥсҭазаара бзиа змаз, адгьыл аус адзымулац ақалақь ҷкәынцәа арахь ишоуроуп, аус хьанҭа анапаркра акәым ашәшьыраҿгьы уԥсы узеивгомызт азы рызегь неиҿаԥшы-ааиҿаԥшуеит.
– Уара, аамҭа ахьынӡаҳамоу ҳаицхырааны иаажып,
нас ихьшәахар ҳәа сацәшәоит, – ҳәа ркомандир данаарылагыла инақәыршәаны ахқәа рҿаархеит. Вова Мықәба дыҩрылҵәраан ажыга аашьҭихит. Ихы дымҩахаӡакәа убас ажра далагеит, иҩызцәагьы убас еихьнарԥшит ажыгақәа еимаркуа аҿынӡа. Аурыла зегьы ирхыҳәҳәоз Вова данҭадыргыла дҭыҳәҳәаӡомызт.
Цәыббра мзазоуп. Аӡаӡа каҳәуан омашәа. Иааиԥмырҟьаӡакәа аӷа ҳпозициақәа дышрылахысуазгьы, машәыр бааԥсы ҟамлеит. Зынӡагьы лацәааихьшьык ззыҟамҵаз Еныкь ашацкразын дгылан аӡәгьы дмырҿыхакәа дынрылсит. Тима Мықәба ихаз ихылԥа ақәцә ала дидырит, аҭабиа дҭаианы дыцәан, маҷк ихы ҭыҳәҳәон. Днеихагылазар, иџьымшь жәпақәа ирылатәаз аӡаӡа раӡнышқәа каҭәаӡомызт, иара ацәахаа дҭахәхәа далан азын зынӡагьы инырӡомызт.
– Гагратәи ажәылара азын сара исылшоит алкааҟаҵара: аибашьцәа ӷьеҩқәа шҳамаз аанарԥшит. Ҷыҷкәа Мықәба, хеигӡарак издруамызт, ар ӷәӷәалаҵәҟьа реидкылара илшеит. Геннади Ҷанба агәашьамх ссирҵәҟьа иман, игәы иҩызцәа ирԥыракны хахоуп дышжәылоз. Иазычба Гаидар – ари интеллигент дуӡӡан, ихы дацклаԥшуан. Аибашьраҿгьы аԥшӡара шаҭахыз Гаидар ихымҩаԥгашьа иаҳәон. Иԥшреиԥш иҵаулан иҩнуҵҟатә ԥсабара. Убас иҟаз аҷкәынцәа зыхҭну ҳАԥсны ҳҷыцқәа реиԥш ихьчатәуп, усҟан дара ҭамхазшәа ҳгәы иабоит. Рхаҿсахьақәа Аԥсны иадукылацыԥхьаӡа дара реиԥшҵәҟьа иаргьы ҳаракхоит. Ус заҟаҩы ыҟада, – иҳәеит Еныкь Григори Ражден-иԥа иҿцәажәараҿы. Ргәыԥ салагыланы, Гагратәи ахақәиҭра салахәызар аҟара ахҭысқәа ахьымҩаԥысуаз аҭыԥқәа сҿаԥхьа иааиргылон. Аты аблақәа анахарҵа, аџьымшьқәагьы ирыҳәон ҳәа, иҟәнумшьашаз аматериал ансиҭа, исҭаххеит ажәыларақәа раан џьара патреҭқәак еицҭыхны ирымазар исиҭарц.
– Мап, иҭызхуаз ҳәа аӡәгьы дҳацмызт, хыс иаҳкуагьы ҳаҟамызт, – иааркьаҿны аҭак ҟаиҵеит.
Алик Ԥлиа иԥҳа Зафида иахьа аа-класск рҿы дтәоуп. Дкахәхәа лызҳауеит. Иӡбахә лзеиҭарҳәахьеит лаб ахы аниқәшәа, уи илҟьаз ахы зцәеижь аҿы аԥышәара зықәшәаз Еныкь шиакәыз. Иудыруеи, лабацәа рҭоурых иазкны мышкы зны фильмк аԥҵараҿы днанагаргьы. “Ишәымоума уи ахҭыс зырҵабыргуа патреҭк, нҵамҭак”, – ҳәа иҭыҵхьоу аҳашәҟәқәа дыргәыламлар аушам. Уи аҩызцәа заҟа цәыӡ ҳамоузеи Мраҭашәаратәи аган анҭадырцәуаз. Убарҭ рахь исԥхьаӡоит даҽа бжьацәк: “Колхида игылоу шьҭа шәоурмышьҭыр ҟалап ҳәа ҳашдыршәоз акәымкәа, ҳаибганы Аџьар Ҟаԥшь ҳаннеи, ҳаруаа ааныжьны ақыҭахь сцар сҭахымызт. Ҳаздыруаз аҷкәынцәа наҟтәы-ааҟтәы иааины аԥсшәа шҳарҳәоз акраамҭа ҵит. Ацангәгәра ала иаауаз “Волга” ааникылеит таксистс иҟаз Уасил.
– Бааи, Барцыц-ԥҳа, ибыцда, шәааи, шәааи, Бзыԥҭанӡа шәызгоит, уа сагьынахысуеит, – иҳәеит уи. Ҩаҟтәы илеиуаз амашьына лас Пицундаҟа ицо амҩа иахьныбжьалаз иаанҿасит, ф-ҩык еихахаа иҟаз аибашьцәа ааҭыҵит. Сылаԥш сзиҟәымгеит зԥаҵақәа аушьҭыз ахаҵа. Ахәхәаҳәа сқәыԥсычҳауа амашьына сынҭалеит
– Ҳара ҳатәқәа абџьар шәымкыр царҭас ишәымуози, аха нхыҵынтә иаауа ҳашьцәа ранацәа абанӡарыцҳау, рыгәнаҳара ззымгаша ҳаӷацәа. Шәымбои, дҟабардахап ани аԥаҵаду, – сҳәан амашьына ашә насыркит.
Аҟырҟырҳәа дыччеит аныҟәцаҩ, инапы шьҭыхны аԥсшәа зеиҳәаз рахь дыԥшуа.
– Ани аԥаҵаду Аиба Хәиҭ иаҳәшьаԥа иоуп! – еиҭагьы дыччеит иара даасыхәаԥшын
– Ишԥа, еилыскааратәы “еиҭаганы” исашәҳәеи!
– Еныкь Григори Ражден-иԥа иоуп. Ииашаҵәҟьаны аҟабардақәа роуп дзеиԥшу, дара аҟабардақәа знык дырбар, аԥсуаа роуп ҳзеиԥшу рҳәаргьы ауеит, – иеиҿырԥшра сгәы иаахәан саргьы сыччеит. Амза атыҩ
ианаклакь, ҳабацәа рабџьарқәа кынԥааны еихсуан аҟәҟәаҳәа. Шәкы рахьынтә акы иара ианақәшәалакь, амза ахы иақәиҭхоит рҳәон. Атыҩ иалҵыз амза ашәахәацқәа реиԥш сгәы ахьанҭара лашарак нагәылҷҷан, ҳазқәыз амҩа сназхәыцит.
Даадыррангьы ҳаҟамызт ҩ-бызшәак рыла иҭыҵуаз ҳраионтә газеҭ “Авангард” аԥсуа бызшәа ацымлазҭгьы. Ҳара ҳаннеи ҩышықәса ҵуан иара уа аус иуазижьҭеи. Акыр шықәса иаб Далбеи напхгаҩыс дызмаз Гечрыԥшьтәи /Хеивантәи/ абжьаратәи аурыс школ ауп дзылгаз. Уи ашьҭахь, Аԥснытәи Аҳәынҭқарратә университет афилологиатә ҟәша далгеит ибзианы. Урыс
бызшәалоуп урҭ зегьы шынаигӡахьаз. Иџьушьашаз, аԥсуа бызшәа бзианы идыруан. Иҟалап гәаныла уи ала дхәыцуазаргьы. Иаб иҩны Гарԥи, иажәақәа рыла иуҳәозар, иблақәа ирхымҵуа ианду Зафидеи иабду Хәсини рыргәырӷьаразын акәхап уи ихатәы бызшәа абзиабара ауаҩра зилнахыз. “Аԥсны ҟаԥшь” ирзаҩызахеит ҳаԥсныжәлар ҳгазеҭ аԥсышәала ацәажәара иахьалагаз. Убри нахыс, Алик Ԥлиа иаҳагьы дазҿлымҳахеит ҳбызшәа. Гхак ҳауны џьара ҽыԥныҳәак аӡәы иҳаиҭар ҳәа дшәозар акәхарын, иҭыжьны, иԥхьаӡаны инықәаҳҵаанӡа дааҳцыршәомызт.
Иԥсы ҭаны дысзырбало сахьак: иалхны иқәу аихатәы цәаҳәақәа снырхагыланы сылаԥш шахсыжьуа анибалакь, ашырҳәа дааины агәылеимдара далагон. Дызладгылоу ала ахы ларханы ишықәызгьы, ирласны илаԥш лахигон, исызгәамҭаз, агха змоу ажәақәа нагәылиршәшәон. Игәырҵҟәыл зырԥшӡоз дәныҟала дышссирыз еиԥш инеиҳаны ҩнуҵҟалагьы дбеиан. Милаҭ еилых димамызт, аха иаԥсшәа ишакәым тәымк данахьыс, дзанышәомызт. “Иаха ԥхыӡла Нанду дызбон, Гарԥ сыҟахын”, – ҳәа дыччо дааҩналон иаҳәшьаду Олиа лкабинеҭ аҿы. Лкалам нықәыршәны лаԥхьа дналыртәон. Лылаԥш дныҵҳәҳәар, акы дақәшәашашәа лгәы изҭынчмызт.
Ааигәара инхо уажәоуп ҳанаауа, уара амца уҿықәҳәҳәы Цандрыԥшьынтә ҳазегь ҳаԥхьа уаахьеит, изакәытә кәицқәоузеи иулоу, – ҳәа ҳиеигәырӷьеит шьыжьык. Иаразнак акгьы имҳәеит шьыбжьон аԥсааиҭакразы, аԥсшәа еиднакылоз амшын аҟәараҿы ҳаннеи, имырхьаацәакәа, икьатеиах ԥҵәо иаацәыригеит ауха “исасцәаны” ишырҭааз аҩнуҵҟатәи аусқәа рҟәша аиҳабы Шониеи гәыԥҩык амилициацәеи. “Алик, шәаб итәы усгьы исҳәаӡом, аха Сергеии уареи нҵәарак салашәырԥшуеит убра”, – лгәы аанылкылеит Олиа. Шьыбжьонла акы ҳахьнацҳалоз ахьгьы ҳамнеит. Ари ҳалсит зегьы. 89-тәи ашықәсқәа инадыркны уахык рҽеилыхны гәҭынчла рхы хчык иларымҵацызт. Ҳаи ҳәа бжьык аагар ишындәылҟьара иазыхиан. “Абџьар ҵәахны ишәымоуп, шәхала ицәырыжәга ҳәа ирызнеит аҵых агәазы. Аликгьы иашьа Сергеигьы, раб Далбеигьы убас ирҿагылазаап, изҭалаз рашҭа инахысны уадак аҩналара алдмыршеит. Иҟалап Цандрыԥшь ианцәахәыз дырхлаԥшзаргьы, ма рпатриотизмра ада даҽа гәнаҳарак иахьаҵамыз иахьчазаргьы.
– Сԥацәа, шәгәы иҭоузеи, сара сықәра сҭысхьазаргьы исымчу акаҿы саарыдгылоит, аха – ҳәа
ихы рықәкра аҭахымхеит. Иара иаԥхьа дара рҽеибырҭахьан. Аибашьра амҩа ианылаз дара-дара еибаԥшааит. Излаз агәыԥқәа рҟны ироуаз анапынҵақәа нарыгӡон. Рпозициақәа инырԥыршәаны ҽнакгьы ԥсшьахак рхы иарҭомызт. Абар, иззыԥшыз ажәыларагьы ааигәахон.
Х-ҩуаа нызҭыҵыз ашҭа ааныжьны, Гарԥҟа ацара лзымгәаӷьит ан Шура. Даара илыҳәеит. Уажәы-уажәы ргәашә иҭалон. Уи усгьы иаркӡамызт, иаҳа ихьанарԥшуан азы. 89-тәи ашықәсқәа инадыркны ирзааргахьаз зегьы дырнышәахьан. Ҽнакгьы рыҩны ықәрблаарц иаԥшьыргахьан ргәылацәа ақырҭцәа, иааркәыршаны инхоз дара ракәын. “Иҟалозар гәҭынчла аибашьыха ҳаҭа, аҩндуахь баала, цәгьаԥсышьа бырҭоит” – ҳәа заҟантәы илыҳәазеи игьежьы-гьежьуа, аха “мап” иаҿалыршәит. – Сышәзыԥшызаауеит, сҭадырхаргьы, сныҳәаԥхьыӡ шәара ишәыхәоит, абра Цандрыԥшьынтә исҳәо иақәшәоит! – ҳәа уаҳа илымуит.
Ԥлиа Далбеи Хәсин-иԥа. Х-ҩы заҵәык ракәын аԥсуаҵас Цандрыԥшь иҭанхахьаз раԥхьаӡа уа данлеиз. Хеивантәи абжьаратәи аҩбатәи ашкол директорс дыҟан. Милаҭрацәала еилаз аҵаҩцәа рыгәҭа аԥсуа ҭыԥҳа заҵәык лакәын иҟаз. Илиршаз инарҭбааны изҳәаша ҟалап. Уброуп иҷкәынцәагьы ашкол иахьалгаз. Абарҭ зегьы игәы иҵхон, ихҭыргахьаз, изааргахьазгьы ивагыланы ицон иԥацәа реиԥш. Нас, иара ишиҳәаз еиԥш, исылшо акы сыдшәҵа ҳәа днарылагылеит Бзыԥҭа ахырӷәӷәарҭаҿы иҟаз ҳажәлар.
Хазы агәаҟра даҿын Аликраа рзын Гагра иалмҵӡакәа ирзыԥшыз Олиа Ԥлиаԥҳа. Уазырцәгьала илхылгеит урҭ амшқәа зегьы. Ржәылара дахыццакуан. Иҟьаҟьаӡа лԥенџьырқәа аалыртхьазма.
– Олиа, уамак ҳагым, ирласны уа ҳнеиуеит. Сара сыббаанӡа быҽбмырҵасын, ԥенџьырк быламгылан, быҽгәаҭа, – ҳәа ажәылара аламҭалазы аҭел
дылзасхьан Алик. Далбеи иакәзар, нхыҵ ҳашьцәа рахь ицаз агәыԥ дрылан, иззыршьҭыз аус азы аҭак иазыԥшын ҳаруаа.
...”Кемпинг” иааихьан иҩызцәа. Адгьыл иацралаз амца уа ианықәымӡа, ажәҩан ахь ихалеит иҵыԥссаауа. Анхарҭа ҩнқәа ықәнажәаап уҳәарын. Ахысбжьқәеи аҭҟәацбыжьқәеи Аԥсны зегь архыџ-хыџуан. Уи аамҭазын лгәы иамукәа аԥенџьыр аҵкараҿы ларҭак дкылԥшит Олиа. Ахы иааиуаз лхантәи асаркьа ҟәыбасаны аҭуан иналалеит. “Аԥенџьыр бадымгылан, быҽгәаҭа” еиҭа илаҳаит Алик ибжьы. Аха шьҭа телефонла акәмызт. Дизыԥшын. Лгәы иҭаӡомызт илбаз асахьа. Аибашьцәа реилагьежьра. Аибашьцәа рацәаҩын. Ишԥалҭахыз иҵегь дкылыԥшыр, аха аҩны иалалоз ахрыԥхқәа рыбжьы уахь днанашьҭуамызт. Олиа, Гагра ахы иақәиҭхеит, ашә арты ҳәа зынӡа иааигәаӡны илаҳауан Алик ибжьы. Дыԥшын. Дизыԥшын. Мызқәак раԥхьа Алина Арӡын-ԥҳа данааига, ачара хпыҿ ахьизылуз луадақәа рҿы ауп. Знык узбондаз, еиҭагьы ачара шәзызуан. Усҟан иақәшәаз уҩызцәа рымала ракәым, ҳаибашьцәа зегьы шәеизызгон. Ишәыхьша нышәхыхуа, уи сурбондаз Гагра ианхәыу. Ҳаҷкәынцәа ҳзыхьчаз “О, Шура нҵәа, аԥсуаа аиааира шырго знырыз ақырҭқәа шьҭа бырфахьазаргьы ҟалап. Амалагьы шәрымхарацәан. Аха ианамуа аҽны бареи сареи ҳакәхааит. “Абас игҿакыз уадак аҿы дыҩнагьежьуан Олиа. Дтәар дызтәомызт, дгылар – лыԥсы ҩнаӡомызт. Иааира лымхарацәан. Дынхацәазшәа лбеит. Аҭуани адашьмеи дрыбжьаҟҟызшәа илаҟәцәахазшәа баны дыҩнаҵәиуан аԥшатлакә еиԥш.
Аԥсны аилаҩеиласра ишналагаз еиԥш, Алик Ԥлиа иԥшәма Алина Арӡын-ԥҳа даашьҭихын Шәача дганы хшараиурҭак аҿы дышьҭеиҵит. Уи аахыс маҷ ҵуазма, зныкгьы дыбжьымсыцызт. Алина зынӡагьы дизыԥшӡамкәоуп икомандир Еныкь иҽимхны дышлызлеиз.
– Ибдыруазҭгьы Гагрантә сшаақәаз!.. – ишиҟазшьаз еиԥш, ах-кәаԥк наиргылеит. Игәҿкаагаз иччаԥшь шәахәацқәа рыла иаахиркәшеит. Иуеиҳәарц ииҭахымыз уи ала ихиҩон. Илеирагьы рацәак дамеигәырӷьаӡеит Алина. Аҽныҵәҟьа ишьҭахьҟа дхынҳәуан. Цашьас иҟеиҵозгьы лгәы иҵхон дшимазҵаазгьы. Абзиаразы ҳәа налаҳәаны дцарц ддәылҵит, еиҭа дхынҳәит. Ус ҩынтә. Ажәақәак леиҳәарц иҭахын, изынагӡомызт. “Дыӡӷабхозар – санду лыхьӡ Зафида, лыхьӡзааит дԥахозар – Олиа ишылҭаху”, – Алик Ԥлиа аҵыхәтәантәи иажәақәа роуп урҭ.
...Колхиданӡа ирыцқьо иааихьаз ҳаруаа ргәалаҟазаара бзиан. Аамҭақәак уа рҽыназыҟаҵаны, алада рымҩа иацырҵарц иеихеит. Агәыԥқәа зегьы неиуан еижәыланы. Ргәымшәара иахылҵуаз акәицқәа идыршәаз аӷа дхьаҵуан Ихьаҵуаз аӷа иикыз абџьар ҭимырҟьар иуазма. Иааҭирҟьаз ахы иаԥшааит Алик иԥсырҭа. Жьҭаарамза 2 алыбаа-шамҭазы, Алина Арӡынԥҳа цәалашәара бааԥсык дарыхьҭнашьуан. Алик ибжьы лаҳазшәа лгәы иабеит. Иаалԥырҵуамызт аҵыхәтәантәи исахьа... Убарҭ ашәымҭақәа рзын диит аԥҳа. Алик збара дахьымӡаз. “Дыԥҳахозар Зафида лыхьӡыз”, – ааи, диит аԥҳа Зафида, Алик-иԥҳа.
Еихаҿаҳәоу Гечрыԥшьтәи амҩақәа ԥыртны, аиааира рыманы сыҷкәынцәеи раби дареи агәашә ианбаҭало ҳәа ан Шура данԥшуаз, Алик Ԥлиа иашәақәлацәа иҵагыланы Гарԥ иаҿалакьуаз амҩа иԥсы анхәаала аҩнду ахь дыргон. Шура дузымдыруа дҵыкәкәахьан. Заҟантәы лашҭа дҭадыргье-жьхьаз, заҟантәгьы ргәашә дҭырцахьаз. Лыҩны далакны даабылуеит ҳәагьы иаԥшьыргахьан ргәылацәа ақырҭқәа. “Быҷкәынцәа ҳҿагыланы ианҳақәԥоз шәаангыл ҳәа зрабымҳәазеи?” – илықәҟаауан. Нас лыхәда иҵарқшеит автомат. Иааит ҳаӷацәа раамҭа. Аиааира ҳәа игеит аԥсуаа рыбжьы. Ԥсоу Абираҟ ахадыргылеит. Аха Шура лахь аӡәгьы дмааицызт. Далбеи дымхынҳәыцызт.
Олиа Ԥлиа-ԥҳа лԥенџьырқәа сгәы иҵало аҿынӡа игәхьаазгалоит. Аибашьра ҟалаанӡоуп. Есымша иаартын, лгәеиԥш, иҭбааз лчеиџьыкеиԥш. Ҽнак данаҳамбалакь иаҳныԥшуан. Енвер Қапба актәи амаӡаныҟәгаҩыс дахьынӡаҟаз, ҿыц иҭыҵуаз ҳгазеҭ аномер истол аҿы ишнеилакь, раԥхьа аԥсшәа даԥхьозҭгьы, Олиа раԥхьа ақырҭуа бызшәа даԥхьон. Даҽа нҵәарак анырҵамашь ҳәа. Иркьыԥхьаанӡагьы дашьҭазаҩын. Ҳара уи абызшәа ҳзеилкааӡомызт. Лгәы рахәымкәа ма дымцар ахьыҟамло ԥсрак ахь данахнагалакь, дара рхы ианадырхәақәоз ҟалахьан. Лара даныҟам, ҳгазеҭ шаахҳаркәшалакь, лара лахь ҳаихон. “Кемпинг” ԥыҭк ақалақь иналган, аха акыр ҳаннакылозма, лԥенџьыр ҳнаҵагылон. Еицҿаҳҭуан ахәыҷқәа реиԥш. Аԥенџьыр ала ҳахәнылгарц лҭахызшәа, лыбжарак аахлырҳәҳәон: “Шәышгаӡоу шәажәааит, уажәыгьы уа шәгылоума, шәхал арахь, издыруазшәа иахьаҟаргьы санбеиқәшәоу. Анцәа илԥха шәоуааит шәахьааз!” – абри шуаҳауа уццакны уцарын. Ҳара иаҳҭахыз ҳхьаақәа рыхҽра акәын. Аӡәи-аӡәи ҳнибакылон, ҳаиқәгәыӷуан. Абарҭ ҳаизыҟазаашьақәа, ҳахԥышәарақәа, аԥсуаразын ҳақәԥара-қәа ирҿагылоз шаҟа ирацәаз инеиҳаны ҳара ҳаидгылон. Шәытарак анымԥшыкәа, ахьхьаҳәа номер ҿыцк анҭҳажьлакь, ҳара ҳзыҳәан ԥагәырӷьа хысбжьын. Нас ашәақәагьы еицаҳҳәалон. Олиа лнапаҿы агитара цәажәон. Лнацәкьарақәа нырҿахәмаруан арахәыцқәа, иаҳҭахыз ашәақәа нарыгӡон. Ишалырҳәо дԥырны даақәлон. Сара ҷкәынҵас слыцкәашон. Сгәы иаанагомызт урҭ амшқәа наскьазго аамҭак бжьагылоит ҳәа.
Алик, Далбеи иҩнеиԥш Цандрыԥшь иааркны жәаба шәымазаргьы, абри сара сааԥсарала исырхиаз ауп. 25 шықәса сықәгыланы смыргәаҟкәагьы исырымҭеит. Суҳәоит убзиаз. Сашьцәа рыхшара зегьы сыблақәа шәоуп. Аха уара иудыруеит узрылыскаауа. Сани саби
урааӡан, ртәгьы улоушәа збоит. Ухы гәаҭала! Абарҭ абжьқәа сзынхеит наӡаӡа, Алик Ԥлиа дҭахеит. Ԥхьанеиԥш Олиа лԥенџьырқәа аатӡом. Уа илзыҩнамкит лхы. Дцеит ақыҭахь.
Зафида Ԥлиа-ԥҳа, дкахәхәа лызҳауеит. Гагратәи абжьаратәи актәи аԥсуа школ дҭоуп. Алик дыззымхо зегьы рыԥсқәа еивыргоит Зафида лыла. Гылашьа ссирк лымоуп лара. Лаб ихаҭа-ԥсаҭа. Аӷа ихымҭа иазымшьыз ихаҿсахьа, иԥшӡара, иҭахамҭазын ииз аԥҳа ҳамҭас илиҭет Анцәа. Аԥҳа бзиа иҩынтәны дԥоуп, иҩынтәны дыԥҳауп. Заҟаҩы ҳҭыԥҳацәа рашьцәа ирывагыланы афырԥҳәызбара аадырԥшыда. Уи агәра игоит лабду Далбеи. Мышкы димбар изычҳауам. Лымҩа дықәуп. Илаԥш лыхмырԥо лхы-лҿы данԥшылоит. “Изакәытә мчузеи, мшәан, абри асаби исылҭо!” – хык злам иеиԥш, игәы ҿыцӡа Цандрыԥшьҟа амҩа днықәлоит. Бзиа илбо ахшлыхқәа идыруеит, ашьхарашә, ачырҳәқа. Инапала илзыҟеиҵоит зегьы. Ааи, Зафида лабиԥара роуп ҳадгьыл иану ахәрақәа анызхуа, аиааира иациз ҳасабицәа. Алик Ԥлиа иԥсы ҭоушәа дузырбо аимхәыцҭыԥҳа лызхәыцрақәа”. Аеи, сԥенџьырқәа ҟьаҟьаӡа иаазыртыша лоуп, уи абара саҳәоит саргьы”, – ҳгәы ҟалҵоит Олиа Ԥлиа-ԥҳа.
“Иԥшаара мариамызт уи аҩыза!” – баша имҳәеит икомандир Еныкь Григори Ражьден-иԥа.
Изыскыз сҩымҭа хсыркәшарц сҭахуп Алик Ԥлиа изкны иаҳәшьаду Олиа илҩыз ажәеинраала “Аԥхьарца” ала. Акомпозитор Баграт Багаҭелиа уи иалхны еиҿаиртәаз ауазашәа нарыгӡон Гагратәи ахақәиҭра иалиааз иансамбль “Ԥсоу”:
Иҭыга аккаҳәа еицамкуа убжьыхаа,
Сыжәлар ԥхьацагас ирымаз сыԥхьарца.
Ишубо уԥсадгьыл агәаҟра иҭашәахит,
Уԥсадгьыл дырҩегьых убжьы аҭаххахит.
Игәжәажәо Ан мыжда лыхәра лыцеиқәҳәал,
Маӡа илаӷырӡышо аҭаца улзыхәрбӷьыц.
Иабыдахаз аӡҟы лаб дызқәыӡыз лырҳа,
Дызвыршьааз иҩызцәа рымҩақәа аартла.
Агәаҟрақәа зегь раан иааирада ихьамҵуаз,
Унеила ушнеиц, аиааирашәа ҳәауа.
Узхылҵыз ууаажәлар, аамҭала еицәхдырҟьаз,
Жәҩахырс ирымаз аԥхьарца ԥхьацага!..
– Голландиа ԥасаӡа зны ҩ-бызшәак рыла газеҭк ҭрыжьуан ҳәа саҳахьеит, акәымзар, Гагра ада х-бызшәак рыла адунеи ахьынӡанаӡааӡоу иҭымҵыцт. Егьҭоурыхуп, изыхҟьазгьы еилкауп. Сызлашәыҳәо – аԥсуа бызшәа Гагра ишаҭаху, ишхадароу шәара шәыла иааԥшыроуп. Аԥхьаҩцәа маҷуп ҳәа шәмашшын. Шәҽыжәымҵроуп, ҽеишәа шәышькыл
шәангылароуп! – ажәак нбыжьмыр-шәакәа абарҭ ажәақәа рыла дҳалабжьон, ҳгәы азыҳареикуан Гагратәи апартиа актәи амаӡаныҟәгаҩыс иҳамаз Қапба Енвер Ерасҭа-иԥа. Закан Агрба иакәзар, ҳгазеҭ аԥсышәала иҭыҵларазы жәашықәсала ихы ацәа ахихьан. Мҵәыжәҩада дԥыруан ацхырааҩ, дахьивагылаз азын. Аха адыд заахаз ҵлажәлас иҟоу раҳ ду аџьҵла аҿҿа шахго еиԥш, ҳабаҩқәа рыбжьы ҳаҳауан Қапба данҳцәырга Қарҭ аиҳабыра иҭаны. Х-ҟәшак русзуҩцәа. Х-ҩык рредакторцәа, аредактор хада, акорреспондентцәа. Егьымариамызт аус еицура хылҵшьҭрак уеицатәызаргьы. Аиҳаракгьы 89-тәи ашықәсқәа рынахыс. Закан Агрбагьы даҽаџьара диасит.
Номер ҿыцк ҭыҵцыԥхьаӡа, Енвер Қапба иаԥхьа ианнықәырҵалакь, раԥхьа аԥсшәа даԥхьозҭгьы, редактор хадас иҳарҭаз Олиа Ԥлиа-ԥҳа, уаанӡеиԥш раԥхьаӡа лылаԥш зхылгоз ақырҭшәа акәын. Избанзар ажәлар еибазырфаша акәын иршьҭуаз. Убас зны, иҭрыжьаанӡа, аотиск ахыхны аԥхьара дахьӡеит акы. Атипографиа длыҩналан, ахы ларханы илеилалыжьит иахьықәыз. Усҟан агазеҭ аҭыжьра сааҭбжак иахыԥар, Қарҭынӡа инеиуан, иуанарыжьӡомызт ус аламала. Ҳазынтәык ҳлеидгылан аԥсуаа ԥшьҩы заҵәык шҳакәызгьы, акгьы даҳмырҳәеит. Убри нахыс нбанкгьы лаҩлыжьуамызт, рматерлқәа зегьы дрыԥхьон. Рган инавакны, илмырбакәа ирышьҭырц ианаԥшьыргозгьы ыҟан. Убри азын аҷаԥшьаҩцәа ҳгәы ҳҽанын, аотискқәа аахыхыны лаԥхьа инықәаҳҵон. Аҳәарагьы лаҳҭалон, аԥсшәа ҳара иаабап, абри ауп игәашәҭалаша ҳәа. Ари мариамызт. Мчыбжьык ԥшьынтә ҳҭыҵуан, ҳгазеҭ агәлаҵагьы аман. Ҳазхара аԥсышәала ҳзыҩуамызт. Уара утәы рацәацәоуп, сара стәы маҷуп ҳәа ҳанахлафуазгьы ыҟан. Ииашаҵәҟьаны, изныумшьалашазгьы аҽыԥныҳәа ҳарҭалон – “абри аҩыза астатиа бзиа аԥсышәала ишԥашәкьыԥхьуаз, иаԥхьода”, – ҳәа аха ҳара ҳагәқәа каҳаршәӡомызт атәымуаа раԥхьа
иаҳтәу иҳцәақәымгыларц азын. Ҳгәырӷьара ҳәаак амамызт. Иҳазхаҵомызт Гагра аԥсышәала агазеҭ ҭыҵуеит ҳәа.
Атипографиа аҟнытә ичаҟәаӡа искыз аотискқәа ааҩназгалан Олиа Ԥлиа-ԥҳа лаԥхьа инықәысҵеит. В. Орчыҟәба ирепортажк даԥхьон. Иџьоушьашаз, абласаркьада даԥхьон. Илзаазгаз шқырҭшәаз анылба иаақәылхит лыбла саркьа. Раӡнтәы даҷк аман, убас исгәаԥхон, исызламҳәацызт акәымзар. Рига ԥсшьара дахьыҟаз иаалхәеит. Ауардын аидара ахьақәӷәӷәо ауп иахьҿыжуа ҳәа, убас ихьанҭаӡа дқәыԥсычҳаит, лаԥхьаҟа даарыхеит аматериалқәа лгәыхьанҭара иаанагоз ҿырҳәала исҵахьан: “Қарҭ Аԥснынтә раԥхьа ажурналистика иҭалаз сара сакәын. Борис Гәыргәылиа “раԥхьатәи ҳажәҵыс” ҳәа дсыхгәырӷьаауан. Сызфаз ақырҭшәа. Иара амшалоуп абласаркьа зышьҭысхыз. Уаҭҳаратәи ашкол санҭазоуп, ақырҭшәа ансыхьӡа, исзымдыруаз абызшәа анааи иҭыҵны ицоз реиԥш цасҳәа сҭыҵны сымцеит. Аха иаласхузеи, изакәытә аахоузеи иахьа ожәраанӡагьы ҳажәлар ирнаҭо. Нас ианбеилыркаауеи абри аԥсуаа”.
Ҽнак, агазеҭ ҭыҵраны ианыҟаз лара дахнагеит. Реиҳа еицәаз акы ашьҭра рҽахьырыгӡеит, ҳредакторгьы дааит. Жәабран /Февраль/ 13 рзоуп. Ианырҵаз азы ҳнеимҵашшуа ҳаидтәылара дақәшәаны даҳҭааит Анатоли Бата-иԥа Возба.
Анатоли Возба ихьӡ аԥсахуан агазеҭ “Бзыԥ”,
Аԥсны зегь азыԥшын, иаԥхьоз иман насыԥ...
Сшәыкәыхшоуп Возба иԥсахра зылзыршаз,
Аԥсны ҳаназшьаз Анцәа, ҳшамкәа ҳазшаз...
Ҳҿаԥшыларала иҳахьыз еиликааит Анатоли Возба. Нас иара иабиԥара иаҵанакуаз, аҵара ицызҵоз иҩыза
гәакьа Олиа Ԥлиа-ԥҳа лаԥхьа дналыртәан иҟаз изеиҭалҳәеит.
– Иџьашәымшьан, арҭ рҽыззыҟарҵо ҳабашьроуп. Шәгәы шәҽаныз, ҳара ҳазцарызеи, абар, шәаԥхьа ҳәа ҳаԥхьа инықәиҵеит Жәабран 10, 1990 ш. азы иҭыҵыз агазеҭ “Бзыԥ” аномер ҿыц. Ҳаццакуа иааҳартызар – Алхас Шьаҟрыл истатиа. Ан. Возба дышҳзыԥшыз ҳхашҭын аԥхьара ҳналагеит. Мчыбжьык чгара итәаз дшабаны аӡы анижәуа аиԥш акәын ҳахқәа шьҭымхӡакәа ҳшаԥхьоз. Схы ҩышьҭысхзар Ан. Возба дыччон.
Алхас Шьаҟрыл, усҟан ҳарҭ аӡәгьы дҳамбацызт. Аха ихьӡ Аԥсны иахыҵәахьан. Харада ахара идҵаны Цәыббра 27, 1989 ш. азы дҭаркит. Мурман Силагаӡе иакәын шьаусԥшааҩыс имаз. Иҟаиҵаз агәнаҳара адгылацәа аиун, ддырбаандаҩит. Раԥхьа Аҟәа дрыман даанкыланы. Нас Урыстәыла зегь реиҳа акартоӷа ахыгара ахьыцәгьаз Краснодартәи абахҭахь ддырхеит. Цәыббра 27 азы Алхас Шьаҟрыл данҭарк мызкы ааҵхьан еиԥш, амлашьра дтәеит иашаны иус иахьахәамԥшыз, идыркылоз ахьиашамыз азы. Истатиаҿы далацәажәон абри зегьы. Дышдыргәаҟуа, аԥсуа патриотцәа, аиашазын иқәԥоз ргәаӷ шихҭырхуаз иҩит. Уи ала ақәыԥш ибон Аԥсны алахьынҵа арыцәгьара ишашьҭаз, иара ила аҵыхәа шԥырымҵәоз. Аха агәра ҳиргон иара дшырзымԥсахыз. Аныҟәара даналагоз инаркны иан арҵаҩы Нелли Гәыргәлиа-ԥҳа Лыхнашҭаҿтәи аныҳәақәа рахь данналагозтәи амшқәа рҿаԥхьа аҭоуба шиуа, дзааӡаз иаб иашҭа ахаангьы иуаажәлар реиԥш ишимырԥхашьауа. Истатиа хиркәшазаап абарҭ ацәаҳәақәа рыла: “Сара сеиҳагьы шәарҭ аԥышәа змоу ишәбарҭоуп ақырҭқәа ҳмабашьыр шырымуа, уи амҩа ишықәыу. Нас иабаҟоу абџьар? Абри ауп ҳҽыззыҟаҳҵаша”. Аха аредактор усҟантәи аамҭа инаҭомызт азы арҭ ацәаҳәақәа ацрихит. Рацәак аабжьымсыцкәа, Аԥсны жәлар рфорум “Аидгылара”
имҩаԥнагон Аизара ду. Раионцыԥхьаӡа ахаҭарнакцәа ҳалахәын. Ҳараз Чамагәуа. Владимир Бениа, Артур Конџьариа уҳәа Гагрантәгьы иҟаз маҷҩымызт. Алхас Шьаҟрыл изҵаара шықәгыламызгьы, ихаданы иагәылсит. Ари ахҭыс Аԥсны алахьынҵа злакәыз ала Нелли Ҭар-ԥҳа днықәгыланы истатиа даԥхьеит. ”Шәгәы шәҽанызҳәоуп! – уи иаҳәозгьы, иаԥхьаз дзаԥхьазгьы, лнаҩсан иқәгылозгьы убри ала иалагон.
Абри ауха зынӡагьы смыцәаӡакәа Алхас Шьаҟрыл сизхәыцуан. Исымбацыз Алхас ихаҿсахьа иалызбаауан Рауф Лакоба, Ҭенгиз Лакоба, Кока Инал-иԥа, Рауф Лакоба иаб Несҭор Лакоба Қарҭ ахәшә иҭаны Бериа иҭаирхахьаз рхаҿсахьақәа. Зықәра мшәыцыз ақәыԥш иҩызцәеи иареи Москва, Бутирка абахҭа иҭакын, зынӡа рышьаҭақәа рырӡразы. Жәаа шықәса анбархыҵуеи ҳәа рымшқәа рыԥхьаӡон. Ашьра рықәын, аха ара уаанӡагьы иршьхьоу ираҩсуан, идыргәаҟхьан. Рхәыҷра аԥшӡара рылырххьан, алимон андырҩо еиԥш, рыхаарақәа рылдырҩаахьан. Нас рашәарамза 6, 1941 шықәсазы Бутирка абахҭа ихәҵаҟаҵаз акамераҿы ԥшьынтә игеит ахысбжьқәа. Ԥшьҩык ақәыԥшцәа ршьа назкыдшылаз аҭӡамц еиқәаҵәақәа рыда шаҳаҭ дрымаӡамкәа. Рыԥсқәа нырхабеит.
“Бутирка абахҭа, Рауф Лакоба дахьыҩнаршьыз, дахьҭакыз акамерақәа аҩбагьы рҿы анеира азин ылхны сыҩналаны избеит. Сшьапы аныныҩнасыргыла нахыс аҭӡамц ҿаҳақәа жәибжь шықәса зхыҵуаз игәаҟбжьы рылҩны исаҳауазшәа сцәа-сжьы сыхӡыӡаауан”, – Шь. Аџьынџьал ироман “Аҳәа зыҟәну Аџьныш” аҟнытә.
Ҩ-аамҭак, ҩ-хлымӡаахрак – Рауфраа ҭаркит ҩажәижәбжьтәи арӡра ахаан. Иахьҭакыз кылаара
хәыҷӡак аман. Рауф убри дклыԥшны ианду Шьахәснеи умшәан, Рауф, ҳәа зԥа иқәҿызҭуаз иан Сариеи ибазшәа игәы инырбалон. Алхас Шьаҟрылгьы Рауф иеиԥшҵәҟьа харада дҭаркит, аха 89-тәи ашықәсқәа рзын аихатәы ҭӡамцқәа дрыбжьакын, кылԥшырҭа ҳәа мацәаз ларҭакгьы амаӡамкәа. Рауф Лакоба иргәаҟра ашьаҭақәа рҿы дгылан иааҟазҵалакгьы зықәҿиауаз Бериа Лавренти. Алхас Шьаҟрылгьы ихьӡаз аԥашә дацқәа уантәоуп иахьынтәаауаз. Уи ауп ԥыҭҩыкгьы ршьа казыршхьаз. Рауфраа абахҭа иҩнаршьит. Алхас Шьаҟрыл еицәазгьы изыԥшызаауан фырхаҵарыла дыбнамлазҭгьы. Ажәала идырҳәалоз ада идԥхьаӡаланы ашьауӷа дызлақәдыршәашаз ҳәа материал еицарсак рнапы иакымызт. Аха 89-тәи ашықәсқәа ҩажәеижәибжь инеицәаны амҩа азҭоз, адгылаҩцәас иамаз, ҳаамҭа арқшара знаныкьараз, иаарҭаху ҳалыршо иаауаз Қарҭаа ракәын Бериа имоҭацәа... Абас харак ахьидмыз азы Алхас иааигәара шәаӡыӡарак ааиуамызт. Дыӡрыжәхеит ииашараҿы. Усҟан дфырҭынхахьан Алхас, афырҭын изуҳәаратәы. Адыд амацәыс ианахнарҟьалакь, Гечба Даҭа Анцәа диҳәалон: “Афырҭын, уҭра уҭыҵ. Афаџь иаиааирц зылшо уара уоуп, ма адыд ҩнык иаахар ауеит, аҵлақәа раҳ аџьҵлақәа хнаҟьар алшоит”, – ҳәа. Аха усҟан Афырҭын ацынхәрас аԥшатлакә анцәырҵ, ауаҩы даҿашәар дҭанархон.
Иаԥыхьашәаз ԥсытәгьы, ԥсаатәгьы, ҵлагьы, бӷьыжәгьы, иара ауаҩгьы дааиларҵәины, рызегь агра днаргон. Ауаҩы аҩны ма аҵлақәа адыд анраахо, афырҭын акәӡам, аԥшатлакә ауп ацхыраара азҭо ҳәа иԥхьаӡоуп.
Шьаҟрыл Алхас ицҭакыз агәыԥ фырҭынҵас дынрылагьежьит. Абналара иазыҟеиҵеит. Иаарыкәыршаны еихатәгәарала иҭаԥахыз, ауаҩы иакәым шышкамсгьы зкылымсуа еибыҭаз, рхы
иадырхәаша маҭәарк рымаӡамкәа напхыцла мацара бжь-метрак ихәҵыржааит. Еимаҳар ҳәа имшәаӡакәа, Алхас игәы мыҭрысӡакәа, еихьырԥшны, зныкҟьарала еишьҭагыланы ихәыҵсит. Ицеит, наӡаӡа рышьҭақәа ырӡны...
Абри иахҭнуп Алхас иԥсҭазаара зегьы. Ҩажәа шықәса анихыҵуаз инҭадырԥалаз иқәыԥшра ацәаԥшӡа иҳдырҵәраахьан. Абжьаратә школ ашьҭахь аррамаҵура зхызгахьаз, аекономикатә ҵараиурҭа аҭалара гәҭакыс измаз иԥсҭазаара рҿаҟәахьан. Иаразнак иааигәыдҵаны дыршьыр еиӷьишьо дҭадыргылахьан. Аха нас Анцәа диҳәон. Лыхнашҭа ивагылазшәа дацәажәон, уи амч ду Аԥсны зегьы азын ишдоуҳаз дазхәыцуан. Аҵыхәтәан иқәкы наигӡеит – дыбналеит. Абахҭаҿы данҭакыз еицәаз аамҭа изыҟалеит. Иԥсадгьыл аҿы иҽиҵәахыр акәхеит. Знык Ҟазахсҭан иҩызцәақәак рҿы дыҟан. Нас Аԥсныҟа данаахгьы, чарак аҿы дызнеиуамызт. Иҩны ныҳәак дзаԥыломызт. Нас ианшьцәа Гәыргәлиаа рҿы – Кәтол ԥыҭрак дыҟан, Дәрыԥшь иаб иашьа Жорагьы диҵәаххьан.
#
Ҳаиҭ Барцыц: Дәрыԥшь
– Арҭ риашьара апатриотизмра иалҵит. Ихәыҷугьы идуугьы хацәоуп. Жора Шьаҟрыл ма Ваниа иҿы дшыҵәаху ирықәлар амца рыжәырҵон, сҭахап ззымдыруаз ракәын. Амҵ рхы иқәдыртәомызт. Игәыҭбаацәан. Гәнаҳарак аӡәы изырымуцызт.
#
Радик Ражден-иԥа Гәымба:
– Алхас иашьа Баҭал сара дысҩызоуп. Лыхныҟа сицны сцалон. Рыҩны сымҩахыҵхьан. Иашьа
дыздыруан. Ишәхьоу, иҭышәынтәалахьоу, ақәра наӡа змоу аӡәы иеиԥш сиҵаԥшуан. Дцәырҵыр ахьынӡаҟамлоз машьынала Џьгьардаҟа дангатәыз сара дызгахьан. Амҷаа рҿы дыҟан. Ҭынчк иакәын. Иажәа раӡан. Амҷаа рҿы даныҟаз дымтәаӡакәа еибашьыга абџьарк инапала еибиҭеит. Аамҭа иԥырхагамхакәа бзиа иибоз аекономика афакультет Анцәа иаҭәеишьан далгазҭгьы, аӡәыҳәа Аԥсназын игылазаауаз дыруаӡәкхон.
Аибашьра аҿынӡа мызқәак аанханы иҟан / иабаадыруаз акәымзар/, Алхас Шьаҟрыл ишьҭазара аҵыхәа злаԥырҵәаз ала, азинхьчаратә органқәа ашәҟәы рыманы инеит иаб Виктор иҿы. – Оҳ, гәышьа! – ҳәа рыбӷақәа ҩеиҵырхырц рҭаххеит хьаас дызмаз зегьы. Аха ирзеиҵымхӡеит. Афы иареиџьхьоу аҵла аҽазеиҵыхӡом, ааԥынрала махәҭақәак рыбӷьқәа аауазаргьы. Гәнаҳала дахьҭаркыз заҟаҩы иҭахыра хәыланашьыда. Дзыхшаз раԥхьагьы иабылуан аԥсуаразын зышькыл ианымгылакәа ишҽыжәыц иҽыжәыз Алхас Шьаҟрыл иабацәа ргәаӷьоуп имоу ҳәа шизырҳәозгьы, иара урҭ ртәы акырӡа дахыԥраахьан, иҵегь шилаз рбеит ахақәиҭра аниоу. Ихҭыргахьаз зегьы ихаиршҭит. Ихҭызгаз рцасгьы мыч ҷыдак илалеит. Аԥснытәи Аҳәынҭқарратә Университет ахь ихы ирхеит. Еиҟәыршарц шырҭахызгьы дназхәыцит. Ақырҭуа бызшәа амшала заҟаҩы рышколқәа карыжьхьадаз, ихыбжа-ҿыбжаха ҵарада заҟаҩы ықәдырхахьадаз. Рхыԥхьаӡараҿы иаргьы дныҟалазшәа игәы иабеит. Зегь акоуп сара гәыла иалсхыз афакультет сҭалароуп ҳәа инышьақәирӷәӷәеит. Ишәҟәқәа алеигалеит. Актәи аԥышәара иҭиит ибзианы. Аха аҩбатәи дзахьымӡеит, уи аҽны абџьар шьҭихыр акәхеит. Усҟангьы деиҵамхаӡеит.
Гагразын ажәылара аҿынӡоуп. “Горгаз” ааигәара итәаз иҩызцәа дынрылаԥш-ҩрылаԥшын, иҩызцәа х-ҩык Асҭамыр Габриа, Феликс Арсиа, Капишавиӡе Ҭемур даарыԥхьеит.
– Ԥшыхәра ҳцоит уаха, шәҽазыҟашәҵароуп, ишыжәбо ажәылара ааигәахеит. Арахь ҳабџьарқәа маҷуп, – иҳәеит.
– Патронада ҳцома, абџьардоу? – даацәырҵит ҷкәынак, даҽаӡәгьы.
– Излазбо ала, гәуп абџьарс иҟоу. Убри змоу шәансыцныҟәа, шәеидара абџьар аажәгоит, – иҳәеит. Азныказы илафыз џьыршьеит, аха Алхас ус алафқәа зыршәуаз дреиуаӡамызт. Уаанӡа зны имала данца ҭыԥ маншәалак илаԥш иҵеикхьан, аԥсуак аранӡа дааины иҟамлацт ҳәа гәата-бӷата ифо-ижәуа иахьеилатәаз. Рабџьарқәа еиврыԥхаа игҿагылан. Зынӡа шәарак рныԥшуамызт. Усҟан ауп Алхас ианидыр дышгәыӷ-гәыӷуаз зынӡа ахара дшыргәылалаз. Уанӡаҵәҟьа инеихьаз ԥшыхәҩык дҟамлацызт. Абри асахьа илаԥш иаахыҵуамызт, дарцәомызт, дартәомызт. Иара дыԥшьҩыкны абарҭ аҷкәынцәа иманы дазааигәахеит абри аҩны. Раԥхьаӡа “данырҭаауаз” еиԥш ифо-ижәуа итәамызт. Урҭ иф-ҩыкны ирыкәшеит рабџьарқәа кны. Алхас дара рахь иҿынеихеит. Иҩызцәа ахьгылаз ишьҭыԥсааит, иҽриҭоз џьыршьеит.
– Биҷо, хочаладе! – ақырҭшәеи ашәан бышәеи неиԥшьны салам анриҭа, арҭ Бзыԥҭатәи ашәанцәа ракәын, дара дыртәыз џьышьа “Хоча уаџьр” /бзиара убааит/ ҳәа аӡәк иеиԥш рабџьарқәа анкарыжь, Алхас иҩызцәа рықәҿиҭит. Ишьҭышәх “икарыжьыз ҳәа. Аӡәы ида егьырҭ ҭаслымхеит, еилауаҭыруа инхеит. Аӡәк иабџьар ашьҭыхра дахьӡеит, аха акгьы рылдмыршакәа раԥхьа иргыланы, рабџьарқәа рхыхны ирыманы рҭыԥ аҟны иааит. Абас изықәгәыӷуаз хыхьчагак рымаӡамкәа ф-ҩык рҳәынҷеит, ршәақьқәагьы еиқәхаԥса ажәыларазын еиқәдыршәеит.
Алхас Шьаҟрыл иҭахара иазымхәаҽит иуаҩра, ианшьҭра, иабшьҭра...
– Ари ԥсраҽеими, абахҭа дҭаԥсыр акәын ааха анҳаиҭоз, – иҳәеит иаб иашьа Жора. Алхас джыцәӡа
даныҟаз инаркны Жора маӡаҭрас диман, диқәгәӷуан, еиҳабыс Алхас иакәызшәоуп гарашәк зҵадыргылахьоу араҵлеиԥш дшиԥхьаӡоз.
##
Рудольф Алшәындба:
– Санизымхәыцуа мшык ыҟамзар ҟалап абри аҷкәын. Раԥхьаӡа илакҭа санынҭаԥшы инаркны сыблақәа дрыххалеит. Абри аҷкәын изгәакьацәа, лассы-лассы ихьӡ зҿакыз, инықәуаз, дзыхшааз реиԥш иаб иашьцәа, иан лашьцәа “Радеда” ҳәа ихьӡала ԥҳәызбак рашҭа лҭагылара раӡазҭгьы, изакәытә лахьынҵазаауазыз иҭаацәагьы ҳаргьы иҳаураны иҟан. Изеиԥшрахарызыз уи ихшара. Абас заҟа шьҭра еихәланарцәазеи аибашьра. Иҳацәҭахыз мыцхәы иахьырацәаҩу адагьы аџьалда иахьҳцәырфаз азын акәхап Алхас раԥхьа днаргыланы схы изсызҭымго, еиҿсырԥшлоит, иаҳҳәап, 60, 70, 80 анырхыҵлакь урҭ зеиԥшрахарыдаз, заҟаҩы рыбжьы иааӡарыдаз ҳәа.
...Адоуҳаџьбарара. Жәҩанынтә аӡәгьы излеиӡом иҳамҭаны. Уабацәа ршьапышьҭақәа ахьану ауп иахьыларҵаз. Дара рҿынтәоуп иахьынтәаауа. Алхасраҿы иубоит иаб иашьцәа рдоуҳа, рпатриатизмра, рқьиара. Иабацәа раҳәшьцәа аеҳәшьара иныҟәыргахьаз. Иан Нелли – анра аныҟәгара зегьы ишеицрылымшо знубаало. Аншьҭра – Гәыргәлиаа. Алхас иан Нелли лашьа гәакьа иоуп апоет, аҵарауаҩ Борис Алмасхан-иԥа Гәыргәлиа. Аибашьра жәеиза мшы анахыҵуаз аҽны Шрома иҭахаз Борис Гәыргәлиа иԥа Абзагә иҟәырҷахагьы ахы цәырган Алхас иҟны.
– Алхас Шьаҟрыл аԥсҭырк рхагылара зылшоз арԥысын. Аԥсны амацара акәӡам иара Кавказ зегь азын дцәыӡ ӷәӷәоуп, – иҳәеит Муса Шанибов, “Самшитоваиа рошьа” иԥшәмеи иареи ахьеицыҟаз ҳредакциа
аусзуҩцәа гәыԥҩык ҳаниҭаа. Усҟан Мрагыларахь аибашьра еилымгацызт...
Наԥҳа Кьагәа ҽнак Цандрыԥшь Ацанба Урыч иҩны длеит. Ишеицәажәоз аамҭа акыр инеит. Ауха уа даагылеит. Аҵых акыр инаргеит. Ҳабацәа усгьы, ажәҩан иҩаҵамԥшыкәа ишьҭалаӡомызт. Убас аԥацха абарҵа иныҵагылеит, ажәҩан ахь иԥшуа. Ихьыҵәцараха еилган ажәҩан. Ацанба Урыч илаԥш еҵәак изадымгакәа дшаҵаԥшуаз акраамҭа цеит. Ари даара иџьеишьеит Наԥҳа Кьагәа.
– Маӡас иаҵоу сзаҵымхит, аха џьара акы убеит, Урыч. Ирҳәазеи узгәылеимдо Гечрыԥшьтәи аеҵәақәа ҳәа дыхҭакны диазҵаазаап. Урыч илаԥш уи аеҵәа иадымгаӡакәа даацәажәеит: “Ашәышықәса аҩнуҵҟала аӡәы иоуп ииуа – аԥсҭырк ԥхьа изгаша, имиц аӡәы ииеҵәахә збеит, избеит сҳәоит, ахы снарбеит. Иҟалап, уи дахьиуа Бзыԥҭа акәзар, ма абжьуаа рҿы, мазаргьы, Лыхны акәзаргьы ҟалоит. Уахәаԥши иираны иҟоу иблаҷыц шахоу, Аԥсадгьыл азын иԥсадгьылхо аӡәы иоуп ииуа. Уи диуанаҵы иагьа мцашоура ҳахәлашәаргьы ҳазыбылӡом. Иуаҳама, Кьагәа. Рацәакгьы изынҵӡом. Дышқәыԥшу иԥсҭазаара зегь аҟны аџьамыӷәацәгьа ихыганоуп дышҭахо. Аха уи аума, адунеи дақәлазаауеит. Дақәлазтәуа ауаа иара илшаз аӡыргареи, аиҷаҳареи, аихаҳареи зылшаша ангыла. Убри зегьы ирыцкуп, иухоумыршҭын”. Заҟа шәышықәса ахыҵуазеи ари ажәабжь. Исзеиҭазҳәаз Гагратәи аҭаҳмада, ажәабжьҳәаҩы Бекьиа Бганбагьы акыр ҵуеит иԥсҭазаара далҵижьҭеи. Аҟәыӷа ажәабжь ииҳәаз иашахеит. Аӡәгьы иакәымхеит, шамахамзар, Аԥсны аԥсуа шҭацыԥхьаӡа ирызҳауан уи аеҵәахә нашана ззеиԥшыз аԥацәа. Дара роуп изыбзоуроу амш ҿыцқәа рира. Ҳаҭыр ақәҵашьа ҳанақәымшәа, ҳхоуп изгәыдаҳҵа...
Извыршьаазу? – иахьанӡагьы армаҭәа ршәуп,
Шәнеибац урҭ рыбжьала Гагреиԥш ихәшәуп.
Ивыршьааз иакәӡам амыткәма ианҵатәу,
Ивыршьааз игәаӷьроуп ашәа ззаԥҵатәу.
Иԥсы зхаз иԥазаҵә иабыхьӡ ихабон,
Рыԥсы зхаз рҩызцәа рывараҿы ибылуан.
Ԥагәрӷьа хысбыжьха ахысбжь рзыргатәуп,
Лахьынҵас урҭ ахьҳаузгьы ҳзын игәахәтәуп...
Аҩымсаггьы шықәсык зны ихысуеит ҳәа ажәаԥҟа змоу аԥсуаа роуп, аԥсуа ҩымсагхап ихысуагьы. Аԥсадгьыл азын аибашьра неироуп анырҳәа ауаҩы ишьра зҽазыҟазымҵацыз анхаҩы иҽага аашьҭыхны игәашә дынҭҟьеит. Зышәарыцага бџьар шеиҵоу игҿазмыргылацыз, ашәақь агәыцә аҩсҭаа дҭоуп ҳәа хәыҷи-дуи ацәызыхьчалоз ишәақь кны днеир аибашьра згәы иҭамгьы дхьанырԥшып ҳәа дазхәыцит. Иску рбар, абџьар шьҭашәҵа, шәынха, шәысабицәа шәааӡала рҳәап ҳәа дхәыцгәышьеит иаамҭа кьаҿ иҭагӡаны. Дагьиашан.
Аха ақәԥара қәԥара мариамхеит, ахыхьчаразы анырхага маҭәахәы азымхеит – дҭахагәышьеит. Убри амш инаркноуп “шәнеибац” анга. Иахьа ожәраанӡагьы аԥсуа илымҳа иахьҭаҩуа “шәнеибац” ауп, ари – “сан”, “саб” зыԥсахуа шьардаамҭоуп ҳара ҳзын, Аԥсны Агимн шьаҭас иамоу ауп, изгәалашәазгьы иароуп. Ирҳәоит, убри анхаҩы данҭахоз аҽны аԥссарада акгьы аздыруам ҳәа иаҳаԥхьаӡоз аҩымсаг ахьыгҿагылаз ихысит ҳәа. Аха уи ахысбжь заҳауагьы аира зҽаззырхиауа иакәзаап. Амала, ахарԥ зшәны ииуа шәҩык рахьтә аӡәы шиакәу еиԥш, зегьы еицранеишьом. Аҩымсаг ахысбжь знырыз асаби ижәлар рзын ԥсабаратә доуҳа џьбарак илалозаап, аҭоурыхтә хҭысқәа, ашьаарҵәыратә еидысларақәа раан даԥхьагылаҩхазаап, аԥсҭыр
еихьирԥшырц илшозаап. Уи ахысбжь зҳәас иамаз Аԥсадгьыл ахьчароуп, анхарада малк ихнамхыцыз, Анцәа нцәахәыс ииԥхьаӡоз, ԥсыцқьас дызхәаԥшуаз Анхаҩы аџьалда иҭархара азымычҳаит рҳәоит. Уи ахысбжь ааԥхьаразаап, ныҳәаԥхьӡызаап адунеи аҿы еибашьрак ҟамларц. “Амаалықьцәа шәырԥшла, шәрыҵаԥшла” аҳәозаап. Уи азоуп аҩымсаг асаби дахьчоит ҳәа ан ӡаагра данцоз, ма даҽа уск данаҿу игара аҵаҟа изышьҭалҵоз, ахатәы доуҳатә мчы амоуп азоуп ашәақь еиԥш, иаргьы уахысыр зырымуаз, уи адырга иахьагьы изазхьаԥшуа. Аԥсуа ичеиџьыкақәа раԥхьа игылоу аџьықәреии аҩымсаги рыжәлақәа еилаԥсаны ҽаанбзиалаҳәа амхашҟа еицҭыргоит. Уҭраҭых хыкқәаки даҽа қыҭанхамҩатә культурақәаки реиԥш, дара-дара еихыбааны еибашьаҳаӡом, еицлабны ауаҩы изын еицызҳауеит, еиҭахгьы иара имахәҿа иабзоураны.
Иахьа ожәраанӡагьы аԥсуа сабицәа ркәыршақәа амшынқәеи аокеанқәеи еимакны еибадырбоит, рыбаҩқәа ҭаҵәаауеит ҳамшын Еиқәа, ҩашьара ақәӡам уа ихыԥсалоу анацәа рылаӷырӡқәа. Амшын аиҳа урҭ ҵаан, амшын-ӡы иазымӡҩаӡеит, уи иазмырӡҭит ан лылаӷырӡ зҵааз агәырҩаша. Уыгьы дацәынхеит аԥсуа. Изынхаз ижәлахәқәа рыла иҵәҩаншьап еиқәирхеит. Уазашәала ирааӡаз ирхылҵыз арӡра иагеит, еиҭагьы инхаз акьоу-шәоуқәа рыла рхы рымшьит, рылҩаҵә еихәладмырбеит. Уи рханаршҭит Аџьынџьтәылатә Еибашьра Дуӡӡа. Усҟан иизгьы, уи ашьҭахь иизгьы ҳгарақәа андырҵысуаз “Агарашәа” рхашҭны” “Ауазашәахь” ма «Ахәрашәахь» ишианагоз мҩашьауа рцәыӡқәа ҳара иаҳхааӡалазшәа, рхы-рҿқәаҵәҟьа аадыруазар аҟнынӡа рхьаақәа ҳарзааигәахеит, рхьаақәа ҳашԥыршәа-ԥыршәоз иҳазҳаит, уи иахьанӡагьы иҳаламбаӡацызт, еицәаз ҳашнахәлашәазгьы.
Аинаржьи Сасрыҟәа дышиз еиԥш аџыр ырӡыҭны ианииржә шьыбжьаанӡа дшеизҳаз, афырхаҵарақәа
раарԥшра дшазишаз еиԥш, амыткәмеи алаӷырӡи ирыларааӡаз абиԥарақәа иахьанӡагьы иҳазгәамҭац, ҩнуҵҟатә мыч ҷыдак рымаҵәҟьазаап. Иара убри акәхап ҳаҷкәынцәа ршьапы ихзыргылазгьы. Ианиашьа ҳамҳәап, ахаҵа данаҭахыз аамҭа анҳзааи ҳҵеира зыԥсаз аадырԥшит, уи дырҵабыргит. Урҭ Аԥсны зырҵысхьаз иазыӡырҩит, рбызшәала ихәыцит, рхала ргәы иацәажәеит. Џьара ишит, џьара иҷҷеит. Са сзын иџьашьатәӡам уи, издыруан ус ишгылоз. Иҟоуп убас еиԥш мчык агәаӷьра улазҵо, аха иахьынтәаауа ауаҩы ахаангьы дыршьа имаӡам, иара иуаназшьаз, иулазҵаз ида. Уи ахьыԥшьаҭра амаӡақәа ирхьыԥшьаҭроуп, ауаҩы деибаркны дызмоу. Аиаша акәхап, рыԥшӡагас имоу. Уеизгьы ари абзиабароуп изхылҵәҟьаз Анцәа ибзиабара инаваҟәыло Аԥсадгьыл абзиабара. Иҟалап, ҳабацәа урҭ рабацәа Рыԥсадгьыл азы ирнымҵуа ирнылахьаз абылрақәа ирхыҵхырҭахазаргьы. Ианԥсуаз ирыцымԥсыкәа, ианҭахоз ирыцҭамхакәа, ианырбылуаз ирмыблыкәа доуҳак рхылҵ рҿы икылигазар. Иаҭахны иҟалозар рҭоуба еиларымгарц, урҭ рыхәрақәа убри аҿынӡа иҵаулазаарын, ашәышықәсақәа архыџ-хыџхьазаарын, гәҽанҵара ҳасабла рыҩмсагқәагьы шықәсык ахь зны имхысыр амуа.
Аԥсадгьыл иарҭоз, уи аҿаԥхьа аҭоуба шыруаз аҭоурых шәҟәқәа рыла иҳаҳахьан, аԥсуа ҿаԥыцтә ҳәамҭақәа рҿгьы иаабахьан. Ииашаны аҭоуба аура мариамызт. Ишымариамыз лабҿаба иаҳбарҭахеит Аԥсны аибашьра ианналага, аҭоуба аура ҳаҷкәынцәа ианаарыдгыла. Ииашаны иаҳҳәозар, аԥсышәалагьы иаҳмаҳацызт. Агха смыхьуазар, аԥсышәала зыԥсадгьыл аҭоуба азҭаз Геннади Платон-иԥа Ҵәыџьба иоуп, аԥсуа телехәаԥшрала уи иазыӡырҩыз ԥсык рхыхны ԥсык рханаҵеит, дак рылаԥыҵәҵәаны дак рзеиԥнашьит. Иахьанӡагьы иаҳхашҭӡом уи заҳаз, исҭахуп уи шәгәаласыршәарц, ус машәыршәагьы акәымкәа:
 437–712      
