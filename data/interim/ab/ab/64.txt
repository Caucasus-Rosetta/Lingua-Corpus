
Аныки абыки ирхылҵыз хҩык аишьцәа, раб иҭынханы ирыман х-ҽхәыцк.
Ахәыцқәа акы еиқәаҵәан, акы шкәакәан, егьи азын.
– Абыржәы ауп уанысҭаху ҳәа ахәыц еиқәаҵәа аацәырганы
уацәажәар, иԥаџьԥаџьуа (иҽырԥа-ҽырԥо) уаԥхьа иаақәгылон, ҽеиқәак
акәадыри иареи еиқәныхла, аҳәа, атапанча, аҟама, убас ацәашәҵатәы
иацу зегьы иара аҽы еиԥш еиқәаҵәаны алаҳәахӡ иаҩызаны иҟазар еиԥш.
Егьырҭ ахәыцқәагьы убас акәын ишыҟаз. Унрықәцәажәар, иԥаџь-ԥаџьуа
уаԥхьа иаагылон ақәтәарада ус рымамкәа еиқәхаԥса.
Аҽеиқәа еибашьыган, аҽыхәа хәмарган, аҽыз ныҟәаган, уахи-ҽни
ааԥсара ақәӡамкәа.
Ахҩеишьцәа абри еиԥш абҭынхас ирымаз, аиҳаби агәыбжьанытәи
ракәын зхы иазырхәоз, дара рхаҭақәагьы арԥарцәа бзиан,
иагьуаацәгьақәан. Аныҟәара ишаҿыз иаҿӡан. Ицон ақыҭақәа рахь,
иқәылон, ауаа дырҳәуан, амал еимҵәаны иааргон. Аиҵбы башак иакәын,
егьараан дубаргьы ахәа ишьапы ыларшьшьны ахәышҭаара дыҽҳәатәан.
Ишәиҵомызт, иҟәниҵомызт, иуҭар ифон, иумҭаргьы дыҟан. Иашьцәа
шьардак ҳаҭыр иқәырҵомызт рашьа, – уара аччиа, ҳаб уабеихылҵуаз
урԥхашьагаха, – ҳәа иԥхашьаны ддәылырцон рыҩны сасык данааилакь.
Ҽнак зны аишьцәа рҽааибырҭан қәылара ицеит, ԥыҭрак иахьзымаауаз
дгьыл наскьак ахь. Иашьцәа уажәшьҭа акыр инаскьахьазаргьы
инаскьахьеит анигәахә, рашьа аҩны иҟаз аҭацацәа днарылагьежьын
уаҳа аҭахымкәа ипҟеит. Убасҟан инаркны иҭацацәа рыпҟара далагеит
иашьцәа ндәылҵцыԥхьаӡа. Аҭацацәа рабхәында даара ддыргәыбзыӷит,
иахьа даҟәыҵып рҳәеит, деиҭадыргәыбзыӷит, аха иамуит; ԥсыхәа римҭо,
заҵааира деицәахо далагеит.
– Иагьарааны иҳачҳаргьы ари ҳзыхәо усым ҳхацәа шааилакь
ираҳҳәароуп, – рҳәан, ирыӡбеит ныҟәара иҟаз рхацәа
шаахынҳәыҵәҟьалакь ирарҳәарац, ишырыӡбаз еиԥш иагьынарыгӡеит.
Даара ирцәымыӷхеит аишьцәа рыҳәсақәа ирҳәаз, дырцәымӷны,
даҳԥырыргап ҳәа ирҳәоу, ҵабыргны ирҳәоу, – рҳәан инеимҵарк-ҩеимҵаркит, аха рыла иабаанӡа ирызхамҵеит. Рашьа ччиа инаиабашь-ааиабашьшәа, рыҳәсақәагьы инарабжьа-аарабжьашәа рун, ныҟәара
ҳцоит рҳәан инаскьаны иаахынҳәит, рыҩны иахаҩарц. Рашьа ччиа
рыҳәсақәа ипҟоу, импҟоу аиаша еиларкаарацы. Ишныҵҵыҵәҟьаз
далагеит рашьа рыҳәсақәа рыпҟара.
Аишьцәа еилыркааит иҟаз аиаша. Инеилацәажәан ирыӡбеит,
дахьзымааша дгьыл харак аҿы дганы дынрыжьрацы. Агәыбжьанытә,
иашьеиҵбы ччиеи иареи џьара ицошәа даашьҭихын иҿынеихеит. Ԥыҭк
инаскьахьаны еиԥш, икалам иҳазырҭра иааҭихын “абыржәоуп
уанысҭаху!” ҳәа аҽыз хәыц дақәцәажәеит.
Иԥаџь-ԥаџьуа иаԥхьа иаақәгылт аҽыз. Акәадыр, ацәашәҵатәы,
абџьар-маҭәа, зегьы иара иахәаԥштәны. Афырҳәа днақәтәан иашьа
днеиҽхьниҵеит, – Чоу! – аниҳәа инаиҵԥрааит. Шьха, бна, ҩны-гәара ҳәа
акы иааннамкылаӡо ихьшьыцбаха идәықәлеит. Даара акраамҭа ицон
бнала мацара. Уажәшьҭа абрантә дызнеирым ахьигәахәуаз ианнеи,
иашьа дааиҽхьынҳәаны дынкажьны дхынҳәит. Иашьа
данынеиԥырҵҵәҟьа деихеит иаргьы ишьҭахьҟа.
Аҽызгьы ҽызын, аха аԥхьа иара дааит. Аҽҭра ашә ааиртын аԥҳә
ҟәынџь-мынџьқәа наиқәыжьны аҽыхәчар дынҭалеит дкылԥшуа. Абнаҿы
дкажьны иааз иашьа аҽҭра данааҩнала, ахәыцқәа зҭаз акалам иҳазырҭра
иааҭихын ақьарсҭақәа ахьеиласоу рхаҿы акылҵәара инҭаҵаны, ашә
наркны дындәылҵит. Ахьшәҭҳәа аҽыхәчара дынҭҟьеит аччиа. Ақьарсҭа
ахаҿы иашьа ииҵәахыз акалам навҵиԥаан има дындәылԥеит. Уажәшьҭа
иазхоуп ахьигәахәуаз аҭыԥ аҿы даннеи, икалам аацәыриган “абыржәоуп
уанысҭаху” ҳәа аҽыхәа даԥхьеит. Еиҩаҳаҳа арашь иаԥхьа иаақәгылт,
акәадыр иақәыз, ацәашәҵатәы, абџьармаҭәа иацыз зегьы иҟәашккараӡа.
Ахьышәҭҳәа днақәтәан иҟамчы анлааирха, идәықәлеит ашьхақәа,
адәқәа аттаҳәа ирхыԥо. Даара акыр днаскьахьаны еиԥш, аҟәҟәаҳәа
ахысбыжьқәа иаҳауа, аууҳәа ҵҩа змам ажәлар ршыкь бжьы илымҳа
иааҭаст. Ашырҳәа дынкылҟьеит убраҟа. – Чоу! – иҳәан дыхәмаруа, ашҭа
дҭагьежьуа ацәа ахҳәаӡаны, ахҿеиԥш, ес уцаларгьы уцала ҳәа, агәашә
дынҭҟьеит.
Ҵҩа змаӡамкәа, ашьхыҵә реиԥш еизаны иқәжьыз ауаа уамашәа
ирбеит, иџьаршьеит аҽыуаҩ иаашьеи ицашьеи, аха дызусҭаз
рзеилымкааит. Ицәаара рымбаӡо данынаскьа, “уажәшьҭа уҽыҵәах!”
иҳәан, икалам аацәырган ихәыц шкәакәа деиҭанақәцәажәеит. Ԥаса
дшыҟаз еиԥш ишәымкәа, иҟәнымкәа, инапы игәыдԥсала дыччиаха
деиҭаҟалеит. Ашьшьыҳәа аҳ иҟызхьча лахь днымҩахыҵит. Аҟызхьча
уамашәа илбеит лыҩны асас дахьнеиз.
– Нанхеит сара сҿы уахьԥааи, сара арыцҳа, аҳ иҟызхьча, – лҳәо
даналага, иара ус иҳәеит: – бара баҵкьыс сызлеиӷьузеи, сара рыцҳа,
ишыббо сыччиоуп, смыждоуп, аҟызқәа бзысыхьчалап, сдәылбымцан,
– ҳәа.
Дгәырӷьеит аҟызхьча, иаразнак лкыка ааҭыхны далырцҳаит, ԥас
дҟалҵеит.
– Сан, изакәытә еизароузеи иҟоу иахьа ахысбжьқәа ахьгоз? – иҳәан
длазҵааит ауха.
– Аизара закәу уи ауп, нан, сызкәыхшоу, зҟызқәа срыцу аҳ иԥҳацәа
ахҩык хаҵа идәықәиҵоит: ҵәак-ҵәак дыркны ахан ацәқә иқәгылоуп, еизо,
иҟоу ажәлар ирылаԥшуа, иргәаԥханы аҵәа ыршәны изгәыдырҵо ириҭоит.
Иахьа аиҳабы аҵәа ыршәны аӡәы игәыдылҵеит, уаҵәы агәыбжьанытә
илыршәроуп, уаҵәашьҭахь аиҵбы.
Уаала, нан, аизарахь, уналаԥшып, – лҳәан, дылгарацы иақәылкит
адырҩаҽны.
– Сара уи еиԥш аизара ду ахь исусхузеи, сан, аӡәы иҽы ашьапы
саҵаирҟьацуа аҵкьыс бара бца, сара аҟызқәа сыхьчалап, – иҳәан, иара
аҟызқәа рҿы даагылан иан аизарахь ддәықәиҵеит.
Ахәылбыҽха аҟызқәа гәареиҵан, длеиҩеиуа, дшәышәуа
дышрылагылаз иангьы дааит.
– Аҳ иԥҳа агәыбжьанытә аҵәа лыршәма, сан? – ҳәа длазҵааит.
– Илыршәт, нан, уԥашәылк игәыдылҵеит, уаҵәы аиҵбы илтәуп аҵәа
аршәра. – Уара уца, нан, сызкәыхшоу! – лҳәан, длыргәыбзыӷуа далагеит,
аха имуит.
– Сара уи еиԥш иҟоу аизара ду ахь исусхузеи, аӡәы иҽы
саҵаирҟьацуоу, бара бца, сара аҟызқәа сыхьчоит. – Адырҩаҽынгьы иан
ддәықәиҵеит. Ахәылбыҽха аҟызқәа гәареиҵан длеиҩеиуа, дшәышәуа
дышрылагылаз, иангьы дааит.
– Аҳ иԥҳа еиҵбы аҵәа лыршәма, сан? – иҳәан длазҵааит.
– Мамоу, нан, аҳ иԥҳа еиҵбы аҵәа лмыршәит, уаҵәгьы еизароуп,
уара уца сара аҟызқәа сыхьчалап, – лҳәан, длыргәыбзыӷуа далагеит,
аха имуит, ииҳәац еиҭеиҳәан лара дцеит. Ахәылбыҽха аҭакәажә данааи,
– аҳ иԥҳа еиҵбы аҵәа лыршәма, – ҳәа деиҭалазҵаахт.
– Мамоу, нан, иахьагьы аҵәа лмыршәит аҳ иԥҳа еиҵбы, уаҵәгьы
еизароуп, уца, нан уара, сара аҟызқәа сыхьчалап, – лҳәан,
длыргәыбзыӷуа далагеит, аха ииҳәац дахыԥомызт, дымцеит. Уи аҽынгьы
аҳ иԥҳа аиҵбы аҵәа еиҭалмыршәит, убас мчыбжьык, жәамш аҵәа
лыршәуамызт, иаргьы уахь днеиуамызт.
– Нан, иахьа уанымаала анреи ԥареи ҳзеилам уареи сареи! – лҳәан,
лыҷкәын дидқәылт аҭакәажә. Иҟеиҵоз, аҽны ашьжьымҭан рҟызқәа
нгәархны лышьҭахь дҩагылан еиманы аҳ иашҭа инҭалт.
Ҵҩак змам ауаа ҭәны иҭажьын; ахан ацәқә амреи амзеи реиԥш длаша-лашо дықәгылан аҳ иԥҳацәа иреиӷьыз аиҵбы. Дџьыҟә-џьыҟәуа днарылс-аарылсуа ахан ашьапы иҽынадирӷәӷәалан деиџьӡа дынцәыҵагылт аччиа.
Мчыбжьык, жәамш раахыс еизаны иҟаз ажәлар гәаҟит, иааԥсеит уаҳа
нарылымшо, аӡәы дшизыԥшыз рдырит аҳ иԥҳа еиҵбы, аха инапаҵаҟа
уаҳа уаҩы дыҟамызт, дыззыԥшыз дарбану рзеилымкааит. Хәылбыҽхара
ҟалеит, абар уажәшьҭа еимыҵышт, ажәлар ргәахы еиҟәыҷҷон аҵәа
ахьылмыршәуа.
Уажәшьҭа сынцәыҵысып иҳәан ихы анаҵгамҭазы, ашырҳәа
зҿаалырхаз аҵәа аччиа ихагәҭа аҟәаҩ аақәнаргеит.
Еилаҩ-еиласрахеит аҳҭны.
– Ари машәыруп, аччиа аҵәа ишԥеигәыдылҵоз? – рҳәан еилалт.
Сыԥҳа аҵәа згәыдылҵо дышисҭара ҳәа аҳ имаз аҭоубагьы
ицәеиларгеит, ирымуит, дызҭахыз ауаа.
Адырҩаҽынгьы аҟызхьча лыҷкәын уаалароуп ҳәа деиҭахҭалкит, аха
ахәгьы-аҿгьы дықәимыргылеит.
– Уажәшьҭа уахь скылсаанӡа, сыԥсы анырцәызга! – иҳәан, иара
аҟызқәа рҿы даагылан иан аҭакәажә ддәықәиҵеит.
Ахәылбыҽха аҟызқәа гәареиҵан длеиҩеиуа, дшәышәуа
дышрылагылаз аҭакәажә дааит.
– Сан, иахьа аҵәа згәыдылҵада аҳ иԥҳа еиҵбы? – иҳәан длазҵааит.
– Нан, иахьа аҵәа лмыршәит аҳ иԥҳа еиҵбы. Убас адырҩаҽныгьы,
адырхаҽныгьы – уаалароуп ҳәа деиҭахҭалкит аҳ иҟызхьча лыҷкәын.
Мап-чап иҳәеит, даара иҽирххеит, аха илымукәа мчылаҵәҟьа дыкны
дылгеит. Ашҭа ианынҭала, ишыҟеиҵац, дџьыҟә-џьыҟәуа, днарылс-аарылсуа
ицәыҵагыларҭаҿы днеин деиҭацәыҵагылт.
Хәылбыҽханӡа дцәыҵагылан уаҟа, инапқәа игәыдыԥсала,
иҽаварӷәӷәа, аӡәы дилацәажәар ҳәа дшәаны. Амра нӡаалеит. Ашҭа
иазымкуа, итыҩ-тыҩуа иҭәны иқәжьыз ажәларгьы еимпуа иалагеит.
Уажәшьҭа сцап иҳәан аччиа иуапажә лаикәиршан иаацәыҵысымҭазы,
аҳ иԥҳа ашырҳәа зҿылалырхаз аҵәа ихагәҭа аҟыгә нықәнаргеит.
Иҟарҵоз, днаганы днаирҭеит аҳ иԥҳа еиҵбы. Дыԥсит рҳәан
дырҵәыуеит-дырхьит, лыԥсаак иаҳасабала леишәамаҭәа ныкҿаҵаны.
Иҟан лхаҵагьы ларгьы аҟызхьча лыҩны. Аччиа ԥаса аҵкьысгьы
деицәахеит ԥҳәыс данааига, ԥаса аҟызқәа шгәарихуаз, уажәы
аҟызқәагьы изгәарымхуа, игәы ҭырхьахьа, ишьапы ахәышҭаара
иҽҳәаршьшьы дныҽҳәатәеит. Иԥҳәыс аҟызқәа лыхьчон. Ари шықәсык,
ари ҩышықәса хышықәса. Аха иара иарбанзаалакь акы дааиӷьымхеит.
Имаҭәажәқәа хеит, дҟьантазхеит, аха анцәа сыркьаҭа ҳәа дҩагыланы
ак имуит.
Даазқәылаз иԥҳәыс дыхҭалкуа далагеит иара, – зынзаҵәык
иадамхаргьы сыла уҽарба, – ҳәа, дылхыччон абас аниалҳәалакь.
– Сызлабымбо акыр салаҟоу џьыбшьома, бзамыҟә! Абас ауп еснагь
сшыҟоу, – ҳәа леиҳәон.
Идыруан иара раԥхьаӡа аҽыхәа дақәтәаны аҳ иашҭаҿы дыхәмарны
данцоз дшылбаз, убысҟан аҟызхьча лҿы дшымҩахыҵыз, аха иҳәомызт.
Иԥҳәысгьы хәыҷы-хәыҷла лгәы каҳауа далагеит сажьамашь ҳәа.
Мышкы зны аҳ иԥҳәыс аҳкәажә иаалықәшәан дычмазаҩхеит.
Аӡәаӡәала ҳақьымс дзыдмырбаз ҳәа уаҩы дҟамлеит, аха хәарҭа лмоуит.
Нас лҿала дцәажәеит ачымазаҩ: – Сара хәарҭак сымоуп аҟаҵара
зылшода акәымзар, ишынасҿакәалакь сыбзиахоит. Хәшәыс исыхәараны
иҟоугьы уи ауп, аҽа шыбзоу икны баҭлыкак азна ахш амхны ишыԥхоу
иааганы исыржәзар – сыбзиахоит, убри ада хәарҭа сымам, – ҳәа.
Еизеит аҳ иуаажәлар, аҳкәажә ахш лзаазгарыда, изылшарыда ҳәа. Аҽа
шьхатәыла акаҵәарақәа ирықәын, убри аҽа ишыбзоу икны ахш амхны,
ишыԥхоу аагара иагьымариамызт.
– Ари аҳ имаҳәцәа аҩыџьа ирылшароуп, аиҵбы усгьы дыԥсит, аха, –
рҳәан, амаҳәцәа аҩыџьа ирыдырҵеит иеизаз ажәлар. Идәықәлеит амаҳәцәа
шьхатәылаҟа. Иныҟәеит мызкы, иныҟәеит ҩымз, иагьа рундазгьы аҳкәажә
дзыҳәаз аҽахш рзаамгеит.
Уаҳа рылымшо, икара-ԥсараха, ахьҭа рылашәны, иқыџьқыџьуа шьхарԥык
инықәтәеит, мышцәгьа бааԥсын аҽны. Адыд, амацәыс, аԥша, дгьыли-жәҩани
еиқәыбгома уҳәо еимаҩаӡаны иҟалеит. Даара ирцәымыӷхеит, иацәшәеит
амаҳәцәа ирыхьӡаз амшцәгьа. – Иаҳӡбарызеи ҳәа ргәы ӡыӡо ишеидгылаз
аӡәы дшаауаз рбеит харантәыла; рашьзкы дақәтәоуп аԥынҵа икылҟьо афақь
уаҩы дықәнамыргылаӡо, икәадыр, ицәашәҵатәы, иабџьармаҭәа иҽы еиԥш
ихьаԥштәылоуп. Акаҵәарақәа аттаҳәа дырхыԥоит иааиуа, абар
дырзааигәахеит.
– Ари ҳазцәынхо аӡә иакәым, рацәа ҳҵыхәа ԥҵәеит, – рҳәан ргәы, рыԥсы
ахьцашаз ицеит.
– Уа, мшыбзиақәа! – иҳәан, дааҽыжәҵит иааиуаз аҽыуаҩ.
– Бзиа убеит, бзиала уаабеит, утәа ухаҵкы ҳцеит! – рҳәан, акәапа-сапаҳәа руапақәа нкарыԥсеит.
Аҽыуаҩ атәарагьы иҽазымкыкәа, – гәаҟрас ишәымоузеи, шәабаҟаз абри
еиԥш ауеиацәгьазы, – иҳәан, дразҵааит. Рыԥсы ааҭалт амаҳәцәа
аԥсышәала драцәажәо даналага.
– Абас-абас ҳахьыҟаз, ҳзышьҭоугьы абриоуп, ухаҵкы ҳцеит! Ҩымз
раахыс ашьхарԥы ҳақәуп аҽахш ҳзымԥшааит, – иарҳәеит русқәа зеиԥшраз.
– Уи акәзар имариоуп, уи аҽа шыбзоу икны ахш сара ишәзамысхып
исҳәо жәуазар, – ҳәа реиҳәеит. Игәырӷьеит амаҳәцәа.
– Ус анаҳзуу иаҳамуа иҟахи, зынӡа ҳаԥсы ҭумхуазар, – рҳәеит.
– Ус акәзар, аҽахш анаазгалакь шәыжәҩашәаҟьақәа адамыӷқәа
рнысҵоит… Иақәшаҳаҭхеит амаҳәцәа. Ашырҳәа иҽы днақәтәан, акаҵәарақәа
днархыԥа-аархыԥо ашьхарԥы имҩатәӡаны ддәықәлеит. Дышнеиуаз, аҽа
рацәа еизаны ишҳәуаз днарылаҳаит. Аҵықьҳәа индәықәиҵаз ахы, акы
ашьҭахьтәи ашьапы кәалкәало инацранаҵеит. Аҟыԥҳәа днамҵасын
ибаҭлыка наҵакны азна ахш асаҳаҭк иаамихын дхынҳәит ишьҭахьҟа.
Амаҳәцәа рҿы дшааиз еиԥшҵәҟьа амца неиқәиҵан, аихымца
ныҽҳәаршәны иҟаԥшьӡа иааиршит. Рыжәҩашәаҟьақәа аахитын аихымца
лаарханы адамыӷқәа нарниҵеит.
Абаҭлыка азна ахш иԥхаҵәыԥхаҵәуа инарыҭаны, ес уцаларгьы уцала
ҳәа длыҵашәкәа дцеит. Амаҳәцәа абзиара рзызуз ауаҩы ихаҵа ӷәӷәашьа
џьашьо, дызусҭоу ҳәа ихы иҵыхәак рзымдырӡо, адамыӷқәа рныззала
ишзахәоз идәықәлеит рыхш рыманы.
– Аҳ имаҳәцәа аҩыџьа аҽахш ааргеит, – рҳәан, аҳ чара иуит, жәра
иуит. Аҳкәажәгьы, ишылҳәаз еиԥш аҽахш шыналҿакәазҵәҟьа дыбзиахан
дҩагылт. Аҳ иԥҳа еиҵбы, аччиа иԥҳәыс лхаҵа акы илшап ҳәа даара
диқәгәыӷуан аҽахш аагараҿы, аха иҽимырҵысӡазшәа лбеит. Чара ззыруз
лаҳәшьцәа рхацәа дрыҵашьыцны, дҵәыуеит-дхьит; убри аагәнылган
зынӡа дамаччиахеит. Ԥаса уҽсырба ҳәа лхаҵа дыхҭакны дышлымаз убри
инаҿаршәны диҟәаҵит, лгәы цеит, агәырҩа дагеит, ларгьы лхаҵа иеиԥш
дыччиахеит. Згәы былуаз аҳ иаҳҭны иҩназ анаӡӡеицәа, абаӡӡеицәа
маӡала иааины дырбон аҟызхьча лҿы дахьыҟаз, маӡала илзааргон аҳ
истол иқәхоз ачынчхақәа, убриала лгәы лҟажагәышьон ларгьы.
Мышкы зны аҳ шьоура дцон “аҽахш амхны изаазгаз” имаҳәцәа
дрықәгәыӷны, иаб дызшьыз адауцәа нсырҵәоит ҳәа иҽирхион. Иманы
ддәықәлеит 500-ҩык рҟынӡа аибашьцәа.
Адауцәа хҩык аишьцәа ыҟан. Дара нхон Ҟәбина аӡ нырцә. Дцеит аҳ
ир иманы, дтәеит Ҟәбина аӡ аарцә. Даара цәгьақәак ракәын адауцәа,
еиҳарак изыцәшәоз аиҵбы иакәын.
Иаашар аӡы ҳарып ҳәа аҳ ири иареи рҽырхианы ишыҟаз, амш
аацәгьахан уқәнамыргыло аԥшацәгьа ҵысит, аҵыр-ҵырҳәа имацәысуа,
апҟаҩ-апҟаҩҳәа ихысуа ашәдәы иқәнамыргыло иалагеит. Даара дшәеит
аҳ, адауцәа ирыхҟьаз џьшьа, ир аилаҩеиласра иалагеит, рыҽқәеи дареи
еикәҟьашо.
Убри еиԥш аамҭазы ҽеиқәак дақәтәаны, икәадыр, иабџьармаҭәа,
ицәашәҵатәы зегьы алаҳәхӡы еиԥш деиқәаҵәа сыҩ-сыҩха даацәырҵит
ирымбацыз аӡәы.
– Уа мшыбзиақәа! – иҳәан даарыдгылт, еилагьежьуаз аҳ ир
рҽеидыԥсаланы инаимҵагылт ирзааиз аҽыуаҩ, данааҽыжәҵыҵәҟьа аҳ
иуапа нкаиршәын, – утәа, ухаҵкы, – иҳәан диртәарацы иҭаххеит, аха
иааиз аҽыуаҩ имуит атәара.
– Уара утәа, сара сакәым! – иҳәан, аҳ ишимуаз мчыла днаиртәан,
иара дааихаҵгылт.
– Шәабацои абасҟатәи ауаа, гәаҟрас ишәымоузеи ҳәа диазҵааит аҳ.
Аҳ иацәажәаз диуазу диаӷазу издыруамызт. Дызиазҵааз аҭак аҳәара
даара ицәымыӷхеит, аха акры игәы иҭазар иаҳзиуша усгьы иаҳзиуеит, –
иҳәан дҩагыланы дахьцоз, игәы иҭаз акакала иаацәырганы иеиҳәеит.
– Адауцәа ахҩык рҭархара уиаҟара хьаас иҟоумҵан, имариоуп, –
ҳәа даацәажәеит изымдырӡоз, изыцәшәоз аҽыуаҩ еиқәшәа.
– Шәара аҳаҳаи шәҽышәмырҵысын, шәахьыҟоу шәыҟаз схабар
жәбаанӡа, иҟасҵалакгьы жәбап. Адыд, амацәыс, аԥшацәгьа уажәы
ишыҟоу аҵкьыс еицәаны, зынӡа шәықәнамыргыло иҟалара иҟоуп, аха
акымзаракы шәацәымшәан, шәара ишәԥырхагам…
Иҽахьы данынеиха, дҽыжәырҵаразы рҿынархеит, аха аҽышькыл
кыхагьы рымҭакәа ахьышәҭҳәа днақәтәеит… Ԥыҭрак анаабжьыс
ишиҳәаз еиԥш иҵысит адыд, амацәыс, аԥшацәгьа, аҳ ири иареи зынӡа
изықәымгыло, ишьҭыхны иаго. Аҳ ишьоуҩы дышнеиуаз еиԥшҵәҟьа
адауцәа рашьа аиҳабы аҳәала днаисын ихы нхиҵәеит. Уи ашьҭахь
агәыбжьанытә, аиҵби иареи акраамҭа еидхалт. Уи мыцхәы дицәшәон
иаргьы, адауцәа рашьа аиҵбы аҳәа амҭала думшьуазар ахы илалаӡом.
Аҳ ишьоуҩы иџьаԥҳаны нҵәеит адауцәа рашьеиҵби иареи ишеиҿахысуаз,
аҳәа амҭаҿы ианнеибаца шьардаамҭа аџьабаа дибарбеит, дсиааиуама
иҳәо аҟынӡа еидшылеит. Аҵыхәтәаны, зеиӷьа илымшоз ала зҿылаирхаз
аҳәа адауцәа рашьеиҵбы ихы ихагылаӡамызшәа иааихнакәыцәит.
Дхынҳәит аҳ ишьоуҩы адауцәа нырҵәаны. Аҳ изымдырит абри еиԥш
абзиара ду изызуз ауаҩы дызусҭаз, ихы-иҵыхәа, дахьынӡатәу.
– Уара абзиара исзууз ацкы амаҵура сара бзанҵгьы исылшаӡом, аха
изылшо, анапаҿы иааиуа усгьы акы сеигӡом уара узы, суҳәоит
исоуҳәарацы сара сыҟнытә иуҭаху иарбанзаалакь?
– Уара уҟнытә акы саҳәаратәы абзиара узысымуит. Иарбанзаалакь
умҭак сҭахым, умш аабзиахааит, – иҳәан, аҽыуаҩ индәықәламҭазы, аҳ
игәеиҭеит ишьа зуз ауаҩы инацәкьыс ахы ақәшәаны ашьа алыжжуа
ишыҟаз.
Аҳ ихьӡи ижәлеи зныз ибарфын чабра ааҭихын ишьа зуз инацәкьыс
иакәыршаны иҿеиҳәеит. Афырҳәа иҽы дақәтәан, ее-ес уцаларгьы уцала
ҳәа днылашәкәа дцеит. Ихынҳәит аҳ иргьы иаргьы хьыӡ ду ганы.
Еиҳаракгьы хьӡы ргеит аҳ имаҳәцәа бзиақәа аҩыџьа. – Ԥасагьы аҽахш
ааргахьан, уажәгьы аҳ имаҳәцәа ишьа руит, – рҳәан, аҳ иуаажәлар зынӡа
рнапы иқәдыргылт. Ачара ду, ажәра ду иуит аҳ имаҳәцәа ҩыџьа
рыхьӡала, абзиара дара идырганы.
Ҽнак шьыжьымҭанк аҳ иԥҳа еиҵбы дхәыҷӡаны дзааӡаз
лыбзыцәаҳәшьцәа ҩыџьа аҳәсахәыҷқәа, – ҳахәԥҳа рыцҳа, лыԥсы шҭоу,
лыҟазаашьа аабап рҳәан, аҟызхьча лҿы инкылсит. Аҳҭны ирԥыхьашәаз
хәыцхақәакгьы рыманы. Амаҳә ччиа игәы ҭырхьахьа акаруаҭ
иҽықәыршәны дыцәан ианнеи. Иагьизхьаԥшхуазма, игәаӷ кны иагон абанс
дахьччиаз аҟнытә.
Инапы ихы иаҵаҵаны дахьышьҭаз аҳәсахәыҷқәа руаӡәы игәалҭеит
аҳ ихьӡи ижәлеи зныз ичабра аччиа инацәкьыс шалаҿаҳәаз. Аԥҳәызба
лылаԥш заахаз лҩыза иллырбеит, аха икаршәны ибоу, ари аччиа изҭада
аҳ ичабра рҳәан, даара иџьаршьеит. Аҳәсахәыҷқәа еибарҩ-еибарччо
аҳ иҿы инеин иарҳәеит – ухьӡи ужәлеи зну учабра аччиа инацәкьыс
алаҿаҳәоуп ҳәа. Уамашәа ибеит аҳ.
– Шәысҭыҳә наҟ, счабра аччиажә изҭодаз, шәажьазар акәхап! – иҳәан
днарыҵаҟьеит. Аха имхацәгьахеит аҳ, издыруада иҵабыргызаргьы, аха
счабра аччиа иабеиднагалоз игәахәит; знацәкьыс алаҿеиҳәаз ауаҩи
рымаҳә аччиеи амалахазгьы изеидымкылт. – Зеиԥш ҟамлац егьыҟам
ари аус еилкаатәуп, – иҳәан, реиҳа дзықәгәыӷуаз иабаӡӡеик
ддәықәиҵеит, аҳәсахәыҷқәа ирҳәаз амцреи аҵабыргреи еиликаарацы.
Ачабра аҳ ичабра ахаҭа шакәыз еиликааит инаишьҭыз абаӡӡеи. Ари
дхынҳәны дааин аҳ адырра ииҭеит, – абасоуп иҟоу, ҵабыргуп, учабра
ахаҭаҵәҟьоуп, – ҳәа.
Аҳ ицәа иалашәеит иҟақәаз, акраамҭа дхәыцуан ииура изымдыруа.
Аҵыхәтәаны иӡбеит иара иахь дааиԥхьарацы, знык ибзианы
иҽызлеилеиҳәарыз ицәамаҭәа цқьаны иааҟаиҵан, ԥаса инаишьҭыз
иабаӡӡеи ддәықәиҵеит деилаҳәаны абранӡа дысзаага ҳәа… акакеиҳәа
диҵаҟьеит амаҭәақәа иманы даннеи, – изакәытә маҭәаз, аҳ имаҭәа
сахаанума сара? – иҳәан, иназгаз иҭаны, ирхынҳәны еиҭадәықәиҵеит
идимкылакәа. Ари аҳ хәыҷыкгьы ихьмыӡӷишьеит, аха иҟаиҵоз.
Иԥҳәысгьы агәырҩа лоуит иҟаз ажәабжьқәа анлаҳа, ачабра атәы
анеилылкаа, дӷьаҵәыӷьаҵәуа даара акыр диҳәеит, зынзаҵәык
иадамхаргьы уҽсырба ҳәа. Иара ииҳәац иҳәон иԥҳәыс лҿгьы мап икуан.
Аҵыхәтәаны даныхҭалкӡа, диамхарыцҳашьеит.
Афырҳәа дҩагылан дындәылҵит “абыржәы азоуп узысҭаху!” иҳәан,
икалам ааҭыхны иҽыхәа даԥхьеит. Иԥаџь-ԥаџьуа иаԥхьа иаақәгылт
аҽыхәа, акәадыр маҭәа, абџьар маҭәа, зегьы рыла еиқәхаԥс аҽы
ахәаԥштәыла, иҟәашккараӡа иацны; иара, илбахьоу иакәӡамкәа, иҽи
икәадыри дақәнагахо, дынцәахшаны, амреи амзеи реиԥш дкаԥхо
дааҟалан аччиа ахьышәҭҳәа дыԥаны днақәтәеит. – Чоу! – иҳәан,
ирхәмаруа ашҭа дааҭалт, атәыла ацәа ахҳәо. Уи ашьҭахь ицәыригеит,
аҽыз, аҽеиқәа, иԥҳәыс илирбеит дзакәыз, илаз ахаҵарақәа, ларгьы
уиакәын илҭахыз. – Оҳ, гәышьа, – лҳәан лыԥсы аалшьеит.
Аҽеиқәа дшақәтәаз дмаангылаӡакәа иабхәа аҳ иахь ддәықәлеит.
Ашҭа дҭалеит иҽы аԥынҵа икылҟьоз афақь мацара ааигәа уаҩы
дықәнамыргыло, аҵлақәа хыртаруа. Ашҭа данынҭалаҵәҟьа, аҳ идырит
ишьа зуз, адауцәа нзырҵәаз ахаҵа шиакәыз; инацәкьыс аҳ ичабрала
иҿаҳәан.
– Уара, сыԥсы ҭызгаз ауаҩы, сыҩны узбап ҳәа сыҟазма, анцәа
усзааигеит! – иҳәан аҳ даара диеигәырӷьеит. Аха излеицәымӷхақәазгьы
ҟалеит, ишьа зуз ауаҩы иҩны дахьааиз, избан акәзар, ахьӡ-аԥша
имаҳәцәа ириҭахьан, аха уажәышьҭа иаргамамхар зыҟаломызт. Ишьа
зуз ихаҭа данааи, иеизигеит иуаажәлар, далагеит ачара ду аҽазыҟаҵара.
Убри аамҭазы асас даацәажәан абас иҳәеит: – Сара соуп ушьа зуз,
умаҳә ччиа, уҟызхьча ԥас иҟалҵаз. Инацәкьыс злаҿаҳәаз ааиртлан аҳ
ичабра наиирбеит, амцреи аҵабыргреи иалеилиркаарц. – Умаҳәцәа
бзиақәа уаарыха арахь! – иҳәан, урҭгьы даарыԥхьеит, дларысын,
маҟҿаҳәара нахыс иааилихит: – Абар “аҽахш аҳкәажә илзызԥшааз”
умаҳәцәа бзиахәқәа, уахәаԥш рыжәҩашәаҟьақәа! Амаҳәцәа
ржәҩашәаҟьақәа рҿы адамыӷқәа ҿаҿа-ҿаҿаӡа ирнын. Уи ала
иааргамахеит аҳ имаҳәцәа бзиақәа ахьӡ-аԥша иара ила ишыргаз.
– Аҳ имаҳәцәа бзиақәа ԥсит, аҳгьы ишьа иара иакәӡам изу, иԥҳа
еиҵбы лхаҵа иоуп, рҳәан, иааигәныҩт инапаҵаҟа иҟаз зегьы.
Убри аҽны аҳ иаҳра шьҭеиҵеит, имаҳә еиҵбы ииҭеит иаҳра.
Аҟызхьчагьы аҟызқәа даарыцрыҵын даҳкәажәха лыҷкәын днаивагылт.
Ҭакәажәыки лыгажәыки ыҟан, хшаа дрымамкәа рымацара.
Иахьагьы уахагьы анцәа иҳәон хшарак дҳаҭ ҳәа.
Зны аҭаҳмада дыҟаӡамкәа, аҭакәажә ԥа длоуит. Аҭакәажә
дгәырӷьаҵәа дыштәаз, аҭаҳмада ашҭа дааҭалеит. Аҭакәажә ахәыҷы
дааулыжьын, дырҩны иаб днеиԥлыжьлеит. Ахәыҷы дбажәгәалеиуа
аҭаҳмада икалҭ дахьынҳалт, баба, баба ҳәа. Аҭаҳмада дгачамкын,
ахәыҷы дихәаԥшуа, – сара, баба сзызҳәо исымадаз, – иҳәан,
даашьҭыхны иԥҳәыс лҿы днеин длызҵааит: “Ари ахәыҷы дызтәыда!”
ҳәа.
– Уара уҟаӡамкәа уахык саачмазаҩхан абри ахәыҷы дсоуит, – лҳәеит
иҭакәажә.
Аҭаҳмада дгәырӷьеит, ахәыҷы дгәыдикыло, дхыдикыло дима ашҭа
дҭалеит.
Аҭакәажәи алыгажәи рхәыҷы Хьымкәараса ихьӡырҵеит. Драаӡон
изларылшоз ала.
Ахәыҷы дыхбыџӡа дҟалахьан, аҭаҳмада дынкаҳан дыԥсит. Аҭакәажә,
гәыла дрымамызт, лара дганы дылжит.
Ишааиуаз, ларгьы дынкаҳан дыԥсит, Хьымкәараса имала аҩныжә
дааҩнахеит, иифо, иижәуа имамкәа, егьишәымкәа, акгьы ихамкәа,
дназхәаԥшуа уаҩы димамкәа.
Иҩныжә еилаҳарацы егьагымкәа ишыҟаз, ҽнак Хьымкәараса дҵәыуа
аҩны дыштәаз, бгахәыҷык хысхысуа абарҵа иааҵалт. Хьымкәараса
абгахәыҷы аниба дшәан, абарҵахь дыздәылымҵкәа, алыӷәра дықәылт.
Абгахәыҷы ааҩналан абжьы аргеит Хьымкәараса иахь:
– Умшәан, сара усааӡарц ауп сзааи. Уара уан аҭакәажә иԥсыз, лыхраҭ
бзиахааит, саргьы сшыхәыҷыз сан дыԥсын, абри уара уеиԥш, лкәытқәа
рыла саргьы слааӡеит: ашықәсан акәытгәарҭа лааӡон, есымша акака
сылҭон, ианылымбозгьы сақәиҭын кәтык-кәтык агара; абыржәы сахьубо
сааит. Уажәшьҭа уара сара усааӡоит, – аҳәан, даалбаанагеит.
Амца ааиқәнаҵан, дама ицан, аӡы изааганы икнаҳаны ицеит
абгахәыҷы.
Дук мырҵыкәа, зеиӷьыҟам қәашҭк аманы иааин ацәа аахнахын
иаарҳәны хамыс инеишәнаҵеит, ажьгьы жәны иҿанаҵеит.
– Хьымкәараса, уара сара саанӡа ари акәац ыфала, уҩны хәарҭам,
ҩнык узысыԥшаауеит, – аҳәан, абгахәыҷы цеит ҩны ԥшаара.
Ишнеиуаз, быжьҩык адауцәа, аҳаҳаи ҳәа аҭәархра ишаҿыз абеит.
Ашьшьыҳәа аҭәа ахьдырхуаз инарывалт. Адауцәа, “фу-фу, абгахәыҷы
афҩы” ҳәа инаԥшы-ааԥшит.
Уи аамҭазы, – сишь шәыбжьы шәмырган, шәындырҵәоит, – ҳәа,
абгахәыҷы абжьы нанаргеит.
– Иҟалазеи? – анырҳәа, – абыржәыҵәҟьа џьара шәҽанышәымҵәахы,
ар шәыкәшаны иҟоуп, шәындырҵәоит! – аҳәан, иаргьы џьара
иаавагылеит. Арҭ адауцәа шәан, ирура рзымдыруа иааилахеит,
ҳабацари, ҳҽабаҳҵәахри! – рҳәан, иааилагьежьит абыжьҩыкгьы.
Абгахәыҷы аарыдԥалан, – абна аҭәаҟәа игылоу аҿы шәнеины
шәыбыжьҩыкгьы шәҽышәҵәах, мамзар шәындырҵәоит,– аҳәеит. Арҭ,
ииашаҵәҟьоуп рҳәан, абыжьҩыкгьы инеины аҭәаҟәа рҽаларҵәахит,
абгахәыҷы иаакәшаны аҭәаҟәа амца наунажьын, абыжьҩыкгьы леилаблы
иагеит.
Афырҳәа ицан, Хьымкәараса даанаган, адауцәа рынхарҭаҿы
дыннархеит. Иуасцәа ааишәыхны џьара уаҭахк иныҩнаҵаны ашә анаркит.
Адауцәа рымаҭәа мачхәызма, Хьымкәараса деиланаҳәеит.
Ахьи араӡни ҵҩак амамызт, адауцәа ирҭынхаз, аха гәаҟрас иҟаз –
уаҩы дынхомызт уи иааигәара.
Ҽнак абгахәыҷы аҿынанахан ицеит харак. Ишнеиуаз қыҭак иналалеит.
Иара зышьҭаз аҳык даԥшаарц акәын, уа ауаа ԥыҭҩык имхны
Хьымкәараса изаанагарц, аха ари ақыҭа иназлалаз аҿы инхозаарын уаа
шәи ԥшьынҩажәеи жәаҩык аҳ дрымамкәа.
Ари еилнакааит заанаҵ. Абгахәыҷы неины ирацәажәеит зегьы
еизганы: – Аҳ иԥа Хьымкәараса сышәзааишьҭит – ара шәыхҵәа, сара
ишәысҭоит адгьыл заҟа шәҭаху ҳәа. Ари анраҳа, иеигәырӷьеит цәгьаӡа,
аҳ данҳау иҳабаргәузеи ҳәа. Хьымкәараса дылбаарыжьуазма,
дықәыртәаны имаҵ руан.
Абгахәыҷы Хьымкәараса аҳра ду инаҭеит. Уажәшьҭа иаҭаххеит аҳ
бзиак иԥҳа ԥҳәысс дизаанагарц. Афырҳәа инықәланы ицеит хара дгьылк
аҟны; аҳ бзиак дахьынхоз иашҭа инҭалеит. Аҳ даадәылҵын ибеит
бгахәыҷык, аҳәынҵәа агәыҵатата аҽны шьыбжьон аҩныҟа ахы рханы
ишааиуаз. Аҳ ибжьы иргеит илахьшьцәа рахь – алақәа аанышәкыл акы
аауеит аҩныҟа ҳәа. Алахьшьцәа алақәа ааныркылт. Абгахәыҷы – уаа
мшыбзиа! – ҳәа инхалеит аҳ ибарҵаҿы. Аҳ иџьеишьеит абгахәыҷы цәажәо
ианиба; – уаа бзиа убеит, бзиала уаабеит, уааи арахь! – аҳ днаԥызан
иныҩнеигалт аҩныҟа.
– Уабаҟаз, уабантә аауеи ҳәа дазҵааит аҳ абгахәыҷы. – Сара, аҳ
ухаҵкы, хара дгьылк аҟынтә саауеит, хыла уара уҟны.
Аҳ даназхәыц, ари ииашаны уамак иалаҟоу акоуп иҳәан, амаҵуцәа
дрыԥхьан абгахәыҷы аҳәынҵәа зыҿхысны иааиз дыркәабаны,
ишьҭеиҵеит; абгахәыҷы инҭаҳәахаа ицәеит.
Иҿыхаанӡа аҳ ииҭахыз ирхиеит; абгахәыҷы ангыла ачара ҟарҵеит:
инаганы астол агәҭаны инахадыртәеит. Ауаа иеизаз уамашәа ирбеит
ари абгахәыҷы ахьцәажәоз. Ахәы андырхиа, аҳ, шәнапы ашәыркы иҳәан
илахь иџьымшь ааӡатәны ихәахьы инапы аҿынаирхеит.
Абгахәыҷы ашырҳәа иҩагылан, – Аҳ ухаҵкы, сара сзааиз аус
еилмыргакәа учеиџьыка снапы асыркуам, сара сзааӡаз аҳ аҩны
дысзыԥшуп, – аҳәеит.
– Ҳаи, ус ажәа умазар иҳаҳәа! – рҳәан, адруҳәа иҩагылт.
– Сара схәыҷны сзааӡаз аҳ иԥа Хьымкәараса уԥҳа длеилаҳаит
ԥҳәысс. Убри азы иааишьҭшаз рацәан ауаа хар змамыз, аха сара
сааишьҭит аус аилкааразы,– аҳәеит.
Аҳ дҩагылан ажәа иҳәеит:
– Сара сыҵкьыс еиӷьу аҳ дыҟоуп ҳәа сгәы иаанагомызт, аха дыҟазаап
аӡәы; уи иԥа Хьымкәараса сыԥҳа данигәаԥха, мап сҳәом, утәаны угәы
рҭынчны акрыф.
Ус ражәа шьҭыбжьқәа лаҳаит аҳ иԥҳа луадаҟны дахьтәаз.
Акранылфа, абгахәыҷы налган лиарҭа ҟаҵа инылалыртәан дазҵааит
иззааиз аус азы.
Абгахәыҷы цәажәеит, иланаҳәеит иҟазгьы иҟамызгьы еицҵаны.
– Сара саазышьҭыз аҳ, хыс дрымоуп уаа зықьҩык. Иара ихьи ираӡни
гарҭа рымам. Ирашьқәа, иԥсаса, ишьамаҟа уаҩы изыԥхьаӡом, быӡбахә
иаҳан сааишьҭит, саргьы сшыхәыҷыз иара сиааӡеит, бара ԥҳәысс бигар
иҭахуп.
Аҳ иԥҳа дақәшаҳаҭхеит, абгахәыҷы хәыҷы-мыҷык инанагаз лнаҭеит,
ацымхәрагьы аиуит, аҿҳәара ԥҵәаны инықәҵны ицеит.
Аҩны иааины, ачара архиеит. Аҿҳәара аҽны уаа шәи ҩынҩажәеи
жәаҩык ҽыжәнаҵеит, ҩажәеи жәаҩык амаҵура азын иалхны аҩны
иннажьт. Хьымкәарасагьы адауцәа ррашьқәа иреиӷьыз днақәдыртәеит,
аҭаца лзгьы даҽакы акәадыр ақәҵаны ининаҭеит. Иабхәа изын уардынк
ахьи уардынк араӡни аашьҭнахит. Мачхәызма адауцәа рмал. Иаргьы
раԥхьа дгыланы ицеит ҭацаагара. Иахьнеиз, аҳ игәы иҽанын, ачара
рзиуит даара ибзианы, иԥҳа лҽи лкәадыри еиқәиршәеит, уардынк ахьи
уардынк араӡни, уаа хышәҩык иуаа хырҵәаны набзыҭс илыциҵеит.
Шәи ҩынҩажәеи жәаҩык аҭацаагацәа аҭаца дрыма агәақьҳәа ашәа
ҳәо аҳ игәара инықәҵит. Иахьааизгьы Хьымкәараса ичара хиан; ишааиз
инахатәеит.
Хьымкәараса ԥҳәыс дааигеит, иабхәарааи иареи еибабеит. Ҳаҭыр
ду иқәын дахьадыруаз.
Ус ишыҟаз абгахәыҷы ажәит. Абгахәыҷы анажә Хьымкәараса цәымӷс
икуа далагеит. Ари ишицәымӷхаз адырит аминуҭк. Уахык дахьыцәаз
иуада ашә аҽынаднажьылеит, иԥсызшәа ахаԥыц хаххала, аҳ иԥа
Хьымкәараса аҽны шьыжьымҭан даныҩагыла, ашә данагәҭас, имаатит.
Иҽынеибыҭаны днагәҭасны ианааирты, абгахәыҷы ԥсны ашә иаваршәуп.
Ари ԥсит иҳәан, абгахәыҷы аҵыхәа ианкны иршәны аҟьаԥҳәа аҳәынҵәа
инылаиршәит.
Ари аҳ иԥҳәыс ианылба, арҵәааҳәа дыҳәҳәан, длалбааҟьаны
абгахәыҷы лыма даахалан, инҭаршәны илкәабеит. Инаганы лиарҭа аҟны
ахызақәа ақәҵаны ишьҭалҵеит. Ирԥханы тәанк асыржәып издыруада
аԥсы ҭалар ҳәа дшаҿыз, дааҩналеит Хьымкәараса.
– Иазыбуазеи иԥсит, наҟ икаршә, – ҳәа ибжьы ӷәӷәаны инлықәиргеит.
Абгахәыҷы, ари ииҳәаз анаҳа, ашырҳәа иҩаҵҟьан ицаны иаманы иааит
дызлаҳәаны дызлааӡаз ауасцәа.
– Ари убома, Хьымкәараса узлаҳәаны узласааӡаз; уааганы, адауцәа
нырҵәаны рынхара уахартәаны, ауаа хырҵәаны ианузаазга, аҳцәа
иреиӷьу иҭыԥҳа данузаазга, суцәымӷхеит сара. Уажәшьҭа иуздыруам
сара сзыԥсоу, аха иудыршт мышкы зны. Умш аабзиахааит! Шәымш реиҳа
ԥсынҵры умоуааит, бара аԥсынҵры боуааит! – аҳәан, ахы ахьхаз ицеит.
Шәымш анихыҵ Хьымкәараса дыԥсит, амал зегьы лара иаалзынхеит.
Нхаҩык дыҟан. Иман хҩык аԥҳацәеи хҩык аԥацәеи, раб дыԥсуа
даналага иԥа аиҳабы дааиԥхьан ус иеиҳәеит:
– Сара сыԥсуеит, аха шәара шәҽеины шәыҟаз. Аӡӷабцәа иҳәаны
итәоуп; амҽыша ауха дыргоит аиҳабы, уи ашәны – агәыбжьанытә, егьи
– амҽышазы. Аиҵбы данырго ауха иҟалоит адыди амацәыси. Уара
аӡәаӡәала идәылганы ирыҭ абарҵа аҟынӡа, наҟ дара иргоит.
Абри анааиҳәа ашьҭахь иара дыԥсит.
Раб ишиҳәаз еиԥш, амҽыша ауха иҟалеит адыди амацәыси, уаҩы
дшәаны адәахьы дыздәылымҵуа. Иҟаиҵахуаз, иаб иуасиаҭ акәын,
иаҳәшьа еиҳабы даадәылганы абарҵа аҟны днеигеит. Дызга-даазга
имбаӡакәа, аԥсҭҳәа еиԥш акы дицәагеит. Егьи амҽыша азынгьы, уи
аҵкьыс еицәаны адыди амацәыси ҟалеит. Агәыбжьанытә даадәылганы
деиҭан, ԥсҭҳәаҵас акы еилачы даманы ицеит. Уи ашәны амҽышазы урҭ
иҟалахьоу акы иеиԥшымхеит, адыди амацәыси ҟалахт. Аиҵыбгьы егьырҭ
реиԥш даадәылганы даиҭан, акы даманы ицеит. Ари иҟаиҵо уамашәа
ирбон иеиҵбацәа ахьтәаз.
Акырҵит раҳәшьцәа згаз-иаазгаз ҳәа уаҩы дрымбеит. Изҭииз рашьа
еиҳабы дцом-даауам.
Ҽнак арҭ аиҵбацәа рашьа еиҳабы ус иарҳәеит:
– Уара ҳаҳәшьцәа адыдмацәыс идәылганы иауҭан иаманы ицеит
иахьца-иахьаа, изга дызусҭда ҳәа уара, ма уцом, ма ҳара иҳауҳәом,
иабаҟоу ҳаҳәышьцәа? – ҳәа.
Ари иаргьы издырӡом изгаз, дхәыцуа даатәеит.
– Ааи, шәара аиаша шәҳәоит, саҳәшьцәа саргьы исыздыруам изгаз,
саб данԥсуаз иажәа исеиҳәаз ала исҭиит.
– Уажәы, сашьцәа, сара арҭ рхырхарҭа сзеилкаауазар срышьҭалоит,
шәара ара аҩнқәа, ҳарахә ԥхасҭашәымтәын, – ҳәа реиҳәан, иаб иҭынхаз
ирашь дақәтәаны иаҳәшьцәа дрышьҭалт. Дцо, дцо акыр дцеит.
Дышнеиуаз, дгьыл харак аҟны ҭәа дук амҵан сыԥсы сшьап ҳәа
дааҽыжәҵит. Ирашь нҿаҳәаны днатәеит иԥсы ишьарацы. Дыштәаз,
наҟтәирахь ала иаацәырҵит шьабысҭак. Ари дызлеихсуа ҳәа акы
имаӡам. Ашьабысҭа иааиуа, иааиуа иааигәара иааит, аха шәара ҳәа
акы ҟанамҵеит. Хаҳәыкгьы нагәыдиҵеит, аха уссгьы иамкит, ажәжәа-ԥԥыҳәа
аҳәра иаҿуп.
– Ҳаи, сара уԥсы шҭоу усымкуазар, – иҳәан, ирашь длақәтәан
длашьҭалт, аха ицом уа иқәҵны, иқәгьежьуа иқәуп адәҳәыԥш. Аҽыуаҩ
уажәымзар-уажәы искуеит ҳәа дшашьҭаз, ирашь хәжәаны инкаҳан иԥсит.
Иҟаиҵахуаз, дықәхеит шьапыла, имҩахьгьы дызцом, ихы кны дҵәыуа
аҭәа амҵа дыштәаз, ибеит мҩахәасҭа хәыҷык. Афырҳәа дҩагылан ари
амҩахәасҭа дҩаныланы ддәықәлеит, уаҳа иҟасҵогьы егьыҟам абри
амҩахәасҭа ахьцо сцап ҳәа. Дышнеиуаз, хан дук днадгылт, абаагәара
акәыршаны. Давагьежьит, анс иҳәеит, арс иҳәеит агәашә изаамыртит,
агәара дызхымҵит, адәахьы дынхеит.
Уаҳа иҟаиҵарыз анизымдыр, аҵәыуара далагеит агәашә дадтәаланы.
Дыздтәалаз агәашә иаҳәшьа еиҳабы лтәы акәзаап. Аԥшәма ԥҳәыс ари
аҵәыуабжьы анлаҳа, афырҳәа дыҩны дааизар, лашьа дҵәыуа агәашә
дадтәалоуп. Арҭ ргәы еизымҩаӡо ианеибаба, игәырӷьаӡеит, цәгьаӡа.
– Уааи арахь, сашьа, сызкәыхшоу! – лҳәан, аҩныҟа даалгеит.
Ахәылбыҽха иаҳәшьа аҵәыуара далагеит.
– Ибуазеи, саҳәшьа, сааира бцәымӷума, бзырҵәыуазеи? – ҳәа
длазҵааит лашьа.
– Сара сзырҵәыуа убри ауп: схаҵа шьҭа даалашт, даар усцәифоит,
уабазгари.
– Сышәфаргьы, сшәымфаргьы шәнапы сануп, – иҳәеит лашьа. Нас
дналаган ашәындыҟәра алымҳарҭа дҭалыртәеит. Ахәылбыҽха адауы
ашҭа дааҭалеит деидараха, ашәарах ҵҩа змам иманы. Ашҭа дшааҭалаз
еиԥш иԥҳәыс лызҿиҭит – иҟалазеи фҩык гоит, – ҳәа. Лара даадәылҵын
– изакәызеи, сара акгьы саҳауам, – ҳәа агәра илыргеит. Иааигоз
ашәарахқәагьы има абарҵа дҩыхәнан уа абарҵаҟны инкаижьын, аҩны
дааҩналеит.
Аҩны еиҳагьы иаҳауа далагеит; зыфҩы иаҳауаз аԥшаара далагеит.
Лара дӷьаҵәыӷьаҵәуа дилаҳәаны дылкит – сара иуасҳәоит уаангыл,
сара иуасҳәоит изакәу, уара уқәы дшысымфо, – ҳәа. Адауы данхәыц,
игәы иаанагеит длашьазар ҟалап ҳәа. Дқәит “уашхәа мақьаԥсыс
дшысымфо” ҳәа. Нас даацәырылгеит сашьа сибарацы дааит ҳәа. – Ҳаит,
бара, сара сабхәында дышԥасфо! – иҳәан, даашьҭихын инапы
дықәыргыланы дирхәмаруа далагеит. Нас игәылацәа ааидигалан чара
изиуит иабхәында, изааиз арахәҭиаа ииҭарацы. Аԥсшәаҳәарахьы ианнеи,
иаҳәшьа ус иалҳәеит:
– Уажәы, амал ду удигалара дыҟоуп, аха акы умган; убыс ҳәа, сара
нанамгак соуп исуҭозар учықьмаџьа сыҭ, уаҳа акгьы сҭахым ҳәа.
Иаҳәшьа ишылҳәаз еиԥш, амазара рацәаны ииҭарц аԥсшәа ахҳәааны
иабжьеигеит, аха – акгьы згом сара, исумҭар умуазар, саргьы нанамгак
соуп, учықьмаџьа сыҭ, џьара акы иаасыхәап, – ҳәа иеиҳәеит. Ари ииҳәаз
имаҳә даара дааиҵанакит, аха уаҳа акгьы анимга, ииҭеит ачықьмаџьеи
дзықәтәашазгьы рашь бзиаки. Убас иеиҳәеит:
– Сара сыԥсы злаҭаз счықьмаџьа усҭеит, аха сумшьын, уара ухгьы
ԥхасҭоумтәын, аҩны унеиаанӡа ашә ааумыртын: агара уцәыуадаҩхашт,
аха иуулакгьы уҩны, ууажәлар рыҟны уаннеилакь, ашә аарты, – ҳәа.
Ари имаҳә иеиҳәаз игәы инҭакны, икәадыр иадҳәаланы амҩа
дықәылт. Ус дахьтәаз иҭәаҵла аҟны дааит.
Уа данааи, ирашь зышьҭаԥсыз ишьабысҭа аҳәра иаҿын. Ичықьмаџьа
уа инышьҭаҵаны деиҭанашьҭалеит. Анахь икеицо, арахь икеицо,
уажәымзар уажәы искуеит шиҳәоз, ирашь нкаҳан иԥсит. Иҟаиҵахуаз,
дықәхахт шьапыла, дшықәхац еиԥш, имаҳә иахь дцар дыԥхашьоит, ихьыз
азы.
Днатәан ахәыцра далагеит ишԥазури ҳәа. Данынаԥшы, ибеит
дызлацаз аладахьы даҽа мҩахәасҭак.
– Шьҭа иҟасҵо егьыҟам, абри сахьаго сцап, – иҳәан, днаныланы
иҿынеихеит. Дышнеиуаз, хан дук днадгылеит. Насыԥс иҟалаз агәашә
аартын. Ашырҳәа дынҭаланы ахан аҟны днеит. Данынаԥш, иаҳәшьа
агәыбжьанытә асоф дшықәтәаз дибеит. Ларгьы данааԥш лашьа
дылбеит.
– Унан, сашьа дааит! – лҳәан, ларгьы амардуан дылбаан
лҽынигәыджьланы дгәыдкыла-хыдкыла длыманы дынхалеит.
Иаҳәшьа аӷьаҵәыӷьаҵәра далагеит.
– Исыԥсыхәозеи, схаҵа даар усцәифоит, – ҳәа.
– Сышәфаргьы сшәымфаргьы шәнапы сануп! – иҳәеит лашьа.
Днаганы чықьмаџьак дынҭалыртәеит. Адауы данааи, аҩны дааҩналаны
анаԥш-ааԥшра далагеит.
– Изакәызеи бара, ԥсыуа фҩык саҳауетеи? – ҳәа длазҵааит.
– Дабаҟаз ара аԥсуа! – лҳәан мап лкит, аха адауы дыҩналаны
аԥшаара далагеит. Лара дҵәыуа икалҭ дахьынԥашаны дылкит.
– Сашьа даан ҳаибарацы сшәаны дысҵәахит, иҟалозар, суҳәоит
уиҟәаҵ, думфан!
– Ибуазеи, сабхәында дышԥасфо, дааг арахь, – ҳәа леиҳәеит, аха
ихалымҵеит.
– Уқәны агәра сырга дшыумфо ала, – ҳәа иалҳәеит.
Адауы “уашхәа мақьаԥсыс дшысымфо” ҳәа дқәит. Нас ларгьы лашьа
даацәырылгеит. Иабхәында дгәыдикылт-дхыдикылт, инацәақәа
дрықәыргыланы дирхәмарт, ачара ҟаиҵеит.
Ашьҭахь иаҳәшьа ус иалҳәеит:
– Уара уажәы арахә удигалашт, аха акгьы умган, рашь шкәакәак
имоуп убри ада, – ҳәа.
Ишылҳәаз еиԥш, арахә рацәаны ииҭеит, аха акгьы имгеит.
– Иумуӡозар урашь шкәакәа сыҭ, – ҳәа иеиҳәеит. Даара ицәымыӷхеит,
аха иҟаиҵоз, ииҭеит. Шә-саџьанк адгьыл жны иҭаргыланы аџыр афон.
Адауы днеины ажра дынхықәгыланы аӷәра анааирба, атрымҳәа
иҩҭыԥеит.
– Ари усҭоит, аха уашьыр ҳәа сшәоит. Уажәы усыхәаԥшла сара
сақәтәаны иусырбап иҟанаҵо! – иҳәан, иара днақәтәеит. Арашь
даннақәтәа, иууаӡа иԥан ажәҩан иасит, усҟан адауы амгәацәа иҽыҵеикит.
Устәи адгьыл иасит, усҟан адауы абӷа иҽықәикит, нас ганха
амрагыларахь иасит, усҟан арыӷьарахьтәи авара дадтәалан, уахьынтәи
амраҭашәара иасит, дааҳәны наҟтәирахьтәи авара дадтәалт. Нас
дҽырԥа-ҽырԥо ашҭа дааҭалт.
– Абас узыҟамҵозар уашьыр ҳәа суцәшәоит! – Иааг арахь, – ҳәа
иааимихын дақәтәеит. Арашь ажәҩан иасит, адгьыл иасит, амрагылареи
амраҭашәареи иасит, аха акгьы имыхьит. Нас, бзиала ҳәа аԥшәмацәа
ираҳәаны дцеит. Дышнеиуаз, иҭәа аҵаҟа даннеи, ишьабысҭа еиҭеибахит.
– Уажәшьҭа уабасышьҭуеи, – иҳәан днашьҭалт. Уажәымзар уажәы
искуеит шиҳәоз ирашь лкаҳан иԥсит. – Ҳаи, акы сықәымзаап, акыр
сықәзар, абри арашь сызнымхози! – иҳәан, ихы ҩнапыкла икны даатәеит.
Ари, арҭқәа рнаҩс имаҳәцәа рахь ацара дацәыԥхашьо дықәхеит.
Дыштәаз ибахит имҩақәа рладахьы даҽа мҩахәасҭак. – Абри
санылап, џьара разҟы сымазар акы саниап иҳәан дықәылт. Дышнеиуаз,
днаԥшны ибеит хан дуӡӡак. Абри ахан аҟны снеип, издыруада саҳәшьа
еиҵбы лхабар збозар ма исаҳауазар, – иҳәан днеит ахан аҟны, аха
изымгәаӷьит, ашҭа аҭалара, маҵуар дуқәак ашҭаҿы иҭатәан. Ииура
изымдыруа дышгылаз иаҳәшьа ӡаагара дыҟан дшаауаз дылбеит лашьа.
Диеигәырӷьеит, дикәшеит, даалгеит аҩныҟа, ахан ахь.
– Уабаҟаз, уабаанагеи ҳәа диазҵааит. Даагыланы илеиҳәеит
дахьыҟаз, иаҳәшьцәа шибаз, насгьы дзықәшәаз, дзыниаз зегьы. Аҩны
даартәаны лара дыҩны дцеит лхаҵа адауы иҟны. Днеины диҳәеит,
лашьа лбара иааз димфаразы; длырқәит, уашхәа илырҳәеит. Иеиманы
иааит, лашьа дилырбеит, дгәыдкыла, инапы имхны, ихәы бзианы
иҟаиҵеит.
Ауха уа дыҟан, аҽны ддәықәлеит аҩныҟа. Арахәҭиаа исҭоит иҳәан,
еизицеит арахә ҵҩа змамыз. Иаҳәшьа ус иалҳәеит лашьа: – уара
иуиҭаразы еизицеит арахә рацәаны, аха иумган акгьы; иара имоуп, иԥсы
изалымхуа ҽеиқәак, қьақәа Залашә ҳәа. Убри сыҭ, уаҳа акгьы згом ҳәа
удәықәлар, иуиҭоит. Нас ига, амала иара убас иуирбап цгәык иаҟараны,
аҵалӡ ахьыкәкәа аӷәра акра ҵкьыҵкьаушьо, аха уеизгьы инумыжьын,
иалҵуеит уашьҭан.
Ишылҳәаз еиԥш, арахә рацәаны идигалт, аха имуит, акгьы имгеит.
– Иуҭахузеи, иуҭаху усҭоит, – ҳәа иеиҳәеит адауы, қьақәа Залашә
идыруеит ҳәа дыҟаӡамызт.
– Сара исҭаху қьақәа Залашә ауп, исуҭозар, – иҳәеит иабхәында.
Иҟаиҵахуаз, иуҭаху усҭоит ҳәа иеиҳәахьан, аха даара ицәымыӷхеит.
Иаҳәшьа ишылҳәаз еиԥш, цгәык иаҟараны, аҵалӡ баа ахьыкәкәа аӷәра
ианкны има дааит. Иара ус ишыҟазгьы има ддәықәлеит.
Дныҟәеит, дныҟәеит, аха изаагом, ацгәы еиԥш иеиџьыԥӡа, аҵалӡ
ацрыкәкәа има даауеит. Дшааиуаз уаҳа еиӷьымхаӡакәа иҭәа аҟны дааит.
Дахьааиз, ишьабысҭа дырҩегьых уа аҳәра иаҿын. Иаӷәра кны аҭәа амҵан
днамҵатәаны илаӷырӡ икәааша аҵәыуара далагеит. Дҵәыуа дахьтәаз
имыткәма иалаҵаны иҳәон:
– Сара разҟы сымандаз срашьқәа аки-аки еиԥшымкәа исымаз
сызнымхоз, сара саҳәшьцәа сырҭахындаз қьақәа Залашә ҽра
алымҵуази, – ҳәа. Аҵәыуара даҟәымҵӡакәа амыткәма иҳәон. Ари ииҳәоз
қьақәа Залашә, ауаҩ-цәажәара змаз, иҵалӡ бааха игылаз иаҳауан.
– Ҳаит, абааԥсы, умшәан уара узҽыуаҩхозар сара ҽра узызуеит, –
ҳәа абжьы наргеит. Данааԥш қьақәа Залашә ула узахәамырԥшуа иӷламха
игылоуп.
– Уааи сарӷьа лымҳа унапы ҭшьы скәадыр убра иҭоуп, сарма лымҳа
сыҽуапҵаршәи ссахҭан ҽуапеи ҭоуп, сеибыҭ, – аҳәеит.
Дгәырӷьаҵәа алымҳақәа инапы нарҭишьын, акәадыр нақәиҵеит.
– Уааины усықәтәа, сара сашьҭалоит урашьқәа зышьҭаԥсыз
ашьабысҭа, сахьӡашт, аха уара иузкыр. Амала иузкуазар атәыҩа кы,
даҽаџьара уанакьыс, нас уаргьы саргьы ҳаԥхасҭахоит, – аҳәеит.
– Ибзиоуп, сара искып атәыҩа, – иҳәан, днақәтәан днашьҭалт.
Анахь, арахь иқәнаргьежьуа инахьӡеит. Ашырҳәа инапы зҿынаирхаз
атәыҩа аԥыхьамшәакәа абӷа инықәсит. Абырлаш еиԥш ишкәакәаӡа акы
ҩахҟьаны ашьабысҭагьы иахьца иахьаа имбаӡакәа илаимпыҵабеит. Ари
ахьцаз гәанаҭеит қьақәа Залашә. Ишиашаз инашьҭалан кәара цәгьа
бааԥсык инҭанагалт.
Ишнеиуаз, қьақәа Залашә ицәыҳәҳәаны кәараҷҷак инхықәгылт.
– Абааԥсы, абра ҳҭахоит, уҽыжәҵны нырцәҟа угыл, сара сахыԥоит,
убрахь сахьықәԥало хәыҷӡак усыгәҭасны сеиҭарԥа, мамзар
сыԥхасҭахоит, – аҳәеит аҽы.
Ишаҳәаз еиԥш, нырцәҟа дырны дҩагылан, ианыԥа, акаԥамҭазы
днагәҭасны инеиҭеирԥеит, ирулакгьы егьырмыхькәа ирит уи акәара.
– Уажәы ҳара ҳзышьҭоу нхоит абра ҩхала, шьабысҭаӡам дыӡӷабуп,
лара арахь аҭәамҵахь ашҭа данааҭало сара сналыдыххылоит, уара
дузышьҭыхыр даагашт, мамзар акгьы ҳалшом, – аҳәеит, қьақәа Залашә.
Ари ааибырҳәан инхалеит раԥхьа иҟаз ахәаҟны. Уи аамҭазы лара
асоф дықәтәоуп, ажәабжь ҳәара даҿуп, лгәы аҟьара-ҟьараҳәа еисуа:
– Сан луҭраҟны снеины аҟәландыр сыҟәшәон, аӡәы иҽсызкны
дсышьҭан сикрацы, аха сизымкит, х-рашьк сыдишьылт. Аҵыхәтәаны
қьақәа Залашә дақәтәаны дсышьҭалан сикырц агьсыгымхеит, аха
изулакь сырцәааит, – ҳәа.
Ари лажәа данаалга, дҩагыланы ашҭа днықәылт длеиҩеиуа, лыԥсы
ааивылгар луҭрахь дцарцы. Уи аамҭазы қьақәа Залашә агәара
инахыԥаны ицәыҳәҳәаны иналыдԥалеит, аҽыуаҩ шьаҿак
днеиҭамырԥакәа даашьҭиԥаан дима ашҭа дынҭҟьеит. Дшааиуаз днеит
аҭәаҟны, ичықьмаџьа аашьҭихын икәадыр инаҽхьынҳәаланы ддәықәлеит
деиханы.
Амҩан илеиҳәеит уаанӡа ддырны длышьҭазшәа, ирашьқәа ла лзы
дшырмеигӡаз, хатәы ԥҳәысс дшиҭаху. Ларгьы иҟалҵоз, иажәа дазааит.
Дима даара акыр дцахьаны имаҳә ииҭаз ачықьмаџьа агара цәгьахеит,
ихьанҭан. Аха иеиҳәаз гәынкыланы, аҩны днеиаанӡа еимыртырц иҭахын.
Иԥҳәыс, иара, ичықьмаџьа, арҭ зегьы зқәыз аџьабаа збахьаз қьақәа
Залашә абӷа цәнаҟьеит, уаҳа изымцеит.
Ари уеизгьы исызгом, иҭоу збап иаартны иҳәан ацаԥхала ианааирты,
агәгәаҳәа ар ҭибаҳәеит. Азауадқәа, афабрикақәа, аҩын дуқәа иаразнак
зегьы ҟарҵеит. Амашьынақәа ажыҩ-сыҩҳәа ииаҟьо қалақь духаны
иааҟалеит, аха иабаҟоу иуаажәлар рыҟны акәым, дгьыл харак аҟны
акәхеит, иара ҳәынҭқарс дныҟарҵеит; иԥҳәыс аҳәынҭқар иԥҳәыс ҳәа
џьара ддәыртәеит. Ари иахьа акәым, уаҵәы акәым, акырҵит, иара уа
дынхаӡеит.
Зны иуаажәлар ааизиган дразҵааит џьаранӡа сцон сақәиҭума ҳәа.
– Ҳаи, иухьзеи аҳәынҭқар, ухаҵкы! Ҳара уара уоуп ҳазхәаԥшуа, улбаа
уҭахызар, – ҳәа иарҳәеит.
Нас днеин иԥҳәыс ихаҭыԥаны днықәыртәаны иара қьақәа Залашә
днақәтәаны дцеит имаҳә, ачықьмаџьа изҭаз иахь. Ашҭа данынҭала,
имаҳә иаразнак идырит иҟалаз. Даадәылҵын – иҟоуҵазеи, сушьыма ҳәа
диԥылт. – Саҳәшьа еиҵбы лыҟны сахьнеиз исылҭеит зда гәыӷырҭа
рымамыз рҽы қьақәа Залашә. Сара уи ала иҭасырхеит срашьқәа ҭазырхаз
ашьабысҭа; уи ашьабысҭа дыӡӷабзаарын. Изулакь қьақәа Залашә амчала
дызгеит ԥҳәысс. Аха иахьакәӡамыз қьақәа Залашә ааԥсара сыхьӡан
исзымго сынхеит, уеизгьы исызгом, қьақәа Залашәгьы абӷа ԥҵәоит сҳәан,
иаасыртит.
Исыԥсыхәоузеи, сыуаажәлар сцәыӡит сара, ара сынхеит, сашьцәагьы
саб иашьцәагьы ракәын, сырзыԥшаауам,– ҳәа иеиҳәеит.
– Уи сара иеиҭаузҭасцалап ачықьмаџьа, аха уашьҭан ианахуртуа уи
аҟара ҟалом уажәы шаҟа ыҟоу аҟара, аиашазы уи адауы ида уаҩы
ицәшәомызт. Аҩыџьагьы рҿынархан ақалақь ахьыҟалаз инеит. Адауы
аҟәақҳәа даарылалан бжаҩык ишьит, аха иаанхаз зегьы ачықьмаџьа
инҭеицалан деибыҭаны амҩа днықәиҵан, даахынҳәит иҩныҟа.
Ари дышҳәынҭқарыз ичамадани иԥҳәыси иманы иҩны дааит. Дахьааиз,
ичықьмаџьа ашә ааиртын, аԥхьа ишыҟалаз еиԥш азауадқәа, афабрикақәа,
аԥара ԥҟарҭақәа уҳәа, ҳәынҭқаррак злашьақәургылашаз зегьы рыла
иеиқәшәаны иааҟалеит.
Аҳәынҭқар итәарҭагьы иара иҳаблаҟны, иуаажәлар рыгәҭа иҟаиҵеит.
Ажәытә зны нхаҩык дыҟан. Ҷкәынак диман. Убри аҷкәын хҩык аԥҳацәа
иоуит. Аха уи нахыс аҷкәынгьы иԥҳәысгьы ԥсын, абри абду изынхеит абарҭ
аӡӷабцәа ааӡатәыс. Ииулакгьы иааӡеит, идухеит, аха уажәышьҭа илымшо
далагеит иара. Илымшо даналага, ахандеира, аарыхра анизыҟамҵа, абнахь
аныҟәара хҭаикит, џьара шәырк, амник, абрик ибар, иҟәшәаны иааигон.
Убри иҟәшәаны иааигоз ашәыр рҿаҵаны абанҭ имаҭацәа рыԥсы еиқәирхон.
Аха, иалаухи, ицәҳәит дара акгьы рышәӡамкәаны. Ус дара уахьрыхәаԥшуаз
анцәа ишиҳәара, рыԥшра, рсахьа, анцәа ишиҳәара иҟаз ӡӷабцәан.
Ари аҭаҳмада мышкы иҩны дыҩдәылҵын, дыцо, дыцо дышнеиуаз
акәымкәаны, баҳчарак дныҵалеит. Баҳчарак дныҵалеит, аха уаҩы иимбац,
аҵәақәа, аҳақәа ихьырхәаны ирҿан, зегьы џьашьатәшәа иԥшӡан. Руак
дыҩкыдлан, дҩықәлан, изҿыхуаз зегьы ҿихын, икәа иҭаԥсаны, иманы
иҩныҟа дааит. Имаҭа ӡӷабцәа иеигәырӷьаҵәа иԥылан, иааигаз аҵәақәа шаны
ириҭеит, ирфеит.
Ауха иара дахьышҭалаз дызмыцәеит. Дхәыцуан абарҭ ари нахыс
ишԥаныҟәызгари ҳәа. Адырҩаҽны дныҵыгәгәан, деиҭацеит абнахь. Аҵла
деиҭақәлан икәа азна ҿихит. Длалбаан убри аҵла амҵан ажра ижит. Ауаҩ
ишәара ажра ааижын, ачалт шышны инаганы инықәҵаны, анҭ иҿихыз
аҵәақәа иманы иҩныҟа дааит. Иҵәақәа имаҭацәа инарҿеиҵеит.
– Уашьҭа, баба, сара исылшом, – иҳәеит. – Уаҵәы иаашар, ҳаиццап, –
иҳәеит. – Исыршәшәоит, аҟәшәараҿы шәаргьы шәсыцхраап, – иҳәеит.
Адырҩаҽны ари аҭаҳмада имаҭацәа ахҩыкгьы иманы дцеит абнарахь,
анҭ ашәыр ҵлақәа ирҿассы иахьаҿаз инеит.
– Шәара абра шәгылаз, – иҳәан, иара аҵәа дықәлан ишимчыз
ианиршәшәа, амни аҵәа зегьы амни иижыз ажра иҭаԥсеит.
– Сара бзиа сызбо амна дҭаԥалоит абыржәы, – аниҳәа, арҭ, рыцҳақәа,
адрым-срым ҳәа ахҩыкгьы ажра инҭаԥалеит. Убри аҟара бзиа дырбон
рабду. Ианынҭаԥала, длалбаан, аҵәақәа адәахьы инхақәазгьы
ааиҟәшәан, дара инарызҭаԥсаны, ачалт нақәҵаны, анышә нақәыԥсаны,
днарԥырҵны дааит. Уаҳа хәшәы имамызт. Шьҭа дажәит, дыԥсуеит. Аҩны
даннеи, иаргьы уаҳа изымчҳаит, нас дыԥсызар акәхап, гәаҟцәгьа. Гәыла-зла
аӡәгьы димаӡамызт.
Арҭ аӡӷабцәа ажра иахьҭатәоу зны-зынла убыс иҵәыуоит, убыс
иҵәыуоит, абарҭ анҵәыуо убысҟан ашәҭқәа зегьы канӡоит, аҵлақәа зегьы
рбыӷьқәа ҵәиуеит, адунеи зегьы ҵәыуоит, аԥсаатәқәа, аԥстәқәа зегьы
џьабоит. Убри аҟара игәыҭшьааган урҭ рҵәыуабжьы. Даҽа зныхгьы
иааларшәны убыс ашәа рҳәоит, убыс ашәа рҳәоит, урҭ рыбжьы заҳауа
ашәҭқәа зегьы пытуеит, аҵлақәа рбыӷьқәа зегьы иаразнак иҿыцҳҳараӡа,
ииаҵәаӡа, иқашә-қашәо иҟалоит. Уи моу, аҳ иуахьад ахьҭаку арҭ аӡӷабцәа
рашәаҳәабжьы анраҳалакь, икәашоит, икәашоит, ахырзаман ҟарҵоит,
гәырӷьараха ирхалоит. Урҭ аӡӷабцәа ирҳәо аҩыза шәаҳәара уаҩытәыҩса
имаҳац. Дара анҵәыуо, убысҟан зегьы, зегьы рхы рыкәаҽны, игәаҟха
игылоит, аӡыҵәҟьагьы ржәуам, акыргьы рфом.
Ари мышкы, ари ҩымыш, ари хымыш. Ауахьад ас шыҟарҵоз гәазҭаз
амаҵуцәа аҳ адырра ирҭеит абас ауп ҳуахьад крырфом, крыржәуам,
абри аҩызоуп иҟоу. Зны-зынлагьы абас ауп ишыҟоу: икәашоит, икәашоит
иааҟәымҵӡакәа рҳәеит. Измааноу, иҟоу ҳаздырам ҳәа аҳ адырра анирҭа,
абыржәыҵәҟьа иахьабалак шәеимданы иҟоу закәу, измааноу
еилышәкаароуп ҳәа ауаа дәықәиҵеит. Идәықәиҵаз ауаа акыр аамҭа
еимдеит, анахь рҳәеит, арахь рҳәеит.
Ус еимдо ишнеиуаз акәымкәан, анҭ аӡӷабцәа рҵәыуабжьы раҳаит.
Уи моу, даргьы амхаҵәыуеит. Убри аамҭазы ԥсаатәыс, ԥстәыс иҟоу
зегьы рхы кны абарҭ аӡӷабцәа рҵәыуабжьы иарҵәыуоит. Нас иааиҭакны
арҭ аӡӷабцәа ашәаҳәара ианалага, егьырҭ зегьы гәырӷьаны илахҿыххеит.
Убыс игәырӷьеит, убыс игәырӷьеит, Аԥсны, адунеи, мшәан, зегьынџьара
лашеит.
Ишнеиуаз акәымкәа, абри аҳ ибаҳчаҟны анышә ҿыцны ижны ирбеит.
Абра анышә иҵҩуан абри абжьы. Ари абжьы ара анышә иҵҩуа ианраҳа,
иласны иржызар, ачалт аархырхзар, хҩык аӡӷабцәа ааҭыргеит. Аха
иршәымызт, ирхамызт, еергьҳәа иршәыз зегьы ҩазахахьан.
Ас ауп иаабаз, ас ауп иҟоу ҳәа аҳ иахь адырра аныҟарҵа, исзаажәга
арахь урҭ аӡӷабцәа иҳәан, изнаргеит. Иахьнаргаз, амаҵуцәа ирыдиҵан
арҭ аиҳәшьцәа ахҩыкгьы ркәабеит, амаҭәа ҿыцқәа ршәырҵеит. Нас
аиҳәшьцәа реиҳабы днеиган аҳ, длазҵааит бара, иҳәеит, напҟазарас
ибымоузеи иҳәеит.
– Сара напҟазарас исымоу убри ауп, – лҳәеит лара аҭакыс, – амаҭәахә
ансоуа аамҭазыҳәан, уара уаҳҭынра иазхо аба мызкала асра сылшоит,
иарбан хку иуҭаху, – ҳәа иалҳәеит.
– Ибзиоуп, азамана, – иҳәеит аҳ.
Нас агәыбжьанытә длыԥхьан дааиган длазҵааит бара напҟазарас
ибымоузеи ҳәа.
– Сара, – лҳәеит уи, – иахьа уаа шәҩык ааугаргьы, аминуҭ азыҳәан
рхәы аҟаҵара, рыԥхь ҟаҵаразыҳәа џьара снаскьо сыҟам, – лҳәеит.
– Ибзиоуп, азамана, – иҳәеит аҳ.
Аҵыхәтәан аиҵбы длыԥхьан дааиган длазҵааит бара бнапы иалшозеи,
ибылоузеи ҳәа. Ари данлазҵаа, азнык азы маҷк иаалцәымыӷхеит, нас
илҳәеит дызлаҟаз.
– Сара, – лҳәеит, – абанҭ саҳәшьцәа ирылшо акгьы салаҟам, исылшом,
– лҳәеит. – Мацара, – лҳәеит, – исылоуп, – лҳәеит, ҩыџьа ахәыҷқәа сцәа
иалҵраны иҟоуп, рыбжа хьны, рыбжа раӡынны, ӡӷабки ҷкәынаки, – лҳәеит.
– Ибзиоуп, азамана, – иҳәеит аҳ.
Ани аиҳәшьцәа реиҳабы афабрика лызирхиеит, лымаҭәахә, лара
деиқәиршәеит, асра, аӡахра дазикит. Ларгьы дықәгьыжьааны амитә
лылшон.
Агәыбжьанытә лакәзар, уигьы аҩны аҩнуҵҟа афатә ҟаҵаразы
дыҩнеиҵеит. Аиҵбы иара дигеит ԥҳәысыс.
Аамҭа цеит, егьит. Ари лара дхьанҭахеит, аҿҳәара анаа, иаргьы
дгәырӷьаҵәа дыҟоуп, иҟаларызеишь ҳәа дыԥшызар акәхарын. Ус аибашьра
ҵысит тәым ҳәынҭқаррак ахь џьара. Ари аҳ адырра иоуит уеизгьы-уеизгьы
абас ауп иҟалаз, уааироуп рҳәеит. Иҟаиҵоиз, иҽааибиҭан, ир иманы дцеит.
– Сара сцоит, уаҳа ԥсыхәа сымам, аха ара иҟало ажәабжь сзынашәыцҳа,
– ҳәа реиҳәеит данцоз.
Ари иара дцеит, аха иԥҳәыс лаҳәшьцәа дыкны дырфон, дырҭахӡамызт.
Абри аԥсҭазаара бзиа ла илоуит, ҳара абас уахгьы-ҽынгьы аусура ҳаҿуп,
абас ҳзыҟалазеи ҳәа дырҭахӡамызт, дшьыцыргеит, дырцәымыӷхеит.
Ус ишыҟаз акәымкәа, лара лыҿҳәара анааи, рыбжа хьны, рыбжа раӡны
ҷкәынаки ӡӷабки лыхшеит. Аха, иалаухи, лаҳәшьцәа ааицәажәан, илыхшаз
лара илмырбаӡакәа иаарҵәахын, аласбақәа наган иҩалыҵарҵеит.
Аҳ иахь адырра ҟарҵеит (ажәабжь сзынашәыцҳа ҳәа имҳәахьази), абас,
абас ауп иҟоу, уԥҳәыс аласбақәа лыхшеит рҳәеит. Ҟоҳ, ари заҳаз иара
иакәызма, даара игәы иалсын, дкылыхха дааит иаразнакы.
Ари лара (иԥҳәыс) илеимаҭәаны акьыжыҳәа аҵәыуара даҿуп, рыцҳа,
ахырзаман еиқәаҵәа ҟалҵоит, аха илыхьыз аиаша ларгьы илыздырӡом.
Арҭ илыхшаз аҩыџьагьы нарган, уаҩы имырбаӡакәа, аҳ даанӡа, амҿы
ааиҟәырԥԥаны, игәаҩаз амҿаҟны, рҩыџьагьы нҭаҵаны, ичаԥаны, инаганы
амшын иаларыжьит. Ахәыҷқәа амшын ихыланы ацара иаҿуп, анахь
иагоит, арахь иагоит, ацәқәырԥа иалоуп. Идурҟаҵои? Аԥшқацәа. Ақыд
гәаҩа чаԥаны иҭоуп.
Ари аҳгьы данааи, иԥҳәыс аласбақәа лыхшеит ҳәа ианидырба, ари
дсеиӷалатит, дбашазаап иҳәан, диган усҟан ауахәама ҳәа аҟан,
ауахәама аԥхьа агәашә аҟны днаганы ацемент лықәиҭәеит. Убра
ажьаҳәа наганы иқәиҵеит. Нас абас икыдиҩылеит: “Абра иавсны ицо
дызусҭазаалакгьы абри лхы иамысра” – ҳәа. Ажәак ала, ахьымӡӷ
слыргеит иҳәеит, даара ихы иақәиҵеит.
Абас ала, ари иԥҳәыс ацемент лықәырҭәаны дааныжьны, абанс
анҵаны, иҩныҟа дцеит.
Анҭ ахәыҷқәа, рыцҳақәа, ицоит, амшын ихуп. Аӡы иаманы ицо, ицо,
ицо, ишнеиуаз, заҟа ицаз седроу, аҵыхәтәаны нхаҩык ибеит дара зҭаз
ақды. Ақды амшын иҟьо иаманы анхаҩы ианиба, сзашьҭоузеи ҳәа днеин
ақды амшын иааӡхиган, аҩныҵҟа агәаҩараҿы ахәыҷқәа рҵәуабжьы
иаҳаит. Иааԥиҽзар, аҷкәыни аӡӷаби рыбжа хьны, рыбжа раӡынны ианиба,
дгәырӷьан, иааигәыдыҳәҳәаланы, иманы аҩныҟа дааит.
Ари анхаҩы иԥҳәыси иареи хшара дрымамзаарын, игәырӷьаҵәа
ирааӡеит, ирыхьчеит, идухеит. Аха абарҭ есымша игәныргон раби рани
ахьырымбацыз. Ҳаби ҳани аадыруазар цәгьамызт ҳәа ирҳәо иалагеит
абарҭ иашьеи иаҳәшьеи. Насгьы ари аҷкәын ҽнак шәарыцара дахьцаз
иҩызаки иареи ажәак ааимаркын, иаҽԥниҳәеит, уара, иҳәеит, уани уаби
ракәӡам зыҟны уҟоу, уани уаби уздырӡом иҳәеит ани ажәа имазкыз
иҩыза.
Ари иҩыза ас аниҳәа, ихьмыӡӷишьеит, нас иаҳәшьеи иареи
еибырҳәеит ҳцаны ҳани ҳаби ҳаԥшаап ҳәа. Иааин абарҭ изааӡаз ирыҳәеит
ҳшәышьҭы, ҳани ҳаби аабар, иҳаԥшаар ҳҭахуп рҳәеит. Аҵыхәтәаны ҳара
шәа шәҳарӡуам, ҳа ҳзааӡаз шәа шәоуп, уи аадыруеит, ахаангьы
шәҳарӡраны ҳаҟам рҳәеит. Арҭ ас анырҳәа, азнык азы изааӡаз
иргәамԥхеит, аха нас урҭ уаа бзиақәамзи, иақәшаҳаҭхеит. Иақәшаҳаҭхан,
иашьеи иаҳәшьеи рҽааибырҭан, амҩа иқәлеит. Иахьцаз акыр еимдеит,
абнахь, абрахь, ирулакгьы, ирҳәалакгьы, доуҳалоума, аниума, ариума
раб иҩны инеит, уахынла.
– Еҳе, саҳәшьа, ибылшарызеи, иҳалшарызеи? – ҳәа аешьа иаҳәшьа
длазҵааит.
– Са исылшо убри ауп, – лҳәан, лыхьтәы мацәаз аалымӷылхын,
ианынкалыршә, раб иҩны аҵкыс иеиӷьны ахьтәы ҩны цырцыруа
иаақәгылт.
Лашьагьы ларгьы леин абри аҩны иҩналеит. Абра иҟоуп уажәы.
Адырҩаҽны ашьжьымҭан аҳ (арҭ раб) дангыла, данынаԥшы, сыла акы
ихнакуеит, закәызеи, иҟалазеи иҳәеит. Имаҵуцәа ааиԥхьан данразҵаа,
абас-абас, уҩны ашҭаҟны, абригь-абригь ахьтәы ҩны ӷьазӷьазуа игылоуп
ҳәа иарҳәеит. Иаргьы ибон уи, аха лаԥшҵашәараз џьишьон. Иибозгьы,
имаҵуцәа ирҳәозгьы хаимҵеит азнык азы, аха имаҵуцәа ирыдиҵеит
шәнеины абна иҟоу ажәабжь еилкааны шәааи ҳәа. Аха амаҵуцәа
аӡәымзар аӡәы изымгәаӷьит абна анеира.
– Абна инеины ажәабжь сзаазго, – иҳәеит, – сҳәынҭқарра абжа исҭоит,
– иҳәеит аҳ.
Ари аҩны анырба, арҭ аҷкәыни аӡӷаби ран лаҳәшьцәа гәҩарас иркит.
Абра заамурак ыҟазар ҟалап рҳәан, ҭакәажәык дырдыруан, убри
дазыркит. Ҭакәажә гызмалк лакәзаарын лара.
– Ибура бдыруама? – рҳәеит.
– Аа! – лҳәеит.
– Абни ахьтәы ҩны блыҩналаны, изтәу ибулакгьы, ибҳәалакгьы, џьара
гызмалрак рызхәыцны изланбырҵәаша башьҭал, – ҳәа ларҳәеит.
– Са сцоит, схалоит убри аҩнаҟны, иҟоу ажәабжь шәзаазгоит, – лҳәеит
аҭакәажә аҳ еизигаз ажәлар рҿы днеин.
– Ибзиоуп, – рҳәеит.
Ари аҭакәажә лҿыналхан, ахьтәы ҩны ахьгылаз днеин, хыхь
дыҩхалеит. Ари аҭакәажә уа даннеиз аешьа аҩны дыҟаӡамызт, аеҳәшьа
лымацара лакәын иҟаз. Аешьа шәарыцара дцаны дыҟазаарын. Ари
аҭакәажә днеин, дгәыцхәгәышьуа, адунеи ара аӡӷаб длыцәнымхошәа
ҟаҵаны, дгәыдылкылт, дхыдылкылт, длыцәнымхошәа, лхаҵкы,
лыԥсаҵкы камыршәуа. Аҵыхәтәаны, дида, лҳәеит, заҟа бзиа шәыҟоузеи,
аха шәара ишәыгу акы ыҟоуп, лҳәеит.
– Изакәызеи, иҳагузеи? – лҳәеит ани аӡӷаб рыцҳа.
– Абригь-абригь аҭыԥан, – лҳәеит, – аӡә дыҟоуп, – лҳәеит, Чан
Чангәыр ҳәа, – лҳәеит. (Абри алакә исҳәогьы “Чан Чангәыр” ахьӡуп).
Убри Чан Чангәыр ҳәа иҟоу ӡӷабк димоуп. Убри дыҩнамкәа шәа шәыҩны
зыԥсоузеи, – лҳәеит. – Убри аӡӷаб башьа димазар, шәыҩны абра
дыҩназар, убри лоуп иақәнаго. Уаҳа шәа шәыҩнаҭа иақәнаго, изырлашо
уаҩ дыҟам, – лҳәеит. – Убри лоуп ишәыгу шәара, – лҳәеит ари аҭакәажә
мыжда.
– Ари иаԥсыхәоузеи, уи илаагашьуозеи? – лҳәан аӡӷаб ари аҭакәажә
длазҵааит.
– Иаԥсыхәоузеи да, бара башьа данааиуа, бҽырчмазаҩны бышьҭал.
Абригь-абригь аҭыԥ аҿы инхо Чан Чангәыр иԥҳа ҭацас дысзааумгар,
сыԥсуеит ҳәа ҳәа. Нас иара уахь дцап, дааигап, – лҳәеит аҭакәажә
гызмал.
Аӡӷабгьы уи лҳәатәы аахалҵан, лашьа данааиуаз аламҭалазы
ҽырчмазаҩ ҟалҵан дышьҭалеит. Аҭакәажә наҟ дылҵәахит.
– Ибыхьзеи саҳәшьа, бзышьҭоузеи? – иҳәеит лашьа данааи.
– Исыхьзеи умбо, сычмазаҩы ӷәӷәоуп, – лҳәеит иаҳәшьа.
– Хәшәыс ибымоузеи? – иҳәеит.
– Хәшәыс исымоу убри ауп, абригь-абригь аҭыԥан, Чан Чангәыр ҳәа
дыҟоуп, аԥҳа димоуп. Убри иԥҳа ҭацас дансмоу, сыԥсуеит, – лҳәеит.
– Ҳаи, абааԥсы, ба быԥсуазар, сара аԥсҭазаара иазызуазеи? – иҳәеит.
Нас аҟаԥыҳәа даақәгьыжьын, иҽааибиҭан, ддәықәлеит. Аха
дандәықәлоз аамҭазы иаҳәшьа дахьышьҭаз лхаҟны имаҭәақәа наганы
икнеиҳаит.
– Сара цәгьарак сақәшәозар, – иҳәеит, – абарҭ зегьы албганы, аҭӡамц
икыдҩырны бхы иақәҳауеит, – иҳәеит. – Мамзар, сеибганы саауазар,
санаауа ара сыббап, – иҳәеит.
Абас иаҳәшьа илеиҳәан, иара ддәылҵны дцеит. Ари иара данца, ани
аҭакәажә даацәырҵын, днеин ауаџьаҟ дныҽҳәатәеит. Ани иаҳәшьа
длацәажәо далагеит, анахь, арахь, иалаухузеи, лхы ҭылҟьарц даҿуп.
Ари аҷкәын дцо, дцо дышнеиуаз акәымкәаны, дыҵаауа, дыԥшаауа, абри
Чан Чангәыр ихьӡи ижәлеи ҳәа дышнеиуаз, иааигәа днеит.
Ани Чан Чангәыр ҳәа иҟаз ӷәӷәак, митәык, саџьанк иоура аҟаны,
хырзаманк иакәзаарын. Есышьыбжьон дәык аҿы, агаҿаҿы ихатәы флыкала
дааӡхыҵуазаарын. Абри геқтарк адгьыл аурозоуроу иазымкуа ауасақәа
иман абра. Иеициз ҷкәынаки ӡӷабки имазаарын. Ари даниба, “мшыбзиа”,
“бзиа убааит” ааибырҳәеит.
– Уара уоума уара, Чан Чангәыр? – иҳәеит ари аҷкәын.
– Аиеи, сара соуп, – иҳәеит.
Аԥсшәақәа ааибырҳәеит.
Абас-абас ауп иҟоу, абри аус азоуп сзааз иҳәан, аҷкәын ииҭахызгьы
иҳәеит. Ари ас аниҳәа, ани Чан Чангәыр иааицәымыӷхеит хәыҷык.
– Уара сыԥҳа лзы уааит, баба, аха лашьа, сара сыҷкәын илеишәа
цәгьоуп. Ушнеира уара иудырп, уҽыртатаны унеи, баба! – ҳәа иеиҳәеит.
Иҩны ахьыҟаз иеиҳәан, егьин, дцеит, ари аҷкәын уа даннеи, “о, аԥшәма!”
ҳәа ҿиҭын, иара ишиҭахыз еиԥшҵәҟьа ахьу ҳәа аӡәгьы ддәылымҵызаап.
Дгәаан, дызусҭада, иҳәеит, ара аԥшәымас иахыда иҳәан, ибжьы џьбараны
инаиргеит. Нас аӡӷаб даадәылҵит, аха уаанӡа (абри лашьа ииҳәоз зегь
ҟалозаарын) лашьа дгәаиҭан, дхаҳәыршәыраитәхьан. Ари лашьа ани
дзигәамԥхаз ибжьы рдуны иахьиргаз амацара акәымзаап. Иҟалаз уи ауп,
абри инеиз аҷкәын иаҳәшьеи иареи иеицымии, анҭ зыҟны днеизгьы иеициз
ракәымзи. Зыҟны днеиз аҷкәын (Чан Чангәыр иԥа абри инеиз иаҳәшьа
разҟыс димазаарын. Аха ари иаҳәшьа дигар, нас иаҳәшьа ланхәыԥҳа иара
дизгомызт. Убри азоуп, иаҳәшьа ддәылҵаанӡа, адәылҵха ламраӡакәа, иара
адоуҳа ҟаҵаны ари ашҭа инҭалаз аҷкәын дхаҳәыршәыраны дзыҟаиҵаз).
Ари иара данхаҳәыршәыраха, нахьхьи иаҳәшьа ҽырчмазаҩ ҟаҵаны
дахьышьҭаз лхаҿы имаҭәақәа кнаҳамзи, урҭ аттаҳәа аҭӡамц илкыдыҩрын
лхы иақәԥсо иалагеит.
– Ҳаит, – лҳәеит лара дахьышьҭаз, – сашьа џьара рыцҳарак
дақәшәеит, – лҳәан данҩаҵҟьа, лашьа имаҭәақәа зегьы ҩкыдыбган, лхы
иақәҳаит. Лхы ианақәҳа, ааҳ, лҳәан, абри аҭакәажә даашьҭылхын,
даалырҵәин, амца дылхәыҵагәаны аҷҷаҳәа дылблит.
– Бара – лҳәеит, – ишԥыкәу, – лҳәеит, – абас шысзыбуз, – лҳәеит.
Дындәылҵын (ларгьы нас доуҳала дыҟазар акәхарын), арашь
длақәтәан, лашьа дишьҭалеит. Дцо, дцо дышнеиуаз, абни ауаҩ, аҭакәажә
иззылҳәаз Чан Чангәыр иуасақәа дрылоуп, саџьанк дҩаӡоит, илабашьа
ду кны, дылбеит.
Ахьышәҭҳәа дааҽыжәҵын, днеин икалҭ дагәыӡит, ихы дагәыӡит, уара
уоума абригь-абригь лҳәан аԥсшәа карҵәаӡаны иалҳәеит.
– Аиеи, баба, Чан Чангәыр захьӡу сара соуп, – иҳәеит.
– Нас ус акәзар, сашьа уара душьҭаланы даауан, дубазар абааԥсы?
– лҳәеит.
– Қо, баба, башьа аҩны ааҵра давагылоуп дхаҳәханы. Ба баннеилакь,
абыржәы абра са сҿы быҽшбыртатаз еиԥш, абас ибзыҟаҵару? – иҳәеит.
– Ҟоҳ, ишԥасзыҟамҵо! – лҳәеит.
– Нас ус акәзар, баба, баԥсышәа мацараха, бҽыртатаӡаны бнеи, баба,
– иҳәеит.
Ари иаразнак иаргьы дҵәыуеит, ларгьы дҵәыуеит, еибарҵәыуеит.
Лашьа дҭахеит, нас дабамҵәыуоз. Иаргьы иҭахымызт абри аҩыза ацәгьа
дақәшәар. Иҟалоз идыруан иара. Ари анс аниҳәа, лара деихан иҩныҟа
дцеит. Даннеиҵәҟьа, ахьышәҭҳәа, илдыруаз ала дшьамхнышгыланы
“аԥшәма!” ҳәа ҿылҭит лыбжьы ырхааӡаны. Нас иахьынӡалылшоз ала
лҽыртатаны, лҽыргәыбзыӷны, дматанеит, дцәажәеит, егьит. Аӡӷаб
даадәылҵит.
– Са сашьа, – лҳәеит уи, – амна дтәоуп, – лҳәеит, – илеишәа,
игәыжәла цәгьоуп, – лҳәеит, – бара хәыҷык бҽыртатаны быҩхал, –
лҳәеит.
Дыҩналыжьлеит аҩныҟа. Дышнеизҵәҟьа, лшьамхы арсны икалҭ
дагәыӡит, аԥсшәа карҵәаӡаны иалҳәеит.
– Бгыл! – иҳәан, иаргьы игәы ааԥшқахан, дҩаиргылт.
– Ибҭахузеи, закәузеи? – ҳәа длазҵааит.
– Исҭахузеи умбои, ухаҵкы, абра аԥхьан иааиз сашьа иоуп, сабацари,
сашьа заҵә дхаҳәыршәыраха амна уааҵраҿы дгылоуп, изурызеи? –
лҳәеит.
– Бара абри аҟара абас аԥсшәа аныбҳәа, абриаҟара бара бҳалалны
банызба, ибура бдыруама? – иҳәан, “аа!” – лҳәеит.
– Дбысҭоит абри башьа. Амала бнеины аҩаршьҭраҿы иара
дахьҭагылоу бызнапык ижәҩа иқәк, егьи бызнапык саҳәшьа лыжәҩа
инықәыкны, убыс бҵәаа, убыс бҵәаа, аеҵәа кыдшәаны ҵаҟа икашәома
анаџьалбеит рҳәо, хынтә абас быҳәҳәа – ҳәа леиҳәеит.
(Седроу, ари сара исаҳахьоу ауп, саб абри са иансеиҳәоз, са
схәыҷын, цқьа исызҳәом, исцәагқәоу ҟалашт, аха иара бзиоуп…)
Лара днеин иашаҵәҟьаны ани ишиҳәаз иҟалҵеит. Лызнапык лашьа
дхаҳәыршәыраны аҩаршьҭра дахьҭагылаз ижәҩахыр инықәылкит, егьи
лнапы ани аԥшәма ӡӷаб лыжәҩахыр инықәылкын, “арҵәаа-арҵәаа-арҵәаа”
ҳәа аеҵәа кыдылԥаауама уҳәаратәы хынтә дыҳәҳәеит. Ахынтә раан
даныҳәҳәа, лашьагьы дыцәазшәа, адыхҳәа иԥсы ааҭалеит. “Аҿаҩ-аҿаҩ-аҿаҩ”
ҳәа лнапы рҟьаҟьаны иахьынӡалылшоз ала, хынтә лашьа диҿасит.
– Ишԥыкәу уара, – лҳәеит, уџьбараны арҭ ауаа рашҭа ушԥаҭалеи,
уара? – лҳәеит.
Ус, анҭ иашьеи иаҳәшьеи раб Чан Чангәыргьы дгәарлеит иуасақәа
иманы. Нас аус ҟалеит, егьит. Ари аҷкәын дзышьҭаз аӡӷаб дирҭеит.
Ирҭаз аӡӷабгьы, иаргьы, иаҳәшьагьы, зегьы еицны иаауеит уажәы. Ари
иааиго аӡӷаб чамадан хәыҷык шьҭылхит, уаҳа акымзарак акгьы.
Ишаауаз акәымкәан, амла иакит уажәы. Амла ианакы, абри ачамадан
днақәцәажәеит, ус лҳәеит:
– Еҳе, – лҳәеит, – амла ҳакуеит, – лҳәеит,– афатә! – лҳәеит.
Уи акәхеит. Иҳақәнаго афатә ҳәа абас данақәцәажәа, астолгьы
гылеит, асқамгьы гылеит, астол афатәгьы ықәлеит абра. Зеиуахкы
уҭаху.
Арҭ аҷкәынгьы аӡӷабгьы абри џьаршьеит, илакәыршьеит, ишԥаҟалеи,
закәызеи ҳәа. Аха акагьы ахымҳәаакәа, крырфеит. Убыс, убыс, убыс,
ара рыҩны иааит. Аҩны ианааи, шьҭа иҟалаз рдыруеит, егьиуеит зегьы,
рангьы илыхьыз рдыруеит.
Уаҵәы иаашар мшаԥуп, уаха рҽазыҟарҵоит, егьиуеит. Ашьыжьымҭан
абарҭ иашьеи иаҳәшьеи иҩықәыршәны ицеит ран лҟны. Инеин, акәтаӷь
иаҭәҳәаны абас ианылдыркы, ыҳ, лҳәан, абри нахыс лыԥсы ҭалеит.
Игәырӷьаҵәа уигьы дрыманы аҩныҟа иааит. Ларгьы лхәыҷқәа шракәыз
лдырит, егьит. Инхоит, инҵуеит, анцәа ишиҳәара иҟоуп.
Ари уажәы иҟоу ажәабжь лаб издырӡом. Ари лҿы инаишьҭыз аҭакәажә
усгьы дыхнымҳәӡеит, длымбли.
Арҭ ран лаҳәшьцәа даҽа митәык рыӡбарц иақәыркит.
– Абри ахьтәы ҩны зыргылаз даҳзааԥхьа, ҳчеиџьыка иҿаҳҵап, –
рҳәеит.
Изарҳәо раҳ иоуп. Дара аалаган афатә ҟарҵеит, ажәтә ҟарҵеит, аха
ахәшә, ашҳам аҭаны иҟарҵеит. Амни раҳәшьа дыршьырц ауп ирҭаху
уажәы.
Ари уажәы аӡәы игәаӷьит, днарышьҭит, дхарыжьлеит ахьтәы ҩны
ашҟа.
– Абас, абас ауп иҟоу, абас абрахь уааир, ҳаҭыр уқәиҵарц иҭахыуп
аҳ, – иҳәеит инарышьҭыз.
Аҷкәынгьы дақәшаҳаҭхеит. Уажә иара дназыԥхьо аҳ иара иаб шиакәу
идыруеит шьҭа. Уахь днеирц дандәықәла, иԥҳәыс (ани Чан Чангәыр
иԥҳа) ус лҳәеит, уара афатә иумҵадыргыло хацк умфан ҳәа иалҳәеит.
Уеизгьы-уеизгьы ианудырцалалак, иаашьҭыхны ацәгәы иамҵаҵа, лҳәеит,
нас иҟало убап ҳәа иалҳәеит. Аҩы иудыргало, лҳәеит, уан лаҳәшьцәа
ирыдцал, лҳәеит, ишыҟанаҵо убап, лҳәеит.
– Ибзиоуп, – иҳәан, иахьиԥхьаз днеит.
Даннеи, икәшеит, изӡатәит, ддыртәеит, анахь, арахь имаҵ аурҭа
рибамҭо, ивагьыжьит. Аишәа рхианы иҟоуп. Ддыртәеит. Идырцалт,
идырцалт, идырцалт, аха ҿаҵак ифаӡом ари. Иф, рҳәеит, ани, ари, иан
лаҳәшьцәа ирҭахуп ифар, ифар, нас дыԥсуеит, дара убри ауп ирҭаху. Аха
иара аҿаҵа иҿахьы иҩеигом. Ианидырцалаӡа, абри имфарцаз акәтыжь
амахак аамихын, ацгәы ианамҵаиршә, ианафа, иаразнак ацгәы аҟыт
ахымҵит. Ари аниба, ари аҳ иџьаишьеит. Ари иара имфеит, ацгәы иаиҭан,
иԥсит. Аҳ даара хьаас икит. Арахь ари аҷкәын аҩы ыжә ҳәагьы идырцалеит,
аха иара ҿамҩакгьы ымжәыкәа иан лаҳәшьцәа ирыдицало далагеит.
– Шәара ишәжәы, шәеиҳабацәоуп, шәаԥхьа изжәуам, – иҳәоит, аха анҭ
иржәуазма, изгашаз акәымзи, ирымжәит.
Нас иара дҩагылан, аҩы аашьҭихын ус иҳәеит, иҭабуп са сахьаауԥхьаз,
иҳәеит (аҳ иоуп изеиҳәо, уи иара иаб иоуп).
– Сара уара уԥсҭазаара збеит, егьит, уажәышьҭа сара сыԥсҭазарагьы
убар сҭахуп, – иҳәеит. – Ууаажәлар еизугарц суҳәоит, – иҳәеит.
– Ибзиоуп, – иҳәеит аҳгьы.
Ибзиоуп иҳәан, иеиқәшаҳаҭхеит. Мшаԥы мшымзи, аҳ ажәлар ауаа
рылеиҵан, иеизыргеит. Иашҭа иазкуам, зегьынџьара ауаа тыҩ-тыҩуа
иеизеит. Аха уи аамҭазы ари аҷкәыни аӡӷаби ран лаҳәшьцәа
иаарыхьҭашьызшәа, аларқача рыхьызшәа аҵысра иаҿуп. Ара ани аҷкәын
иԥҳәыс стол хәыҷык аацәырылган илыргылеит.
– Абра иеизаз ажәлар зегьы рыцыԥхьаӡа асқамқәа рыҭаны ишәыртәа,
– лҳәеит.
Рыцԥхьаӡа асқамқәа ааҟалан, инарырҭан, инеины инатәеит. Зегь
рыцԥхьаӡа асқамқәа роуит, астолгьы иакит. Аҷкәын иан арахь диватәеит,
иабгьы анахь диватәеит. Аха иаб макьана издырӡом иҟоу, иҷкәын иакәугьы
издырӡом. Ари аҷкәын иан лаҳәшьцәагьы хәыҷык инахарашәа иртәеит.
Уажәы иԥҳәысгьы ара дыҟоуп. Зегьы ԥшуп иҳаҳарызеишь ҳәа. Абри аҷкәын
аӡахәа амахә хәыҷыки ача рыцки аацәыриган, абра астол аҿы иқәиҵеит.
– Ажәлар! Ижәбома ари аӡахәа амахә? – иҳәеит.
– Аиеи! – рҳәеит.
– Ари ача рыц жәбома? – иҳәеит.
– Аиеи, иаабоит! – рҳәеит.
Уажәы иара даахьаҳәын ари астол иқәиршәыз аӡахәа амахә дацәажәо
далагеит.
– Уара иухыугахьоузеи? – иҳәан, аӡахәа хҵәаха дазҵаауеит.
– Сара исхызгахьоу убри ауп, – аҳәеит аӡахәа хҵәаха (ажәлар ари
ирбази ираҳази џьашьаны, ихагаханы итәоуп). – Сара гәаҟрыла, џьабаала
анышә аҟынтә схәыҵысны аҵла сықәлоит. Нас аура ҟасҵоит, ажь
сҿалоит. Исҿало ажь ауаа иааҿырхуеит, снаганы аиаҳәа сынҭарыжьуеит.
Нас шьапыла илеи иаасыӷрасуа, иаасыӷрасуа сырҟәаҟәоит. Исылҵуа
аҩы ауалыр илҭарҭәоит. Уи зыжәлакь зегьы сыршәиуеит. Абас мацара
саауеит, ахаангьы бзиарак сымбацкәаны сыҟоуп, – аҳәеит аӡәахәа
хҵәаха.
– Уара иухыугахьоузеи? – иҳәан, ари астол иқәиҵаз ача рыц дазҵааит.
– Са исхызгахьоу убри ауп, адгьыл аҟны знык сызнеир, схәыҵыҵны
слеиуеит. Аҵыс сара исықәтәоит, нас сдырхуеит, нас лабала иаасысуа,
иаасысуа (усҟан лабала акәын ача шырҭәаҭәоз) сырҭәаҭәоит. Нас
сыргоит аӡлагарахь, алу бжьара слахәладыршәуеит, иаразнак слаганы,
сшыланы слыҟарҵоит. Нас сыржәуеит, сырӡуеит, сырфоит. Ҵабыргуп,
ауаа сырныҳәоит, аха абасҟак ахамшҭыхәа сзаарцоит акәымзар,
бзиараҳәа акагьы сымбац аԥсҭазаараҿы, – аҳәеит ача рыц.
– Ажәлар шәхаҵкы! – иҳәеит ари аҷкәын аҵыхәтәан. – Аӡахәа хҵәахеи
ача рыци ирҳәаз шәаҳаит. Убарҭ ирхырго иеиҵам сара сзыниахьоугьы.
Шьҭа са сгәаҟра аҳәара азин сымоума? – иҳәеит.
– Иумоуп! – рҳәеит.
Ажәларгьы аинтерес рымами. Дҩарылагылан абри исҳәаз зегьы ахы
инаркны аҵыхәанӡа иҳәеит. Дзықәшәаз, дзыниаз, дшыҟаз, иан дганы
ацемент шлықәдырҭәаз, иан лаҳәшьцәа чарҳәара шылзыруз,
лхәыҷқәагьы лымхны, ақды гәаҩа иҭартәаны амшын ишарҭаз, лара
аласба хәыҷқәа наганы ишлыҵадыртәаз, зегьы иҳәеит. Ари саб иоуп,
ари сан лоуп иҳәан, иани иаби дирбеит, ажәлар идирдырит.
Иаразнак ажәлар еилаҩынтит, ирбази ираҳази џьашьатәыс иркит.
Нас абри аҷкәын иаҳәшьеи иареи раб дҩагылан, арашь имазаарын,
рашь дук. Ианхәыԥҳацәа арашь аҵыхәа иладҿаҳәаланы илоуишьҭын,
амнахь икыдҟьо, абрахь икыдҟьо, рҩыџьагьы ԥыххааса иҩықәнаҵеит.
– Абри аҟара ажәлар еизаны иҟоу рызхара афатә хианы иҟалааит, –
лҳәеит аҷкәын иԥҳәыс (Чан Чангәыр иԥҳа).
Ус лҳәеит, зегьы ирықәнагахашаз, ирызхашаз ҩума, ӡума, кәацума,
фатәыс, жәтәыс иаарҭахыз, зегьы ирызхашаз хианы иаақәгылт.
Крырфеит, крыржәит. Аҷкәынгьы, иангьы, иабгьы, иаҳәшьагьы,
иԥҳәысгьы – зегьы еицыҟалеит, игәырӷьаҵәа еицынхеит.
Абас изасҳәогьы абзиара узыҟалааит.
Дыҟан нхаҩык. Даара дӷарны дынхон. Иман ҩаџьа аҷкәынцәа. Абарҭ
ахәыҷқәа иаарықәшәан ичмазаҩхеит. Алада дааԥшит, аҩада днаԥшит, аха
ирыхьуаз ҳәа акгьы изеилымкааит. Еилыркааӡаргьы имч ыҟамызт
рыхәшәтәразыҳәан. Нас даалаган иара иашьа гәакьа дынхон амал ӷәӷәаны
измаз. Длеины иеиҳәеит абас-абас схәыҷқәа чмазаҩхеит, сара ӷарк соуп,
унеины урыхәаԥш, усыцхраа рыхәышәтәразыҳәа.
Иашьа даан дрыхәаԥшит ахәыҷқәа. Аҩыџьагьы ахәыҷқәа аашьҭыхны
иманы аҩныҟа дцеит. Илаганы аӡәы ауаҭах аҟны дышьҭеиҵеит, егьи даҽа
уаҭахк аҟны дышьҭеиҵеит. Хьӡыс ирыхьӡиҵеит аӡәы Оқро-Алеқсандр, егьи
– Чхьырчхьыл-Мырзаҟан. Абарҭ ахәыҷқәа абас ала иҟазаап: аӡәы илҵуан
ахьы, егьи – араӡын. Мышкы, ҩымш, хымш иман ишьҭаҵаны. Раб есымша
даауан иашьа иҟны схәыҷқәа абаҟоу ҳәа диазҵаауан.
– Уацәымшәан, ухәыҷқәа рыхәышәтәра саҿуп, – иҳәон иашьагьы.
Абас даҿын ԥыҭрак.
Ҽнак ус иеиҳәеит:
– Ухәыҷқәа ԥсит, наҟ изжит, – ҳәа иеиҳәеит.
Аҵәыуара далагеит раб.
– Изысзуузеи ари аҩыза? Аԥсра ианалага, адырра суҭарауеиз?
– Уабарыхәагәышьоз, иԥсит до, изжит, – иҳәеит. Уара кыр уахәозма? –
иҳәеит.
Нас иҟаиҵагәышьоиз? Дыхынҳәны иҭакәажә лахь иҩныҟа дааит. Агәаҟра
иҟалаз иԥҳәысгьы иналеиҳәеит.
Ари даалаган ус ҟаиҵеит (иашьа иоуп иҟазҵо). Димазаарын апалач –
амаҵуҩы, уи дааиԥхьан ус иеиҳәеит.
– Уахык абарҭ ахәыҷқәа аҩыџьагьы уманы, абригь-абригь аџь аҟны, –
аџь ду аӡбахә иеиҳәеит, аҟамагьы наганы иҩеииркит. – Абарҭ ахәыҷқәа
иуманы инаганы ишьны убра аџь ду иҭаҵа.
Ахәыҷқәа аҩыџьагьы аашьҭихын, иман ддәықәлеит. Убри аамҭазыҳәан
иара (амаҵуҩы) ишьцылаз лак ыҟазаарын, убригь иҩаишьҭалеит. Иеиманы
абри аџь ду аҟны илеит. Ахәыҷқәа ҩышьҭеиҵан дҩархагылеит. Днарыхәаԥш-ҩарыхәаԥшит. Абарҭ сшьыр даара игәнаҳароуп ҳәа игәы иаанагеит. Усгьы
неихәыцит: ахәыҷқәа раҵкыс абри ала сшьып, ахәыҷқәа ус иҟазааит. Ала
даԥхьан ианааивала, аҟама ҩаӷриҳәан ишьит. Ахәыҷқәа уа аџь аҟны
иҩышьҭаҵаны, иҟама ала ашьа ахьыртата иманы даакылсит.
– Аа, иуҳәаз насыгӡеит, – иҳәан ашьа ахьыртата иааганы имаз иҟама
ҩеиирбеит.
– Ибзиоуп, џьара еиҭоумҳәааит, – ҳәа наиеиҳәеит.
Арҭ ахәыҷқәа ахьышьҭаз дук инахарамкәа анцәа ран дынхозаарын.
Аӡаагара дахьыныбжьалаз, ахәыҷқәа рҵәыуабжьы лаҳаит. Уамашәа
илбеит. Ара сара сахьынхоз ауаҩытәыҩса дақәиҭымызт арахь ааира,
изакәызеи ҳәа лҿыналхан, ахәыҷқәа рҟны днеит. Данрыхәаԥш, шанала
иҟаз шьоук ракәын ахәыҷқәа. Ахәыҷқәа аашьҭылхын илыман аҩныҟа
дцеит. Ахәыҷқәа хаха-хымш крырфомызт, крыржәуамызт. Иара ус дара
рхала иааӡауан. Хаха-хымш рыла ахәыҷқәа рызҳаит, шықәса ҩажәа
зхыҵуаз раҟара рызҳаит. Даалаган убыс ҟалҵеит лара анцәа иан: аӡәк
изыҳәан иаалхәеит амшә, ажьа, ала, асаркьа, егьи изыҳәангьы убыс.
Абарҭ ахәыҷқәа лыманы лҿыҩалхеит, хымҩакы ахьеихагылаз длеит.
Иаалыргылан рацәажәара далагеит. “Окро-Алеқсандр!” – лҳәан лыбжьы
аалыргеит.
– Уара абрахь, аҩадатәи амҩа уанылоит, – лҳәеит. – Чхьырчхьыл-Мырзаҟан! – лҳәеит. – Уара аладатәи амҩахь уцоит, – лҳәеит.
Ԥыҭк инаскьахьан, “шәаагылшь”, – лҳәан лыбжьы ҩалыргеит. –
Агәаҟра шәақәшәозар, – лҳәеит, – шәсаркьақәа шәанрыхәаԥшлакь,
шьаарҵәыраха ижәбоит, – лҳәеит.
Абас наралҳәан, дҩарԥырҵит.
Алеқсандр дцоит дықәланы, амҩа ду даныланы. Дышнеиуаз
акәымкәан, городк дналалеит. Дызбоз зегьы уамашәа дырбон, избан
акәзар, ахьы ицрыҩҩны икаԥсон ҵаҟа, адгьыл аҟны. Абри дызусҭхарыда
анаџьалбеит ҳәа зегьы гәжәажәон.
Дышнеиуаз акәымкәан, магазинк аҟны дныҩналеит. Амагазинхьча
даара дицәшәеит, аха дицәымшәартә ихы иирбеит. Даацәажәан убыс
иҳәеит Оқро-Алеқсандр амагазинхьча иахь:
– Уаалаган исзырхиа, – иҳәеит, – аҽы бзиаӡа, акәадыр уаҩы иимбац,
амаҭәа уаҩы ишәимҵац. Абри улшарыма! – ҳәа диазҵааит.
– Изсылымшозеи аԥара мыждоуп, аха – иҳәеит.
– Аԥара шаҟа уҭаху сара исымоуп, – иҳәеит, – ахьы иаҳҭап, – иҳәеит.
Амагазинхьча дашьҭалан зыӡбахә иҳәаз зегьы ирхиеит. Иман
даакылсит. Ахьгьы шаҟа иҳәазгьы ииҭеит. Нас убыс наиеиҳәеит:
– Сҽеилаҳәаны сандәықәло аамҭазыҳәан, – иҳәеит, –
ҳәынҭқарцыԥхьаӡа адыррақәа ҟашәҵа, – иҳәеит, – џьарак еизаны
иҟазааит, – ҳәа иеиҳәеит. – Сара сҽыжәлан схы дсырбоит, – иҳәеит.
Ари иара ишиҳәаз еиԥш адыррақәа ҟаиҵеит амагазинхьча
иахьабалакь. Ажәлар ҳәынҭқарцыԥхьаӡа иааит. Аҳа, уажәышьҭа иааит
ҳәа адырра анииҭа, дыҽыжәлан рыбжьара дҩабжьалеит. Илагьы,
ижьагьы, имшәгьы иара ицуп. Аиаша уҳәозар, иҟаз зегьы даара
ицәшәеит. Аԥсыуаҵас дыҩыбжьагылан дыхәмарит.
– Сыжәбама? – иҳәан ибжьы ҩаиргеит.
– Қо, – рҳәеит.
– Уашьҭа шәеимпы, – иҳәеит, – адырра шәысҭозар шәаап, мамзар
шәҭыԥқәа рҟны шәыҟаз, – иҳәеит. Иаргьы даахынҳәын имагазинхьча
иахь дааит. Дыҟан ҳамҭак уа. Дшыҟаз акәымкәан, абри амагазинхьча
димазаап ӡӷаб бзиаӡак. Амшын нырцә дынхон амал змаз уаҩы бзиак.
Уахык даакылсын, дҩеиқәлан амагазинхьча иӡӷаб дицәганы дигеит.
Оқро-Алеқсандр иҟамзаара иақәыршәаны. Оқро-Алеқсандр данааи,
амагазинхьча агәаҟра ихьыз зегьы Алеқсандр иеиҳәеит.
– Уацәымшәан, хьаас иҟаумҵан, сара даазгоит, – иҳәеит.
Оқро-Алеқсандр иҽааибиҭан амҩа дықәлеит. Агород далҵын ақыҭа
дразҵаауа иҿыҩеихеит.
– Абри аҩызоуп сызықәшәаз, сахьыҟаз аԥшәмараҟны, зыҟны сыҟаз
аԥшәма иӡӷаб дӡаны дыргеит. Амшын нырцә сызлацозеи? – ҳәа дҵаауеит.
Дзызҵаауаз зегьы убыс иарҳәеит:
– Акрааҵуеит зегьы иаҳҭахыуижьҭеи амшын нырцә ацара, аха
уаҩытәыҩса дахәом. Иахәо абра ԥҳәызба заҵәык дыҟоуп. Убри лҟны
унеир, иуалҳәоит, аха угәы уҽаныз. Абас ҳазлацозеи ҳәа инеиуа зегьы
кны илфоит аҵаацәа.
– Нас исыԥсыхәозеи? – иҳәеит иара.
– Иҳаздырам, – рҳәеит. – Насгьы еиҭагьы ирҳәеит. – Ҟазшьас илымоу
убри ауп, лҿыхара иақәыршәаны узнеир, акагьы узылуам, – рҳәеит. –
Даныцәалакь шықәсык дыҿыхаӡом.
– Иабыкәу лара дахьынхо? – ҳәа дҵааит Алықсандр.
– Иубома нахьхьи аԥшаҳәаҟны аҩныжә игылоу, алҩа ахәхәаҳәа
изхылҵуа? Убри аҟны дынхоит.
Иҿыҩеихан длеит Оқро-Алеқсандр. Данынаԥш, абра ҵаҟа
ахәышҭаараҟны дыҽҳәажьуп, лгәыԥҳәқәа калаҭк-калаҭк иаҟароуп,
лхаҭагьы дыцәоуп. Ашьшьыҳәа дыҩкылсын аҟырҿҳәа лгәыԥҳәы
дацҳаит.
– Ҳаи, – лҳәан, аԥхьырцәҳәа дааҿыхеит лара. – Оқро-Алеқсандр
ҳәа зыӡбахә рҳәоз уоума? – лҳәеит.
– Аиеи! – иҳәеит иаргьы.
– Уӡбахә рҳәон, исаҳауан, – лҳәеит. – Уаҳзаазгазеи, гәаҟрас
иумоузеи? – лҳәеит.
– Абас-абас, – иҳәеит, – амшын нырцә сымцар сыхәом, сызлацо
сабҳәароуп, – иҳәеит.
– Иуасҳәап, аха иулшару уара? – ҳәа диазҵааит.
– Ишԥыкәу, сара исылымшо акы ыҟаӡам, – иҳәеит.
– Аҳа, иулшозар, амшын нырцәынтәи арашь аауеит. Абра ихьоит.
Ишхьалакь аԥа абгақәа иацәыргоит. Абгақәа ирымҭакәа иузацәгозар, –
лҳәеит, – арашь амшын нырцә уагартә иҟалоит, – лҳәеит.
Даалаган аԥсаса, арахә ихәҳаит зқьы рҟынӡа. Ишьны, рцәақәа рхыхны
абас иаакәыршаны арахә шьҭеиҵеит. Абгақәа анааиуа иадхаларц
азыҳәан. Нырцә амшын ахь данынаԥш, арашь аауеит хьара. Иара
аҟәараӷ ҟаиҵан икырц азыҳәан иҽырхианы дтәан. Ус иаакылсит арашь.
Ҩынтә раҟара иаабылгьан ихьеит арашь. Аҟәараӷ ҩахаиршәын икит (аԥа),
абгақәа арахь ишьны ишьҭаз арахә шырфоз арашь аԥа иманы аҭакәажә
лахь дааит.
– Ҳаскьынк аӡбахә уасҳәоит, – лҳәеит.
Зыӡбахә иалҳәаз аҳаскьын ааигеит Алеқсандр.
Аҭакәажә уи аҳаскьын арашь аԥа ақьышә ианнықәылшьыҵәҟьа
ирашьхан иаақәгылт. Иара дыҩҽыжәлеит. Ирашь дҩақәтәеит. Аҭакәажә
дныҩналан акы ҟамчҵас иҟаз аацәырылган илыркит.
– Абри аҟамчы анааурхо знык ауаҩ еимаас изалҵыртә ацәа ахыҵроуп,
– лҳәеит. – Нас инаганы иара иаҿоуҵароуп ацәа, мамзар уазгом, – лҳәеит.
Абри ишылҳәаз еиԥш иҟаиҵеит, амшынгьы дыҩхылеит. Амни аӡӷаб
дызӡаз икәасқьа абарҵа дҩыҵаԥалеит.
– Аа, џьым, џьым, – лҳәан аӡӷаб, ари лнапы ааикәыршаны дылкит.
– Бсыццозар, баала, – иҳәеит.
– Ҳаи, џьым, џьым, – лҳәеит, – ҳгәеиҭар, схаҵа дҳашьҭалар,
ҳаишьуеит, уаргьы, саргьы, – лҳәеит.
– Бымшәан, – иҳәан дҩаиҽхьниҵеит. Амшын агәҭа дааиуан, аԥшәма
дрышьҭалеит. Апҟаҩҳәа ирашь дасны иҿааихеит. Дихьӡарц егьигӡамызт,
апҟаҩҳәа аҟамчы аниҟьа, ҩ-еимаак злыҵшаз ацәа ахирԥеит. Убысҟан
аамҭазыҳәан дламҵасын икит. Ирашь иаҿеиҵеит. Ҽа убри аҟара иласны
идәықәлеит. Ари аӡӷаб дӡаны дызгаз дрывалеит, драԥысуа далагеит.
Убысҟан аамҭазыҳәан Оқро-Алеқсандр ирашь иҟамчы ахиҟьан ҩ-еимаак
злыҵшаз ахирԥеит. Дламҵасын икны иҽы иаҿеиҵеит. Нырцәҟа
адәахьы дыԥеит. Убри аамҭазыҳәан агьигьы дыԥеит. Иареи иареи
еиқәԥеит. Оқро-Алеқсандр даашьҭихын шьамхахьы дҩыҵеиҵеит адгьыл.
Ҳәала дҩасын ихәда хиҵәеит. Иаахиҵәан иахылиааит. Еиҭахиҵәан,
еиҭахылиааит. Ани аӡӷаб дыҩны дыдәықәиҵеит аҭакәажә лахь.
Ахәышԥырӷы лааиргеит. Еиҭах ани аӡӷаб дызгаз ихәда дласын
иаахиҵәан, ахәышԥырӷы ҩақәиԥсан иара уа иџьит ихәда наҟ иахылиаауа.
Арашьи арашьи еиқәԥеит. Оқро-Алеқсандр ирашь аиааит, егьи ирашь
аҵкыс. Уҳ гәышьа иҳәан дҩатәеит. Дцан аҭакәажә лҟны инижьыз
имшәгьы, ижьагьы, илагьы иман дааит. Дҩатәан аӡӷаб иааигаз лкалҭ
аҟны ихы нықәиҵан дыцәеит. Ус леиҳәеит даныцәоз:
– Аӡә даауазар, амшәгьы, ажьагьы, алагьы азин рыбымҭан сааигәа
уаҩы даартәы.
– Бзиоуп, – лҳәеит аӡӷаб.
Иара дыцәеит лкалҭ аҟны. Ус ишыҟаз акәымкәан, нхаҩык
дынхозаарын аҩадахьҟа, иҟақәаз зегьы ибозаарын. Уашьҭа дыцәахьеит
анигәахәуаз аамҭазыҳәан даакылсит дара рҟны, аха алеи амшәи
днармышьҭит.
Длыҳәеит лара.
– Соурышьҭыртәы азин ҟаҵа, – иҳәеит.
– Иуҳәарц иуҭахузеи? – лҳәеит.
– Акымзаракгьы, иара ус баша сшәацәажәоит, – иҳәеит.
Длыҳәеит, деиҭалыҳәеит. Азин ҟалҵеит алеи, амшәи, ажьеи рахь.
Убри аамҭазыҳәан иҟама ааҭиӷәыцәаан дласны ихәда лықәкны
иаахиҵәеит (анхаҩы иааиз иоуп дызшьыз).
– Абыржәыҵәҟьа бсаԥыз, – иҳәан, аӡӷаб диман ддәықәлеит. Амҩан
дахьааигоз ус леиҳәеит:
– Сара баазгазшәа баб иҟны бсыманы слеиуеит, сара бызгаз
брыцәганы баазгазшәа.
– Ибзиоуп, – лҳәан дақәшаҳаҭхеит.
Диман лаб иҟны длеит.
– Аа, ирӡаз уԥҳа даазгеит, – ҳәа иеиҳәеит.
Даара ҳаҭыр ду иқәиҵеит, амал дугьы ииҭеит, ахьӡи-аԥшеи усгьы
иара иман (анхаҩы).
Чхьырчхьыл-Мырзаҟан исаркьа данахәаԥш, шьаарҵәыраха ибеит.
Деихан ддәықәлеит арахь. Данааи, Оқро-Алеқсандр дышьны дышьҭан.
Даалаган ус иӡбеит Чхьырчхьыл-Мырзаҟан. Ашьха нхыҵ иҟоуп ӡык,
иааганы имазар, ихәда иақәиҭәар, ихәда ӷьоит. Даалаган убыс ҟаиҵеит.
– Амшә, уара уҟаз, – ҳәа аиҳәеит. – Оқро-Алеқсандр иааигәара уаҩы
дааумышьҭын, – иҳәеит.
Алагьы ажьагьы иманы ддәықәлеит. Абас уерск аҟара длеихьан, ус
аиҳәеит ажьа. “Абрагь-абрагь ашьхаҟны, – иҳәеит, – иҟоуп аӡы, уи
ааугароуп”.
Ишиҳәаз аӡыхь аҟны инеит ажьа, аҿы азна аӡы аашьҭнахын ашьҭахьҟа
идәықәлеит. Алагьы убас ажьа иҩашьҭалеит. Ишаанагоз акәымкәа, ари
Оқро-Алеқсандр дышьны дахьышьҭаз иҩақәнаҭәеит.
– Ҳаи, иабихәа, сышԥацәаз! – иҳәан дааҿыхеит.
Данааԥш, дабаҟоу иӡӷаб? Дызгазгьы дидырит, дахьигазгьы идырит.
Оқро-Алеқсандыргьы, Чхьырчхьыл-Мырзаҟангьы, аҩыџьагьы иҩҽыжәлан
идәықәлеит рлақәеи, рымшәқәеи, ржьақәеи рыманы. Аӡӷаб дызӡаз иҟны
ашырҳәа иҩкылсит. Агәақьҳәа ҽыҳәҵәыла илажәлан абри аҳҭынра
ықәырхит. Иҩҽыжәлан амагазинхьча иҟны иаакылсит. Уагьы агәақьҳәа
илажәланы иԥыххаа иқәырҵеит. Нас Оқро-Алеқсандри Мырзаҟани
еицәажәеит ари ҳазхылҵыз дҳаԥшаароуп ҳәа.
Идәықәлеит. Ишиашаз анцәа иаҳәшьа лҟны иаакылсит. Инеины
иҩалыдтәаланы ҳа ҳазхылҵыз дызусҭоу ҳабҳәароуп ҳәа ларҳәеит.
– Шәара шәызхылҵыз анхаҩы иакәын, дӷарын иара. Шәычмазаҩхан
шәизныҟәымго даналага, шәаб иашьа кәбецк (беиак) дынхон, убри
шәиман дцеит шәихәышәтәырц, насгьы шәиааӡарц. Даншәыхәаԥш, ахьи
араӡни шшәылҵуаз аниба, шәаб иамҳәаӡакәа шәишьырц иҭахын.
Шәызшьуаз апалач аџь ашьапаҟны данааи, апалач (амаҵуҩы)
шәрыцҳаишьан, шәа шәцынхәрас ала ишьит. Шәара шәныжьны наҟ
дцеит. Сара ӡ-аагара ҳәа сахьнеиз шәызбан, арахь шәаазгеит. Абрагь-абрагь
ауп шәани шәаби ахьынхо, – лҳәан амҩа иқәылҵеит.
Ишиашаз раби рани рҟны иааит, аха ирылырдыраауаиз? Аӡы ҳшәыржә
ҳәа рарҳәеит. Ран чаҟәажәк лымазаарын, азна аалган иаадлыркит. Оқро-Алеқсандр даацәажәан убыс иҳәеит:
– Ишәыхьзеи абри аҟара шәзырӷарзеи? – ҳәа дразҵааит.
– Абас-абас, – лҳәеит, (ран) ҩыџьа ахәыҷқәа ҳаман, ичмазаҩхан, иԥсит,
– лҳәеит.
– Иабаԥси? – ҳәа дҵаауеит Алеқсандр.
– Абра, – лҳәеит, сабхәында иҟны, – ҳәа.
– Ус акәым ишыҟоу, уи бабхәында бижьеит. Ишьырц далагеит ахәыҷқәа,
аха изҭаны идәықәиҵаз ауаҩы ахәыҷқәа рыцҳашьаны рцынхәрас ала ишьит
џь-дук ашьапаҟны. Быҷкәынцәа ҳара ҳауп.
– Ишԥа? – лҳәан, аҭакәажә дгәыӷьны дкаҳаит, аха агәра лдыргеит.
– Дабаҟоу бабхәында? – ҳәа длазҵааит.
Ас ишеицәажәоз рани раби зегьы еилыркааит. Ауаа дәықәырҵан
изшьырц згәы иҭаз дааргеит арахь. Ҟамчыла иааисуа аҟәақҳәа дыршьит.
Иаалаган рани раби анхара уаҳа аҭахымкәа ирзыҟарҵеит.
Инхон насыԥ ду рыманы, аҳҵас.
Хаҵаки ԥҳәыски ыҟан. Рԥызба заҵәык дрыман. Уахык арԥызба ус ԥхыӡ
ибеит: иханы амра гыланы, ишьапаны – амза, игәы ашаеҵәа
шықәирхәмаруаз.
Ашьжьымҭан иибаз аԥхыӡ иаби иани иреиҳәеит. Аха иубаз аԥхыӡ
ихирхааит ҳәа иарымҳәеит. Ихирхааит уԥхыӡ ҳәа иахьиарымҳәаз
иаагәниган, иаби иани кажьны, иҩны ддәылҵны дцеит.
Гаҿак дықәланы, амла дакны, иԥсы илкәкәа дышнеиуаз, иаԥхьа ҟамч
хәыҷык каршәны ибеит. Сзашьҭоузеи исымазааит иҳәан арԥызба,
иаашьҭихын аҟамчы наимӷыҵраҵаны иҿыҩеихеит. Дышнеиуаз, данынаԥш,
ҵлак агаҿа ишықәгылаз ибеит. Уа даннеи, оҳ гәышьа иҳәан, дааԥсаха дыҟан,
ашәшьыра дҩыҵатәеит. Дыштәаз аҟамч иибаз ааигәалашәан, иааимӷыҵхны
дшахәаԥшуаз, аԥҵаҵа анышә инықәкшашәа иааҟалеит. Ахәрыцҳәа зоурахә
чыс хкыс иҟаз зегьы арыжәтә уҳәа, ачанахқәа ирынны иааимҵагылеит.
– Иабантәааи ари? Сҟамчы иалшеит сгәахәуеит, – иҳәан, иҟамч ацәқә
нышьҭакшауа иҿынеихеит. Аттаҳәа афатәқәа, арыжәтәқәа ачанахқәа
ирынны иаақәгылауа иҩаишьҭалеит.
Иҟамчы шбаша ҟамчымыз анидыр, иҩеимӷыҵраҵаны дҩатәан,
дымлашьуа дыҟан, изхара ифеит. Акранифа, агаҿа дҩықәлан
иҿыҩеихеит. Дышнеиуаз амҩан раԥк дааиԥылеит, аҳәакгьы иҟәнын.
– Уџьасшьоит, ҽы уақәтәаӡамеи, аҟамчы иумӷыҵроу иазууазеи? –
араԥ арԥызба диазҵааит.
– Сара соуп иџьаушьауа, усҟан иџьашьатәу уара уоуп. Аҳәа иуҟәну
иазууазеи, аҳәа анрыҟәнырҵауа аҽы ианҽыжәу ауп, уара ҽы
уақәтәаӡамеи! – иҳәеит арԥызба.
– Ҳы, сара сзеиԥшроу удыруандаз! “Франгьы! Унеины рыхәдақәа
хысса!” – анысҳәалак, уҭахызар зықьҩыкгьы ыҟазааит, уссгьы иамаӡам,
– иҳәеит араԥ.
– Уара уаҳәа уҳәоит, сара сҟамчы зеиԥшроу удыруандаз, ацәқә
нышьҭасыкшар, иаразнак чыс хкыс иҟоу зегьы аақәнаргылоит, – иҳәеит
арԥызба.
– Ус акәзар, акрысҿаҵа, амла сакуеит, – иҳәеит араԥ.
– Ибзиоуп, утәа! – иҳәан, арԥызба иҟамчы араԥ иаԥхьа инышьҭеикшан,
чыс хкыс иҟаз зегьы леимҵеиҵеит.
Изхара анифа, араԥ ус иҳәеит:
– Еиҩаҳхып, уҟамчы сыҭ, саҳәа усҭоит?
– Ибзиоуп, – иҳәан арԥызба, араԥ иаҳәа ааимихит, иҟамчгьы
наииҭеит.
– Умш аабзиахааит, – ҳәа араԥ арԥызба инаиаҳәаны иҿынахамҭазы.
“Франгьы, унеины араԥ ихәда хҵәа!” – иҳәан арԥызба, франгьы аҭра
илыҭҟьан, араԥ ихәда лыхнаҵәеит. Днеины арԥызба иҟамчы араԥ
илеимпыҵхны иара илеимӷыҵраҵа, араԥ иаҳәа леиҟәынҵа иҿыҩеихеит.
Даара дныҟәахьан, дышнеиуаз, хан дуӡӡак ибеит. Ахан ааигәара
даннеи, данӡырҩы, агәгәаҳәа еиланы аҵәыуабжьы гауа иаҳаит.
Ирылалаз закәызеи ҳәа дхарахаԥшуа дышгылаз, аҳҭыԥҳәыск
дааидгылеит.
– Ишәылалазеи, изхаҵәыуо закәызеи? – ҳәа длазҵааит арԥызба
аҳҭыԥҳәыс.
– Аҳәынҭқар, ҳаҳ ҩыџьа – аҭауади анхаҩи – иеиԥшыз изааишьҭит
еилиргараны, изеилмыргар, дыкнаҳаны ашьра иқәуп. Убри азоуп иҵәыуо
изеилагәышьоу, – лҳәеит аҳҭыԥҳәыс.
– Уи атәы мариоуп, иҭынчхааит, – иҳәеит арԥызба.
Анс анлаҳа, аҳҭыԥҳәыс афырҳәа ахан дыҩхалан, илаҳаз ралҳәеит.
Арԥызба афырҳәа ахан дыҩхалан, аҳ иҭаацәеи иареи рылаӷырӡ
рхьыкәкәа иаҳзеилырга ҳәа иҳәауа иалагеит.
– Шәымшәан, шәҭынчха! Анцәа инапы шәҽанҵаны шәыҟаз! – иҳәан,
драбжьауа далагеит. Нас даақәгьыжьын, ани аҳәынҭқар ирзааишьҭыз
аҩыџьагьы уаҭахк аҿы ишьҭарҵараны ус реиҳәеит арԥызба. Уаҭахк аҿы
риарҭақәа ҟарҵан, ишьҭарҵеит.
Ҵхыбжьон арԥызба аҳ диманы дныҩналеит ауаҭах, анҭ аҩыџьагьы
ахьышьҭаз. Аӡәы днаидгылан ихыза ашьшьыҳәа дҩахеит. Уи зхыза
дҩахаз иҽеиҵҳәа, иҩшьапыкгьы еиқәыршәны, изнапык ихы иаҵаҵаны ус
дышьҭан.
– Ари аҭауад иоуп, – иҳәеит арԥызба.
Егьигьы днаидгылан, ихыза дҩахеит. Уи иҽреиџьны, ишьамхқәа
ицламҳәа иадыргыланы, иҩнапыкгьы итәӷәыбжьара ибжьарӷәӷәа
дышьҭан.
– Аригьы анхаҩ иоуп, – иҳәеит.
Абасала, аҩыџьагьы уа иааилырганы аҳ иҩаииҭеит. Аҳ даара
деигәырӷьан, дымԥшӡакәа аҩыџьагьы аҳәынҭқар изишьҭит. Аҳәынҭқар
аҳ еилиргап ҳәа зынӡа дыҟаӡамызт, еилырганы ианизааишьҭ, даара
иџьеишьеит, аха дырҩагь ҩ-ҳәызбак иеиԥшыз, аҭауади анхаҩи иртәыз
еилырга ҳәа изааишьҭит. Аҳ иҭаацәеи иареи дырҩегь илеимарҭәан,
аҵәыуара иалагеит.
– Шәымшәан, шәҭынчха, лабак сзаашәгеишь! – иҳәан арԥызба,
лабак дааиргеит. Иааргаз алаба аҵәы ҩалихын, аҳәызбақәа лахаԥсаны
амца илыҽҳәеикын, арҵәира далагеит. Иширҵәиуаз ҳәызбак ацәқәа
ԥыҭӡак ашша аалыжжит, егьи ак ишеибакыз ихҩаӡаны иаалыжжит.
– Ари аҭауад иаҳәызбоуп, – иҳәеит арԥызба, аҳәызба зықәцәа ашша
аалыжжыз инапы нақәкны, – Абри анхаҩы иаҳәызбоуп – иҳәеит егьи
азгьы.
Аҳ иҭаацәагьы иаргьы даара иеигәырӷьеит. Аҳ арԥызба ачара изиун,
иԥҳа ԥҳәысыс дииҭеит, аҳәызбақәагьы аҳәынҭқар изишьҭит. Аҳ
аҳәызбақәа зтәыз еилырганы аҳәынҭқар ианизынеиҭи аҳәынҭқар, даара
цәгьа дгәаан, ҳаибашьыроуп ҳәа изааицҳаит аҳ.
– Ҳара ҳаума аҳәынҭқар иабашьуа, – рҳәан аҳ иҭаацәагьы иаргьы
ожәык илеимарҭәан, аҵәыуара хыртит.
– Ҳаи, шәымшәан, ожәгьы анцәа цхыраада шәынижьрым, – иҳәан,
арԥызба драбжьауа далагеит. Аҳәынҭқар аҿҳәара иирбаз азы аҳ ир маҷ
иманы ддәықәлеит. Арԥызбагьы аҳ днаишьҭалеит.
– Уара уабацои? Ухынҳәы! Ҳара ҳзы ацәгьара ухы зануриагәышьозеи?
– иҳәеит аҳ, арԥызба данаагәеиҭа.
– Моумоу, шәара шәахьцауа саргьы сшәыццауеит, – иҳәан, арԥызба
имукәа дрыццеит.
Даара акыр иныҟәахьаны, ишнеиуаз,кәарак инхықәгылеит.
Ианынаԥшы, нырцә аҳәынҭқар ир уаҩ иимбац зазо иқәгыланы ус ирбеит.
– Уара ар уманы уаагыл ара, сара урҭ идсырбап, усзыԥшла,– иҳәеит
арԥызба, афырҳәа аҳ днаидгылан. Нас акәара ахықә дынхықәгылан,
ус ибжьы иргеит:
– Аҳәынҭқар! Ҳаисыҵәҟьарцы угәы иҭоума?
– Ҳаисыҵәҟьароуп! – ҳәа ус ибжьы ааиргеит аҳәынҭқар.
– Ибзиоуп! – иҳәан арԥызба, иаҳәахь ихы ааирхан, ус иҳәеит:
– Франгьы! Унеины аҳәынҭқар ир зегьы рыхқәа хысса!
Франгьы аҭра иҩыҭҟьан, аҳәынҭқар ир игьагьо иҩарылалан, зегьы
рыхқәа хыссаны, иааины аҭра иҩҭалеит. Нас арԥызба акәара днырын,
аҳәынҭқар днаидгылеит.
– Сумшьын, уаала аҩныҟа, – иҳәан, аҳәынҭқар арԥызба диҳәауа
далагеит.
– Ибзиоуп, – иҳәан арԥызба, аҳәынҭқар диццеит.
Аҳгьы ир маҷ иманы дгәырӷьауа аҩныҟа дааит.
Аҳәынҭқар иҩны данааи, ачара иун, иԥҳа заҵәы арԥызба ԥҳәысыс
дииҭеит. Уантәи арԥызба иԥҳәыс диманы, аҩызцәа рацәаны ицны аҳ иҿы
дааит. Иԥҳәыс аҳ иԥҳа ԥа длоухьан. Ауха арԥызба ииарҭа ҩыҟарҵан
дышьҭалеит. Аҳәынҭқар иԥҳа днеин, лхаҵа иханы дҩатәеит, аҳ иԥҳагьы
лхаҵа иԥа днеилыркын, ишьапахьы днықәиеит. Арԥызба иԥа игәы
дҩықәиргылан, дилахәмаруа далагеит. Иԥа игәы дшықәирхәмаруаз,
афырҳәа иааигәалашәеит зны иибаз иԥхыӡ.
– Ҳаит, иараби, абар сыԥхыӡ лабҿаба иахьызбаз, – иҳәеит, – амра
схаҟны игылаз аҳәынҭқар иԥҳа лакәзаап, амза – аҳ иԥҳа лакәзаап, ашаеҵәа
– сыҷкәын иакәзаап, – иҳәан, даара деигәырӷьеит.
Адырҩаҽны арԥызба иҳәсақәа аахәаны, иҩызцәа рацәаны иаашьҭых
ддәықәлеит. Нахьхьи, иҩны ашҭа агәгәаҳәа даныҩҭала, иаби иани ар
ҳақәлеит ҳәа иҩеибарҟаан, иҩдәылҟьан иҩт.
– Ишәмышьҭын! – иҳәан арԥызба, иҩарышьҭалан, икны иара иҿы
иааргеит. (Ашәы ршәуп, рхахәы аужьны).
– Ашәы зышәшәузеи, шәхахәы зоужьузеи? – дразҵааит арԥызба.
– Ҷкәына заҵәык дҳаман, даҳцәыӡит, убри изы иаҳшәгәышьоуп, – рҳәеит.
– Шәыҷкәын уажәы дыжәбар дыжәдыруоу? – дразҵааит арԥызба.
– Акрааҵуеит даҳцәыӡижьҭеи, даҳзымдырыргьы ҟалап, – рҳәеит.
– Шәыҷкәын уахык ԥхыӡ ибеит, ашьжьымҭан иибаз аԥхыӡ шәеиҳәеит,
аха шәара ихаирхааит ҳәа иашәымҳәеит, убри азами шәныжьны дызца? –
дразҵааит.
– Аиеи! – рҳәеит.
– Убри сара соуп! – иҳәеит арԥызба.
Сара соуп аниҳәаҵәҟьа, иаби иани иҩеибаргылан, икәҟьашо,
дгәыдыркылауа, дхыдыркылауа иалагагәышьеит, рышәгьы уа афырҳәа
иааршәырхит.
Уи ашьҭахьгьы арԥызба ачара иуит, иуаажәлар еизиган, еикәыршаны
илеиртәеит. Иҟамчы леимӷыҵрихын, икалҭқәа ҩыԥхьаршәны, итәаз рымҵа
аҟамчы нышьҭакшауа даарылалан, чыс хкыс иҟаз зегьы, арыжәтә уҳәа,
илага иларымҵеиҵеит. Хымш ачара иахатәан, нас илеимыҵын, арԥызба
дџьашьауа ицеит, арԥызбагьы дыбзиахәха анхара дҩалагеит.
Дыҟан шәарацаҩ бзиак. Ҽнак дышцац еиԥш шәарацара дцеит.
Дахышәарацоз абныџьма ишьит. Иара убри аҟра дшәарацаҩ бзиан,
иҭаххеит убас еиԥш ҟаиҵарц, абныџьма иишьыз еиҿымҟьаӡакәа,
ишеибгоу, ацәа анаахихлак, иӡрацы, аҵәы иахаҵаны. Иџьма иишьыз ацәа
аахихит. Ахы, ашьапы, арҳәарах ацәа иаалаҳәаны инышьҭеиҵеит. Амца
бзиа иааибаиркит, иџьма шеибгаз аҵәы иахеиҵеит, ишеибакәу иӡуеит
ҳәа. Ашша аалҵәҵәо аӡымҭахь инеиуан еиԥш, аџьма иҵәы иҩахҟьан,
ацәа ахьышьҭаз иааԥытлан, ахы ҩахагылт, ашьапқәа ҩаҵагылт, доус
иаанхазгьы аҭыԥ аҟны инеин иааҟалеит, инаҵҟьеит, иџьеишьан,
ишәақьгьы изақәымкит. Ари аҟара ишәарацахьаз, ари аҟара иныҟәахьаз
ашәарацаҩ бзиа, абри аҩыза уаҩытәыҩса дақәмшәац, сныҟәоит, абри
иааваҟәало иақәшәахьо ауаҩԥсы дсыԥшаанӡа схынҳәуам сынхамҩахь
ҳәа иҿылеихан, акыр дныҟәахьан еиԥшаан, диқәшәеит ацә аԥшьи, ацә
еиқәаҵәеи ҵакны аффаҳәа ицәаӷәоз ауаҩы.
Аԥсшәақәа ааибырҳәан, илатәан ианааицәажәақәа, ари ашәарацаҩ
дзықәшәаз, дзышьҭоу атәы иҳәеит. Ани ицәаӷәозгьы дааԥышәырччеит.
– Узырччозеи? – иҳәан ашәарацаҩ ани ицәаӷәоз диазҵааит.
– Уара узықәшәаз башоуп, уи џьашьатәӡам, аџьашьахәатә сара
иуасҳәап, – иҳәеит.
– Изакәызеи?
– Изакәу уи ауп, сара Ҭаскәач сыхьӡуп, сынхаҩын, аԥсыуа нхаҩык
иубахьоу дшыҟоу сыҟан. Аԥҳәыс дсыман, аԥа дсыман. Сԥа изҳаны,
ԥҳәыс дааигаратәа дыҟан.
Абас ҳабзиахәха, анцәа ишиҳәара ҳшыҟаз акәымкәа, хәмыҽханк
аҭаацәа зегьы ҳлеилатәан акы ҳнацҳаит. Ҳианы ҳацәт. Ауха ҳианы
ҳшыцәаз акәымкәа, “о, аԥшәма, о, Ҭаскәач, Ҭаскәач уҟоума?” ҳәа агәара
аӡә дааҭалт. “Ҳаи, сыҟамкәа, изуазеи!” – сҳәан абӷьааҳәа сҩагылан,
ашә ааимԥааны ани ҿызҭыз снеиԥылеит. Санынеиԥыла, “даара уҽы
бзианы уаагылааит!” – иҳәан, ани иааиз аҟамчы ласхиҟьан, сҽы бзиахан
саақәгылт. Нас ани аҟамчы сыхҟьаны сҽызтәыз, ҽык еиԥш дҩеин
дҩасықәтәан, даара ӷәӷәала дныҟәеит, алада дцо, аҩада дцо
шарԥазынӡа дсықәтәаны дныҟәон. Ашарԥазы агәара сима дааҭалан,
“ԥыхьа ушыҟаз еиԥш уҟалааит!” – иҳәан иҟамчы еиҭаҩасхиҟьан, ԥыхьа
еиԥш сааҟалан, скараха снеин схы нықәҵаны сыцәт сцәарҭаӷәы аҿы.
Ани наҟ дысҟәаҵны дцеит.
Адырҩауха ани еиҭах дышԥаари анаџьалбеит ҳәа сшәаны сыштәаз
акәымкәа, дырҩагь аҵхыбжьон ибжьы геит “о, аԥшәма, о, Ҭаскәач,
Ҭаскәач, уҟоума?” ҳәа. “Ҳаи, иауазеи сыҟамкәа!” ҳәа ашә ааимԥааны
саныҩдәылҵ, ани иааиз дырҩагь аҟамчы аасхиҟьан, дырҩагь сыҽны
саақәиргылан, дҩеихан дҩасықәтәан, аухантәаракгьы дсықәтәан
дныҟәон. Ашарԥазы сырааԥсаны симаны сашҭаҿы сааиган, “ушыҟац
уҟалааит!” – иҳәан, аҟамчы еиҭанасхиҟьан, сшыҟац сакәны сааҟалан,
скара-уараха снеин сиеит. Егьигьы агәара дынҭыҵны дцеит. Ас ҩаха
иҟалеит.
Ахаха раан, сгәы анԥҵәаӡа, ари уахагьы даауазар акәхап, уахагьы
дсықәтәаны ддәықәлозар акәхап сҳәан, аҳәа сыман, шьыжьнаҵы аҳәа
ахра салаган, хәлаанӡа ахра саҿын, даара ибзианы исхит. Ахәыц аӡы
инхыршәланы инаҿушьыр, иааихнаҵәо убас еиԥш ирҵарны исхит саҳәа.
Ауха сымиаӡакәа сыԥшны стәан чан шьҭахь. Ани еиҭах даакылсын
“о, аԥшәма!” аниҳәа, “ҳаи!” сҳәан ашә ааимԥааны сыҩдәылҟьан, саҳәа
авиви аҟьара салагеит. Ани иааиз иикызгьы лаимҟәыҵшәан икашәеит,
изкызгьы аҳәа ахьысҟьоз дацәшәан, ес, длыҵашәкәа дцеит.
Ари ицәкашәаз закәу збап сҳәан, снапыршьшьуа исыԥшаауа салагеит,
аха ашҭаҿы илашьцамзи, исымбеит. Ианысымба, сыԥҳәыс илызҿысҭит:
“Ара ак кашәеит, бара, ацәашьы быманы бааишь!” ҳәа. (Усҟантәи
аамҭазы уажә ари ҳара ҳазҵатәоу еиԥш афымца лашара абаҟаз? –
ажәабжьҳәаҩ иазгәаҭа).
Ари сыԥшәма ԥҳәыс ацәашьы лыманы данааи, дааимдан, ани есуаха
иааилоз дызласысуаз, сыҽны сызлаҟаиҵоз аҟамчы акәзаарын,
иахькаршәыз илбан иаашьҭылԥааит абӷьааҳәа. Ҳаҷкәын уи аамҭазы
дианы дыцәахьан. Ари аԥҳәыс аҟамчы анаашьҭылх, уаанӡа ҩаха
сзықәшәақәахьаз ласымҳәахьази, илымдыруази, абри иҟанаҵо збап
лҳәан, сыԥҳәыс аҟамчы аашьҭылхын, илҩыҵралкит, аха избеит ҳәа са
исалымҳәеит. Адырҩаҽны шьыжьымҭан ианааша, абри иҟанаҵо збапишь
лҳәан, “даара ула бзиахан саԥхьа уаагылааит!” лҳәан, аҟамчы
аныҩасхылҟьа, сла ҭуӷанха агәарԥ саақәхеит. Ари шьҭа
иҟасҵагәышьоиз, ари ҽнак сҳәеит, ҩымыш сҳәеит, сгәыбзыӷт, анс, арс,
ари деилагаӡама аҟамчы еиҭашԥасхылымҟьари сгәахәуеит, лхаҵа сами
дынҵәеит сгәахәуеит, аха ҟоҳ, уаҳа сыгәхьаа лкуа дыҟоума?! Арахь
сгәы аҟәышра сымоуп, аха слахеит, агәара агәҭаны сла гәыбзыӷха
сқьақьаӡа снеины стәеит.
Ашьыжьымҭан ианаашалакь, “Мура, усҭ!” – лҳәоит абысҭа цәынхақәа,
ахәаша-машақәа насымҵалыԥсоит. Сгәы аҟәышра сымоуп, ани иҟалҵо
зегьы збоит, еилыскаауеит, аха иаласхгәышьеи. Ари сыԥҳәыс мыжда
ани лҟамчы илку еиҭаҩасхылҟьар, ажәытә сшыҟац саԥсыуа нхаҩы
заманаха саақәгылар сҳәеит, аха уаҳа умԥсит, ани уаҳа суаҩылтәуа
дыҟоума? Ари ас аҟазаара сгәы ԥнаҵәеит.
Уаанӡа сара суаҩны адунеи санықәыз издыруан, аҳак дыҟан, убри
аҳ аԥсаса рацәаны иман, ԥсҭа гәаҩак иҭан ирахә. Абни сгәалашәан,
амна сцап, убри аҳ ирахә зыхьчо срыдыркылозар збап, ахьшьцәа
саарыдыркылозар, агыгшәыг мааиуа иҟасҵап, сгәы аҟәыӷара амоуп,
изакә гыгшәыгузеи иаасышьҭуа, уашьҭа усгьы ла бзиак шыҟоу сыҟоуп,
уаҩрас исылҵуа егьыҟам, аҳ ихьшьцәа сышԥарыцҳарымшьари, алагьы
уаҩ пату ақәиҵоит, ауаҩы ишьа алоуп рҳәоит ҳәа аасыӡбан, иалаухызеи,
сҿыласхан абанҭ ахьшьцәа рҿы сцеит.
Амҩа сҩықәлан сҿыҩасхеит, сануаҩԥсыз урҭ ахьшьцәа аԥсҭа
иахьҭагылаз сымдыруази, уажә избазма, сҩеит дара рҿы. Амҩан сахьцоз
ана, ара сара саҵкыс еиҵақәаз алақәа сеишуан, аха иарбанзаалакь лак
сацәшәо исыдсыргыло сыҟазма, ала ҭуӷан ззырҳәо сакәны сыҟан.
Аԥсҭа ахьшьцәа рҿы сахьыҩкылсыз аумашәа сырбеит.
– Ҳаи, даара ла бзиак, ла хазынак, уахнахәаԥшуа ла ссирӡак ауп,
усгьы, усгьы есуаха ҳарахә аԥсаса аки ҩбеи абгақәа ианааҳцәырымфо
ыҟаӡам, иаҳцәыԥхасҭахоит, абри ҳразҟы иаланы, аказы иаазаргьы,
ҳахьчараны иҟазаргьы ижәдыруазеи? – рҳәан ахьшьцәа, “ҳаи, Дамшә!
Дамшә!” – ҳәа исыԥхьо иалагеит, абысҭахь аҿаадырхан исымҵарыжьт,
аха сара сгәы аҟәышра сымамзи, ҵаҟа икажьны иансырҭа, саламкьыст,
исымфеит.
– Ари закәи, ала абысҭа амфо избахьада? – рҳәан, аҭәырӷәы цқьа
иқәҵаны ианаасырҭа, саргьы снеин снадтәалт. Ари ас иҟасҵақәаз
аумашәа ирбеит. Абысҭа снацрыха-аацрыхақәеит, амлагьы сакуа
сыҟамзи, аха амацара исзымфеит.
– Уара, уи абысҭа кәацкгьы нақәшәҵеишь, иҟанаҵо аабап, – рҳәан,
акәац ааган иақәырҵан, акәац аамхуа, абысҭа аамхуа ауаҩ иеиԥш
иааидкыланы исфеит. Анапы сымамызт, аха саԥхьатәи сшьапқәеи
сқьышәи еицырхырааны исфеит. Ас акыршысфаз анырба, ахьшьцәа
еиҳагьы сџьаршьеит.
– Ҳаи, иараби, шәанаџьалбеит, дзакәтә уаҩԥсызишь ари ала зааӡаз,
ас афатә акы иқәҵаны, ауаҩԥсы иеиԥш ауп абысҭеи акәаци шафо, ари
ала ас изааӡаз ааӡашьас иеиҭеи? – рҳәан, иалаухыи, ахьшьцәа
сџьаршьеит, слакәыршьеит.
Арҭ ирҳәақәо сара мцахәыцәа еилыскаауеит, аха арахь егьсызҳәом.
Есуаха аԥсаса акы, ҩба еиҵамкәа абгақәа ишырцәырго атәы ахырҳәозгьы
исаҳаит. Уи шырҳәоз ансаҳа, уахатәи ала акагьы шәцәыԥхасҭастәрым
аасгәахәт сахьтәаз.
Ауха иааилахәлеит. Аха сара ауха сыцәо сыҟазма, ауха шаанӡа
арахә сшырхагьыжьуаз, сышрывагьыжьуаз, аақ ҳәа сышшуаз иҟьаҟьаӡа
иаасыршеит, арахәгьы ԥхасҭак рмыхьт. Иааиуаз агыгшәыг сыршәеит,
иԥхасҵеит.
Ианааша, ахьшьцәа ԥхасҭа рымамкәа ианырба, ари ала ргәаԥхаӡеит,
игәырӷьеит, уашьҭа иҳабаргәузеи, ҳарахә зыхьчашаз ала бзиа ҳауит
рҳәеит. Ари – иахьа, ари – уаҵәы, ари уаҵәашьҭахь.
Ус ишыҟаз акәымкәа, сара сыӡбахә, ла ссирк аӡбахә ала ақыҭа
ирылаҵәеит. Ари аԥсаса зтәыз аҳ есышықәса ԥа диоуан, аха, иалаухыи,
аԥа даниоулак, акы дгархны дырцәагон, хаха рыбжьарала. Ахәыҷы
данилак аԥхьатәи ауха дӡаны дрымгар, адырҩауха дыргон, адырҩауха
дрымгар, ахаха рзы дыргон. Абас аҳкәажә ҩынтә аԥа длоухьан,
есысықәса абанс акы дырцәагон. Иага ҟарҵаргьы абри ԥсыхә рзамҭакәа
иҟан.
Сара слаханы абанҭ ахьшьцәа санрыднагала ашьҭахь еиԥш, амни
аҳ иԥҳәыс ԥа длоут еиҭах. Аԥа илоуз дыхьчатәуп абаақәа ҳәа ажәабжьны
иаарылаҩт.
– Ҳаи, абааԥсы, убри аԥшқа акыр дахьчозар, абри ала ла ҟәыбҷак
ауп, абри ала дахьчоит, ала замана ҳамоуп, иҳаманы ҳцап, – рҳәан,
ҩыџьа ахьшьцәа уа арахә рҿы иаангылт, даҽа ҩыџьа “Шәит, шәит,
Дамшә, Дамшә!” – рҳәан, сара иҩасыԥхьан рҿыҩархеит. Саргьы хара-хара срышьҭаланы сҿыҩасхеит.
Ауха аҳҭынраҿы ҳахьнеиз, зегьы ааилатәеит. Арҭ сара сназгаз
ахьшьцәа рыдагьы аҳ иԥа ихьчаразы инеиқәаз рацәаны иҟан. Агар гылоуп
аҩнуҵҟа, агар иакәшаны ауаа тәоуп.
Сара изулакгьы, ауаа аныҩналоз, иандәылҵуаз, еимга-еимцарак схы
иархәаны, ашә ааимҟьаразы сеиханы снеин сныҩналан, ани агар аҵҟа
снатәеит. Уажәы ара ауаа аӷыу ҳәа ицәажәо итәоуп. Аҵх акыр цеит,
ауаа ааԥсан, егьин, ацәа ирымнахырц иаҿуп. Ус, ус аҵх ашарахь
инеигәеит. Агар иаватәаз ауаа хырҟәысуа, иамхацәеит.
Ус ишыҟаз акәымкәа, хыхь аҭуан аҿы аҵырқьҳәа абжьы геит. Сара
сыцәо сыҟазма, зыбжьы газ иаразнак слымҳа иааҭасит. Аха ҿысҭӡом,
сҵыхәа аарқьақьаны стәоуп лак штәац еиԥш. Сыштәаз хыхь аҭуан ахьтә
цгәы дук атрымҳәа илалбааԥан ажәжәаҳәа агар илахалан, агарҟәҟәақәа
ааԥнартын, аԥшқа даагархны дҩышьҭысԥаауеит ҳәа ишаҿыз акәымкәа,
атахҳәа сҩаԥан, ацгәы леимлагәа искит.
– Уан лкыкахш иуфахьо уазыразызар, суҳәоит, сумшьын, соужь, –
аҳәеит ани ацгәы.
Ацгәы анс анаҳәа, иааусыжьын. Ес, илылапҟа ицеит, аҳ ихәыҷы
деиқәхеит егьимыхькәа.
– Ҟоҳ-чоҳ, – рҳәан, ацәа иалазгьы ааԥшит. Аха анҭ ауаа ааԥшаанӡа
ацгәи сареи еибаҳҳәақәаз, ҳахьеибарххақәаз зегьы ирызгәамҭеит.
Аҵыхәтәан ауаа анааԥшқәа, ацәа ианалҵ егьи, ари уара уоума избаз,
сара соума избаз рҳәеит, аха раԥхьа иааԥшыз ламыс змаз аӡә
иакәзаарын, аиаша иҳәеит.
– Уи уаргьы иумбеит, саргьы исымбеит, даҽаӡәгьы имбеит, избаз
абри алоуп, ахәыҷы деиқәзырхаз абри алоуп, – иҳәеит.
Адырҩаҽны ианааша, аҳ иуаажәлар еизгамзгьы еизигеит, “еиҭасҳәеит
шьҭа, исыбаргәузеи!” – иҳәеит. Ажәлар ачара рзиуит, ахәыҷы
деиқәзырхаз абри алоуп ҳәа аниарҳәа, снеиган ауаҩԥсы иеиԥш ачара
агәҭаны сиртәеит. Саргьы имтәоз сакәызма, арахь ала аԥшра сыман,
аха ауаҩы игәаҟәышра сзынханы исымамзи, сҽырҟасаны ачараҿы ауаа
срылатәан. Ирҳәоз зегьы саҳауан, еилыскаауан, сырзыӡырҩуан.
Ашьҭахь ачара уаа еимпит, досу рыҩныҟақәа ицеит, уа саазгаз
ахьшьцәагьы “Шәит, шәит, Дамшә, Дамшә!” – ҳәа исыԥхьан,
срышьҭаԥало сдәықәлеит. Аха ахьшьцәа срышьҭаԥало сышнеиуаз, схы
иааҭашәан, срыцрыҵт. Исыӡбаз уи ауп, абарҭ аҩны иҟоу, сыԥҳәыс лгәы
хьамԥссазаргьы, сыҷкәын сызбарыцҳаимшьари, дхәҷым-дмыҷым, сцап,
снеины сыҩны иҟоу збап ҳәа сҿыласхан сҭыӡ-ҭыԥ снықәԥшырц слеин
агәар сылҭалт. Агәашә саныҩҭала, “о, Дамшә! Дамшә! Уаама, Дамшә?
Уаама, Дамшә? – лҳәан, сыԥҳәыс асоф даақәгылт.
– Ҳаи, издыруада, ари лгәы хьаԥссазар, – сҳәан, сҵыхәаршәшәо
снеин лаԥхьа саагылт.
– Даара уҟәарыл бзаха саԥхьа уаагылааит! – лҳәан, атах ҳәа ани
лҟамчы аныҩасхылҟьа, сҟәарылха саақәгылт. Заҵа срыцҳалымшьарыз,
еиҳагьы сеицәалтәит. Аҟәарылра аҵкыс алара иабанӡа ҭуџьарроу, аха
иааг, исҳәагәышьоиз!
Сланы саныҟаз исыбаргәиз, иарбанзаалак лак сыкәша-мыкәша
иаасышьҭуамызт, сыӷәӷәан, схахьчара бзианы сыҟан, уажәшьҭа ас
сҟәарылханы саныҟала, исылшагәышьоиз. Сыԥҳәыс акәытқәа
ахьҭалкуаз снаганы срыцҭалкуан. Сасык дааир, акәтҵара лнапы
нҭылшьыр, саалԥыхьашәар, сыхәда аахҵәаны снаимҵалҵозар акәхарын.
Иҟасҵагәышьоиз, акәытҵара санҭалоз, анаӡараҿы снеины сҟәыҟәӡа
сҭатәон. Ашьыжьымҭан ианаашалакь, “Дәишь! Дәишь!” – ҳәа сыԥҳәыс
акәытқәа данрыԥхьалакь, аџьықәреи ҷаԥшьшьӡа ианыҩкалыԥсалакь,
снеины сахәаԥшуа саагылон.
Ус аамҭа цон, ҽнак, ҩымш, хымш, мчыбжьык.
Сара суаҩны саныҟаз ҳладахьҟа ҭакәажәык дынхон, лымацара
заҵәык дыҟан, дгьыл бзиарак дықәынхон. Ани санҟәарылха, акыр
аамҭагьы акәытқәа срыцныҟәеит, егьит, аха сгәы анԥҵәаӡа, ҽнак
акәытқәа сҩарылҵын, амни уаанӡа издыруаз аҭакәажә лыдгьыл ашҟа
сцеит. Амни аҭакәажә луачаска сылҭалан, акы снацҳа-аацҳауа сыҟан.
Аҭакәажә луачаска сышҭаз акәымкәа шьыбжьон еиԥшаан, исфақәозгьы
сзымхакәа, амла сакуа, егьиуа саналага, снаԥшын, ааигәа аџьықәреи
ҷаԥшьӡа избеит.
Егьи аџьықәреи рыԥхны еицрыҳәҳәо иҟан, арахәыц аҵхны, сара
снеины аџьықәреи рыцқәа акы снамҵасны иналбааздеит. Егьи амни
зуачаска сҭаз аҭакәажә абни цәҟьаны иҳаны илымазаарын. Сшаҿашәаз
абӷьааҳәа игәалҭеит.
– Уааи, уааи, уааи, уааи! – лҳәан, уаҳа царҭа смоузт, аџьықәреи
арыц сҟарҟы илбаасымдахьази, аҭакәажә арахәыц дахан, сналган,
саанылкылан, сымҵәыжәҩақәа ҿалҳәеит, нас снышьҭалҵан, ачуан аӡы
нҭалҭәан иҩыкнаҳаны, амца ҩаҵалырццеит. Нас длахынҳәын (уажә
сылшьуеит ҳәа ами дызҿу), аҳәызба аалыԥшаан, аҳәызба ахра далагеит,
ахра даҿуп, ахра даҿуп, ачуан иҭоу аӡы агәара-гәараҳәа еилашуеит.
– Шьҭа сыӡгьы шит, саҳәызбагьы ҵаруп, исхит, – лҳәан, слышьҭалҵан
сшьапы днаӷрагылт, абри иаабац, иҳаҳац кәтык уаҩы ишишьыц еиԥш,
сымҵыжәҩақәа ааидылкылт.
Иҟасҵагәшьоиз, ари усгьы сылшьуеит, усгьы сылшьуеит сҳәан,
сылацәақәа хызҩеит. Аҭакәажә лыҳәызба сыхәда иааҵалкын, “Ҭаскәач
уакәзар, ԥыхьа ушыҟаз уҟалааит! Ҭаскәач уакәзар ԥыхьа ушыҟаз
уҟалааит!” – ҳәа, аҳәызба сыхәда иаҵлымшьыкәа иааулышьҭит. Саргьы
ԥыхьа сшыҟаз, Ҭаскәач сакәны саақәгылт.
– Абри аҟара узсыргәаҟыз амни нахьхьи аҳ ихәҷы ԥшқа дызгоит ҳәа
сахьнеиз дахьсумыргаз азоуп. Аха зынӡа умшьыкәа уԥсы зеиқәсырха,
“уан лкыкахш иуфахьоу уазыразызар, соужь, сумшьын!” – ҳәа анысҳәаз,
убри ахьынаугӡаз азоуп. Усҭ абри, абри аҟара аамҭа уара абас уҟаҵаны
узмаз уԥҳәыс лҿы унеины иуҭаху лызу, – лҳәан, аҭакәажә ҟамчык лыман,
иааганы иааслыркит.
Ари аҟамчы иааслыркыз сыԥҳәыс илыцәӡаны, иааганы илымазаарын.
Ари нахьхьи аҳ ихәҷы дызгарц инеиз ацгә ду, абри аҭакәажә лакәзаарын,
уи аумыжькәа исшьыр, аҭакәажәгьы дыԥсуазаарын. Усҟан ахәҷы ацгәы
дасмыргеит, дамсхит, аха иара ацгәы мшьыкәа иаусыжьит. Уажәшьҭа
ажәытә Ҭаскәач сакәны сшыҟац сааҟалеит, аҟамчгьы ааганы иааслыркит
аҭакәажә.
Знык суаҩханы, аҟамчгьы снапы иакны саныҟалагәышьа, исыбаргиз,
сышиашаз сҿаасхан, сгәар сыҩҭалт.
– Ҟоҳ, сыԥшәма уаама, сыԥшәма уаама? – лҳәан, сыԥҳәысгьы
дысԥылт, сыҷкәнгьы асоф даақәгылт.
– Даара бцәаԥшь (ацә) ӷәӷәаны, бцәаӷәацә бзианы саԥхьа баагылааит!
– сҳәан, сҟамчы апҟаҩҳәа иаалхысҟьан, дцәаԥшь бзианы саԥхьа
даақәгылт.
Нас сыҷкәынгьы сиԥхьан даалбаазгеит.
– Дад, абра аԥара зшаз, уаргьы даара уцәы еиқәаҵәа ӷәӷәаны саԥхьа
уаагылааит! – сҳәан, апҟаҩҳәа аҟамчы анылеихысҟьа, уигьы дцәы
еиқәаҵәа ӷәӷәаны саԥхьа даақәгылт. Убри сыԥҳәыси сыҷкәыни ирылҵыз
ацәқәа роуп уажә абра иубо иҵакны сызлацәаӷәо ацәқәа. Абри иубо
зегьы рыласцәаӷәахьеит. Абри аҟара инасҳәаз уаҳаит, инасҳәаз,
иаасҳәаз мыцрак алоума? – иҳәан Ҭаскәач, ацәқәа рышҟа ихы наирхан
дразҵааит. “Мы-мы-мы!” – рҳәан, ацәқәа рыхқәа абас надаада иаарҟьеит,
ииҳәаз иақәшаҳаҭхауа.
– Абас схызгахьеит, уара узықәшәаз иаваҟәало иҟоу сыздырам, –
иҳәеит аҵыхәтәан Ҭаскәач ани ашәарацаҩ бзиа ихы наиқәкны.
– Ҳаи, абааԥсы, аҭаласир соуҳәеит, са сабаҟоу, уа уабаҟоу, уара
утәык џьашьатәӡазаап, – иҳәеит ашәарацаҩ. Днеидҵны, дхынҳәны
иҩныҟа дцеит.
Ԥҳәыск дыҟазаарын Ҷкәына заҵәык длыман. Убри аҷкәын шәарыцара
дныҟәозаарын ашьхақәа рахь, анахь, арахь. Мышкы дышнеиуаз,
ашәаҳәабжь иаҳаит. Ирацәаӡаны, идуны ашәаҳәабжь иаҳаит. Дӡырҩит,
дӡырҩит, абри аҟара ашәа зҳәо абра иабаанагеи абас иҳәан, дышнеиуаз,
данынаԥшы, абнацә аҳәра иаҿуп, ибеит. Абри абнацә хәыцс иалагылоу
зегьынтәарак ашәа рҳәоит. Анаџьалбеит, ари закәызеи иҳәан, деихсын,
абнацә ишьит. Абнацә ишьын, ианкаҳа, днеит, аха дырҩагьых,
ишыԥсугьы, абри ахәыц иалагылоу зегьынтәарак ашәа рҳәоит. Абнацә
ацәа аахихын, иазқәынҵаны иманы аҩны дааит, аха аџьашьатәы, адунеи
ашәаҳәара атәыла бгоит. Аҩны дахьааиз, иани иареи ракәын, уаҳа
иҟадаз. Ргәылара аҳ бзиак дыҟан. Аҳ, амаҵуцәа ӷәӷәаны иманы, егьины
иҟаз аӡә иакәын. Ари аҳ имаҵуцәа ани ашәаҳәабжьы анраҳа, илеин
изакәыз анырба, ишьыцырган, илеины аҳ иарҳәеит, уанаџьалбеит,
рҳәеит, абна аԥацхаҟны, рҳәеит, акаамеҭ ыҟоуп, рҳәеит, унеины уӡырҩы,
рҳәеит. Аҳ днеит. Даныӡырҩы, амитә ибеит, амитә иаҳаит.
– Ари уара уҟны иабамаҭәахәу, сара исымазааит, сара изгоит, –
иҳәан аҳ, ирылшоиз, рыцҳа, аԥҳәысеиба лыҷкәыни лареи, агәаҟқәа,
ирымихын, аҳ иҩны инаиган, иҩны иқәиргылеит. Еикәыршаны аҭаацәа
ахьышьҭоу абри абнацә ацәа иалоу ахәыцқәа зегьы иџьашьатәха ашәа
рҳәоит.
Ари аҳ имаҵуцәа ус иарҳәеит, уара, рҳәеит, аҳ! Ари еиԥш аҩнаҟны
изхәарҭеиз, аҩны бзиа, афелдышь ҩны ҟаҵаны иумазар акәын амзар,
ари аҩыза аҩнаҟны ари зхәарҭоузеи, рҳәан, амаҵуцәа ишьыцыргеит.
– Шәара ишәҳәо еиԥш афелдышь ҩны сзыҟазҵода, ишԥасыԥсыхәоу?
– иҳәеит аҳ.
– Ишԥауԥсыхәоу умбо, абри еиԥш акаамеҭ аазгаз иауҳәар, убри
иузыҟаиҵоит, – ҳәа иарҳәеит.
Ари аҳ, ауаҩ ҽада длеин ани аԥҳәысеиба лыҷкәын дикит, уара,
иҳәеит, афельдышьтә ҩны абасгьы, абасгьы исзыҟауҵароуп, – иҳәеит.
Ани аҷкәын рыцҳа, илшоиз, иидыруаиз? Акымзарак акы, аха ари
уажәы аҳ ииҳәаз ҟаимҵар, дишьуеит, дабацари.
Иан ус иалҳәеит: “Иҟоу удыруоу, нан?” лҳәан, “аа!” иҳәеит.
– Уара унеи, аҩны ахьургыло сырба ҳәа иаҳәа аҳ. Аҩны ахьиргыло
ануирбалак, аԥшь-кундхәк рыҟны аҵәқәа арсны, агәҭаны уеиха арсны
уааи арахь уаха, нас уаҵәы ашьжьымҭан иҟало убап. Сара анцәа
сиҳәоит, – ҳәа иалҳәеит ари аҷкәын иан.
Иан илҳәаз ажәа ааҩбамтәыкәа, афырҳәа иҿынеихан, аҳ иҿы днеин,
иабыкәу аҩны ахьыҟауҵо, иургыларц абауҭаху ҳәа диазҵааит. Абрагь-абрагь иҟаҳҵоит аҩны ҳәа идырбеит иахьдыргыларц ахьырҭахыз. Иан
ишылҳәаз еиԥш, иара длеин аԥшь-кундхәк рҿы аҵәқәа аирсын, агәҭаны
аиха ларсны, ахәылԥаз аҩныҟа дааит.
Ари аҷкәын аҩны данааи, иан анцәа диҳәеит, сара, лҳәеит, ҷкәына
заҵәык дсыман, саби заҵәык, лҳәеит. Абри аҩыза дақәшәеит, лҳәеит.
Иҳалшартә ҳаҟам, ари аҩыза са исымбац, лҳәеит. Анцәа суҳәоит,
лҳәеит, убри аҳ ишиҳәаз еиԥш, лҳәеит, аҩны ҟаҵаны ашьжьымҭан ауаа
идурбараны, лҳәеит.
Абас анцәа диҳәеит абри аԥҳәыс.
Адырҩаҽны ашьыжьымҭан дгыланы дандәылҵ, иашҭаҟны митәык,
аҩны хазына ԥыруа игылоуп, џьашьахәык. Ари аҽацә ацәагьы уа инаганы
ишьҭеиҵеит, аха арҭ амаҵуцәа ихьмыӡӷыршьеит дырҩегьых. Аха
есқьынгьы шьыжьымҭанла имацәысуеит абрахь џьара инахараны,
амшын инахыкны, амшын нырцәҟа. Ари закәузеи ҳәа ианазҵаа, аҳ (даҽа
аҳак) иԥҳа дыҟазаап убраҟа, жәҩан лмырбаӡакәаны, быҩлашала
драаӡахьан. Убри аҳ иԥҳа лнацәкьыс (ажәабжьҳәаҩ лнацәкьыс
аалырҵысит) ианлырҵыслак, имацәысуазаап. Ари аҳ имаҵуцәа
ирдыруеит ауп. Аҳ иҿы инеины иарҳәеит абригь-абригь адгьыл аҟны,
амшын нырцә аҳак иԥҳа дыҟоуп. Ани леиԥш ахазына даныҟала, убри
аҳ иԥҳа уара дааугар акәын, рҳәеит, идырцалеит.
– Ари зылшода, дысзаазгода, сара исылшома, уи са дсызҭода,
дысзаагома? – иҳәеит ари аҳ.
– Абри аҩны еиԥш ҟазҵаз, уи илымшои, – рҳәеит. – Убри илырша,
ирҟаҵа, – ҳәа иарҳәеит.
Аҳ еиҭах дылкылсын, ани аҷкәын дикит.
– Абни есышьыжьымҭан амацәыс зхылҵуа аԥҳәызба дысзааугароуп,
мамзар усшьуеит, – иҳәеит.
Аҷкәын иҟаиҵагәышьоиз. Ихы иқәыжьны иан лҟны днеин, илеиҳәеит
абас ауп сзықәшәаз ҳәа.
– Аҳ адҵа исиҭаз абри ауп, амацәыс зхылҵуа аԥҳәызба
дысзааугароуп, мамзар ухы хысҵәоит ҳәа сеиҳәеит, – иҳәеит.
– Ибзиоуп, дузаазгоит ҳәа иаҳәа, нан, – лҳәеит аҷкәын иан. – Ибзиоуп
ҳәа иаҳәа, аӷба сзыҟарҵааит, аӷба аҩнуҵҟа сара исҭаху зегьы наганы
иҭарҵааит. Аӷба сҭартәаны сдәықәырҵааит, дузаазгоит ҳәа иаҳәа, –
лҳәеит ари аҷкәын иан.
Ари днеин аҳ иеиҳәеит иззуҳәаз аӡӷаб дузаазгоит, аха сызлацозеи?
Аӷба сзыҟаҵа, ауаҭахқәа абри аҟара аманы, иҳәеит. Уаҭахцыԥхьаӡа
абзарбзанқәа ҩнаргыланы исзыҟаҵа иҳәеит. Уаҭахцыԥхьаӡа ԥуҭк, ԥуҭк
0ахьы ҩнаԥсаны иҳәеит. Насгьы шеишықәсеи рыбжьара иагаҩ наганы
идсыржәыргьы, ирҿасҵаргьы инымҵәаша аҩы, афатә, ажәтә еразнакы
зегьы сзыҩнаҵа. Нас сцоит, дузаазгоит уи иззуҳәаз аӡӷаб, иҳәеит ари
аҷкәын.
– Ари зылшода, исзыҟазҵода? – иҳәеит аҳ.
– Ари зылшода умбо, умаҵуцәа ирылымшои, уаҳа изҿузеи, абарҭ
идырҟаҵа, – иҳәеит ари аҷкәын.
Ари аҳ имаҵуцәа даарыԥхьан, даарысны икит, абасгьы, абасгьы аӷба
сзыҟашәҵароуп, абасгьы исзеибышәҭароуп, ауаҭахқәа рацәаны иаманы,
ахьы рацәаны иҩнаҵаны, фатәыла, жәтәыла ҿык, бзык иазымҳәо ирҭәны,
иҳәеит.
Арҭ амаҵуцәа гәықәхақәа, иҩеи иҩашьҭалан, иҩалаган, шеишықәсеи
рыбжьара аӷба ҟарҵеит, ишақәнагаз идырхиеит. Идырхиан, ари аҷкәын
дылҭалан ддәықәлеит уажәы. Дандәықәлоз убас ажәа нижьит.
– Сара сгьыжьны санаауа, аӷба абжьы аншәаҳалак, ишааиуа еиԥш
абухҭа (асқьала) инадгыларатәы, аӡы ҳҭамлакәа, арахь ҳааҭыҵыртә
еиԥш ишәырхиа, – ҳәа реиҳәеит.
Иара аӷба дылҭалан, амҩа дықәлеит.
Ари дышлеиуаз акәымкәаны, аҟаԥыҳәа иӷба аангылеит. Егьи ани
аҳәыҳә ԥырны иааины аӷба акызаап. Ааи, до, исыхьзеи ҳәа даннеи,
аҳәыҳә ааит, ибеит.
– Иухьзеи, акагьы умыхьӡеит, акагьы убаргәӡам, – аҳәеит аҳәыҳә. –
Сара абас абзиара ду сзызуз, акы ибзиаӡаны сухәарц сҭахуп, – аҳәеит.
– Уахьсызгәаҟуа, сануҭаххалак, абри усҭоит, – аҳәан, амҵәыжәҩа ахәыц
аалхны инаганы абри аҷкәын инаҭеит, инапаҿы инаркит. – Еилахара
бааԥсык уахьақәшәо, сара иӷәӷәаны сухәоит. – аҳәеит.
Нас аҳәыҳә ԥырны наҟ ицеит, аригьы ихы дақәиҭхеит. Аҳәыҳә
амҵәыжәҩа иалнахыз ахәыц иџьыба инҭеиҵеит. – Уадаҩрак
уанақәшәалак, абри сымҵәыжәҩа ахәыц уџьыба иааҭых, нас уара
уахьыҟоу сара снеиуеит, – аҳәеит аҳәыҳә анцоз.
Ари дцо, дцо, дцо, дышцоз, амацәыс ахьыҟаз, уа ааигәа дыдгылт.
Ашәа зҳәо абнацә ацәагьы уа аӷба изҭоуп. Уи акараҳәа ашәа аҳәоит.
Аӷба ааникылан дыԥшуп. Ажәлар наҟынтәи иааԥшын, аӷба рбеит, аха
игәаӷьны иара иахь аӡәгьы дзымааит. Иахьа ус иҟалеит, уаҵәы ус
иҟалеит, уаҵәашьҭахь ари ҟалеит. Ԥсыхәа аныҟамлаӡа, аҵыхәтәаны
шьоукы рҽааибырҭан, ҳцоит ҳара ҳаԥсуазаргьы, ҳаԥсааит, абри закәу
еилҳаргоит, рҳәан, ицеит абарҭ. Иахьлеиз, арҭ аннеи, скьаҭеит иҳәан,
иаша, астол хианы иҟан, акрырҿеиҵеит, акры диржәит, аҩны (аӷба)
иҩнагаланы ахьы дирбеит. Абра ҭыԥс исымоуп, абра сааины сыҟоуп
ҳәа реиҳәеит арҭ ауаа. Адырҩаҽынгьы шьоукы ааит, адырхаҽынгьы
шьоукы ааит. Абас, абас, абас мацара наҟ-наҟ еилысуаны, шықәсыбжак
дыҟоуп абри до, наҟ-наҟ еилысуа иалагеит абарҭ ауаа.
Имшәакәа абарҭ ауаа иааиуаз абри аӷбаҿы итәаны акрырфо, акры ржәуа
иашьцыланы абас иҟалеит. Аха зегьы абрахь инеиуеит, аха абри аӡӷаб
амацәыс зхылҵуа длеиуам. Абри аӡӷаб дзыҩноу аҩны ддәылҵӡом. Ари
аӡӷаб аҵыхәтәаны ихьмыӡӷылшьеит.
– Ари еиԥш ахазына ахьыҟоу саргьы сганы исшәырбарауазеи, – лҳәеит.
Мышкы зегьы џьара рцара иақәыршәаны, рыҟамзаара иақәыршәаны,
лмаҵуаҩы илалҳәеит, бара мыжда сганы исырба убри аӷба, иҟалалакгьы
ҟалааит, лҳәеит, ирласны ҳцаны, ҳаап, лҳәеит. Ибзиоуп, лҳәеит ари
лмаҵуаҩы ӡӷабгьы. Еиманы аӷба ахьгылаз инеит. Ианнеи, ани аҷкәынгьы
ииҭахыз, дыззыԥшыз уи акәын, уа инаиртәан, ани аӡӷаб аҩы лиржәуа, ани
лиржәуа, анс иҳәо, арс иҳәо диргәыбзыӷуа, аҩы даиршьын, дникылеит.
Нас, апҟаҩҳәа аӷба ҵысны идәықәлеит арахь. Ари аӡӷаб дҩышьны дыцәоуп,
арҭ шзахәо амҩа иқәлан иаауеит. Иаауа, иаауа, акыр иааит. Ус, ари аӡӷаб
дҿыхеит. Дҿыхан днаԥшы-ааԥшын, дабаҟоу, амшын агәҭа дхыуп, аӷба дҭоуп.
Лмацәаз аалымӷылхын амшын инҭалыршәит. Лмацәаз амшын ианҭалыршә,
абара (аҭабара) иалагеит. Аӡы маҷхо, имаҷхо, абар шьҭа аӷба амшын аҵа
иакьысуа, иннакыло иалагеит. Иҟаиҵарызеи ари аҷкәын шьҭа, дабацари?
Убри аамҭазы игәалашәеит, ани аҳәыҳә амҵәыжәҩа иалнахыз ахәыц
иџьыба иҭамзыз, ианааҭих, аҳәыҳә атыҟҳәа иаакылсит.
– Аа, узыргәаҟзеи? – аҳәеит аҳәыҳә.
– Сзыргәаҟуа абри ауп, амшын аҭабара иаҿуп, абри аӡӷаб лмацәаз
амшын иалалыршәын иҭанарбоит, – иҳәеит ари аҷкәын.
Аҳәыҳә ара ахы ҭанаршьшьуа, ана ахы ҭанаршьшьуа ес иҟанаҵалакгьы
амацәаз аԥшааит. Амацәаз анаԥшаа, амшынгьы аҭыԥ аҟны инеит. Нас ари
аҷкәын иӷба ишзахәоз ирласны аҿааирхеит. Уашьҭа ари иаҳ иааигәа дааит.
Ааигәа дааиуа даналага, аӷба ирҳәҳәо далагеит, избанда аӡӷаб хазына
диманы даауеит.
Ари аҳ дгәырӷьеит, агәырӷьа дагоит, ари аԥҳәыс имаз наҟ дкаижьт,
сара аԥҳәыс хазына дысзааргоит, скьаҭеит иҳәан, ауаа иманы ага
дхықәгылоуп, аӷба ааира дазыԥшуп.
Ари аӷба ааигәа ианааи, ари аҷкәын иааигоз иӡӷаб ус леиҳәеит, иҟоу
абас ауп, абас сақәшәехьеит, абас аҳ исыдиҵаз алоуп бшаазго,
быззаазгогьы дыбсырбап ҳәа леиҳәеит.
Иааин аӷба ааӡыхгылеит. (Ажәабжьҳәаҩ дыччоит.) Ажәлар еизаны
игылоуп. Аҳгьы уа днеит сыԥҳәыс џьашьахәатә дааргеит ҳәа.
– Абри иоума, уара, сыззааугаз? – лҳәеит аӡӷаб аҷкәын лхы наиқәкны,
аҳ данылба. Аҳ имаҵуцәагьы уа идгылоуп.
– Аиеи, абри изыҳәоуп бзаазгаз, – иҳәеит лара даазгаз аҷкәын.
– Ҳа, ҳа, ҳа, – лҳәан дааччеит лара. – Ари, – лҳәеит, длаханы, – лҳәеит,
– ахыу-хыуҳәа дышуа дықәлааит, – лҳәеит. – Арҭ имаҵуцәа идгылоу зегьы
маҵуарханы иара ицлааит, – лҳәеит. – Сара уара сутәызааит, – ҳәа
иалҳәеит.
Ишылҳәаз иҟалеит. Аҳи имаҵуцәеи лақәахеит. Ани аԥҳәыс еиба
лыҷкәын иааигаз аӡӷаб ԥҳәысс дигеит. Ачара ду руит.
Ҩыџьа аныҟәацәа еицныҟәон, иныҟәаны икараха ишаауаз акәымкәа,
дәык аҟны иааит, адә дуӡӡак ыҟоуп иҳәеит. Адәаҟны ианааи, “абра
шәшьырак, ҵлак аҵаҟа ҳаԥсаҳшьап” иҳәеит руаӡәк. Рыхқәа нкыдырҵан
инатәеит. Аӡәк ахыр-хырҳәа дыцәеит, егьи дааԥшуа дтәоуп. Амни ахыр-хырҳәа
ицәаз дшыцәаз акәымкәан, кәтаӷьк иаҟараны акы ааиҿыҵшәан,
хаҳә хәыҷык икәыруа абра адәы иқәланы ицоит, иҳәеит.
Ари ани иааԥшуаз ианиба, уамашәа ибаны дахәаԥшуеит, ицо, ицо,
ицо, такәы ицеит. Иахьнеиз, абра хаҳә дук кажьуп, ахаҳә ду иавагьыжьт,
иавагьыжьт, ахаҳә ишавагьыжьуаз иахцаз имбаӡеит ани иааԥшуаз
аныҟәаҩ. Амни акәтаӷь иаҟараны, амни ицәаз ауаҩ иҿы иҭыҵны ицаз
ыӡт. Ари ила ҭраа дшазыԥшуаз ԥыҭк ааҵхьан, ани ахаҳә ду иаавҟьан,
икәыруа аҿаанахан (ари ибоит, дахәаԥшуеит), ани иҩыза ахырхырҳәа
дыцәоуп, ишааиуаз, ишааиуаз ани иҿы ианылҭашәа, “ҟоҳ, анаџьалбеит,
арысҟаамҭа сышԥацәаз!” – иҳәан, ихы-иҿы инапы аахьишьын даақәтәеит,
иҳәеит.
– Акыр сыцәазу? – ҳәа иҳәан, иҳәеит иҩыза диазҵааит.
– Моумоу, уамакгьы уцәамызт, – иҳәеит. Ари иибаз ани џьеи иеиҳәап,
иеиҳәаӡом умбо. Нас ҳамҭак ашьҭахь иара ани ицәаз ус иҳәеит:
– Аа, анаџьалбеит! – иҳәеит.
– Иҟалазеи? – иҳәеит ани ицәамыз.
– Аа, ԥхыӡ избаз удыруазар, убри аҟара ҳамазар, ҳаԥсаанӡа ҳхааӡага
ҳмоуази, – иҳәеит. (Ани ицәаны иҿыхаз иоуп изҳәо.)
– Иубазеи уара, бзиа убааит?!
– Уанаџьабеит, ԥхыӡ абри ҳзықәтәоу еиԥш дә-дук аҿы сықәланы сцо,
сцо, сцо сышнеиуаз акәымкәа, хаҳә дуӡӡак кажьын, ахаҳә аҟны санлеи,
ахаҳә савагьыжьуа, савагьыжьуа, изулакь, амни ахаҳә сцәыҵагылан
аҵа санҭаԥшы, ҳаԥшьа хәыҷык абни ахаҳә аҵаҟа ижуп, абас кәапеишәа
хьыла иҭәны, амни аҟәбар хьыла иҭәны абас избеит, – иҳәеит ани ицәаны
иааԥшыз.
Ани ицәамыз иибаз, нас иаҳаз акы ишазҳәаз идырт, “аа, егьи”, –
иҳәеит, уаҳа егьимҳәеит умбо.
Арҭ уашьҭа иҩагылан рыҩныҟақәа иандәықәла (ани иибаз ицәан
иҿыхаз иҩыза иеимҳәаӡеит), “ҟоҳ, ари сара избаз змааназ ани ԥхыӡла
ибазаап, абри ҵабыргызар ҟалап, акы ыҟоуп, схааӡага аазгоит” иҳәан,
апҟаҩҳәа иҩны днеин (иҩыза даницрыҵ ашьҭахь), абеиҳа, егьи аашьҭихын,
дылкылсын ани адәы агәҭа иқәжьыз ахаҳә дҩахан, ахаҳә аҵа аҳаԥшьа
хәыҷы ыҵхны ахьы аазгоит ҳәа ижуа дышнеиуаз, аҳаԥшьа ҵабыргынгьы
ибеит. Ее, иаша баба, дгәырӷьаҵәа иҭоу збоит ҳәа ахҩа кны данҩаха, зегьы
маҭаԥшьны, еилаарцыруа ашыр-сыр ҳәа илҭибаҳәеит.
– Ҳаи, иабиԥс дах…, ани амаҭқәа сырҿеиҵоит убоо! – иҳәан, длаҵҟьан
дыҩын, длыҭҟьан длықәлан дцеит, иԥсы игеит иалаухи.
Иҩыза димеиӷалатыр, иҩызагьы иаргьы иԥсаанӡа рхааӡага рауан, иҩыза
даниеиӷалат, сара схала изгоит ҳәа дахьнеиз, ахьы маҭхеит.
Аҵабырг, иқәнагаз ихьит.
“Аиаша уҳәар, аԥсы даргылоит” рҳәоит, ҭаарых ажәоуп.
Аӡәы ԥҳәыс дааигеит, дыҷкәынан, иҩыза иқәла, иқәнагаз аӡӷаб дааигеит.
Ԥҳәыс данааига, аамҭала хшаа диоут. Абри ауаҩ иԥҳәыси иареи ироуз
ахшаа иӡара ҩахыс дуаҩԥсны, иӡара лахыс алада дыԥсыӡны абас диит.
Ари ауаҩ ихшаа ас даниы, хьаас икит, адырцәа дрышьҭалт абри еиԥш
иҟоу зыхҟьазеи, абри ахәыҷы абас дызизеи ҳәа дазҵаауа ддәықәлеит.
Хьаас икит аб рыцҳа, умбо.
– Ааӡашьас иаҳҭозеи ас шанала ииз ахәыҷы, ибжа ԥсыӡуп, ибжа уаҩԥсуп,
– ҳәа дҵаа-ԥшаауа акыр дныҟәеит.
Ҭакәажәык дыҟан, ҭакәажә дырк, амни аҭакәажә лыӡбахә раҳан, абарҭ
хаҵеи ԥҳәыси цан аҭакәажә илазҵааит. Иахлазҵааз, “убри шәыҷкәын
дызлаҟоу далзыргуа аӡ нырцә дыҟоуп”, – ҳәа ралҳәт. Уи аӡы амшын нырцә
ҳәоуп иаанаго, адрес роуит. Илалаган аихатә чамадан ҟарҵеит хаҵеи
ԥҳәыси. Аихатә чамадан иҟарҵаз, иӡара ҩахыс ибаны ачамадан,
чамаданҵас иҟарҵит, уи алахыс иеиханы, аӡы ҭаҭәаны, ахәҷы аӡы дӡааҵаны
дҟарҵеит, иӡара лахыс ани дыԥсыӡны дахьыҟаз.
Идәықәылт арҭ ауаа рыҷкәын дрыманы, амни еиԥш иҟарҵаз ачамадан
дҭаҵаны, амҩа иқәлеит. Ишнеиуаз, амшын нырцә ианнеи, адрес ани
аҭакәажә дыр ирылымҭахьази, иахьнеиз иҵаауа, иԥшаауа ишнеиуаз
акәымкәа, абри шәзышьҭоу ауаҩы дахьыҟоу аброуп ҳәа рарҳәеит
изызҵаақәаз, изышьҭаз ауаҩы иҩны иақәшәеит. Иахнеиз ан дтәоуп, аҭаца
дтәоуп.
– Уа мшыбзиақәа! – ҳәа ҳәаны агәара инҭалт.
– Адыр ҳәа иҟоу дахьыҟоу аброума? – ҳәа иразҵааит.
– Аа, аброуп, – рҳәеит аҭацеи анхәеи (аԥшәмацәа).
– Адырҩ дарбан, дабаҟоу?
– Уажә дааиуеит , – рҳәеит аԥшәмацәа.
Арҭ ауаа уа инеиз ачамадан ркымзи, аԥшәмацәа ачамадан аарымырхын,
инаган инықәдыргылт. Абар адыр уажә дааиуеит, уажәышьҭан дааиуеит
ҳәа иԥшны иаатәеит, аԥшәмацәагьы даргьы леибартәақәеит, уаҳа
ҿырҭуам, ԥсыршьом, еиқәԥшьыхаа итәоуп. Ус иштәаз акәымкәа, аӡәы
аҩны дааҩнашылоит. Уаҳа “бзиала шәаабеит” иҳәом, даҽакы иҳәом,
дааины длатәеит. Нас данылатәа, егьи иан длазҵааит (ари адыр ҳәа
изышьҭаз иоуп иааиз, ари ан, аԥшәма ԥҳәыс бырг лԥа иоуп).
– Сан, аказы сбазҵаауеит? – ҳәа ус иҳәит.
– Закәузеи, нан? – лҳәеит.
– Адунеи аҿы ибҭахи, гәаанагарас абри сымандаз, абас сыҟандаз
ҳәа иарбану бгәы ззыҳәо? – ҳәа иан длазҵааит.
– Нан дукәыхшоуп, сыҷкәын, уара узаманахәха уҟоуп, сҭаца
дзаманахәха дгылоуп, уҷкәынцәа, уара шәыбзиахәха шәыҟоуп, сыфара
иагым, сымаҭәа иагым, ахыбра-аҵыбра абас (ажәабжьҳәаҩ ихәда инапы
наҵеикит – С.З.), анцәа ишиҳәара сыҟоуп.
Сыԥсы ишаҭаху сыҟоуп, иарбанзаалакь гәырҩак, хьаак сымам, –
лҳәеит иан.
– Моумоу – иҳәеит иара, – Хьаак, гәырҩак бымоуп, сан, исабымҳәар
ҟалом, сан, аиаша сабҳәароуп.
Уажәы арҭ ани ԥеи амҩа изқәу, иеибырҳәо змааноу убри ауп, абни
иааргаз ибжа ԥсыӡны, ибжа уаҩԥсны иааргаз ахәыҷы, ауаҩԥсы
иалыргара, дшеибакәу дуаҩԥсны дҟаларц азы амҩы дықәуп ари адыр,
уаҳа иааины итәоу рахь ажәак мҳәакәа.
– Моумоу, нан, убаашәит, акымзарак хьаак сымаӡам, – лҳәеит лара
иан.
– Моумоу, ак заҵәык иарбанзаалакь ибызсамҳәо акы гәаанагарак,
гәаҳәак бымамкәа быҟаӡам, абри агәаҳәара ибымоу аасабымҳәар
ҟалаӡом, исабҳәароуп, – иҳәеит.
Ари аҷкәын иан, аиашазы, дунеи аԥсҭазаараҿы иҟоу зегь рыла
деиқәшәоуп, ак заҵәык лыгуп, гәаҳәарак лымоуп, иарбану лыҷкәын
идыруеит, аха лара илирҳәар иҭахуп уажәы. Лара илызҳәом,
дацәыԥхашьоит.
– Иаабымҳәар зуӡом, – иҳәеит иара.
– Нан дукәыхшоуп, уаҳа акымзар акы сҭахӡам, уаб (убома ара
дахькылсуа, лыҷкәын илирҳәо, аиаша, аиаша ауп иахьугалакгьы), уаб,
ачара ашҟа ауаа анцуа, иҽыжәланы, аҭаҭын ашәшәы иахуа, аӷда-сада
ҳәа ицәажәо, ркәымжәқәа, ркабақәа рышәҵаны, рыҽқәа ирықәтәаны,
рыҽқәа анс ҟарҵуа, арс ҟарҵуа, иҽырба-ҽырбо амҩаду ианыланы
ианлеиуа, уабгьы убра дрылазар сҭахын, – лҳәеит.
Уи акы. Уи уи ала лгәы иаанагоз аиаша лҳәит илулакгьы.
– Ибзиоуп, – иҳәеит лыҷкәынгьы. (Избан акәзар, арахь зегьы рыла,
зегьы рзы деиқәшәоуп, аха лхаҵа дыҟазаргьы лҭахын умбо, уигьы
гәаанагарамзи, уигьы аҭахымзи, мчыла илимырҳәар ала-мала
илҳәомызт!)
Уажәшьҭа иԥҳәыс длазҵаауеит. Уажәышьҭа егьырҭгьы дрызҵаароуп,
рыгәҭакы аиаша дирҳәароуп, нас ауп амни шананы иҟоу ахәыҷгьы
даналдыргуа. “Аиаша уҳәар, аԥсы даргылоит” ҳәа хыс изамоу убри ауп.
– Бара ибҭахи, џьара хәҷык, изаҟаразаалак бгәы инанамгуа, ах, абри
абас сыҟанда, абри салаҟанда, абри сыманда ҳәа бгәы иаанагуа
акрыҟоума, ус акыҟамкәа залшарым,– иҳәан, дааи длызҵаауа иҿааихеит.
Иԥҳәыс лоуп дзызҵаауа.
– Иарбанзаалакь ак сҭахым, сышәҵа иагым, сыфатә иагым, схаҵа
дыҟоуп, сыԥҳа, сԥа ыҟоуп, сыҩны ыҟоуп, зегь рыла сеибыҭоуп, – лҳәеит.
– Моумоу, акы бгәы амыҳәоны бҟаларым, бгәы зыҳәо бҳәароуп, –
иҳәеит иара. (Уигьы уажәы акы лирҳәоит умбо!).
Гәылак дрымоуп, ргәылараҵәҟьа иааигәаны дынхоит. Амни агәыла
дицшьҭалар цәгьа илымбо дыҟазаап. (Ари иара лафуп, аҳәара
маншәалам, аха исхари, исазҳәаз ус ауп ишсеиҳәаз, ишԥаҟасҵари!
Убома ари ауаҩ ара ииԥшаауа? Аиаша аҭахуп убама, убригьы иашами,
лхаҵа иҵкыс ани агәыла иаҳа дхаҵа ӷәӷәоуп ҳәа длыԥхьаӡеит.) Иалаҳхи,
уигьы лгәы иҭаз аиаша, агәыла дицшьҭалар шылҭыхыз лирҳәеит.
– Ыҳыҳ, абыржәшьҭоуп аиаша аныбҳәаз, – иҳәан уигьы уа даалгеит.
Уажәышьҭа ҩыџьа (иани иԥҳәыси) дразҵаан, ирыгқәаз, гәаҳәарас
ирымақәаз дирҳәеит. Арахь абарҭ ауаа аиаша анырҳәалакь, амни
инаргаз ахәыҷы ибжа ԥсыми (ԥсыӡми), далгоит, дзеибакәу дуаҩхоит.
– Уара ари аҟара са сгәаанагара ансурҳәа, уан лгәаанагара
анылурҳәа, уаргьы акы угәы иаанамгакәаны уҟаларым, убри сауҳәароуп,
– лҳәеит иԥҳәыс.
– Ҟоҳ, сара акымзар акгьы сгәы иаанагаӡом, – иҳәан, дара аԥхьа
мап шыркуаз еиԥш, иаргьы азнык азы мап икит.
– Моумоу, ҳаргьы мап ҳкын, аха иаҳурҳәеит, уаргьы угәы иҭоу, угәы
иҭыхо ааҳаумҳәар ҟалаӡом, – рҳәан, иангьы иԥҳәысгьы иааисын
дыркӡеит.
– Ус акәзар, сара убыс ауп исҭаху (иаргьы џьара изымҳәо, зҳәара
ицәуадаҩу акы иҭахуп убама!), аӡәы абра агәар данааҭало, аилаҳәара
лкума, ачамадан лкума, илкзаалакгьы (лара лоума, иара иоума), уаҳа
иарбанзаалакь акагьы сҭахым, абра агәар иааҭало аилаҳәара иику
аахыртланы сынҭаԥшындаз ҳәа сыҟоуп, убри бзиа избоит, изакәызаалакь
иаахыртны сынҭаԥшындаз ҳәа убри хьаас исымоуп, – иҳәеит.
– Уан дукәыхшоуп, абар иахыҟоу, ачамадан абра иқәгылоуп,
уҭамԥшуа уеи, – ҳәа лҳәан иҳәеит иан, анҭ иааргаз ачмадан уа
иқәгыламзи, ахәыҷгьы уа дҭамзи, ачамадан аахыртны дынҭаԥшызар,
аҷкәын замана дҷаԥшьӡа дыҩҭыҵит. (Уаанӡа ибжа ԥсыӡны дыҟамзи!)
“Аиаша аԥсы даргылоит” ҳәа ҳамҳәахьази, аиаша уа иаацәырҵит.
Ҩыџьа аигәылацәа амхы еицыларҵозаап. Адгьыл руаӡәк итәын. Аԥш
лаҵаны ианалга, имааит, ԥшы шьаҭа заҵәык ауп иааз. Аҟәыди аҳәымсаги
алаԥсамзи, ҟәыдки ҳәымсагки роуп иааз.
– Ҟоҳ, иҳахьзеи? – рҳәан, еиҭаларҵеит. Дырҩагьых акака рыда
мгылеит. Еиҭаларҵеит ахынтә. Дырҩагьых аԥши, аҟәыди, аҳәымсаги
акака рыда мгылеит. Аамҭа ақәымшәама, егьима седроу.
– Ҟоҳ, амш сызгом сара ара, – иҳәан, ани алахәыла дцеит наҟ
далҵны. Ани адгьыл зтәыз “са сынасыԥ абри ада аламзаап” иҳәан, анҭ
акака иҩагылаз аԥши, аҟәыди, аҳәымсаги ирашәеит. Идухеит, иҟалеит,
иҭагалатәхеит.
– Баала! – иҳәан, иԥҳәыс даашьҭихын, акалаҭ рыманы инеин, “аԥш
ԥҽы!” ҳәа иԥҳәыс ианлеиҳәа, днеин, шьапык иҿалаз лапҟьак закәиз,
иааԥылҽын, акалаҭ инҭалыршәит, иара имаганала аԥҳә аахиҵәеит.
Еиҭаҩагылеит. Еиҭаҿалахит, иаргьы еиҭа аԥҳә аахиҵәеит. Абас, абас,
абас, лара алапҟьа ҿылхуа, иара аԥҳә аахиҵәо, еиҭаҩагыло,
хәылбыҽханӡа имтәаӡакәа хаҵагьы ԥҳәысгьы аԥш аԥҽра иаҿын. Аԥш
рацәаӡаны иԥҽны илаганы илеиқәрыжьит. Адырҩаҽны ани рҟәыд шьап
иҿалаз ҿырхын, еиҭаҿалеит, иҿырхын, иҿалеит. Убас мацара шықәсык
ирызхашаз аҵкысгьы аҟәыд роуит. Аҳәымсаггьы убас ироуит.
Ани илахәыла, иалҵны ицаз дааԥшны ибеит.
– Ҟоҳ, уара, са сужьеит, ари аԥш ара иҟаны, сара заамурак сзууит,
ҵаҟәрыларак сзуӡбеит акәымзар, саргьы салоуп ари, – иҳәеит.
– Иеиҟараны иаҳшароуп, – иҳәеит ани акагьы ҟазымҵаз алахәыла.
– Ибзиоуп, – рҳәан, иршан, абжа анахь икарыԥсеит, абжа арахь
икарыԥсеит.
– Иуҭаху арбан! – иҳәан ари адгьыл зтәыз, егьигьы акы инапы
нақәикын, “абри сҭахуп”, – иҳәеит.
– Ибзиоуп, иумаз, – иҳәеит адгьыл зтәыз.
Аҽны хәлаанӡа аус зуаз ани адгьыл зтәыз рыцҳа дааԥсаны дыҟан,
ихы ахьнықәиҵаз дыцәеит. Егьи дзырцәоиз, ауаҩ ԥсшьа ду. Ари даныцәа,
ани длеин ари иԥш иахыхны арахь иара иаԥш иақәиԥсо далагеит. Ани
ицәаз дааԥшын, дибеит, аха егьимҳәеит, дгәеимҭазшәа ҟаиҵеит . Ианша,
ари аԥш зӡаз илақәа цеит, ила агьамбаӡо дынхеит.
– Ҟоҳ, иҟалазеи иабахәа, сыла егьабаӡом, сыла егьабаӡом, – ҳәа
ила инапы ҭишьуа далагеит.
– Аиеи, баба, иаха са сыла иабомызт, иахьа уара ула иамбозар
акәхап, – иҳәеит ани аԥшәма.
Хәыҷы еибак днеин аҵәаша дықәлеит ашьыбжьон аҵәаша ифаразы.
Ара ахәыҷы аҵәаша дшықәыз адауы млага дааиҵагылт. Адауы аҵәа
дзықәломызт, ахәыҷы дшықәыз аниба, ибжьы иқәиргеит:
– Еи, уара аччиа, уа аҵәа иқәу, ҵәак сзаашьҭ! – ҳәа.
Ахәыҷы аҵәа ааҿихын, иршәны адауы игәыдиҵеит.
– Еиҭа ҵәак сзаашьҭ, ари сзымхеит, – иҳәеит адауы еиҭех.
Ахәыҷы даҽа ҵәакгьы ааҿихын, дақәжьцәан адауы изылаишьҭит.
– Уара амахә ҩа уаақәгыланы, амахә аӡа кны, аҩа аарышәшәеишь,
аҵәа сызлеиуеит! – иҳәеит адауы.
Ахәыҷы иҽаамарԥсны, амахә аӡа ибзианы икны, дахьынҳаланы,
амахә ҩа длықәгылан (ишәпан амахә ҩа) ианааирҵысы, ихжәан аҟәақҳәа
ишлеиуаз адауы ихы илақәҳан, даараӡа даргәамҵит, уаҩы иааџьеишьартә
еиԥш игәы ааимнаҟьеит. Аха адауажә дырҩагьых иԥсы ааивиган, ус
иҳәеит:
– Уара хәыҷы ҟадыџь, уа уахьықәтәоу маҷк хыхь уҽҩышьҭыхны,
амахә аӡа уқәгыланы, амахә ҩа кны иааршәшәеишь, – ҳәа.
Адауы ас аниҳәа, ахәыҷы амахә аӡа дықәгыланы амахә ҩа кны
ианааиршәшәа, амахә ҩа аахжәан, дҩалшәан, дкәалаауа адауы иикыз
ааҵәа дҭаҳаит. (Адауажә иааҵәа рхианы икны дгылазаарын умбо!)
Ахәыҷы ааҵәа данҭаҳа, ахы ааимлагәа икны диман иҿыҩеихеит.
Дшааиуаз акәымкәа, ӡ-дук дааҽԥынгылт. Аӡы данныҽԥынгыла, иааҵәа
нышьҭаҵаны ӡык нкасҭәоит ҳәа днавалеит. Адауы даннавала, ахәыҷы
дызҭаз ааҵәа ихы ааҭиган, дааҭыҵын, ааҵәа азна ахаҳә ҭаҵаны, ахы
ааимаџьгәаны, иара иҽиҵәахит. Адауы аӡы каҭәаны данааи, иааҵәа
дҩаҵалан иманы дахьынхоз иадгьыл аҿы дааит. Иҭакәажәыжә лызҿиҭит:
– Уа, бара, сҭакәажә! Аҷкәын ҟата дыбзаазгеит, ақәаб ала аӡы
кнаҳаны, ирласны дылҭаҵаны джәы, шьыбжьхьас даҳфар сҭахуп, – ҳәа.
Адауажә иҭакәажә дқарамҽо днеин, ақәаб ду ӡыла ирҭәны
иҩыкналҳан, амца агәақьҳәа иҩаҵалҵан, ахәараҳәа илыршит. Адауы
иааигаз ааҵәа ахы ааԥлыртлан, ахы ларханы уа иҭаз ақәаб
иахьылҭалыжьыз ахаҳә ақәаб аҵа ҩаҵҳәаны, амцагьы ркьаҭаны наҟ
агәараҳәа ахәшҭаара илыҽҳәаҳаит.
– Ҳаит, анышә даманда, уи ахәыҷы дысиааит, убоо! – иҳәеит адауы
иԥсахы ԥыжәжәо. Дқарамҽо длагьыжьын ишьҭа дықәланы иҿааихан,
дырҩагь ани дызлацаз ала дааины адәы агәҭаҟны данынаԥшы-ааԥшы,
ахәыҷы уаанӡа дызқәыз еиҭах дықәны дибеит, аҵәа ифоит, аҵәа
ирышәшәоит, ашәа иҳәоит. Адауы днеин днаиҵагылт.
– Ҳаи, уара, аччиа, сзужьазеи? – иҳәеит адауы.
– Ажьараҿы унсыжьуа џьушьоит, узжьеит агьит акәым, иҵагь аԥеԥш
цәгьара усҭараны сыҟоуп, – иҳәеит ахәыҷы.
Ахәыҷы анс аниҳәа, адауы зынӡак иԥсахы еибакын, аҵәаҵла длеи
длажәлан ирхыџхыџит, аха изыҵымҳәеит, ахәыҷы дизкамыжьт. Арахь иара
усгьы дзықәлаӡом. Акыр аамҭа аҵла даҵаӷырт, аҵыхәтәан ииулакгьы
ахәыҷы далыҩрны ишиҭахыз димҵаҳаит. Дырҩагьых иааҵәа дыҩҭаиртәан,
сааԥсеит егьит ҳәа даанымҿасӡакәа, ааԥсарак ҟамҵакәа деихан диман
иҩны дааит. Ани уажәшьҭа еиҳа игәы иҽануп, ахәыҷы дицәцар ҳәа
дымшәои, ааҵәа ахы ҿаҳәаны ишыҟаз илыгҿаиргылан, иҭакәажә ус
леиҳәеит:
– Ҳаи, бара бааласишь! Ирласны аӡ ҿыц цқьа иршны дсызҭажь абри
ахәыҷы наҟ, абыржәыҵәҟьа деимысымҵәар схәарҭам, даара амлагьы
сакуеит, даара сааԥсангьы сыҟоуп,– ҳәа.
Ас иҭакәажә адҵа лиҭан адауы днавалт наҟ адәахьы. Адауы даннавала,
егьи ашьҭахь, аҭакәажә ақәаб азна аӡы лыршын, ахәыҷы ақәаб
дҭасыршәуеит ҳәа аҭакәажә ааҵәа ахы анаалыртла, ахәыҷы дыҩҭыԥан,
аҭакәажә лымч мырхакәа ақәаб дынҭажьны, иара алыӷәра дҩықәыԥҟа
дцеит.
Адауы адәахьы дахьындәылҵыз акыргьы даанхеит, данааҩнала, ҳәарас
иаҭахузеи, акәац шыжәра ижәхьан. Адауы ақәаб дылҭаԥшызар, ауаҩы ижьы
жәны иҭоуп, атәан кәалыкәаџьо ихуп. (Ани иԥҳәыс дҭакәажәын, аха
аԥсылара лыгыз џьушьо!)
– Ыҳ, уара аччиа, иага аџьабаа сурбахьазаргьы, сыԥсы уасҭеит уашьҭа!
– иҳәеит адауы, дмақар-чақаруа. (Ахәыҷы ижьы жәны иҭоу џьимшьои!)
Ақәаб акәац ааҭиган, длатәан аҳапаҳәа афара далагеит. Иԥҳәыс лоуп
зжьы ифо, аха иалидыраауеи? Ифеит, далгеит.
– Еи, уара адауажә, укәац иуфаз хаазушь? – иҳәан ахәыҷы, хыхь
алыӷәра дахьықәтәаз ибжьы ҩаиргеит.
– Ҳаи, уара аччиа уоума уа хыхь иқәтәоу? Исҿоуҵаз закә жьузеи, уара
хлаҳәада хәыҷы? Уара ужьы акәыз џьышьа исымфеи! – иҳәеит адауы.
– Уԥҳәыс аҭакәажә лжьы ами, агьама зеиԥшраз алагьы ишԥоузымдыри,
уԥҳәыс лжьы ауп иуфаз, сара сжьы акәым, аха ишубо еиԥш, сара ара
сыҟоуп, сара сжьы фатәыс уара иузҭодаз, адауажә! – иҳәеит ахәыҷы.
– Уи лжьы ихаа, ихаам, уашьҭа исфеит, салгеит, аха уара дырҩагь
сыԥсы уасҭароуп, абыржәыҵәҟьа иаасоуҳәароуп абра узлақәлаз? – иҳәан
адауы ахәыҷы диқәҟааит.
– Сара ара сызлақәлаз мариоуп, уара узықәлозар.
– Ишԥыкәу, ушԥақәлеи?
– Асаанқәа еихаргыло, еихаргыло, удулаԥ аҟны асанқәа иҭаз зегьы
еихаргыланы сықәлан, ишубо еиԥш, абра сааины сықәтәоуп, узааир,
суфеит, ҳалалс суоуааит, мамзар, уанзымааигьы, ус уҟазааит, – иҳәеит
ахәыҷы.
Адауы, дқарамҽо икҿыҩра длыкҿалан, ишеибакәыз зегьы исаан-маан
имаз зегьы еихаиргылан дкыдлеит хыхь алыӷәрахьы дхаларц. Ани хыхь
дызхалозма, исаанқәа данрықәгыла, илеилыҩрын ес, длалыҩрын наҟ
ахәшҭаара длеин длыҽҳәаҳаит.
– Ҳаит, уара, аччиа, ссаанқәа сыԥурҽит, уашьҭа ма исаҳәа уара абра
узлақәлаз аиаша! – иҳәеит адауажә.
– Амна акәакь аҿы алымт иаганы икҿажьу шәџьазтә мҳаҵәқәа
еидыскылан, абра икыдсыргылан, устәи ала схалт, акәакь ала, акәакь
аҟны уааины убыс ҟоуҵар, уаргьы ухалап, – иҳәеит ахәыҷы.
Адауы дылкылсын амжәа амахәқәа ацәҳар рхихын, имҳаҵәқәа цәҳарла
еидҿеиҳәалан, алыӷәра сықәлоит ҳәа далагеит. Аха ани адауажә ацәҳари
амҳаҵә жьакцақәеи дныркыло дыҟазма, данкыдла, деиҭалыҩрын,
дырҩагьых зынӡаск инапқәагьы ак хыблааит, иаргьы имцажә ахьеиқәыз уа
деиҭаҽҳәаҳаит.
– Уара абра узлақәлаз цқьа исаҳәа, мамзар, убра схалар, умышмыжда
узаазгоит, – ҳәа адауы еиҭах ахәыҷы диқәҟааит.
– Ара сызлақәлаз аиашаҵәҟьа уҭахызар, уи зынӡа имариоу акоуп, аха
уара иуасҳәар, урыцҳасшьоит, – иҳәеит ахәыҷы хыхь алыӷәра дахьықәтәаз.
– Ишԥыкәу уи, сызлахалозеи?
– Ара ухалар, улбаагара цәгьахоит, мамзар, ара уажәыҵәҟьа афақьаҳәа
ухазгалоит сара, – иҳәеит ахәыҷы.
– Исаҳәа уара мыжда! – иҳәеит адауы. (Уажәшьҭа дыммақаркәа аҳәара
ҟаиҵо далагеит умбо!)
Ахәшҭаара ааигәара абас метрак аҵкыс инеиҳаны аихаҵәы шьҭан, ани
ахәыҷы хыхьынтәи дахьылаԥшуаз ибон ани аихаҵәы.
– Абни ишьҭоу аихаҵәы амца илыҽҳәаҵаны иҟаԥшьшьӡа цқьа иршны,
уеиқәа ааушьхны убри улахатәар, иаразнак уԥаны абра уқәԥалоит, саргьы
убыс ауп сышхала, нас арахь изысҭахиз, иалыҩрны уахь икасыжьт, –
иҳәеит ахәыҷы.
– Ҟаит, ари абыржә ииҳәаз ҵабыргыҵәҟьоуп, акыр ҵабыргызар, – иҳәан,
адауы даалаган, аихаҵәы лаба амца илыҽҳәеиҵан иршит, аха иҟаԥшьшьӡа
иршит. Нас дҩахан ианыҩаиӷреиҵа, адауы длеиӷрыблаан, агәаԥҳәа
ахәшҭаара длыҽҳәаҳаит. Ахәыҷы длалбаан, ашәа ҳәо иҿааихан, ани аҵәа
ахьгылаз длеин, икәа азна аҵәа ирҭәын, ахәылбыҽха ианыԥса лахь дааит.
Иан дыԥсхьан. Иахьагьы дыхәмаруа убра дыҟоуп.
Иҟан лыгажәыки ҭакәажәыки. Урҭ хәыҷ дрымаӡамызт. Ҽнак алыгажә
рашәара дцеит. Данцоз иҭакәажә илеиҳәеит шьыбжьон ихәы амхаҿы
иналгарц. Аҭакәажә амца злеиқәылҵашаз фархьқәак днарышьҭалан,
хыцә-мыцәқәак ҟәшәо дышнеиуз кәтаӷь дуӡӡак днахагылеит.
Аҭакәажә акәтаӷь аашьҭылхын илыма аҩны дааит, инаган аҟәарҭ
инаҵалҵеит. Лыԥшәма ихәы анлырхиа, џьара кәтаӷьқәак изызгап ҳәа
акәытҵараҿы даннеи, алаламбатә лбеит: ани икаршәны илбаз ахьхылҵаз
ҷкәына хәыҷык дыхтәалоуп.
– Унан, нан, уара узусҭада? – ҳәа диазҵааит.
– Сара Ҷаҷихабжь сыхьӡуп, быҷкәын соуп, акәтаӷь иаабгаз сахылҵит,
– иҳәеит иара.
Аҭакәажә даара дгәырӷьеит. Ҷаҷихабжь аҩныҟа даалгеит.
– Нан, сара уажәы уаб ихәы изызгоит, саанӡа аҩны уҟаз, – ҳәа
иалҳәеит.
Аха Ҷаҷихабжь имуит.
– Иааг арахь, саб ихәы сара изгоит, – ҳәа дыхҭеикит.
Уара макьана ухәыҷуп, – лҳәан мап-чап ҳәа дылмышьҭырц далагеит.
– Уца, нас, иумуазар, амала, уаб иҿы унеиаанӡа арыӷьарахь умԥшын,
– ҳәа иабжьалгеит.
Иаб ихәы иманы амҩа дықәлеит. Иан иалҳәаз наигӡеит, амхаҿы
днеиаанӡа иарӷьарахь дхьамԥшӡеит. Рыцҳарас иҟалаз, амхаҿы даннеи,
аанда дызхымҵӡеит, анс иҳәеит, арс иҳәеит, аха иамуит. Нас иаб иахь
аҿыҭра далагеит.
– О, баба! Уааи ара, аанда сахьызхымҵуа умбаӡои? – ҳәа. Алыгажә
иџьеишьеит, илакәишьеит. Иҽага нкаиршәын, дыҩны аандаҿ данааи,
ҷкәына хәыҷык ихәы даҵазза дгылоуп.
– Уара узусҭада, дад? – ҳәа аҭаҳмада диазҵааит.
– Сара Ҷаҷихабжь сыхьӡуп, уԥа соуп. Сан афархь шылыҟәшәоз
кәтаӷьк лбан, аҩны иахьаалгаз аҟәарҭ иаҵалҵан, убри акәтаӷь салҵит.
Шьыбжьон ҳәа ухәы узаазгеит, – иҳәеит аҷкәын.
Аҭаҳмада даара дгәырӷьеит. Акранифа, егьи, иҷкәын аҩныҟа
ддәықәиҵеит.
– Дад, амҩан уанцо арымарахь ухьамԥшӡакәа уцала аҩны унеиаанӡа,
– ҳәа иеиҳәеит.
Ари аҷкәын амҩа дықәны дцоит аҩныҟа. Дхәыцын, абарҭ сани саби
исарҳәаз закәузеи, амхахьы санаауаз уарӷьарахь умԥшын ҳәа салҳәеит
сан. Уажәы аҩныҟа санцо армарахь умԥшын аҩны унеиаанӡа ҳәа
сеиҳәеит саб. Дии бабеи исарҳәаз закәу еилыскаароуп ҳәа игәы
иазымычҳакәа иармарахь данынаԥш, ҵәаҵлак гылоуп, иԥшӡоуп, унеины
ашьашәыр унаҵатәар, уԥсы узаҵгарым. Аҵәа ҟаԥшь ҿоуп. Ҷаҷихабжь
ари баны даангылозма, афырҳәа аҵәа дҩыхәнаны ифеит, игәаԥхан
даҽакгьы ифеит. Ифеит, ифеит, аха изхара изыфом, иԥсы иауам,
дзылбаауам, уа дықәтәоуп. Ус хаҵак дааиҵагылеит.
– Уара аҷкәын уа иқәтәоу, абри амахә сзыршәшәеи, саргьы ҵәак
снацҳап, – иҳәеит ани иааиҵагылаз ахаҵа.
Ахаҵа иззиҳәаз амахә сыршәшәоит ҳәа Ҷаҷихабжь ашырҳәа днеин
даннықәгыла, адыхҳәа иаахжәан, даманы ҵаҟа илеит. Ахаҵагьы (ари
адауы иакәзаарын) Ҷаҷихабжь дааникылан, ааҵәа дынҭартәаны дима
ддәықәлеит. Дцо, дцо, акыр днаскьеит. Ус адауы иԥҳәыс лықәҿиҭит
ақәаб ақәлыргыларц, рхәы иманы дышнеиуа леиҳәеит.
Ари Ҷаҷихабжь дааиган акалаҭ дныҵеикын, иара усқәак иман џьара,
уахь дцеит. Адауы иԥҳәыс аӡы анлыршы, аҳәызба лыман дааит, аха
Ҷаҷихабжь ишьышьа дақәмшәеит.
– Уара узбасшьо, шьышьас иумоузеи? – ҳәа диазҵааит.
Ҷаҷихабжь ани илҳәаз даҿахо дыҟазма!
– Ҟоҳ, уи даара имариоупеи: аҳәызба ахәы сгәы иладыргыланы, аҿы
бара бгәы иладыргыланы благәыҵасыр, аҟыт аасхмырҵкәа, знык ала
сыбшьуеит, – иҳәахт.
Ҷаҷихабжь иҳәатәы аахалҵан, аҳәызба ахәы иара игәы
инадыргыланы, аҿы лара лгәы инадыргыланы данагәҭас, иара
ицынхәрас лара дыԥсын деизҟьа иаԥхьа дынкаҳаит. Ҷаҷихабжьгьы
дааиҵамхаӡакәа, афырҳәа дааиҿихын, ақәаб дынҭаҵаны, аҭуан
дҩыхәнан днықәтәеит.
Ус аԥшәмагь дааит. Акәац жәызар гәасҭап ҳәа ақәаб данынҭаԥш,
иԥҳәыс деиҿыҟьҟьа дыжәны дҭажьуп. Адауы дыҵбыбны дыҳәҳәеит,
дҟааит. Аҩада данынаԥш, аҭуан аҿы Ҷаҷихабжь дықәтәоуп. Дыхәнар
иҭаххеит, аха дызлахәнои.
– Уара узлахәнеи уахь? – ҳәа Ҷаҷихабжь диазҵааит.
– Ачанахқәа еихаргыла-еихаргыланы сҩарықәгылан сыхәнеит, –
иҳәеит Ҷаҷихабжь.
Иаргьы ус иҟаиҵарц иӡбан, ачанахқәа еихаргылан данҩықәгыла,
иԥҽны, еилаҟәаҟәа инкаижьт.
– Уара амц уҳәеит, узлахәназ аиаша соуҳәароуп, – иҳәеит адауы
еиҭах.
– Аӡаӡ сҩахаԥалан сыхәнеит, – аҭак ҟаиҵеит Ҷаҷихабжь.
Адауы дқарамҽо дааимдан аӡаӡ дуӡӡак ааиган, даныҩахаԥала,
длахаԥсы дцеит.
Ҷаҷихабжь дгәырӷьеит. Дҩалбаан, адауы имаз имал зегьы
еидыҳәҳәаланы аҩны иааигеит. Аҩны дахьааиз иани иаби еибарҵәуо,
ҳаҷкәын дҭахеит ҳәа итәоуп.
– О, уара, шәзырҵәуозеи? Абар сыхьыҟоу! – ҳәа рықәҿиҭит.
Арҭ рыҷкәын деибга-дызҩыда данырба, игәырӷьеит, ачара ду руит.
Уи ашьҭахь мышқәак ааҵхьан, алыгажә еиҭах рашәара дцеит.
– Шьыбжьон саб ихәы згоит, – иҳәеит Ҷаҷихабжь.
– Ибзиоуп, нан, – лҳәан иан аҭакәажә, афатә илҭан иманы иаб
дахьырашәоз амхаҿы днеит.
Аҭаҳмада аҵла амҵан ашьашәыраҿ днатәан акрифеит, егьит. Ус
ианынаԥш, аӡә дшааиуаз рбеит. Уигьы дыҭаҳмадоуп. Аԥсшәақәа
ааибырҳәан, инеибартәақәеит.
– Ари аҷкәын уара дутәума? – иҳәан дҵааит ани иааиз.
– Аа, са дыстәуп, – иҳәеит Ҷаҷихабжь иаб.
– Хылҵ дсымаӡам, са дсыҭ, – иҳәеит иааиз.
– Ҟоҳ, дышԥаусҭо, саргьы хшаара дсымаӡамызт, уажә ааигәоуп
дансоуз, – иҳәеит Ҷаҷихабжь иаб.
Ари ас иҳәеит, аха Ҷаҷихабжь иаб иеиҳәеит умшәакәа сиҭ ҳәа. Егьи
аԥара рацәаны измаз аӡә иакәзаарын. Аԥара ари аҭаҳмада инаиҭаны,
Ҷаҷихабжь ачавра даалаҳәаны, иџьаба дынҭаиршәит. Диманы дцеит.
Аҩны даннеи, дгәырӷьаҵәа иԥҳәыс лахь ҿиҭит, “Бзыргәырӷьаша акы
бзаазгеит” ҳәа. Иџьыбахь инапы ндәықәиҵазар, ичавра амацара
иааҭигеит, Ҷаҷихабжь дҭыҵны дцахьан иани иаби рахь. Иаби иани еиҭах
ачара руит, ахьы рҭин инхеит инҵит.
Дыҟан қыҭак раҳ, ихьӡын Туркманбеи. Уи диман даара ҭыԥҳа бзиак,
илыхьӡын Дарџьан. Уи дынцәахшамзар уздыррымызт, убас дыԥшӡан,
дыгәыкын, ақьаадыш еиԥш лцәа цқьан, дкахәхәа лоура, лыҭбаара днаӡан,
лӡара пан, иааицыгьыжьын, лыла агәқәа ҭыӷраан, лныҟәашьа ԥшӡан,
лыхцәы ахьаԥштәылан, ҩбаны иԥаны лызқәа икыдын. Лҟазшьа, лхы пату
ақәҵашьеи лынамыси рыла ак лыгмызт, лдырра ҳаракын, дҟәышын,
днаалан.
Убри леиԥш аӡӷаб хазына дахьыҟаз, арԥарцәа бзиақәа лассы-лассы
сасра илҭаауан, илеиҽырбон. Урҭ арԥарцәа аӡӷаб леимакра ахьгьы
инеибацахьан.
Аҳ Туркманбеи иқыҭан дынхауан Чаил-Смаил. Уи қәрала мбатәык
ихыҵуамызт, аха иидыршаз дырны дыҟан, ауаҩбзиара аганахьала ак
игмызт, ауаҩыцәгьара аганахьалагьы егьа афы дрыхшазаргьы
диҵахомызт, ицәгьараз ма ибзиараз, дназыдгылаз аус аҿы иара
ишааиҭаху ала инапы иҵихуан. Иара даҳамызт, аха аҳцәа ауаҩра
рымеикуан, иагьицәшәауан дара. Чаил-Смаил дҽыбӷаҟазан, иара
дзықәтәауаз, дызланыҟәауаз рашьын, уи арашь анырҳара дун, аԥштәы
ларџьын. Чаил-Смаил уск, ццакырак иманы џьара данцауаз, ирашь
амҵәыжәҩақәа аманы иԥыруашәа акәын иласны ишцауаз, ацаҟьа дуқәа
ҵлакы ашәара иҟаз ирхыԥауан, ахрақәа ирхалон, илбаауан. Ҽыла жәамш
ныҟәара ахьаҭахыз, иара ҽнакала днеиуан.
Чаил-Смаил уаҩы наӡа-ааӡан, ихы-иҿы ҭҭәаан, иԥаҵақәа
хьаԥштәылан, ихаршаланы иӡамҩақәа иркыдын, инаалашьа, иҟазшьа
митәын, аӡӷабцәа бзиа дырбон, иеиҽырбон, деимаркуан, аха иара
длаԥшуан.
Чаил-Смаил ирашь ҽырба-ҽырбо лассы-лассы аҳ Туркманбеи иашҭа
иавгаз амҩа даныслон. Ҽнак убастәи дышнеиуаз, ишеишеиуа мраҵас
ак ааиҿаҷҷеит, ирашь ура аанкыланы, инапы илахь инадкыланы днаԥшит
уахь. Аҳ ихан ахышә аҩнуҵҟала дадгылан дыԥшуеит аҳ иԥҳа Дарџьан.
Лнапы лҟьоит арахь уааи ҳәа аанарго.
Чаил-Смаил дааиҵамхаӡакәа ауаҩԥсцәажәара здыруаз ирашь адырра
аиҭеит, иара ааиҵамхаӡакәа еиҵас иууаӡа иԥан, агәашә иахыԥан, ашҭа
инҭаԥалеит. Чаил-Смаил ашырҳәа дылҽыжәԥан, аӷәра арашь ахәда
инықәиршәын, иара абӷьааҳәа лара дахьықәгылаз ахан ахышә
днаҵагылеит.
– Сымацара соуп аҩны иҟоу, арахь ухал, – лҳәеит Дарџьан.
– Уа мшыбзиа! – иҳәан Чаил-Смаил ламысла, патула лнапы икит,
аԥсшәа леиҳәеит Дарџьан.
– Саҭамзааит, Чаил-Смаил ҳәа зыӡбахә рҳәо уара уоума? – дҵааит
Дарџьан.
– Ааи, бхаҵкы, сара соуп, авба сымамзааит, саргьы иахьада абас
ааигәа саабыдгыланы бсымбацызт, амала быӡбахә бзианы исаҳахьан,
иагьиашазаап уи, сылаԥш шынбықәшәаз еиԥшҵәҟьа иаразнак сыԥсгьы
нбыхәлашәеит бгәы шыҟоу сыздыруам акәымзар, – иҳәеит Чаил-Смаил.
– Иҵабыргны иуцәызӡом, уара ахаҵа бзиа Чаил-Смаил, абра лассы-лассы уанымҩасуа сылаԥш ухуп, угәаҭаны усымоуп, арашь ҽырба-ҽырбо,
уара акәадыр уаласоушәа, убӷа џьара имқәацаӡо, уҟамчы еиҩырҿаны
икны, ухы, уԥсы раӡаны, ламысла пату ақәҵаны ауп ушымҩасуа. Насгьы
сара исаҳахьеит уара уӡбахә, ацәгьараҿы ухәҭа шҭоумыжьуа,
абзиараҿгьы ишахәҭоу ала ламысла ушазныҟәауа, гәыҭкаала сара
дысҭахуп абри уара уеиԥш иҟоу агәымшәа хаҵа ҩызас, – дааӷьаҵәы-ӷьаҵәит Дарџьан.
– Аиашала, сара бара бзиа бшызбоз басҳәеит, баргьы сара бзиа
сшыббоз бҳәеит, нас ус анакәха, аринахыс ҳус мҩаԥгашьас иаҳҭарызеи?
– дҵааит Чаил-Смаил.
– Изуцәызӡарызеи, саби, сани, сашьцәеи рыҟазшьа акыр ицәгьоуп,
дара ртәала сара исеиӷьу ҭыԥҳа адунеи аҿы дыҟамшәа срыԥхьаӡоит,
убас исықәнаго хаҵакгьы дыҟамшәоуп ишыҟоу, сара саҵкыс еиӷьыз
арԥарцәагьы сыргарацы рҭаххан, аха сҭаацәа ирымуит. Ажәакала, даара
ишәарҭоуп сҭаацәа азыразымкәа уара уццара, убри аҟынтә аринахыс,
уԥхамшьакәа, ухы иақәнарган лассы-ласс аҩызцәа уцны уаҳҭаала,
уҳалатәала, уҽҳаршьцыл, ууаҩреи, ухаҵареи, уламыси, уҟазшьеи рыла,
анцәа иҳәаны, ургәаԥхар, уареи сареи ҳзын жәҩангәашәԥхьарахоит, –
лҳәеит Дарџьан.
Дарџьан ишақәналыргаз ала, Чаил-Смаил иҩызцәа ицны сасра
дырҭаауеит, кырқәа иҽыдиршьцылеит, дрылатәеит, дрылагылеит, дара
аԥшәмацәагьы ибзианы дрыдыркылауеит, пату иқәырҵауеит, убас
ишыҟаз ашьҭахь ауаҩы дырзынаишьҭуеит Дарџьан лҭаацәа рыӡӷаб
ԥҳәысс диаҭәаршьаразы, аха дара иаахҵәаны мап ркуеит, дирҭом
рыӡӷаб.
Ашьҭахь Чаил-Смаил ауаа рзынаишьҭуеит Дарџьан лҭаацәа хаала
шәыӡӷаб дансышәымҭа, ҭаацәала шәызагьы амца шәалаҵаны
шәызбылуеит, мчыла шәыӡӷабгьы дызгоит ҳәа.
Аҳ Туркманбеи Чаил-Смаил иуаҩыцәгьара дацәшәаны, уи хиамҩа
дшанимҵоз идыруан, иҭаацәа, иаҳҭны уаа иманы, иҩнра, идәынра кажьны
уахынла иҽӡаны ԥшьба-хәба қыҭа дрылсны қыҭак аҿы анхара далагеит.
Уи ашьҭахь шықәсык аҟара ҵхьан. Чаил-Смаил иҽырҭынчны дыҟан.
Ус ҽнак иара ихы дааҭашәеит иара бзиа иибоз Дарџьан. Ирашь акәадыр
ҩақәиҵан, апҟацаҳәа илықәиршәын, аҳ Туркманбеи нхара дахьцаз
аҳҭынра ашҭа дынҭалеит, уа аҩны иҟаз аҳ иԥҳәыс лакәын.
– Ара бара быда аӡәгьы дыҟаӡами? – ҳәа длазҵааит аҳкәажә Чаил-Смаил, иҽырхааны ҭынхак иеиԥш.
– Ҳашԥаҟам, нан, схаҵа, сыҷкәынцәа ҩыџьа, сыԥҳа, – лҳәеит аҳкәажә.
– Урҭ абаҟоу?
– Нан, сысас, сыӡӷаб бзиахәык лоуп, уаа шәҩык лышьҭоуп,
деимаркуеит, аӡәы диаҳҭар, егьырҭ ҳара ҳаршьуеит, уажәы убарҭ
рызагьы наҟ иқәырцаразы схаҵеи, сыҷкәынцәеи, ҳмаҵуцәеи рҽеибыҭаны
рабашьра иаҿуп. Сыԥҳа ахан дыҩнакны дҳамоуп, – лҳәеит аҳкәажә.
Чаил-Смаил дааҵамхаӡакәа ашырҳәа ирашь даақәтәан,
иахьеибашьуаз ахь дцеит, уа драбашьуан, абжаҩык ҭаирхеит, егьырҭ
рхы ргеит. Аҳ иҩызцәа ицеибашьуазгьы иара Чаил-Смаилгьы аиааира
ганы иааит аҩныҟа. Амҩа сымоуп, уаха сымцар ҟалом ҳәа ацара иҽазикит
Чаил-Смаил.
– Ҟоҳ, уаха уҳашьҭуам, уара уҳацымзар, урҭ ҳара ҳамч рықәымхар
ҟаларын, абзиара ду ҳзыҟауҵеит, ҳаргьы иҳалшо ала ацымхәра
узаауроуп, арахә, ашәахә, амал уаҳҭароуп, – иҳәеит аҳ.
– Иҭабуп даараӡа, аҳ ухаҵкы, сара смалдаӡам, цхыраара хәыҷык
ҟасҵазар, уи уамак ыҟам, даҽа зны ҳаиқәшәап, – иҳәан, ацара иақәикит
асас.
– Иуҳәашьоузеи, дад, ус ҟалом, аҵхгьы акыр инеихьеит, уаха ара
ушьҭалароуп, уаҵәы шьыжьнаҵ уцап, – иҳәан аҳ асас ижәҩа икит, ауха
уа уаҭахк аҿы дышьҭарҵеит иара.
Усҟан аԥшәмацәа дрыздыруамызт уи ахаҵа рыԥсы еиқәзырхаз Чаил-Смаил, избанзар иара ижакьа аужьны, ихы-иҿы ахәы иаганы иҟан, аԥхьан
аҳ дызусҭоу еиликаарц даниазҵаа, ҽазны ҳаибадырып ҳәа иҳәахьан
асас.
“Абри ҳасас даара хаҵа ӷәӷәак иоуп, ламыс змоу аӡә иоуп, иара
иуазар, ҳаӡӷаб диаҳҭап, маҳәыс дҟаҳҵап” ҳәа рыӡбеит аҭаацәа. Уиала
рыӡӷаб Дарџьангьы дақәдыршаҳаҭит. Дарџьан дылдырхьеит уи рысас
Чаил-Смаил шиакәу, аха илҳәом макьана. Ауха анааҭынчраха, Дарџьан
днеиуеит Чаил-Смаил дахьышьҭоу ауаҭах аҿы, уаҟа еибадыруеит,
аԥсшәа еибырҳәоит, агәеибабылра аганахьала кыраамҭа еицәажәоит.
Дарџьан иааҭкааны илҳәоит лҭаацәа шазыразхаз, лара иара дыширҭо,
маҳәыс дшырҭаху, ларгьы дшазыразу.
Аҽны анша, аҳҭынраҿы Дарџьан лҭаацәа иралҳәоит рысас Чаил-Смаил
шиакәу, насгьы иареи лареи ауха еибырҳәаз ажәа. Шьыжьхьафан
аҳ иҭаацәеи рысаси тәымуаҩык дрыламкәа ианаатәа, аҳ ажәа аҳәара
дналагеит абас:
– Дад, Чаил-Смаил, уара аамҭала ҳауара уҭаххан, аха ҳара ақәнага
ҳҽаҳзақәмыршәеит, уажәык уара угәы камыжькәа иацы уаҳзаан, ҳаԥсы
ҿухит, уажәы ҳара уаҳҭахуп маҳәыс уҟаҳҵарц, сыҷкәынцәа ҩыџьа ыҟоуп,
уара ухҩыкуп, акыр ҳамазар амал уара уалахәуп, нахьхьи ҳахьахыҵыз
ҳаҩнра, ҳдәынра ехьарнахыс уара иутәуп, шьҭа абаагәара аиԥш
уҳакәыршоуп уара, – иҳәан аҳ, Чаил-Смаил деиқәырԥшьыхаа дыԥхашьа-ԥхаҵо
дахьгылаз ихы днагәыӡит. Анхәа лнапқәа ыргьыжьуа
дгәыдылкылеит. Убас Чаил-Смаил иабхәындцәеи иареи гәыдибакылеит.
Аҳ аҽны ақыҭа уаа нагақәа дрыԥхьеит, ачара иуит, иԥҳа деихреиҵеит,
амал риҭеит, уаа шәҩык аҭацаагацәа амҩа иқәиҵеит. Ҩымш рышьҭахь
аҭацаагацәа ажәытә аҳ иаҳҭынра ашҭа инҭалеит. Уагьы хымш еиԥшьны
чара духеит.
Чаил-Смаил аҳ иԥҳа ԥҳәысс дахьигаз иан Бабахан илгәамԥхеит.
– Нан, сыҷкәын, ԥҳәыс данаауга уан духашҭит акәу?! – ҳәа иан
Бабахан изылыцҳаит. Чаил-Смаил иан лҿы днеиуеит.
– Нан, сыҷкәын, уаб рыцҳа ианихааныз илшоз ахаҵара аҟара уара
иулшом, уаб арымӡ днықәион, сара ашахала дықәҿасҳәон. Иара
иҽаарҵысны, ашаха ԥҵәаны дгылон, – лҳәеит ан.
– Саргьы убас саб еиԥш сылсыршап, – иҳәеит Чаил-Смаил.
Бабахан ишылҳәаз еиԥш, арымӡ дықәҿалҳәеит, иара ашәшәыхагьы
ахмырҵкәа иҽааирҵысын, ашаха ԥиҵәан, дгылеит.
– Оо, нан, афырхаҵа, уи улуршеит, аха уаб абырфынтә шахала
данықәҿасҳәалак, усҟангьы иԥҵәаны дгылон, аха уи уара иулымшар
ҟалап, – лҳәеит ан.
– Ибзиоуп, сан, уи алагьы сықәҿаҳәа, ишԥасызԥымҵәари, – иҳәеит
аԥа.
Бабахан мцахәыцәа лыҷкәын аҳ иԥҳа дысҭахым, ԥҳәысс дааумган
ҳәа иалҳәахьан, уажәы лҳәатәы хамҵакәа уи дахьааигаз азы
дахьсырхәуеит ҳәа ауп дызҿу. Бабахан лыҷкәын арымӡ днықәлыриан,
абырфынтә шахала икәарҵәашо ирххаӡаны дықәҿалҳәеит. Усҟангьы иара
имч зегьы еизыркәкәаны дықәԥеит, иҽирххеит, аха илымшеит ашаха
аԥҵәара, уа дҩаӡа арымӡ даақәхеит.
– Абас ухьыр акәын сара исҭахыз, шьҭа анцәа усиҭеит, ан лҳәатәы
ахамҵара зеиԥшроу абасоуп, – лҳәан, лыҷкәын иблақәа аҩбагьы ааҭылхит,
лмаҵуцәа даарыԥхьан, абри дганы атыша дҭашәыжь ҳәа рыдылҵеит.
Чаил-Смаил иԥҳәыс Дарџьан ахан абарҵаҿ дхәыцуа ҟәардәык дықәтәан,
схаҵа иан лахь дцеижьҭеи хымш ҵуеит, ихабар ыҟам ҳәа. Уи аамҭазы
ашҭаҿ игылаз аҭәа ҵла амахә иқәтәан ҩ-ҵарак еибарҷырҷыруа.
– Чаил-Смаил иан дизгәаан иблақәа ҭылхит, иара дганы атыша дҭарҵеит,
ихы дахәаӡом, дӡышоит, акрыфара даргәаҟӡоит! – рҳәон аҵарақәа.
Дарџьан аҵыс бызшәа лдыруан, лара ԥина хәыҷык лыман, уи аԥина
ауаҩԥсы дахьыҟазаалак ифҩы ала даԥшаауан. Убри аԥина афатә-ажәтә
арҭмаҟ иҭаҵаны ахәда ихшьны идәықәылҵеит. Чаил-Смаил изнанагаз
аамихын, ифеит, ижәит. Аԥина гьежьит, Дарџьан илнардырит лхаҵа афатә
шинаҭаз. “Имԥсыша аџьма амаҵә азылаҟәуеит” ҳәа Чаил-Смаил дызҭажьыз
атыша иахагылан аџьтә ҵла дук, убри ақәцәан алаҳәақәа ҩба ахагьежьын,
инықәтәеит.
– Еҳ, шаҟа дрыцҳаузеи, ауаҩы замана иблақәа ҭыхны ана атыша иҭажьу,
иара издыруам акәымзар, сара сымҵәыжәҩа ахӡы изыласышьҭуеит, убри
излак иаахысшьылар, ԥаса дшыҟаз еиԥш ила иабо дҟалауан, – аҳәеит
алаҳәақәа руак.
– Уара ус излак аналурга, егьи илагьы сара сымҵәыжәҩа ахӡы
изыласмышьҭуеи, – аҳәеит егьи алаҳәагьы.
Чаил-Смаил иԥҳәыс Дарџьан илҿиҵаахьан аҵыс бызшәа, уажәы иара
иаҳаит алаҳәақәа еибырҳәоз, даанапыршьшьын, алаҳәа ахӡы иԥыхьашәеит,
уи излак иаахишьылан, ԥаса ишибоз аиԥш иабо иҟалеит. Нас излак ала
дааимдан, егьи алаҳәа иланашьҭыз ахӡы ааиԥшаан, егьи ила инхишьылеит,
ԥаса дшыҟаз аиԥш иблақәа цырцыруа дааҟалеит.
Чаил-Смаил дгәырӷьаҵәа атыша дыҩҭыҵын, дышиашаз иашҭа агәара
даннавала, абар акаамеҭ дахьналаԥшых, уаа-шәҩык иреиҵам ақәылацәа
ахан иакәшаны игылоуп, Дарџьан лцәаара рбар, илеихсны дыршьразы.
Убарҭ ақәылацәа лазышьҭыз Чаил-Смаил иан Бабахан лакәзаап,
сыҷкәын усгьы силгахьеит, иԥҳәысгьы дышәшьы ҳәа ар налышьҭзаап.
– Уара, аԥҳәыс лышьра акәзар шәызҿу, уи имариоу усуп, сара азин
сышәҭ уахь аҩналара, ашә ԥҽны, слеихсны дысшьуеит, – иҳәан Чаил-Смаил, ақәылацәа иреиуаз аӡәы днаимпыҵасын, ишәақьи иџьаԥҳани
ааимпыҵԥааны, ашырҳәа амардуан дхалеит, иԥҳәыс ашә аалыртит, иара
ишәақь аԥынҵа ахышә инкылакны ақәылацәа реихсра даҿын, Дарџьангьы
лхаҵа ишәақь аакнылԥаан, ларгьы ахысра далагеит.
– Сара Чаил-Смаил соуп, шәықәҵ, шәхы џьаҳанымҟа ижәга мамзар,
шәкәыкәылахы нсырҵәоит, – иҳәеит Чаил-Смаил. Усҟан ӡәырҩы ахы
цаҳә-цаҳә ишьҭанаҵахьан. Ари ирылахысуаз Чаил-Смаил ибжьы шакәыз
анеилыркаа, иаанхазгьы хыма-ԥсыма рхы ргеит.
Быжьҩык аишьцәа аҟан џьарак, еицынхон. Абарҭ аҳәсақәа ааргеит,
инхеит, инҵит, зегь рыла ибзиахәха иҟан, аха иалаухи аӡәгьы хшара
димоут. Ари хьааргеит, аха иҟарҵоиз, ахҭылҵ анцәа дуиҭароуп. Хшара
данырмоу, уаҩԥсык иааӡарҭа иашьҭалеит.
Убри аамҭазы ԥҳәыск хшара длоузаап. Лара дыԥсит, асаби илхылҵыз
дынхеит. Дыԥсуа даналага, лгәыла ҭаҳмадак длыдтәалан. Абри
аҭаҳмада уи аԥҳәыс лыԥсра залымдараны иԥхьаӡан ус иҳәеит:
– Анцәа дыҟамзаап иараби акәымзар, иубахьоума абри асаби
иаҳаҭыр азыҳәангьы иан дынхарауеиз.
Аҭаҳмада ас аниҳәа, аԥҳәыс лыԥсы згоз иаҳазаап, даахьаԥшын,
аҭаҳмада ихы наиқәикын ус иеиҳәеит:
– Унапы еиҵыхишь, – иҳәеит.
Уи иҳәатәы еиҩбамтәыкәа аҭаҳмада инапы неиҵихит.
– Иеиҵухыз унапы абаҟоу? – иҳәан дҵааит.
– Амшын аҵаҟа иҟоуп, – иҳәеит.
– Иукузеи? – иҳәан дҵаахит.
– Хаҳә ҳампалаџьк (ҳампалк иаҟароу) скуп, – иҳәеит аҭаҳмада.
Инапы амшын иааҭиган, иԥыхьашәан уантәи иааигаз длахәаԥшызар,
ахаҳә икуп.
Ани аԥҳәыс еиба лыԥсы лхызхыз ичабра ааҭиган, ухаҳә абра илаҵа
ҳәа иеиҳәеит. Аҭаҳмада ихаҳә неиган ани ииҭаз ачабра инылеиҵеит.
Даҽа хаҳәыкгьы неииркын ани амшын иҭугаз ахаҳә уас ҳәа иеиҳәеит.
Ахаҳә дасын, иааиҩшәеит. Ианааиҩшәа, ахәац агәылатәан абӷьы
аҿыҵакны ахәырд-хәырдҳәа ифо.
– Ари умбои, амшын аҵаҟа иҭаз ахәаҷагьы иара аҿаҵахәы аман. Ари
ахәыҷгьы иан дыԥсыргьы, иҿаҵахәы ҟалоит, – иҳәеит.
Анҭ абыжьҩеишьцәа ахшара дызмауаз, ауаҩы иааӡара иашьҭаз абри
ахәыҷы иӡбахә раҳан руаӡәк даан, аҭаҳмада диҳәеит дсыҭ, дсааӡоит
ҳәа. Аҭаҳмада дазхәыцын, иара дизымааӡар аҵкыс анҭ аишьцәа
дрымазааит иҳәан, дииҭеит.
Аишьцәа абжьҩык рыҳәсақәа абри ахәыҷы иааӡара иалагеит.
Быжьшықәса анихыҵ аҽы дақәтәаны ирхәмарыртә дҟалеит.
Аишьцәа малуаан, арахә рацәаны ирыман. Ахш рхьон. Абри ирааӡаз
аҷкәын хәҷы ҟазшьа бааԥсык ҵигеит. Ахш дыршуа ианалагалакь, ахш
дҭажьцәо далагеит. Ицқьамкәа акры рҿеиҵарц иақәикит. Ари хьааргеит
абжьҩеишьцәа. Анс рҳәеит, арс рҳәеит, аха ԥсыхәа рзыҟамҵеит. Ирфо
рхамҳауа аҟынӡа инеит. Ҽнак ашьыбжьон иштәаз, агәыжь дақәтәаны аӡә
дааҽыжәҵит. Абыжьҩыкгьы ҩеихаҵгылан инеиԥылеит.
– Ари амӡанра дшәызҭада? – ҳәа дразҵааит арҭ рхәҷы даниба.
– Хшара дҳамамызт, ԥҳәысеибак дылхылҵт, лара дыԥсит, иара дааҳган
ҳа дҳааӡоит, – рҳәеит.
– Ҳаит, абааԥсы, ҳаӷоу ииааӡара дшәааӡозаап, – ҳәа реиҳәеит. –
Уажәраанӡа шәышԥаҟаз? – ҳәа дразҵааит.
– Ҳацеи ҳахши еибакӡом, ҳахш хҷаҭ ҟанаҵом, – рҳәеит.
– Уи ахәшә сара издыруеит, амала ахш заҟа шәхьозеи? – иҳәан аишьцәа
дразҵааит ари агәыжь иақәтәаны ирҭааз.
– Быжь-қәабк ҳхьоит, – рҳәеит.
– Ижәура убри ауп, шәаалаганы абыжьқәабкгьы зкуа акы илҭаҭәаны
ишәыршы. Нас абри ишәааӡаз дбылны, ибаҩ хыхны ахш илҭаҵаны шәҩаханы
ишәымжәыкәа ԥсыхәа шәымам, – ҳәа реиҳәеит ари ауаҩ.
Арҭ мап ркит, аха уи аныҟашәҵаша сара издыруеит, саауеит ҳәа
реиҳәеит. Иара дырԥырҵны дцеит азнык азы. Дара акыр аамҭа уи иреиҳәаз
рыӡбон. Аҵыхәтәан иҟарҵар акәхеит. Ани ауаҩ ишреиҳәаз ианыҟарҵа,
иаргьы дааҽыжәҵит. Ани идырхиаз ахмаҷыр ааҵишьын инадиркит, аишьцәа
рыҳәсақәагьы даргьы ишжәиԥшьҩыкыз ахмаҷыр ала идиржәит.
– Уаа Ажьгери, уи? – ҳәа ҿиҭит ари аҷкәын дырзыршьыз (агәыжь
иақәтәаны ирзааиз).
– Иауи, иауи, – иҳәеит Ажьгери захьӡыз анҭ аишьцәа рыҳәсақәеи дареи
рымгәа дахьҭатәаз.
– Уашьҭарнахыс ауаа рыҩнуҵҟа уара уаҩысҭааны уҟаз, адәахьы сара
саҩысҭааны сыҟазааит, – иҳәан, дныҵаба дцеит ани агәыжь иақәтәаны
иааиз.
Хаҵак дыҟан, инхара маҷын, игны дыҟан. Ҷкәынак диман, амирон
дӡааихыр иҭахын. Ааигәа инхо иакәымкәа, хара инхо, акыр зылшо аӡәы
диӡааирхыр иҭахын.
– Ахара инхо дабауҭаху, абра ааигәа инхо угәылацәа аӡәы дӡааихааит
ҳаҷкәын, – лҳәеит ари ауаҩ иԥҳәыс, аха иара имуит.
Ари ауаҩ анцәагьы диҭахымызт, аԥсцәаҳа деиӷьеишьон.
– Анцәа ахшыҩ имаӡам акәымзар, сара сеиӷьны сҟамлози, – иҳәеит.
– Сара анцәа иаҵкыс аԥсцәаҳа деиӷьасшьоит, – иҳәеит, – Аԥсцәаҳа
еиҳа деиӷьуп, – иҳәеит.
Аҭархәыхә (ахәырџьын, ауаса цәа ахыхны иалырхуан) ҳәа аҟан. Ари
ауаҩ иԥҳәыс амҩныфа ҟалҵан аҭархәыхә иҭаҵаны иҭан, шьыжьымҭанк
амҩа дықәлан дцоит уажәы абас. Иидыруаз ауаа амҩан иқәшәон, аха
аӡәгьы акагьы иеимҳәеит. Изымдыруаз аӡәы диԥшаар иҭаххеит.
Ари ииҳәақәози ииуқәози анцәа иаҳауан, аха акагьы ахимҳәаауашәа
ҟаиҵон. Абри аҽны ауаҩԥсы исахьа иҭаны аӡә диԥылеит.
– Уара уабацо, иухәыцуеи? – ҳәа дҵааит ани иԥылаз.
– Сахьцо иалаухузеи, џьара сцоит, – иҳәеит.
Нас днаизҵаа-ааизҵаауа анс, арс шиҳәоз ари дахьцоз иирҳәеит.
– Сыҷкәын амирон дӡаазхуа уаҩ бзиак сишьҭоуп, – иҳәеит.
– Сара дӡаасхуеит уҷкәын, анцәа соуп, – иҳәеит ани иԥылаз.
– Усҭахым анцәа уакәзар, – иҳәеит.
Арҭ ажәа еимаркит, ражәа еиқәымшәазт, ани иԥылазгьы (анцәа) наҟ
дцеит, иаргьы данеиқәымшәа, дгьыжьит иҩныҟа.
Адырҩаҽны еиҭах имҩаныфа аашьҭыхны ддәықәлеит. Дышнеиуаз,
акыр дныҟәахьан аӡәы, уаанӡа изымдыруаз, диԥылеит. Аԥсшәақәа
ааибырҳәан, уарбан, сарбан ҳәа инеизҵаа-ааизҵааит.
– Сара аԥсцәаҳа соуп, – иҳәеит ари ауаҩ иԥылаз.
– Оо, уара, уара уоуп сзышьҭоу, – иҳәеит аригьы. – Ҷкәынак дсымоуп,
амирон дӡааухыр сҭахуп, уареи сареи ҳаиуацәахар сҭахуп, – иҳәеит.
Аԥсцәаҳагьы длақәшаҳаҭхан, ари ауаҩ иҷкәын амирон дӡааихит.
Ажәак ала, арҭ аиуара рыбжьарҵеит. Амала аԥсцәаҳа ус иҳәеит: “Сара
уажәы аха сымам, сеилахоуп, уӷарны унхоит аԥхьаӡатәы усҭап” иҳәан,
ахьы наганы ииҭеит.
– Ари иусҭаз анумҵәалакь, абра уааны утәа, угәы сҭакны ухәыц, –
иҳәеит аԥсцәаҳа.
Ари аԥсцәаҳа ииҭаз аԥхьаӡатәы абаизхагәышьоз, ианынҵәагәышьа,
иҿынеихан днеит аԥсцәаҳаи иареи иахьеибырҳәаз аҭыԥ аҟны. Уа днеин
аԥсцәаҳа дизхәыцуа, игәы дҭахәыцуа, ихы имагәыхьха днатәеит. Ус
аԥсцәаҳагьы дааит.
– Ас сара иусҭо уазныҟәгарым. Уи аҵкыс еиӷьуп сара акы усырҵоит,
уи ухы иаурхәар, уԥхьаӡатә нымҵәаӡо уҟалоит, – иҳәеит аԥсцәаҳа.
– Ибзиоуп, изакәузеи исурҵо, уара унапы сануп, – иҳәеит ари ауаҩгьы.
Арҭ уа иахьтәаз ӡ-хәҷык леиуан. Аԥаҭлыкала ӡ-хәҷык аарҭәны ииҭеит.
(Аԥсцәаҳа иоуп иҟазҵо.)
– Абри аԥаҭлыка иҭоу аӡы уманы чмазаҩык дахьыҟоу унеи. Сара
ачымазаҩ иҟны снеиуеит, уара субартә сҟалоит. Ачымазаҩ ихаҟны
сгыланы субозар, иԥсуа иоуп. Усҟан, ихахьы сгыланы санубалакь,
сыхәшә ихәозар ихәоит, аха ихәаргьы, имыхәаргьы акгьы шәымысхуам
ҳәа раҳәа. Ус акәымкәа ачымазаҩ ишьапахьы сгыланы субозар, уи лассы
дыԥсуам ауп иаанаго. Уаргьы уҽаарыӷәӷәаны ухәшә (ани аԥаҭлыка иҭоу
азы) иҭ, сара абри далсыргоит, исышәҭаша сышәҭ ҳәа раҳәа, – иҳәеит
аԥсцәаҳа. – Ари ас иҟаҵо уҿынаухар, унхара иацлоит, амал уауеит, –
иҳәеит.
Ас ааибырҳәан, иааиԥырҵын ари ауаҩ днықәлан иҩныҟа дааит.
Дахьааиз, ари иара иқыҭаны аӡәы быжьшықәса ацәарҭа даманы
дышьҭан. Ари длахәыц-ҩахәыцын, абни быжьшықәса раахыс аиарҭа
иамаз ачымазаҩ дибарц иӡбеит. Илаба аашьҭихын днеит ачымазаҩ
дахьышьҭаз.
– Шәыҷкәын дычмазаҩы ӷәӷәоуп, асҟакгьы ҵуеит, ԥсыхәа имоуит.
Сара хәшәык сдыруеит, издыруада ихәозар, – иҳәеит. – Хәминуҭк
ачымазаҩ имацара дысзыншәыжь, егьырҭ шәындәылҵ, – иҳәеит.
Ари ииҳәаз иақәшаҳаҭхан аԥшәмацәа зегьы ндәылҵит. Даныԥшы,
аԥсцәаҳа ачымазаҩ ишьапахьы дибеит. “Сус бзиоуп” иҳәеит игәанала.
– Шәымшәан, шәыҷкәын сара дыбзиастәуеит, – иҳәеит, нас икаба
иҵакны имаз иԥаҭлыка иҭаз “ахәшә” ииржәуашәа ҟаиҵеит. Маҷк ииржәит,
иаанхаз ицәа-ижьы иахьышәшьла ҳәа ирзынижьит.
Хәыҷы-хәыҷла дыбзиахо далагеит ари аҷкәын. Дышнеи-шнеиуаз,
зынӡа даабзиахеит. Аамҭа цон, аҷкәын еиҳа-еиҳа деиӷьхо далагеит. Уи
иҭынхацәа гәаҟны иҟамзи, дыбзиазтәыз ҳикәыхшоуп, ҳизӡатәуп рҳәан,
ари ауаҩ амал маҷымкәа ирҭеит.
Абас, абас ари ауаҩ деицгәарҭеит. Џьара аӡә даачмазаҩхар,
изҿырҭуан, иҳәаны дрыма ицон. Аԥсцәаҳа ишиҳәаз еиԥш ииҳәаз наигӡон.
Абас акыр аамҭа иус маншәаланы ицон.
Ас дшыҟаз акәымкәа, ҽнак аҳак диԥхьеит. Аҳ даниԥхьа, ари ауаҩ
дшәеит исзиурызеишь ҳәа. Дышшәоз дцеит аҳ иахь.
– Уара удохәҭырзаап, сара уажәоуп иансаҳа. Ҷкәына заҵәык
дсымоуп, дычмазаҩуп, далургозар, сыхазына абжа уара иусҭоит, –
иҳәеит аҳ.
Ари ауаҩ аҳ диԥхьан днеигаанӡагьы акыр амал ирҳахьан, дызлаҟаз
дахашшааратәы дыҟамызт. Аха аҳ ииҳәаз дахамҵгылар ауазма.
Ичмазаҩны ишьҭаз аҳ иԥа иҿы днеит, сихәозар схы еиӷьасшьом ҳәа аҳ
инаиаҳәаны. Ачымазаҩ иҿы ԥыҭраамҭак имацара даангылт.
Днаԥшын аԥсцәаҳа аҷкәын ишьапахьы дибеит.
– Шәымшәан, дыбзиастәуеит аҷкәын, – иҳәеит.
Ари “ихәшә” ииҭан, егьин уи аҳ иԥагьы хәыҷы-хәыҷла дыбзиахеит.
Аҳ деигәырӷьан, диԥхьан днеиган ихазына абжа ииҭеит.
Иалаухи, ари ауаҩ дбеиахеит, егьит, аха иԥҳәыси иареи еиҭах
еимактәыс ирыман анцәеи аԥсцәаҳаи иреиӷьу, иреицәоу ҳәа.
– Анцәа дыбзиоуп, аԥсцәаҳа дхәарҭам, – лҳәон иԥҳәыс.
– Мамоу, аԥсцәаҳа дыбзиоуп, анцәа дхәарҭам, – иҳәон иара.
Ус, ус ишнеиуаз, ҽнак абри ауаа зхәышәтәуаз ихаҭа даачмазаҩхан
дыззаӡа аиарҭа дҩықәҳаит.
– Уажәраанӡа акәын сара аԥсра анысҭахыз, уашьҭа аԥсра сҭахым,
ари аҟара аныҟасҵа, абри аҟара амал ансоу, шьҭа сзыԥсрызеи, – иҳәеит.
Ас иҳәеит, аха деиӷьхо дыҟазма, ичымазара еицәахеит. Дыԥшын,
аԥсцәаҳа иаҳәызба ду кны дааит.
– Аа, абааԥсы, макьана сыԥсы схыумхын, сыҷкәын амирон
дӡаауххьеит, уареи сареи ҳаиуацәа бзиоуп, сумган, – ҳәа аӷьаҵәы-ӷьаҵәра
далагеит.
Ари аԥсцәаҳа ихахьы дгылоушәа аниба, ҟаит, ари сигаҵәҟьозаап
иҳәан, дшәан алада (ишьапахьы) ирхеит ихчы, уахьгьы аԥсцәаҳа
днеиуашәа даниба, ихы аҩада ирхеит.
Ари иҟаиҵақәоз, ииҳәақәоз аԥсцәаҳа ианиба, ианиаҳа, игәы анԥҵәаӡа,
“уҟаз, уҟаз уажәазы ԥыҭрак, урыцҳауп” иҳәан, диԥырҵны дцеит.
Дыбзиахеит уи ауаҩ, ишьапы дықәгылт. Ҽнак илаба аашьҭихын џьара
дышцоз амҩан диқәшәеит ҷкәына ԥшра иманы аӡәы. Уи аҷкәын амҩаҟны
дтәан акьажыҳәа дҵәуо.
– Иухьзеи, узҵәуозеи? – ҳәа аҷкәын хәҷы диазҵааит.
– Иахьа сурокқәа сзыҟамҵазт, сучител сипҟеит, сани саби аҩныҟа
снармышьҭит, уажәшьҭа сабацари? – иҳәеит аҷкәын.
– Умшәан, са уеиқәсырхап, – ҳәа данҩышьҭих, аҷкәын ари ихәдацәа
ааикын дихәрит.
Аҷкәын ԥшра иман акәмзар, уи аԥсцәаҳа иакәзаарын.
Ԥшьҩык аишьцәа ыҟан, иаҳәшьа дрымамызт. “Иа, анцәа иаҳәшьа
дҳаҭ!” ҳәа анцәа ишиҳәоз, диит аиаҳәшьагьы. Асаби илеигәырӷьан, чара
руит, жәра руит.
Ишыҟаз, рырахә наԥ ицо мацара, бгак рчычан, иааннарҵәаӡеит,
иҳәеит. Абга ршьырц иалагеит, аха ԥсыхәа рзамҭеит. Абга, егьырҭ рахәы
ҳәа ирымаз иалган, руахьад аҿы иааит. Уахык аишьцәа реиҵбы, ауахьад
дырхаҩан, абга деихсит, аха изымшькәа, ашьа каршы ицәцеит. Аҩны
данааи, ахәҷы агара илаз дҵәаа-ҵәаауа дибеит, иҳәеит. Даагархны
иналыхәаԥшызар, луаҭәа ԥҵәаны ишыҟаз рбеит.
– Шәымш аабзиахааит! Ари аҩнаҭа еилагагәышьазаап! – иҳәан,
дықәҵны дцеит аиҵбы. Хараӡа дцеит. Дахьнеиз дадбзиалахеит,
дагьҭаацәарахеит, иҳәеит.
Аԥҳәызба даныҩеидас, ара иаанханы иҟаз лашьцәа ахҩыкгьы лфеит.
Аиҵбы дахьынхоз ҩ-ласбак иааӡеит. Акы Амра ахьӡиҵеит, егьи – Амза.
Дара маҵуарқәан.
Дахьаныҵыз иҟалаз абеидыргушьоу, иашьцәа игәы иҵалеит, иӡбеит
дцаны ибарц. Дыҩҽыжәлан, иҩны даакылсзар, уаҳа уаҩ дыҟаӡамкәан,
лара даалықәшәеит.
Аԥҳәызба ԥсыцәгьа адәныҟа дындәылҵны, лашьа иҽы ахьҿаҳәаз
ифаны дааҩналан, “џьым, уара шьапыла уаама?” – ҳәа диазҵааит. Аҽы
ахьылфаз лхаԥыцқәа хыгәгәзаап, амақьа инықәшь-аақәшьны, дысфап
ҳәа данындәылҵ, ҳәнаԥык кәыркәыруа иааҩналан, ус аҳәеит:
– Абни ачамгур икнаҳаугьы кныхны иаасыркы, ахәшԥырӷгьы аасырба!
Аиашьа урҭ ныҟаҵаны, дындәылҟьан, дызлааз амҩа дықәлеит,
иҳәеит.
Аԥҳәызба лхаԥыцқәа хны, данааҩнала, лашьа длымбеит. “Алыӷәра
дықәлазар акәхап, уа дысфап!” лҳәан, даныҩкыдыззала, аҳәынаԥ
ахәшԥырӷы налҿанаԥсеит. Лыбла акәкәы дҭыхо даанхеит, илдырт лашьа
дышцаз. Аҳәаԥшхыц лымазаарын, даԥхьеит, иҳәеит. Ианаалыдԥала,
днақәтәаны, апҟаҩҳәа лашьа дишьҭалт.
Лашьа амҩа дықәны дахьнеиуаз, акакан икызаарын, арыц
имҟәыҵшәан инкашәеит, “ари сҿаҵахәымзаарын” иҳәан, днеины
данынаӷрагыла, ирахан, иџар-џаруа иҩагылеит, иаргьы ҳаракы
дҩышьҭнахит.
Аԥҳәызба ԥсыцәгьа дзықәтәаз аҳәа неин, ара ашьапы аҵжәара
иналагеит, аҵла канажьыр, иқәтәо дафарц аҭахуп.
– Ҳаи, рацәа сҭахеит, Амреи Амзеи ирдыруазар, имаагәышьоузеи?!
– ҳәа даақәԥсычҳаит.
Заанаҵ ирдыруазшәа, икылеибаҳәа иаакылсит амаҵуарқәа. Инарысны
ларгьы дырфеит, лҳәагьы еимырӷәыцәит, иҳәеит.
Аҳәа ахаԥыцқәа руак ара ашьапы иалахан иҟазаарын, аешьа албаара
дшаҿыз инеицрасын, аҳәа еиԥш, дааихнасеит. Ихәамц ахьышьҭаз Амреи
Амзеи неихатәеит, акы – иханы , егьи – ишьапаны.
Амшқәа, амзақәа ниасит, аха амаҵуарқәа иахьтәац итәоуп. Абри
анцәа ҳазшаз игәеиҭеит.
Анцәа амаҷахәал (ажәҵыс) дааԥхьан: “Ара амҵаҿы гәаҟрак ыҟоуп,
уцаны иаҳзеилырга”, ҳәа амҩа иқәиҵеит.
Амаҷахәал ԥырны иааин, иҟаз еилырганы, анцәа иахь ицеит.
Иахьнеиз ус аҳәеит:
– Ауаҩы дыԥсны дышьҭоуп, ихани ишьапани алақәа тәоуп!
– Аџьалда дышԥаԥси, абри ампахьшьы наган иҿшьы, – ҳәа амаҷахәал
инеиҭеит.
Уи ампахьшьы наган инаиҿнашьит.
– Ҳаи, сышԥацәаз! – иҳәан, аҭҳарцәҳәа даақәтәеит, инапы
иаадәықәиҵаз амаҷахәал аҵыхәа аабыжьнаҵәеит.
Абри азоуп иахьанӡагьы амаҷахәал аҵыхәа быжьҵәаны изыҟоу.
Иаргьы, акгьы змыхьӡаз еиԥш, дҩагылан, илақәа ишьҭаргыла, иҩныҟа
дцеит.
Қыҭак аҟны дыҟан ԥҳәызба бзиак, ԥшралеи, сахьалеи, ҟазаралеи
илыцназгоз уаҩ дмаҷын.
Даҽа қыҭак аҟны, акры набжьаны дыҟан арԥыс бзиак, ҽыуаҩ хаҵа
бзиак, акы иацәымшәоз, ныҟәаҩ аапкык.
Абри арԥыс бзиа лыӡбахә иаҳаит уи аԥҳәызба бзиа. Иара уи убыс
ҿаҭахьас иҟаҵаны имазаап, зныктәи сызынмаҭәа, суапа азааркӡа,
сеимсы, смесҭ налаҵаны, зныктәи сыхәаԥшрала исықәԥымҟакәа, лала
изӡахуа лыда уаҩ ԥҳәысс дшаасымго ҳәа.
Ари аԥҳәызба бзиа лыӡбахә аниаҳа, афырҳәа иҿынеихан, изынмаҭәа
злыҵшаз аахәаны, длызцеит.
Дахьнеиз, аԥҳәызба илеиҳәеит иҿаҭахьа зеиԥшраз. Насгьы изынмаҭәа
анылӡахгьы, ԥҳәысыс дшигоз леиҳәеит.
Ларгьы арԥыс бзиа даара лгәы изцан, сигандаз лгәахәуа, бзиа
дылбеит.
– Умаҭәақәа ныжь, иузызӡахып, амра аҭашәаразы уаа, – ҳәа
иалҳәеит. Ус неибырҳәан, ахәылбыҽха амра аҭашәамҭа ҿҳәарас
иныҟаҵаны еимпит. Ашьжьымҭан шаанӡа амаҭәақәа рыӡахра дадтәалт.
Аԥҳәызба длатәан, амаҭәақәа зегьы ԥылҟан, рыӡахра далагеит.
Ахәылбыҽха амра нхықәгылеит, амаҭәақәа зегьы, еимаагьы еимсгьы
ӡахны дрылгеит, икәымжәи икабеи рҳәынҵәра аҿаҵарада, аха ари
аҟаҵара дзахьымӡо аҟны аамҭа лыцәцеит. Амра еихаӷәышәарак аҟара
иҳаракны икыдзар далгон, абар амра аӡаалара иалагеит.
Абар аԥҳәызба лҿахәы лзынамгӡо даналага, дҩагылан лсоф
дналбааит, рыҩны аԥхьа хаҳәык шьҭан, ахаҳә днықәгылан, анцәа иахь
аҿаҭахьа ҟалҵеит:
– Иа анцәа ҳазшаз, сара сшамкәа сызшаз, суҳәоит, амра еихаӷәык
шьҭахьла иурҭрысразы, сыӡахтә сахьӡаны салгаратәы, – ҳәа.
Аԥҳәызба лҳәатәы ҟалан, амра иӡааларацы егьзыгӡамыз
еихаӷәышәарак шьҭахьла еиҭацеит, ларгьы ианаамҭаз лыӡахтә далган,
иуанҭаны, еиқәҵаны дыштәаз, арԥыс бзиагьы дааит.
– Сымаҭәақәа бзылгаз сыҭишь, – аниҳәа, иаалгеит зегьы. Акалапот
еиԥш избзиахеит, иқәԥҟаны илӡахызшәа.
Еицәажәаны ишыҟаз еиԥш, аԥҳәызба диҳәан, аҿҳәара ԥиҵәан, дцеит.
Аҿҳәара аҽны аҭацаагацәа ҽыжәиҵан, дцан, иԥҳәыс дрыман иааит.
Ԥҳәыс даазгаз чара иуит, жәра иуит, хаха-хымш еизаны ачара иахатәан.
Ачара ианалга ашьҭахь, ианаамҭаз ԥҳәыс даазгаз имҳарахь днеиуан,
ԥҳәыс даазгахьоу аӡәы ишиухьоу еиԥш.
Ауха имҳараҟны днеин, иԥҳәыс хәыҷи иареи рҽааилыхны риарҭаҟны
ишьҭаларц ишаҿыз, “еи аԥшәма” ҳәа, ԥҳәыс даазгаз ихьыӡ ҳәаны,
амӡырхаҟны аӡәы ибжьы иргеит.
“Ҳаи!” иҳәан, ибжьы анирга, “уҽеилаҳәаны уааишь” иҳәан, изҿиҭит.
Аԥшәма афырҳәа иҽааилеиҳәан, дындәылҵны дцеит.
Аҭаца ҿыц дыԥшит, егьит, аха, лхаҵа ауха дмааӡеит. Ашамҭазы аӡаӡа
даганы аҩны даакылст. Иагьшеит уаҳа шьҭалара изыҟамҵаӡакәа.
Адырҩаухагьы дышьҭаларц дшаҿыз, дырҩегьых аӡәы ибжьы ирган,
диԥхьаны деиҭеиган, шаанӡа деиҭамаахт. Иԥҳәысгьы макьана акгьы
лҳәом.
Адырхаухагьы ус деиҭаиԥхьахын, деиҭеигеит ҿызҭуаз.
Абас, уаҳа уахык бжьажь ҟамҵаӡакәа, есуаха диԥхьаны диго
далагеит.
Аҭаца ари лгәы аныԥнаҵәа, ланхәԥҳа илалҳәеит, ди, башьа есуаха
аӡәы изҿиҭуеит, нас дықәланы дцоит, макьана иареи сареи хаҵеи
ԥҳәысиҵас ҳаизнымхацт ҳәа.
– Ус акәзар, сара уаха сихылаԥшып, сара дсышьҭрым, уи
бацәымшәан, – лҳәан, ауха днеины лҽӡаны дтәеит. Дыштәаз
ашьҭаларахь ианеиха, изҿызҭыц дырҩегьых изҿиҭит. Арԥыс бзиа
афырҳәа ддәылҵны дандәықәла, иаҳәшьа дишьҭалт, аха иара
даанымгылакәа дцо далагеит. Илулак дихьӡаны дылкын, дылмышьҭуа
далагеит, аха иҟалозма, лашьа дшылбоз дмаҭхеит, ддаӷьхеит,
мӡанрашәа дҟало даналага, доулыжьын дцеит. Ларгьы дхынҳәны
аҩныҟа дааит. Абас, абас избаз ҳәа ралҳәеит аҩны.
Адырҩауха, сара дныскылап, лҳәан иан днеины дихаҩеит.
Ауха дыштәаз, ашьҭаларахь инеихон еиԥш, аӡәы еиҭаҿиҭит. Арԥыс
ддәылҵны ддәықәлеит.
Иан дыҿҟьаса днаишьҭалан, дихьӡан дылкит, аха уи ашәа икааит
иҳаӷоу: зны дмаҭхеит, ацҳара далагеит, зны ддаӷьхеит, зны дымцабзхан,
зынӡа дбылуа далагеит, акыраамҭагьы дылмышьҭит, аха нас
доулышьҭын дцеит.
Ларгьы дқәықәма-шәықәмаха аҩныҟа дааит.
Адырхауха, шәара дшәызнымкылеит, аха уаха сара дныскылароуп
лҳәан, иара ддәылҵны дандәықәла, иԥҳәыс дишьҭаланы дылкит.
Аԥхьа еиԥш зны дмаҭхеит, зны ддаӷьхеит, зны дымцабзхеит, аха
дишьклаҳәаны дылмышьҭит, уахьцо соуҳәароуп ҳәа.
Иара дцәажәомызт, аха ԥҳәыск даакылҟьан, аҿаҭахьа иҟалҵаз
иахҟьаны ауп ари есуаха дызцо ҳәа лалҳәеит.
Иааиз Амра акәзаап, арԥыс бзиа ԥҳәыс даазгаз Амза акәзаап, арҭ
хаҵеи ԥҳәыси ҳәа еиман.
Абри арԥыс аҿаҭахьа иҟаиҵаз иахҟьаны Амреи Амзеи еиқәымшәо,
еихҟьа-еиԥҟьа иҟалазаап, уаанӡа Амреи Амзеи есқьынгьы еицызаарын,
хаҵеи ԥҳәыси шеицу еиԥш. Уи нахыс еиқәымшәаӡакәа убас иаанхаӡеит.
Убри агәнаҳа акәзаап аԥҳәыс лхаҵеи лареи еиқәымшәаӡакәа, есуаха ахаҵа
данышьҭалауаз иақәршәаны изҿыҭны дзыргоз.
Хҩык аешьцәа аҟан. Рани раби аҟан. Есымша анцәа иҳәон аҷкәынцәагьы,
ангьы, абгьы аӡӷаб дҳаҭ ҳәа. Аиҳабацәа аҳәса рыман, аиҵбы оҩы
димаӡамызт. Арахә рацәаны ирыман. Ишыҟаз акәымкәан, анцәа
излаиҳәоз ала аӡӷаб дроут. Дышгараз аӡӷаб уахык ауасеи аџьмеи иԥсҭҳәаны
даарылалан рыбжакы ԥхасҭахеит. Аԥсҭҳәа аҩада енынхала, агәызҳәа
аҷкәын дхысын, нацәкьыск иақәшәан икашәазаап. Ашьыжьымҭан данааԥш,
аҷкәын нацәкьыск ишкаршәыз ибеит. Ениба, акьынтыжә илаҳәаны иџьыба
иҭеиҵеит. Дыштәаз аҭыԥ аҿы ихы кны ус иҭаца дааит.
– Аи, џьым, иухьзи? – ҳәа иалҳәеит. Ианылҳәа, “исыхьыз иазыбуои,
бца”, – ҳәа леиҳәеит.
– Сцоит, аха са сзааз имҳәакәа сызцом. Ахәыҷы аԥсра даҿуп, аӡӷаб, –
лҳәеит. Ларгьы дцеит.
Ԥыҭк анҵы, иаргьы днеит уахь. Иани, иаби, иҭацацәа, иашьцәа ҩыџьа
ишеибакәу зегьы ажәа реиҳәеит.
– Шәара ишәҳәо сыздырам, аха абри ахәыҷы мыждарак азы дыҳалиааит,
–иҳәеит. – Даҳшьып, – ҳәа реиҳәеит. Акәкәуҳәа иҳәҳәеит зегьы. Ахәыҷы
дааԥдыртлеит.
– Шәанаџьалбеит, иаха сара схысбжьы шәмаҳаӡеи? – ҳәа реиҳәеит.
Ихарымҵеит енреиҳәа.
– Убри аҟара рахә иҟаз рыбжак нхеит, рыбжак ыҟам. Абри даҩысҭаауп,
ихашәҵом акәымзар, – ҳәа реиҳәеит. Иџьыба дынҭаԥшын, кьынтыжәк
ааҭигеит. Дынылаԥшын лнацәкьыс аагәылихит. Лнацәкьыс ихҵәаз
еиршәеит.
– Абри ҳарахә зӡаз, дыгызмалуп ихашәҵозар, ихашәымҵозар, са
сышәԥырҵуеит, – ҳәа реиҳәеит.
Иара уи аҽныҵәҟьа шәымш аабзиахааит ҳәа иҽы акәадыр ақәҵаны,
ишәақь аашьҭыхны дцеит. Мчыбжьык ныҟәара дцеит. Дахьнеиз амраҿы
иара дымзахеит, амра ԥҳәысс дааихәеит. Шықәсык ашьҭахь аҩныҟа сцан
игәасҭап иҟоу ҳәа иԥҳәыс илеиҳәеит.
– Умцан. – ҳәа иалҳәеит, ууадаҩхоит, уаара цәгьахоит, – лҳәеит.
Имуит иара. Ианиму, рацәак илҭеит, х-каканк илҭеит, хҳәак илҭеит.
Иара иԥҳәыс ус леиҳәеит, алақәа ҿаҳәа ҳәа. Х-лак иман иара.
Иҿалҳәеит.
– Убарҭ сара агәаҟра санақәшәо дара еибарууа иалагоит, убысҟан
иоужь, – ҳәа иԥҳәыс илеиҳәан, иаргьы амҩа дықәлеит аҽы дақәтәаны.
Иҩны днеит. Ауразоуроу ла лмыдара уаҳа уаҩытәыҩса димбеит. Ашә
аҿы данааи, иаҳәшьа диеигәрӷьан сашьа сымыш ҳәа лҳәан иҽышькыл
лкын дааҽыжәлхит. Даагәыдылкылеит.
– Уабаҟаз, сашьа? – лҳәан диазҵааит.
– Сааит, – иҳәеит.
– Уа утәаз, – ҳәа иалҳәеит.
Лара дындәылҵын иҽы азшьапык ыфаны дааит.
– Сашьа, сымыш, уҽы х-шьапык рыла иаама?
– Аиеи, – иҳәеит иаргьы.
Деиҭандәылҵын, даҽа шьапык лфан дааит.
– Џьым, уҽы ҩ-шьапык рыла иаама? – лҳәеит.
– Аиеи, – иҳәеит дырҩегь.
Убыс зегь лфеит, ахаҭагьы ыҟамкәа иҟалҵеит.
– Ушьапала уаама? – ҳәа иалҳәеит.
– Аиеи, – иҳәеит иаргьы.
– Сашьа, џьым, ара утәаз саанӡа, аҳҳаи, умцааит, – ҳәа иалҳәеит.
– Момоу, сцом, – иҳәеит.
Лыҳанџьар аашьҭылхын, иара имбо ачуан аашьҭылхын, аӡаҟны
сцоит, какалк усыркуеит џьым ҳәа иалҳәан, дынықәлан дыцеит. Агьи
лхаԥыц цагәызаап, илхырцы дыцеит. Иара ишьҭахь ачамгәыр кыдгылан,
иаакыдихын арҳәара далагеит. Ҳәынаԥ хәыҷык ааин, ус ианаҳәеит:
– Уара мыжда, лхаԥыц хны даауеит уаҳәшьа. Зныкҟьара улфоит.
Ара уаԥырҵны уца.
Аҳәынаԥ аҳәатәы хаиҵан дцеит. Абни абжьы дазыӡырҩуан ларгьы.
Аҳәынаԥ аҵыхәа аҿнарыҩруан. Дунеи иқәыз абни аҳәынаԥ ада уаҳа
егьыҟамызт, илфахьан. Ашыр ҳәа даакылсит, данаакылс, лашьа дабаҟо,
дцахьан. Аҳәынаԥ ашырҳәа дазыҩын, ергьы аҭӡы иналапҟа ицеит.
Даахынҳәын лашьа дишьҭалеит. Шьыбжьаанӡа дныҟәахьан лашьа, лара
х-сааҭк рыла дихьӡеит.
– Аи, уаагыл, уаагыл, сашьа! – ҳәа дыццакны ҿылҭуоит.
Дааихьеит, икалҭ лкырц егьлыгым. Данаахьаԥш, ихҳәа каижьт.
Аурозоуроу иқәыцрахеит иареи лареи рыбжьара. Шьыбжьаанӡа аҟара
дадхалеит лара, џьара иԥылжәан ашьыбжьышьҭахь дихьӡо далагеит.
– О, уаангыл уанаџьалбеит! – ҳәа ҿаалҭит. Данаахьаԥш, ирацәа
каижьт. Ауразоуроу имшынхан иҟалеит иареи лареи рыбжьара. Убра
дадхалт лара шьыбжьаанӡа. Ашьыбжьышьҭахь дырҩегь
деиҭаишьҭалеит. Данишьҭала, дааигәахошәа аниба, акаканқәа аки аки
жәаба жәаба шьаҿа рыбжьаны икаиԥсеит дара ира дуқәаны иҟалеит.
Аҟыԥҳәа дааимҵасын лара дыскуеит ҳәа лнапы аадәықәҵамҭазы,
дыууаӡа дыԥан, ара днахьынҳалан дылцәықәлеит. Давагьыжьуа
далагеит ара. Аҳәа еиԥш дацҳауа, хаԥыцла ихлырԥеит. Ара дандәықәла,
агьи араҿы амахә наӡо иҟан, агьи аҿы дықәлеит. Агьыгьы дырҩагь
ихлырԥеит. Агьи аҿгьы убыс иҽыхьнирҳалт. Арҵәааҳәа дыҳәҳәеит ара
каҳауа ианалага. Иҳәҳәабжь иԥҳәыс илаҳаит. Ианлаҳа, алақәа
иоулыжьит. Ларгьы хәыҷы-хәыҷла дааскьо далагеит. Алақәа аҟәақҳәа
илысын дырххо дрымоуп, илыцҳауа, лашьагьы аҳаҳаиҳәа иԥҳәыс лахь
днеиуеит. Хаҵеи ԥҳәыси еиԥылт. Аха, ани аҩсҭаа измахәарк иарма лкит.
Иарӷьа иԥҳәыс илкит.
– Бара хса, ари сара схаҵа иоуп, – лҳәоит.
– Бара дыбхаҵазар, са дсашьоуп, – лҳәоит иаҳәшьагьы.
Деимаркит анхәԥҳаи ҭацеи. Ибжа иԥҳәыс илтәуп, агьи абжа иаҳәшьа
илгоит. Ари азын оуп, амза анҭәлак, анҵәара изалаго, абри аҩсҭаа
аеҳәшьа абжа лгоит. Ианиуа иԥҳәыс дылтәуп.
Иҟан хҩык аишьцәа. Урҭ ирыман ран, раб, раҳәшьа заҵәы. Арҭ
аишьцәа арахә рацәаны ирыман, аиҳабы дыхьчан, хьчара дыҟан.
Раҳәшьа заҵә агара дгаран, аишьцәа аиҵби агәыбжьанытәи аҩны иҟан.
Арҭ аишьцәа реиҳабы ирахә идды-мацәысны ак аарылаҳаны, акакала
ишьны иканажьуа иалагеит. Ахьча иҿааихан аҩны дааит. Иашьцәа
иреиҳәеит ирахә акы рылаҳаны иасыуаха акы ишашьуаз, уи закәыз
шизеилымкааз, ԥсыхәа шизамҭаз.
Аишьцәа ргәыбжьанытә ус ҿааиҭит: – Сара уаха арахә рахь сцоит
изулакгьы жәбап, – ҳәа.
Аишьцәа агәыбжьанытә ииҳәаз иақәшаҳаҭхан, рашьа ддәықәырҵеит,
арахә дырхаҩарц.
Аҷкәын иҿынеихан, арахә ахьтәаз днеит. Аныхәла, иҽырхианы
дтәеит, иааиуа еиликааразы. Даара акыраамҭа бжьысит. Ус дыштәаз,
ани агыгшәыг ианааилоз аамҭазы иааин, иаадыды-мацәысын арахә
инарылалеит. Уи аамҭазы ахьча ахысра далагеит, аха акгьы измырҽеит.
Ашьыжьымҭан ианааша уигьы дааит аҩныҟа, саргьы егьсзыҟамҵеит,
уасакгьы сцәафеит ҳәа.
Арҭ аиашьцәа реиҵбы даагылан ус иҳәеит:
– Сара сцоит, исзыҟаҵалакгьы жәбап.
Абри иҳәеит, иҽааибиҭан, амҩа днықәлеит. Дук мырҵыкәа днеит аҭыԥ
аҿы. Арахә рылахь еиқәыршьшьы итәан. Аиашьа еиҵбы ибжьы ҿаца
акаҩҳәа арахә инрықәирган, иааирҿыхеит, нас амца еиқәиҵан, аҭыԥ аҿы
днатәеит. Иԥсы шьаны акы днацҳан, арахә гәарицеит. Амра аҭашәаразы
арахә рҳәны аҭыԥ аҿы иааицеит. Ауха данеилга, дауцәахоз, иҽырхианы
днатәеит, акыр аауазар ҳәа дыԥшуа.
Ус дшыԥшуаз, аҵх даара кыр инеихьаны, идыды-мацәысын арахә
акы аарылаҳаит. Уи аминуҭ азы, уи ишәақь нақәикын ахысра далагеит,
аха даара акыр дхысит. Ус данынаԥш, иаԥхьа икаршәуп акы.
Иаашьҭыхны длахәаԥшызар, уи нацәкьыс хҵәахан. Изакәыз анеиликаа,
ичабра инылаҳәаны, иҳазырҭра инҭеиҵеит.
Ашарагьы уи акәхеит. Ашьыжьымҭан ахьча ирахә данрылаԥш, акы
рыгымкәа еибган.
Сашьцәа ирасҳәап ахаҵара изуз ҳәа аҩныҟа ддәықәлеит. Аҩны
данааи, иаҳәшьа хәыҷы деимырхха дыркын, дҿаа-ҿаауа аҵәыуара
даҿуп.
Ахьча иибаз џьашьахәыс икит. Иашьцәа иреиҳәеит ауха арахә ԥхасҭа
шырмоуз, агыгшәыг ааины данаихс, нацәкьыск иаԥхьа ишкашәаз,
ишьҭыхны иҳазырҭра ишҭеиҵаз. Нас иҳазырҭра дылҭаԥшын, анацәкьыс
хҵәаха ааҭихын, иашьцәа идирбеит.
Иашьцәа ари ааимхны иахәаԥшызар, раҳәшьа лнацәкьыс шакәыз
рдырит. Раб даагылан ус иҳәеит:
– Уара уашьцәа аиҳабацәа ирзыҟамҵаз уара иҟауҵазшәа уааны, агара
игараз асаби лнацәкьыс хҵәаны иугеит, уара уакәызма ахаҵара ҟазҵоз,
уаха нахыс ара усымбааит, усԥырҵ наҟ, иахьыуҭаху уца!
Ари аҷкән аҩны даадмырбуа иалагеит. Ԥсыхәа анирымҭаӡа, “бзиала!”
ҳәа ирашь дҩақәтәан, дырԥырҵны иҿынеихеит. Даара акыр дцахьаны
акәымкәа, дәы ԥшӡарак аҿы днанагеит. Уи уаҟа нхарҭас ишьҭихрац
иӡбеит.
Нхара напы аиркит. Ԥҳәыскгьы дааигеит. Акыр аамҭа набжьысхьаны,
амрагылара аганахьала дахьԥшуа, иасыхәылбыҽха, идыды-мацәысуа
ибо далагеит.
Ҽнак шьыжьымҭан уи иԥҳәыс ус леиҳәеит:
– Абри иахьымацәысуа иҟоу еилсмыргар зуам. Слақәа абра
иҿасҳәоит, схарԥгьы уаҟа икнасҳауеит, иасминуҭ бахәаԥшла, схарԥ
ашьа алҵуа ианыбба, алақәа рҟны бнеины иоушьҭ, нас быбжьы
нрықәырга: “Урум, Џьурум, Гьишьел! Шәеиха аброужәашәа ауп ахаҵара
анаҭаху!” ҳәа раҳәаны. Нас урҭ сара сҟны инеиуеит.
Иажәа данаалга, имҩаныфа икәадыр амаха инадҳәаланы, ирашь
дҩақәтәан, амҩа дықәлеит. Даара акыр дныҟәахьаны акәымкәа, иаԥхьа
данԥшы, хҳәак шкаршәыз ибеит. Ахҳәа шьҭихразы даналага, ус аҳәеит:
– Сышьҭыумхын, џьара акы сухәап.
Ас ахҳәа ианаҳәа, уи ус уа иааныжьны ддәықәлеит ԥхьаҟа.
Дышнеиуаз икаршәны ибеит ҷандар махәҭак. Аҷандар махәҭа шьҭихразы
даналага, – сышьҭумхын, џьара акы сухәап, – аҳәеит иара.
Уи уа иааныжь ддәықәлеит иаԥхьаҟа. Ус дышнеиуаз ҩ-каканк
каршәны ибеит. Акаканқәа шьҭысхуеит ҳәа даналага, – ҳашьҭумхын,
џьара акы ҳухәап, – рҳәеит. Уи уа иааныжь ддәықәлеит аҷкәын.
Аҷкәын акыр дныҟәахьаны еиԥш, данԥшы, рынхарҭа дазааигәахо,
рыҩны днагәыдԥшыло далагеит. Адыди-амацәыси мыцхәы аҽарӷәӷәо
иалагеит. Цқьа данԥшы, рыҩны ахыцәқәа иаҳәшьазаҵә дшықәтәаз ибеит.
Уи илкын лара лани лаби рыжәҩашәаҟьа баҩқәа, насгьы абас ҳәаны
урҭ еинылҟьон: “Ари сан лыбаҩ, ари саб ибаҩ”, ҳәа. Урҭ ус ианеинылҟьоз
акәын ианыдыдуаз, ианымацәысуаз.
Ари ас аҷкәын ианиба, даара ицәымыӷхеит. Дхынҳәыр иҭаххеит, аха
иазуухоз, ла дшибаз аиԥш харантәы ларгьы дылбеит. Дхынҳәны
иҿынеихар, зегьы дара роуп дылфоит. Убриаҟнытә игәы иҭеикит: “снеип,
хаҵарыла сзылиааир сылиааип, мап анакәха, усгьы сылфоит”. Абас
ӡыбны ашҭа дынҭалеит.
Аҷкәын иаҳәшьа аҩны ахыцәқәантәи дналбаан, дгәырӷьо лашьа
днеиԥылеит.
– Уааи арахь, – лҳәан, аҩны иҩналаны инатәеит, ирашь абарҵаҿы
иҿеиҳәеит.
Аԥҳәызба амца аиқәҵаразы дындәылҵны дааҩналацыԥхьаӡа, лашьа
ирашь ашьапқәа акака лфон. Ус зны адәахьынтә данааҩнала, ус
иалҳәеит лашьа:
– Џьым, сара уаҳәшьа иԥсыша х-шьапык зҵаз арашь ала уаама?
– Аиеи, ди, – иҳәеит лашьа.
Аԥҳәызба деиҭаҩдәылҵны данааҩнала, – ҩ-шьапык зҵаз арашь ала
уаама џьым? – лҳәахт.
Лашьа ииҳәахуазыз, – ааи, – иҳәеит.
Дырҩегьых ддәылҵны даныҩналах, ус лҳәеит:
– Шьапы заҵәык ала иҟаз арашь ала уаама? – ҳәа.
– Аиеи, саҳәшьа, шьапы заҵәык ала иҟаз арашь ала сааит, – иҳәеит
иара. Иара ус арашь зегьы лфеит аԥҳәызба.
Нас иаҳәшьа ус лҳәеит:
– Умааижьҭеи акыр ҵуеит, бысҭа ԥхак узызуроуп, сара ӡаагара сцоит,
уара абри ачамгәыр арҳәала саанӡа, – лҳәан, ачамгәыр наилыркын,
аԥҳал аашьҭыхны данындәылҵуаз, ус леиҳәеит лашьа:
– Ԥҳалла иаабго аӡала абысҭа уны исфом сара, сара бзиа избоит
лыхәҭала аӡы ааганы абысҭа ируа сфар, – ҳәа.
– Даара ибзиоуп, – лҳәан, алыхәҭа аашьҭыхны аӡы аалгаразы дцеит.
Иара дтәаны ачамгәыр арҳәара даҿын. Ус дыштәаз акәымкәа,
ахәыблаҟны ҳәнаԥык аацәырҵын ус аҳәеит:
– Уаҳәшьа аӡаҟны дахьнеиз алыхәҭа ҭылшьит, еиҭа ҭылшьит, аха
аӡы лзымтеит, лгәы шны даауеит, даар уара узы даауеит, улшьуеит,
уи аҵкьыс еиӷьуп учамгәыр арахь исзықәҵа сара иасырҳәалап, уара
ухы узахәозар уахәа.
Арԥыс ари шиаҳаз, ԥшра ҟамҵаӡакәа ддәықәлеит, ихы лцәигаразы.
Аԥҳәызба данааҩнала, ачамгәыр абжьы ахәыблаҟны игоит, “сашьа
ахәыблы дықәтәоуп” лҳәан, данынаԥш, аҳәынаԥ ачамгәыр ишаҿаԥалоз
анылба, акәасҭӷа аашьҭыхны аҳәынаԥ инагәыдылҵан, афырҳәа
даахьаҳәын, лрашь днақәтәан, лашьа дишьҭалт дихьӡаны дылфаразы.
Даара акыр дныҟәахьаны аиԥш, лашьа дихьӡо далагеит. Лашьа
данааԥш, ибеит иаҳәшьа арашь дақәтәаны дышишьҭаз. Иаргьы ишилшоз
ддәықәлеит; ус дышнеиуаз, уахь данцоз акаканқәа ахьибаз днахысит.
Уи дшынахысыз аиԥшҵәҟьа, ишьҭахьҟа ра дураны иааҟалеит. Иаҳәшьа
ани анылба, лрашь даҵаҳәҳәеит, – аҳаҳаи уеиҵамхааит, ирхны икажь!
– ҳәа. Уи зегьы хаԥыцла иархит, аха иаргьы ԥыҭрак дцеит, аҷандар
махәҭа каршәны иахьибазгьы днахысит. Уи дшынахысыз аиԥш,
ишьҭахьҟа ҷандарраны иааилагылеит. Аха урҭгьы арашь иархуа
иалагеит. Уи рхны иаалгоны, лашьа ахҳәа каршәны иахьибаз днахысит.
Уи данынахыс ишьҭахьҟа шыцраны уаҩы дзылымсуа иааҟалеит. Аха
арашь ажәжәаҳәа ирхуа, ихьӡаразы егьагымкәа ишыҟаз, данцоз ихарԥ
икнеиҳаз ашьа шаалжжыз иԥҳәыс илбеит. Уи аамҭазы алақәа
ааулышьҭын, – Урум, Џьурум, Гьишьел, шәеиҵамхан, абыржәы ауп
ахаҵара анаҭаху! – лҳәан ҩрықәҿылҭит.
Алақәа аноулыжь, еивасны амҩа иқәлеит, рыԥшәма дрыԥшаарц. Уи
аамҭазы аҷкәын иаҳәшьа дихьӡо далагеит. Усҟан арашь ихнамҵәацыз
рак ахы ланарҟәын, аҷкәын даманы аҽыҳаранакит: иаҳәшьа лрашьгьы
ара ашьапы хаԥыцла аҵхра иалагеит. Ара акаҳара ианалага, егьи ара
амахә аҽыланарҟәын, даманы аҽыҳаранакит. Арашь неин, уигьы аҵхра
иалагеит. Ара акаҳарахь еихо иналагон аамҭазы, иаакылҟьеит алақәа.
Аҷкәын илақәа аниба, ибжьы ҿацаӡа инрықәиргеит, – Урум, Џьурум,
Гьишьел! Аҳаҳаи амарџьа, лрашьгьы ларгьы шәфы, – ҳәа.
Алақәа ахԥагьы аҟыԥ-сыԥҳәа иналысны, лрашьгьы ларгьы рфеит.
Иара аҵла ахыцәқәантәи алақәа ибжьы рықәиргон, – шьа кәармак џьара
иаанмыжькәа ишәырбза, – ҳәа. Алақәагьы ажәжәаҳәа ирбзаны иаалгеит.
Иара ара дналбааны ишьапы ахьынаиргылаз, алақәа шьа хәыҷык
рцәынхазаарын, данықәгыла, иаразнак дыԥсны даанхеит. Усҟан алақәа
неин, акы ихахьы итәеит, егьи ишьапахьы итәеит, ахԥатәи игәҭаны
инатәеит.
Арҭ алақәа уахиҽни рымамызт, гәыҭкаала иууан, амҵҵәҟьа
иқәдыртәомызт. Алақәа ауура, ашра ианаҟәымҵӡа, рыбжьы анцәа иаҳаит.
Анцәа аԥсаатәқәа дрызҵааит, – иҟоузеи абна алақәа ахьшуа, шәцаны
исзеилышәкаа, – ҳәа.
Аҟәраан цеит ачабра аҿыҵакны, иҟоу еилнаргарц. Уи уахь алақәа
инармышьҭит, акгьы азеилымкаакәа иааит шьҭахьҟа.
– Иҟоузеи? – ҳәа анцәа данҵаа, ус аҳәеит аҟәраан:
– Иҟоузеи жьбаак кажьуп, алақәа акәшаны итәоуп иуууа, уаҩы уахь
днарышьҭуам.
Уи аамышьҭахь анцәа ажәҵыс даԥхьан ус аиҳәеит:
– Абри ачабра уманы уца, абни алақәа ахьууа, ашьшьыҳәа унеины,
иԥсны икажьу иҿшьны иара арахь исзаага, – ҳәа.
Ажәҵыс ачабра аҿыҵакны ицеит. Иахьнеиз, даара акыр аамҭа алақәа
ирзыԥшын. Алақәа ангәаҟӡа, рыхқәа ҩышьҭыхны хәыҷык ицәеит. Урҭ
рыцәамҭазы ажәҵыс ааԥрын, ачабра икажьыз иааиҿшьны, сцоит аҳәоны,
алақәа аҟыԥ-сыԥҳәа инаҵҟьан, ажәҵыс аҵыхәа инацрасын, агәҭа
аабжьдырҵәеит. Уи аамҭазы, иԥсны икажьызгьы иԥсы ҭалан афырҳәа
дҩагылеит. Илақәа еибаргәырӷьан игәыдԥало иҩны дааит.
Хҩык еишьцәа аҟан. Раб, рабду … дызусҭазаалакгьы урҭ рышьҭра
хьышьцәан, арахә рыхьчон. Дара хҩык аишьцәа аҟан, аеҳәшьа
дрымаӡамкәа. Рани раби макьана ҵлаҳәысҭцәамызт, урҭ иҿан иҵагьы.
Арахә рацәа змаз ахьшьцәагьы ԥсҭа дук аҿы рҭыԥ ыҟан. Убра ҵәак аҭыԥ
ааигәа игылан. Аҵәа есышықәса ихырхәан иҿалауан, шьақарҵәан. Иара
ашьақар еиԥш ихаан. Абри аҵәа есышықәса ирҭаауан, ирфон, аӡын
азыҳәан. Ишыҟаз акәымкәа, аиаҳәшьа дшәоуит ҳәа ауаҩы дааины
иреиҳәеит. Изҳәаз ахьшьцәагьы шьтәак, шьтәак ирҭеит еигәырӷьаны.
Арахә рызныжьуамызт азы аӡәаӡәала ицаны раҳәшьа заҵәы дырбон.
Ахҩыкгьы дырбеит. Аиҵбы убыс иҳәеит (дбаны данаа):
– Ҳаҳәшьа заҵә ииз дҽеим, ҳақәызхуа лакәхоит дҩеидасыр (илызҳар).
Ишыҟаз акәымкәа аҭыԥ иахьгылаз аҵәа (ҵхыбжьон ахь инеихьан),
иара азмахәык иҿаз аҵәа иаразнак аддыҳәа, аҵәа каԥсеит.
– Ҳаи! – иҳәан, аиҳабы дҩаҵҟьан, ашәақь иналакны дхысит, аха
егьимбеит. Ауарбажә еиԥш акы наҵԥраазшәа ибеит. Деиҭеихсит, аха
егьизыҟамҵеит.
Адырхауха агәыбжьанытә дҟарулуан. Дышыԥшуаз, агәырқьҳәа аҵәа
каԥсеит. Еиҭа агәақьҳәа ашәақь агәыдиҵеит, аха еиҭацеит.
Адырҩауха еиҵбы дҷаԥшьеит. Уа махәык ауп иҟоу, егьырҭ каԥсахьеит.
Убыс дтәан (еиҵбы), илаԥыҷ еиқәымсуа. Иԥшшаӡа егьаалаҳаит,
ишәақьгьы ҭҟьеит апҟаҩҳәа. Арҵәааҳәа ак абжьы геит хәҷы быжьҵас,
аҵәагьы каԥсеит. Ашьыжьымҭан днеин ҵаҟа аҵәа данамҵаԥш, абри аҟара
ауаҩы нацәкьыс азыбжара каршәын (аҵәа иамҵаршәын) ибеит. Икалам
илҭаиршәит. Иашьцәагьы егьрымҳәеит. Иашьцәа ус рҳәеит:
– Ҳара акгьы ҳаԥсамзаап, уара уакәзаап ахаҵа. Зегьы иреиҵбу зегьы
дреицәоуп рҳәоит, аха мцызаап.
Адырҩауха еиҳабы дҟарулит, аха егьимбеит. Ус иаанхеит ари махәык
(аҵәа). Рашьа еиҵбы убас ԥхыӡк ибеит ауха даҟышьҭалаз: аӡәы убыс
иеиҳәеит (дааихагылан дшыцәаз) уара уаҳәшьа заҵәы дызургәаҟзеи,
ларгьы дҽеимызт, аха.
Ус дааҿыхеит иара. Иашьцәа иреиҳәеит, сара аҩны сымцар
схәарҭам, иҳәеит, ԥхыӡ бааԥсык збеит, аҩны еибгам изакәызаалакгьы.
Апҟаҩҳәа илықәыршәны дцеит. Иҩн ашҭагьы дынҭалеит ахәыҷы
дӷьыҵәыӷьыҵәуа лҵәыуабжьы иаҳаит. Длалхагылан, “илыхьи ари
ахәыҷы, лгәы бзиами?” ҳәа дразҵааит иани иаби.
– Ари ҳаҳәшьа заҵәы дҳауит ҳәа ҳгәырӷьон, иаразнак
дышԥачмазаҩхеи? – иҳәеит. – Дгархны дысшәырба, – иҳәеит.
Даагарырхит дшыӷьаҵәыӷьаҵәуаз ахәыҷы. Дналыхәаԥшызар, ахәыҷы
лнацәкьыс хәыҷы хҵәаны ибеит. Абӷьаа ҳәа икалам иҭаз анацәкьыс
аԥҵәаха ааҭихын, лнацәкьыс ианнадикыла, лнацәкьыс аԥҵәаха акәын.
– Дгарашәҵа наҟ, – иҳәеит. – Агарагьы ларгьы арахь дсышәҭ, – иҳәеит.
– Абна амца ацраҵаны агара дышгароу далажьны дызыблыроуп, –
иҳәеит.
Иан ус лҳәеит:
– Нан, нан, ухагахама, уаҳәшьа заҵәы дубылуама? – лҳәеит.
– Дыбылтәуп, дысымблыр ҟалом, лыбылра ианышәмугьы, шәымыш
аабзиахааит, сара сышәԥырҵит, уи ахәыҷы уа дшәымаз. Ари
аҳәынҭқарра анапаҵаҟа иҟоу зегьы иқәхны шәлырбап, шәаргьы
шәналаҵаны.
Дышнеиуаз иашьцәа рҿы днеит.
– Абас ауп иҟала, ҳаҳәшьа дгызмалуп, дҩеидасыр, шәаргьы шәыҟам,
аҳ инапаҵаҟа иҟоугьы уаҩ дҟалом, сара сышәԥырҵуеит, шәымш
аабзиахааит, – иҳәан, имаҭәақәа аашьҭыхны (ашәақьи абџьари
аашьҭыхны) дцеит. Иара аҳәынҭқарра даналҵ, тәым ҳәынҭқаррахь
даналала, дышнеиуаз мақьаԥсыс (аҳәызба хыга) икаршәны ибеит.
Днахәаԥшын, иаашьҭихын, наҟ инкаршәны дыдәықәлеит. Дцо, дцо, такәы
днаскьахьан, каканк каршәны ибеит. Ишьҭымхкәа даҩсит.
– Уара, саргьы саашьҭыхишь, – аҳәеит (алабоуп изҳәо), џьара акы
сухәар ҟалап, – ҳәа.
Ус такәы днаскьеит. Ԥҳәыск амҩан дааиԥылеит. “Мышыбзиа!” –
иҳәеит, “бзиа убааит, сымыш!” – лҳәеит.
Даҟыналаҩсыз дааҭгылеит аԥҳәыс.
– Уара арԥыс бзиа, зегьы еилызкаауа, зегьы здыруа, иуаҭәасшьом,
аха усзаагыл, – лҳәеит.
Дааҭгылеит арԥыс.
– Иуасҳәо уаҳауама? – ҳәа иалҳәеит.
– Сыӡырҩуеит, – иҳәеит иара.
– Сыҵкьыҵкьаумшьан, сҭеиҭԥшгьы уахәамԥшын, суццоит, ԥҳәысс сга,
– ҳәа. – Уара ушьҭахь узлаҟоу ала, сара уеиқәсмырхозар, аӡәы
уизеиқәырхом.
Ԥҳәысс дигеит, чара иуит, жәра иуит. Ари аԥҳәыс дылхатәеит,
даара бзиа дыҟан.
– Иуасҳәо уаҳауама? – лҳәеит. – Аӡы иаго аласба, иҟьалан иубо
ласбак, нас ихааны улаԥш зқәымшәо ласбак изтәу уаҳәаны ицәга. Абарҭ
ахԥа алақәа еиқәыршәа, абарҭ сзаага. Сара хшыла исааӡоит, ала
мурақәа (ала ӷәӷәақәа) рылҵуеит.
Егьеиқәиршәеит аӡ иагози, иҟьалан иҟази, дзыҳәан иааигази. Инаган
илиҭеит иааӡа уажәышьҭа ҳәа.
Иҟалеит убырҭ, аха ҽадак-ҽадак аҟара иаҟарахеит, аҵыс
мҩасуазаргьы ирышьҭуам, амҵ мҩасуазаргьы ирышьҭуам. Уаҳа зҭахым
ала бзиақәа ракәхеит.
Иҩны ддәылҵижьҭеи жәохә шықәса раҟара ҵхьан. Илахь еиқәны
дылбеит иԥҳәыс. Ахәыҷқәа иман – хәҩык аҷкәнцәа. Руаӡәы ишьамхы
дықәртәаны дышиахәмаруаз ус иҳәеит:
– Папа, уара улахь еиқәуп, уччаӡомеи, иухьзеи? – ҳәа диазҵааит.
Ахәыҷ иан даҟгылаз ус лҳәеит:
– Сара суцәыԥхашьаны исызуаҳәомызт, улахь еиқәылара такә ҵуан
иудзбалеижьҭеи, ахәыҷы иануеиҳәа шьҭа сузҵаауеит, – лҳәеит. –
Иухьзеи уара, ччаԥшьк уҿыҵшәом уареи сареи ҳаиднагалеижьҭеи, –
ҳәа, – гәаҟрак умамкәа уҟам, – ҳәа дыхҭалкит.
– Уажәышьҭа ҳәашьас исымоузеи, ахәыҷы сидырит сылахь шеиқәыз,
гәаҟрак шсымаз. . Бара сабабдыруаз нас? Сара гәаҟрас исымоу
уи ауп, сышьҭахьҟа стәылахь снықәԥшны саарц цәгьа избом, аха бара
сыбцәыԥхашьаны исызбаҳәомызт…
Хҩыеишьцәа еиман. Аиҵбы илаз еилкаамызт, џьаргьы дцомызт,
ианагь аҩны дтәан. Аиҳабацәа шәарыцара ицон.
Абарҭ аишьцәа ахьынхоз ргәылара ԥҳәысеибак дынхон, хҩык
аӡӷабцәа лыман. Абри аԥҳәысеиба лааигәара ӡык ыҟан, агәылшьап
ахатәан, аӡы ргарц инеиуаз, есымчыбжьа ӡӷабк-ӡӷабк абни агәылшьап
иарҭалар акәын.
Ҽнак абанҭ аишьцәа реиҵбы дахьынҭыҵыз агәылшьап ӡӷабк даманы
атыша ишҭалаз ибеит. Ахәылԥаз иашьцәа еиҳабацәа анааи, дрыҳәеит:
“Акаҵкәыр ҟаҵаны, сҭартәаны, атыша сҭашәҵа” ҳәа. Иашьцәа акаҵкәыр
ҩыҟарҵан, ашаха лацраҳәаны атыша дҭарҵеит.
Атыша аҵан дахлеиз, хҩык аӡӷабцәа иӡахуа атыша ишҭатәаз ибеит,
рнаҩсшәа агәылшьап ыцәоуп.
– Шәарҭ ара шәызҭатәоузеи? – ҳәа дразҵааит.
– Ҳарҭ абри агәылшьап ҳазшоуп, убри азоуп абра ҳазтәоу.
Хымчыбжьа рышьҭахь иааԥшуеит, ҳуаӡәк дафоит, нас еиҭацәоит. Даҽа
хымчыбжьа рышьҭахь ианааԥшлакгьы даҽаӡәы дафоит. Абас ала
ҳазынтәыкгьы иара ҳахәуп, – рҳәеит аӡӷабцәа.
– Ҳаи, ас шԥашәҳәо! – иҳәан, афырҳәа иаҳәа ааҭиԥаан, агәылшьап
дласны, еиҩырсса-еихырсса илкаижьт.
Анҭ аӡӷабцәа руаӡәк (реиҳаба) акаҵкәыр дыҩҭаиртәан, ашаха
анааирҵысы, иашьцәа хыхь иахьыҟаз иахан, акаҵкәыр харгалеит.
Егьираан аӡӷаб агәбжьанытә дхаргалт.
Аиҵбы “акаҵкәыр бақәтәа” ҳәа анлаиҳәа, “– Моумоу, уара уақәтәа,
нас са сыхәнугап”, – лҳәеит, “– Моумоу, бара бақәтәа”, – иҳәан имуит.
– Нас аԥхьа сара сақәымтәар умуазар, уӡырҩы, иуасҳәо зегь ҟаҵа, –
лҳәеит лара. – Абанҭ аҽыхәа, аҽыз, аҽеиқәа, иубо (днарԥшны илырбеит),
убра иарсу алом аакыдхны, аҽыхәа уасуа уалага, уасуа, уасуа,
уанаҟәымҵӡалак, иуҭахузеи, исымоукузеи ҳәа иуазҵаауеит. Аҭакс уара
Аԥсныҟа сцар сҭахуп ҳәа. Нас иара уақәнартәоит, ухәыннагоит. Уи
анаҩсгьы, арма лымҳа унапы ҭушьыр, умаҭәа ҭугоит, арӷьа лымҳа унапы
ҭушьыр, ахьы маҭәа хазы иҭугоит. Аҽеиқәа афатә унаҭоит. Нас аҽқәа
рхәыцқәа ааҵхны акалам иҭаџьгәаны иҵәахны иумаз, дара ануҭаххалакь,
рхәыцқәа анцәыругалакь, уахьыҟазаалак дара уара уҿы инеиуеит, –
лҳәеит ари аӡӷаб.
Ари илҳәаз аҷкәын дақәшаҳаҭхеит. Лара акаҵкәыр дҭаиртәан,
иашьцәа лыхан, дыхәныргеит. Ашьҭахь акаҵкәыр аныларышьҭ, иара
дақәтәеит, аха ихан дышҩаргоз, дҩаурышьҭын, еиҭах ҵаҟа дҭарыжьт.
Аиҳабацәа рыҳәсақәа рыманы рыҩныҟа ицеит, рынхара иацырҵеит,
рашьа иԥҳәыс ҩныжәк аҿы днаган дыҩнарҵеит, дӷархан, лхы дзамыхәо,
дӡыргагаха дҟалеит.
Ари иара (анҭ аишьцәа реиҵбы) иашьцәа данхәнырымга, иԥҳәыс
ишиалҳәахьаз еиԥш аҽқәа ахьыҟаз длеин, аҽыхәа даасуа, даасуа ипҟо
даналага, иуҭахузеи ҳәа иазҵааит, “– Исҭахузеи, Аԥсныҟа ацароуп
исҭаху”, – иҳәеит.
– Ус акәзар, уааины усықәтәа, узгоит, – аҳәеит.
Егьырҭ аҽқәа рлымҳақәа инапы ҭишьын амаҭәа, ахьы, афатә ҭигеит.
Аҽыхәа дҩақәтәан Аԥсныҟа дыхәнанагеит. Дахьыхәназ иԥҳәыс диԥшаан,
бзиа дынирхеит.
Ԥыҭрак ашьҭахь иԥҳәыс “– Шықәсык аҟара ныҟәара сцоит”, – ҳәа
леиҳәеит.
“– Ибзиоуп”, – лҳәан ларгьы дақәшаҳаҭхеит, имҩаныфа излырхиеит,
амҩа дықәылҵеит.
Амҩа дықәны дышнеиуаз, даара акыр дныҟәахьан, аҳак игәашә
днадгылт. Аҳ игәарԥ азна ауаа еизаны иҟан. “– Ара иҟоузеи, ауаа зеизазеи?”
– ҳәа данразҵаа, “– Аҳ хҩык аԥҳацәа имоуп, иԥҳацәа аӡәа-ӡәала асоф
иаақәгыланы аҵәа дыршәуеит, аҵәа заадырхо хаҵас иццоит. Ҩыџьа рхацәа
алрыԥшаахьеит, аӡәы дынханы дыҟоуп, иахьа шьжьымҭан аахыс ажәлар
еилагылоуп, аха лҵәа аӡәгьы иаалмырхац”, – рҳәеит.
Ас аниаҳа, иҽы зымҩак инаԥхьеикын, имаҭәа бзиақәа ишәыз иҽы алымҳа
инҭеиҵан, кәахьчажәк ааишәҵаны, аҳ игәарԥ дҭалт. Аҳ иԥҳа еиҵбы асоф
дахьықәгылаз ари дылбон. Аҳ иԥҳа лҵәа абри иаалырхеит.
Ажәлар еилаҩынтит, “– Абри аччиа иоума сыԥҳа разҟыс илымаз?” –
иҳәан, аҳ игәы иалсит, аха иҟаиҵооз,
Аҳ иԥҳацәа аиҳабацәа згаз ачара бзиа рзиуит. Аиҵбы лхаҵагьы ларгьы
аҽҭра ҩныс ириҭеит. Ус акыр аамҭа цеит, аҳ илақәа ихьуа далагеит. “–
Абынҽа ахш умазар, иухәоит”, – ҳәа иарҳәеит аҟазацәа.
Имаҳәцәа аиҳабацәа цеит абынҽа ахш ааргарц. Иахьцаз акыр аамҭа
иаанхеит.
Аиҵбы “– Аӡлагарахь шәызлацо аҽы сышәҭар, шәымаҳәцәа еиҳабацәа
снарышьҭаԥшрын, инхацәеит”, – ҳәа реиҳәеит.
– Уара аӡыргага уабацо, аӡәы уишьҭало уҟоума? – рҳәеит, аха
аӡлагарахь излацоз аҽы ирҭан, дақәтәан агәашә дҭыҵны дцеит. Ԥыҭк
днаскьахьан иҽыхәа ахәыц аацәыриган, иара дахьыҟаз инеит. Имаҭәа
бзиақәа ааишәҵаны дҩақәтәан имаҳәылацәа дрыхьӡеит. Ҽмыршьагала “ –
Ишәҭахузеи, шәзышьҭоузеи?” – ҳәа дразҵаан, “– Ҳабхәа илақәа ихьуеит,
абынҽа ахш ихәоит ҳәа ҳаҳан, ҳашьҭоуп, аха иҳауам”, – рҳәеит.
– Абынҽа ахш зҭасҭәо акалам сышәҭ, сара ишәзаазгоит, – иҳәеит иара.
Акалам ирҭан, днабыжьҟьан дцан абынҽа ахш амхны ирзааигеит.
– Ари еиԥш ҳзызуз, иуҭаху ҳаҳәа, иуаҳҭоит, – рҳәеит. (Ари дызусҭоу
рдыруа иҟоума!)
– Шәара шәҟынтәи сара акагьы сҭахӡам, амала шәлымҳақәа хәыҷык-хәыҷык сыҵкәоит, – иҳәеит.
Рлымҳақәа хәыҷык-хәыҷык иҵкәеит. Ахш рыманы рабхәа иахь ицеит.
Иаргьы даҽа мҩакала даахынҳәын, иҽырччианы иԥҳәыс лахь днеит. “–
Бымаҳәцәа ахш рыманы иаауеит, аӡлагара ҽы сзықәтәаз аӡәы сиршәан,
исцәигеит”, – ҳәа леиҳәеит.
Анҭ аиҳабацәагьы дук мырҵыкәа ахш рыман иааин, рабхәа дыбзиартәит.
Ԥыҭқ анҵы ашьҭахь аҳ иаҳаит аагарҭа ахьыцәгьаз џьара аба рацәаны
иҟоуп ҳәа. Имаҳәцәа даарыԥхьан иреиҳәеит “– Шәцаны аба сзаажәга!” –
ҳәа. Ани аиҵба усгьы акагьы даԥсам ҳәа акагьы иеиҳәаӡом, аиҳабацәа
аҩыџьа роуп изеиҳәо. Анҭ аиҳабацәа цеит аба аагараҳәа, аха еиҭах
иахьцаз акыр аамҭа инхеит.
– Арҭ шәымаҳәцәа ахьцаз инхаӡеит, ҽабаак сышәҭар,
снарышьҭаԥшрын, – иҳәеит ани аҽҭра ҩныс изырҭаз рымаҳә еиҵбы.
Мап-чап рҳәазаргьы, ҽабаажәк ирҭан, дҩақәтәан агәашә дылҭыҵын
ԥыҭк данынаскьа, ани аҽабаажә наҟ илоуижьын, иҽыз ахәыц аацәыриган,
иара иҿы инеит. Имаҭәа бзиақәа алымҳақәа иаарҭихын, иҽеилаҳәаны
дҩақәтәан, имаҳәылацәа днарыхьӡеит.
– Шәзышьҭоузеи, ишәҭахузеи? – ҳәа дразҵааит.
– Абра аба рацәаны иҟоуп ҳәа ҳаҳан, ҳабхәа ҳааишьҭит, аха
иаҳзыԥшаауам, – рҳәеит.
– Сара ишәзысыԥшаауеит, – иҳәан, днабжьысын, иахьыҟаз иԥшааны
заҟа рҭахыз аба рзааигеит.
– Ҳаи, ари еиԥш абзиара ҳзызуз, иузаҳаурызеи? – рҳәеит дара.
– Сара шәара шәҟынтә акгьы сҭахӡам, акы заҵәык исҭаху уи ауп,
шәҟәаҟәақәа адамыӷ рнысҵоит, – иҳәеит.
Рҟәаҟәақәа адамыӷ рниҵан, иоуишьҭит. Даахынҳәын, адырҩагь
иҽыԥсахны, икәахьчажә ишәхарԥаны иԥҳәыс лҿы днеит.
– Бымаҳәцәа еиҳабацәа аба рыманы иаауеит, амҩа иқәуп, – иҳәеит.
Ари иара аба анааигоз дахьеибашьуаз инацәкьыс маҷк иҵкәазаап,
ани имаҳәыла аиҳабы ичаврала иҿаиҳәан, ус иҟан. Ауха амаҳәцәа
ангәарла егьи, аҳ ари аҽҭра иҭакыз имаҳә инацәкьыс длахәаԥшызар,
имаҳә аиҳабы ичавра ари инапы шалаҿаҳәаз ибеит. Аҳ гәҩарас икит
иҟалақәаз.
– Ари ачавра узҭада? – ҳәа дҵааит аҳ.
Анс-арс иҳәан аиаша имҳәеит азнык азы. Ауха ианааилатәа, “– Арахь
уааи!” – ҳәа аҳ имаҳә еиҵбы диԥхьан днеигеит иара иахь. Мап-чап
иҳәеит, аха мчыла иабхәа иахь дыхәныргеит. Дахьыхәныргаз, иҟалаз
шыҟалаз зегь реиҳәеит, “–Сиашамзар, шәрыхәаԥш шәымаҳәцәа
рлымҳақәа ахьыҵкәоу, еилыхны шәрыхәаԥш, рыбӷақәа ирнуп ирнысҵаз
адамыӷқәа”, – иҳәеит ари аиҵба.
Аҳ даалаган аиҵба ачара изиуит, аиҳабацәа аҽҭра иҭеикит.
Убра ачара ахьыруаз саргьы сақәшәеит, крысфеит, крызжәит. “– Уара
хара ицо уаҩуп”, – рҳәан қәабшьҭк азна атәан сырҭеит, аԥылгыды
ҩацҵаны. Сшааиуаз ҳқыҭа санаалала, Хагәышь Минас даасԥылан, “–
Ҳаи, уаама?” – ҳәа сҽыхәда иҽанааҵаижь, сҽы рҳан, стәан ихы
илақәҭәан, иаацәнарҳәит, аԥылгыдгьы Бганба Рамшьыхә
илеигәыдсҵан, ишьапы ԥнаҵәан, дцыркьыԥо дцеит.
Зыԥсы ҭоу аӡы ҳәа аҟоуп. Зыԥсы ҭоу аӡы дуаҩԥсуп, амаҭ ауп, амаҭ-уаҩԥсы.
Хҩеишьцәа аҟан акры злаз, даара маншәалала аусқәа зԥыхьашәоз,
даара ахаҵара бзиа злаз ауаа.
Абарҭ ахҩеишьцәа аҳ дрыԥхьан инеигеит.
– Уара шәара ишәылам акгьы ыҟам, – иҳәит аҳ. – Акыр шәылоуп,
зыԥсы ҭоу аӡы ҳәа дыҟоуп, дыӡӷабуп, убри аӡӷаб са дысԥыхьашәар
сҭахуп, дысԥыхьашәартә ишәзыҟаҵозар, смал шәысҭоит, – иҳәеит.
Арҭ ахҩеишьцәа дрыԥхьан иахьнеигаз аҳ ас анреиҳәа, “– Амҩа
ҳақәлоит аҳ, изуҳәаз зыԥсы ҭоу аӡы лаагаразы”, – рҳәеит.
Убысҟан убас иаԥын, Аԥсны аԥсуаа рҿы амацәаз ныҟәыргон,
иналаршә-ааларшәны акәымкәан, неиҩымсрада зегьы, аԥсы иԥсыхгьы.
Арҭ аишьцәа ахҩыкгьы рҽааибырҭан амҩа иқәлеит. Акыр иныҟәеит,
ишнеиуаз акәымкәа, хымҩакы ахеихагалоу инеит. Ахымҩак ахеихагалоу
ианнеи, аишьцәа реиҳаба даагылан убас иҳәеит, “– Уара!” – иҳәан, “–
Аа!” – рҳәеит иашьцәа.
– Уара абри амрагыларахь игоу амҩа уаныл, уара абри аҩада игоу
амҩа уаныл, сара абри амраҭашәарахь ицо санылоит, – ҳәа убас
реиҳәеит иашьцәа.
– Убас анакәха, – иҳәеит, – ҳахҩык ҳмацәазқәа (ахаҳә ҵәца дук
иҩахан, ахаҳә аҿы) абра иаҵаҳҵап, змацәаз нхаз, иԥсы ҭам, змацәаз
згаз, иԥсы ҭоуп, абри ала ҳаибадырып, – ҳәаны, арҭ доусы рымҩа
иқәылт.
Ари аиҳабы мраҭашәарахь амҩа дықәлан дыснеиуаз, абри
ихәыҵлашьцаараны, жәҩан имбо дҭаланы, гәаҩара бааԥсык дҭаланы
иҿынеихеит. Дыснеиуаз, арҵәаа-арҵәааҳәа аҳәҳәабжь гоит, ауаҩԥсы
ибылфҩы гоит. Абра иҟоу збароуп ҳәаны абри аҭыԥ аҿы данлеи, маҭ
дуӡӡак амца иақәуп, абылра иаҿуп, ауриақәа амц иақәҵаны ирбылуеит,
ишаҵәы-шаҵәуеит.
– Ҳаи, абаа, ари зыхшәырҟьои? – ҳәа иҳәан, даацхраан, избылуаз
ауаа наԥхаҵаны, иара амца иалигеит.
Амаҭ амца ианалига, дуаҩԥсха даагылан, убас иҳәит: “Уара!” – ҳәа
иҳәан иҳәит, “Аа” – иҳәеит.
– Уара узқәу амҩа даара имҩа хьанҭоуп, ԥсҭазаарыла угьыжьуазар
бзиоуп, са сызлаумаҭәоу аҿы суцхраауеит, – ҳәа иҳәан иҳәеит (ани
амаҭ иалҵыз иоуп изҳәо) абҩа, бҩа гьыжь хәыҷык ааииҭеит, бҩатә гьыжь
хәыҷык. – Абри уснеиуа бҩа гәараны, бҩала ихыбны, аҩнгьы, агәарагьы
уладгылоит. Убра инхо сеиҵба иоуп, уахладгылуа арҵәаа ҳәаны
аҳәҳәабжь уаҳауеит, идыдуеит, аҳәҳәабжь, аддыбжьы рычҳара цәгьаны
иҟалоит, аха уҽырӷәӷәа. Иара уиҳәынҷаанӡа, уара абри абҩа хәыҷы иусҭо
ирба.
– Иуҳәаз саҳаит, – иҳәеит, абҩа гьыжь ааимхны днаидҵны дыснеиуаз,
ани амаҭ иалҵыз ауаҩ иззиҳәаз аҭыԥ дақәшәт. Диԥылт ани иашьа еиҵба
ирдыдуа, ирмацәысуа, атәыла рбго, ани абҩа ииҭаз аҽыҭ аниирба, уа
дааникылт.
– Уара! – иҳәеит уигьы. – Уара уахцуа зыԥсы ҭоу аӡы ҳаҳәшьа лҿоуп,
аха анеира цәгьоуп уи лҿы. Убра унеиаанӡа, сашьа еиҵбаӡа иҿы унеиуеит.
Сашьа уҭеимырхар, уцуат, аха убра ивсра цәгьоуп, – ҳәа иҳәан иҳәеит,
раӡнык наииҭт. – Агәара уахладгыло раӡнуп, аҩны раӡнуп, агәашә
раӡнуп, рызагьы раӡныла иҟаҵоуп, ара уахааиз шьҭыбжьы умаҳаӡаз
еиԥшуп, убра еицәоу уаҳауеит, угәы умышьҭыкәа абри узирбозар, уԥсы
нхоит, – ҳәа иаҳәаны раӡын ԥҽыхк ииҭт.
– Иуҳәаз саҳаит, – ҳәа наҳәаны, араӡын ԥҽыха ааимхны, амҩа
дықәлеит. Дышлеиуаз, ани исиҳәаз еиԥш акаамеҭ диԥылт, диԥылт
акаамеҭ, аха игәы ирӷәӷәан иҽаҵеимырхт. Араӡын неиирбан, уи ала
ихҽраны иҟан ани имч, иаахыҵт абжьы цәгьа.
– Ҳа-ҳа! – иҳәан, дааччеит иҳәеит. – Уара узышьҭоу зыԥсы ҭоу аӡы
са сеиҵбы лоуп, зыԥсы ҭоу аӡы лҿы уцуеит. Аха абас уара уеиԥш
изылшаны, игәаӷьны, ичҳаны иаауа аӡәык, ҩыџьак иаауа ахацәа ӷәӷәақәа
уброуп иахьҭахо, ара ҳара иҳавслоит, аха убра уаҩ дызцом, ҳа
ҳҿынӡагьы иааиуаз маҷӡан, уара уааит. Убра уҭахуеит даара
уҽумырӷәӷәар, – ҳәаны иеиҳәеит. (Изҳәо ани амаҭ иалҵыз иашьа еиҵыбӡа
иоуп уажәы.)
– Нас ҟаҵышьас иамоузеи? – иҳәеит ари ауаҩгьы.
Ахьы ҽыҭк ааииҭеит.
– Уахлеиуа агәара, агәашә, аҩны – рызагьы хьуп, аҽеилыргаха умоуа
аҿыҵәҟьа уназгуа усхоит. Аха уҽырӷәӷәа, абранӡа аара анулша, ҳара
азин ҳамам уа унагара, знык иуулакгьы абжьы цәгьақәа чҳаны абри
иусҭаз ахьы узлырбар, нас уеиқәхоит, – ҳәа иеиҳәт.
– Аа, уи акәзар бзиоуп, – иҳәеит.
Уажәы ани ахь ҽыҭ ииҭаз аашьҭихын дыснеиуаз, агәашә аԥхьа ӡык
ыҟан, аӡы абыржә снаҿыхәанда, ианагь изжәланда уҳәо убас аӡыхь
ахха-аххаҳәа иаауан. Ари ауаҩгьы агәаԥхара иоун, аӡыхь аҿы слатәан
сыԥсысшьап иҳәан длатәеит.
Абра аӡыхь аҿы дыстәаз, ҟәраанк хаууаны иаауеит, аӡы зжәуеит
ҳәа, аӡаҿы иааӡаанӡа, иааԥсаны иҟан, икаҳаит. Ари дахтәоу днаԥшны
ибоит. Игәы иаарыцҳанашьан, дҩагылан аҟәраан аашьҭихын, иааганы
аӡы аиржәт. Аҟәраан иадыруаз ақәҟаара акәын,иҩиқәҟаан,
иҩышьҭԥрааны ицеит. Иара дҩагылан (уажәшьҭа, иԥсшьаны, егьины ани
ахьтәы ҩны, ахьтәы гәара, ахьтәы гәашә ахь ихы ирхеит) иҿынеихеит.
Дыснеиуаз, ахьтәы гәашә днадгылт. Агәашә аҿы днеин, агәашә
анааирты, атәыла бгеит, убас абжьы цәгьа ҵысит, уаҩытәыҩса
иааизымычҳартәы. Аха уи хьаас икызма, ари идырга имаз, аибадырга
имаз (ахь ҽыҭ) аацәыриган, атәылабгара акгьы алымшеит, иаразнак
иааиқәтәеит.
– Уара! – ҳәа лҳәеит иҳәеит, дыӡӷабуп, – Уара амҩа узықәу аҳ изоуп,
аҳ ԥҳәыс дааигахьеит, уи изы са суццаӡом, уи сиццаӡом, сиццар, иҳақым.
Уара уҷкәыноуп, уара суццуеит, сгы, аҳ уиҟәаҵ, – лҳәеит.
– Ааи, уи акәзар, бзиоуп, – иҳәеит. Уи ала уа еинаалт.
Ларгьы иугәамԥхашаз аӡә лакәӡамызт, ахьы бӷьыш лакәын, лцәа
дҭыԥхо. Еинаалт.
– Иҟоу удыруоу? – ҳәа лҳәан иҳәеит. – Аа! – иҳәеит.
– Абри смацәаз смацәа иахоу усҭуат, абри уанацәажәалакгьы
иахыуҭаху аҭыԥ аҿы сыҟоуп, уара иахыуҭаху аҭыԥ аҿгьы уҟоуп. Ауаа
сырбуа, сырҳауа, ауҭра сынҭаҳуа акәымкәа, уара изакәтәызаалакь
ихәума-иԥхьума, иуҭаху зегьы аусқәа ҟалуа, абри ҟанаҵуаит. Уара
сахыуҭаху аҭыԥ аҿы иануҭахзаалакь сыҟоуп, – ҳәа лҳәан иҳәеит, амацәаз
илҭеит.
Амацәаз аниԥыхьашәа, амацәаз днацәажәан, “Иҟалозар, са
сахықәҵыз сҭыԥ аҿы сыҟазааит”, – ҳәаны даналга, дахықәҵыз, ани
иашьцәеи иареи ахаҳә рмацәазқәа ахаҵарҵаз аҭыԥ аҿы уа днанагит.
Аҳа. Уа даннанага, рмацәазқәа зҵаз ахаҳә кны дҩахан длаҵаԥшын,
амацәазқәа рыхԥагьы уа иаҵоуп, иара итәы надкыланы. Иашьцәа аҟаӡам,
иахыҟоу седроу.
– Сашьцәа еибганы, рыԥсы ҭаны иҟазар, абри иахысҳәо аҭыԥ аҟны
иҟазааит! – ҳәаны имацәаз днацәажәан, иашьцәа ааит. Иашьцәа
рҩыџьагьы ааины илагылт, егьит.
– Уара уахьыҟаз иҟоузеи? Уара уахьыҟаз иҟоузеи? – ҳәа неибырҳәа-ааибырҳәақәеит.
– Шәара иҟашәҵеи шәахьыҟаз! – иҳәан, ари дразҵааит иашьцәа.
– Иҟаҳҵа егьыҟам, акгьы ҳақәымшәт. Уара узықәшәеи? – рҳәан,
иашьцәа иазҵааит.
– Сара сзықәшәаз абас, абас ауп, дсыԥшааит, снеит лара лҿы зыԥсы
ҭоу аӡы лҿы, – иҳәеит.
– Ҟаҳ, уара, ус акәзар, иулҭаз амацәаз ҳарби! – рҳәеит.
– Смацәаз зышәсмырбои, абра снацәа иахоуп, – иҳәеит. Идирбеит.
– Моуму, ус акәым, иаамӷыхны иҳарбы! – рҳәеит иашьцәа.
Иааимӷихит, илахәаԥшын, амацәаз, мацәазуп.
– Ҳара аҳ иҿы ҳаҟазааит, ҳашьа ара дыҟазааит, – ҳәаны амацәаз
иақәцәажәт.
Анҭ аишьцәа аҩыџьа анс амацәаз ианақәцәажәа, дара аҳ иҿы инит.
– Уара ҳаззушьҭыз аус ҟаҳҵит, – ҳәа рҳәит.
– Иҟашәҵи, исԥаҟашәҵи! – иҳәит аҳ.
– Ҳаззушьҭыз, зыԥсы ҭоу аӡы даагит, – рҳәит.
– Дабаҟоу?
– Абри амацәаз унацәажәоит ауп, нас абра уаԥхьа дааины даагылоит,
– рҳәан амацәаз наган аҳ инаидыркит.
Аҳ амацәаз дақәцәажәан, зыԥсы ҭоу аӡы деиқәышьқьраауа дааин
иаԥхьа даагылт. Ачараура иалагт, акаамеҭ ҟалит, аҳ имал аишьцәа
аҩыџьа ириҭт.
Ани нахьхьи инрыжьыз рашьа еиҳабы длахырқәақәо амҩа дланылт.
Дыслеиуаз, быжьҩык ахәыҷқәа хырқәақәо итәоуп. “Иҟалеи,
ишәыхьзи?” – иҳәан дларыдгылт.
– Иҟали, ҳаб амца дабылуан, дырбылуан, иԥсы еиқәурхан, уара
уусқәа ахыманшәаламхаз еиликаан азы иҽкнаҳаны иҽишьит, – ҳәа
иарҳәт ахәыҷқәа.
Ас аниаҳа, уаҳа џьара дкыдымгылаӡакәа, дысиашаз аӡыхь аҿы днеин
(ани ԥыхьа иԥсахьишьаз аӡыхь аҿы), дыстәаз акәымкәа, ани зны аӡы
зиржәыз аҟәраан ԥырны иааит. Аҟәраан ааин, адырҩагь ани зны
иахькашәаны иахьышьҭихыз аҭыԥ аҿы иаахыҳәҳәеит ауп, еиҭакаҳаит.
Иаашьҭихын адырҩагь иааганы аӡы аиржәит. (Уаҳа дызҿуи усгьы,
џьаргьы дыццакӡом, иҟаиҵара издырам.)
Аӡы аржәны иоуижьит аҟәраан. Аҟәраан, ихьтәы ҟәраанхан, иааин
ани аҳ иашҭа иҭалт. Ана иқәтәоит, ара иқәтәоит, ауама ҟанаҵоит.
– Уара абри ахьтәы ҟәраангьы кны исышәҭ, зыԥсы ҭоу аӡгьы дсымоуп,
нас са сеиԥш аҳра змада! – ҳәа реиҳәт. Анҭ аишьцәа аҩыџьа роуп
изеиҳәо.
Иаашьҭагьыжьын аҟәраан ркит. (Аҽыднаркит умбо!) Инарган аҳ инапы
иқәдыртәеит. (Аҳ инапы ақәтәаракәӡам, инапы иацҳар ауп иаҭахыу
умбо!) Аттыҟҳа ани амацәаз ахахаз аҳ инапы иацҳаит, инапы ачра
иалагеит, ачра ианалага, “ – Аа, абаақәа, снапы чуеит, амацәаз ахышәх!”
– ҳәа иҳәан иҳәеит, инапы иахаз амацәаз лахырхын инаганы ачанах
иандыршәлит. Иара (аҳ) уи даҿҳәырын усгьы, дагон, ани аҟәраан
ахьицҳаз, аԥсра далагит. Аҟәраан ачанах инаныслан, амацәаз
аанкәыцәааны иԥрит.
Аҟәраан ааԥсаны ианыҟаз, ианкашәаз ишьҭыхны, аӡы азыржәыз
аҷкәын дхырқәақәо, аӡыхь аҿы дхырқәақәо дахьтәаз амацәаз аманы
инеит. Инаҭеит.
– Зыԥсы ҭоу аӡы! Гәнаҳа аҟазар, быгәнаҳа сахь имааиааит, ара быҟаз!
– ҳәа иҳәан иҳәеит, амацәаз данақәцәажәа, зыԥсы ҭоу аӡы дааин иаԥхьа
даагылеит. – Ара быҟаз, са сцоит сашьцәа рҿы, сашьцәа ртәы (рыӡбахә)
еилыскаауеит, – иҳәан, иашьцәеи иареи ахеиԥырҵыз дҩеин, дрыԥхьан
(ани имацәаз ала дырмыԥхьеи шьҭа!), иааигеит.
– Уара, иҟашәҵеи? – иҳәан дразҵааит.
– Иҟаҳҵеи, ашиԥка ҳахьт, анахь, арахь, анс, арс, – рҳәит.
– Ус акәӡам. Дунеи шәахынӡақәу са сышәгәалашәалааит, ус дула шәа
шәымԥсааит, – ҳәа дрықәшәины иоуижьит.
Абри ала абра аҵыхә нҵәеит зыԥсы ҭоу аӡы лыӡбахә.
Нхаҩ бзиак дыҟан, иԥа дыҟан, иԥҳәыс дыҟан, уаҳа уаҩгьы димамызт.
Амал рацәаӡаны измаз уаҩын иара. Дсыҟаз иаџьал аан дыԥсит. Даныԥсы,
амал иацуҵозароуп, иацухыр, имаҷхуа, ирфуа, егьиуа, рыфатәқәа исааиуаз,
иаарыхны имаз нҵәо ианалага, “ – Нан, аԥара усҭуат, уцаны ухәаахәҭны
акы аага!” – ҳәа иалҳәит аҷкәын иан.
Аԥара аашьҭихын дыснеиуаз, лажәк рыххо џьоукы ирыманы илеиуеит
иаҳшьуеит ҳәаны.
– Ҳаи, абаақәа, шәыжәла нҵәеит, ирыцҳауп, иамашәкузеи алажә,
ишәымшьын, ахә шәысҭоит, – иҳәеит.
– Иаҳшьыр иабаҳамаҭәоу, аԥара ҳаҭ, – ҳәа рҳәан иҳәеит, аԥара нриҭан,
ала аарымхны аҩныҟа иааигеит.
– Иааугеи, нан, иаҳфара? – лҳәеит иан.
– Ала аазгеит! – иҳәеит.
– Иабаҳамаҭәоу, нан, ала?
– Имшуеи, аԥсы ҭоуп, адәы иқәуп, иҟазааит, иабаҳԥырхагоу? – иҳәит.
Адырҩаҽны еиҭах, “ – Сан, сара уаҵәы сцуеит, аԥара сыҭ”, – ҳәа иҳәан
иҳәеит, адырҩагьых иан аԥара лымхны амҩа дықәылт. Амҩа дықәлан
дыснеиуаз акәымкәа, цгәык џьоукы иԥхарҵан, иршьырц иԥхаҵа ирыма
иснеиуаз ибит, цгәыжәк.
– Ҳаи, уара, шәыжәла нҵәит, изыхшәырҟьози абри ацгәы? Иамашәкызи,
абаа? – иҳәит.
– Ари ҳамшьыкәа, ари шьтәуп! – рҳәит.
– Ишәымшьын, ахә аԥара шәысҭоит, – иҳәан, ахә нариҭан, ацгәы
рымхны иааигит.
– Иааугази, нан? – лҳәит иан.
– Ацгәы аазгит, – иҳәит.
– Иабаҳахәо ацгәы?
– Иҟазааит, џьоукы иаҳшьуеит ҳәа иԥхаҵа ирыма инеиуан. Ирыцҳасшьан,
идмыршьыкәа, ахә ахшәааны иаазгит, иҟазааит, – иҳәит.
Абри ашьҭахь мышқәак ҵит.
Уажәы ари аҷкәын иани иареи амла инҵәо ианалага, адырҩагь иан аԥара
лымихын амҩа дықәылт. Дышнеиуаз, џьоукы маҭкы ршьуеит.
– О, уара, шәыжәла нҵәеит, изыхшәырҟьозеи? – иҳәит.
– Ишьтәуп, иаҳшьуеит! – рҳәеит.
– Ахә шәысҭоит, ишәымшьын, – иҳәеит. Ахә риҭан, амаҭ
димыршьыкәа ирымихт.
Амаҭ “– Арахь уаала!” – ҳәа аҳәан иҳәеит, даман аҿынанахан, ҳаԥык
аҿы днанагеит.
– Уажә саби сани рҿы уназгоит, сыԥсы еиқәзырхаз шуакәу
анрасҳәалак, убас раҳәа: абри аҭакәажә лмацәа иахоу амацәаз
сымазааит (сан лнапы амацәаз ахоуп) ҳәа ҳәа. Убри амацәаз иаауҳәо
ҟанаҵоит, – аҳәеит амаҭ.
Аҳаԥаҿы дахнанагаз, амаҭ ани аби уа итәан.
– Ари иааугаз дызусҭада? – ҳәа иҵааит.
– Ари иаазгаз сыԥсы еиқәзырхаз иоуп, – аҳәеит.
– Узыҳәои? – рҳәеит.
– Ди, абри бнацәа иахоу амацәаз ауп исҭаху, уаҳа акагьы сҭахым, –
иҳәеит.
Ари амацәаз ауп исҭаху аниҳәа, рыбӷа ԥҵәеит, аха иҟарҵои, анахь
рԥа иԥсы нирхахьеит, мап рзымкызт, иалухи, амацәаз ирҭт. Иман дааит.
– Нан, уахьыҟаз иааугеи? – лҳәан иан диазҵааит.
– Иаазгеи, џьоукы маҭкы ршьуа избан, цәгьала аԥсы еиқәсырхит.
Амаҭ аҭынхацәа сныҟәызгашаз ак сырҭан исыман сааит, – иҳәит.
– Изакәузи?
– Амацәаз.
– Амацәаз иааугаз иалшози, иҟанаҵуеи?
– Иҟанаҵо уажә бахәаԥшла, ҳастол шхио! – ҳәа иҳәан иҳәеит,
даацәажәан, рхәы ирҭахыз рхианы иаақәгылт. Иангьы иаргьы латәан
акрырфит.
Ари аҷкәын ауха даниоз “ – Сара сызлоу ақыҭа сара саҟара нхамҩа
рымамкәа иҟазааит, са сынхамҩа зегь рыҵкыс еиҳазааит”, – ҳәа ҳәаны
диеит.
Шьыжьымҭан данааԥш, имаҵуцәа еибаршаҟьо агәара иқәуп, ахан
дыҩноуп.
Ари ас дшыҟалаз аҳ ибеит. Аҳ ари инхара ас ианиба, ус иҳәит,
ҿаҭахьыс имоуп, ԥҳа заҵәык димоуп, игәар хәыҷык еицыхацәан
(еиҟарамызт – С.З.), “ – Сгәар зыриашо, сыԥҳа дисҭоит”, – ҳәа ҿаҭахьас
иман. Амшын нырцә раԥк дынхон, амни араԥ бзиа дылбон аҳ иԥҳа. Ари
аҷкәын аҳ иҿы днеит.
– Угәар сыриашоит, уԥҳа дсыҭ, – иҳәеит.
– Ириаш, дусҭоит, дгы! – иҳәит.
Ари аҷкәын изыҳәа агәар ариашара иаҭахыз, ани имацәаз
днацәажәан, адырҩаҽны ашьыжь аҳ игәар иашахәҵәараӡа ибит. Ани иԥҳа
дииҭан, дигит. Дынхуан, мчыбжьык, ҩымчыбжьа анҵы, иԥҳәыс диазҵааит:
– Уара, уара абас иаразнак анхамҩа ҟаҵышьас иауҭеи, саб игәар
иаразнак излауриашеи, абри злаҟауҵаз сауҳәар сҭахын, – ҳәа иԥҳәыс
дыхҭалкт.
Акыр имҳәақәазт, егьизт, аха аҵыхәтәан дсааиуаз имҳәар лымузт, иҳәит,
“– Абри смацәаз ауп зегь ҟазҵа”, – иҳәит.
– Исырби уара, исыҟоу збоит, – ҳәа лҳәан, иааимылхын, –Ари ажәытә
дсыҟаз дыҟазааит, саб игәаргьы искьаҳәыз икьаҳәзааит, саргьы араԥ иҿы
сыҟазааит, – ҳәа лҳәан иҳәеит, араԥ ишҟа дынхыҩрыла дцеит. Ари ус
уаанӡа дсыҟаз даанхит, аҳ игәаргьы уаанӡа исҩадараз еиԥш иааҩадарахт.
Дхырқәақәо дыстәаз ани ацгәажәгьы, алажәгьы ааин иааидгылт.
– Иухьи? – рҳәан иазҵааит.
– Исыхьыз абас, абас ауп, – иҳәит.
Алажәи ацгәыжәи уаҳа акгьы мҳәаӡакәа индәылҵны рҿынархан, амшын
ӡы рҽынҭарыԥсан наҟ инырт. Нырцә араԥ иҿы инеит. Иахнеиз, араԥ иҩны
шәы заҵәык ҿоуп, ашә ианагь иаркуп, абра ауаџьаҟ кылгоуп, абри ауаџьаҟ
ауп, уаҳа анеирҭа амаӡам. Ацгәы “ – Са сыҩналоит”, – аҳәит. Ацгәы ахарԥа
иҩыхәнан, илҭалан, ари ауаџьаҟ илҭалан, аҳ иԥҳаи араԥи ахьиаз инеит.
Инеин амацәаз ааԥыхьашәан иаман иҩыхәнеит еҭырҩагь. Аҟәараҿы, амшын
ахықә аҿы ианааи, ацгәи алеи амацәаз еимаркит.
– Уара, са исыҭ, са изгоит, – ҳәаны ала ус аҳәит.
– Уара иузыргом, са соуп аханатә иаазга, са изгоит, – аҳәит ацгәы.
– Уара аӡы ухәласыр, умеицәкьысыр аурым, уеицәкьысыр, аӡы
иаҳцәагоит, – аҳәеит ала.
Акыргьы еимаркит, аха аҵыхәтәан ацгәы иамузт, ала аҟәаҟә иҩықәтәан,
амацәаз аманы аӡы (амшын) иҭалт. Даара бзиа иааскьахьан еиԥш, ацгәы
аӡы ҩахәлаҵәан, ианааицәкьыс, амацәаз ҩаҿыҵшәан аӡы иагит.
Уажә иҟарҵари? Илалаган, амшын иҭаз аԥсыӡқәа рыкра иалагеит.
Аԥсыӡқәа кны иршьуа, ирыӷраԥшуа, икны иршьуа ирыӷраԥшуа, аҵыхәтәан
ԥсыӡк ишамаз рбан, амацәаз амырхит. Ирыман иааит. Иааин, ари анхаҩы
иԥа имацәаз аниоу,“ – Аҳ игәар сыҟаз аҵкыс еицәаны иҟазааит, иԥҳа
дахьыҟоу ԥсҭазаара лымамзааит, са сшынхоз аҵкысгьы еиӷьны сынхааит”,
– ҳәаны амацәаз дацәажәан, инхамҩа аҵкыс еиҳаханы анхара далагеит,
егьырҭгьы (аҳи иԥҳаи) ихырқәақәо адәы иаақәхт. Саргьы абрахь саақәлан
сааит.
Хаҵеи ԥҳәыси ыҟан, хшаа дрымаӡам. Рҩыџьагьы рымацара ихкәаахӡа
аҩны итәоуп.
– Уара, ужәла нҵәеит, мҩакы уқәлар, џьара ак уаҳауазар умбари,
егьии, – ҳәа лҳәан иҳәеит, илабажә ааиҵшьуа амҩа дықәланы дыснеиуаз
акәымкәа, амаҭқәа ҩба атах-сахҳәа исеиқәԥоз дрыниеит. Алаба
нарыбжьеикын, еимихт.
Арҭ амаҭқәа анеимих, ԥҳәыск дааидгылт.
– Ара аҷкәынцәа иеиқәԥоз зыпҟоз уара уоуома? – лҳәеит ани
иааидгылаз аԥҳәыс.
– Быжәла нҵәеит, закәызеи ибҳәо, са исԥасыпҟоз, са исымпҟеит,
дара еисуан, еимысхт, – иҳәеит.
– Издырот. Уара сызықәшәо сзеилкаанда ҳәа амҩа уануп, узықәшәо
еилукаар уҭахызар, са иуасҳәоит, бызшәа хкыс иҟоу зегьы уҵуа
уҟасҵоит, – лҳәеит.
Бызшәас иҟаз зегьы ирҵаны доулыжьит. “ – Уцала, узықәшәо
убаанӡа”, – ҳәа иалҳәт. Амҩа дықәлан адырҩагь дцот. Дыснеиуаз,
уасахьшьцәақәак ахьтәаз днеит. Ауасахьшьцәа “ – Уа бзиала уаабеит,
уаама?” – рҳәан, “ – Ааи, сааит”, – иҳәеит.
– Уара узусҭада?
– Сара соуп.
– Ара утәа, – рҳәан днадыртәан, дтәоуп.
Алақәа уыууеит раҳәцә иқәтәаны. Анҭ алақәа ахуууа ирҳәо ари ауаҩ
иаҳауеит, еиликаауеит, бызшәас иҟоу зегьы имдыруеи уара!
– Ее, уаха ҳзықәшәараны иҟази, арахә усгьы ирҟәаҟәот, аха ҳаргьы
ԥсҭазаара ҳамамкәа ашәарах, агыгшәыг ҳарфоит. Ахьшьцәа ирдыруазар
уаха ҳҭыԥ ҳахырымгоз, – рҳәоит абанҭ алақәа.
– О, уара! – иҳәеит ари ауаҩ анҭ алақәа ирҳәоз аниаҳа.
– Аа!
– Уаха абра аҭыԥ шәахыҵроуп, – иҳәеит.
– Аҭыԥ ҳашԥахыҵуа? – рҳәеит.
– Абра аҭыԥ ҳахымҵыр, абарҭ алақәа абра ирҳәо убри ауп, уаха
ашәарах ҳақәлоит, шәырахәгьы рҟәаҟәоит, ишәзеиқәырхом, ҳақәҵып,
– ҳәа иҳәан, иқәҵт. Иқәҵын, инаскьаны итәеит.
Инаскьаны итәан, руаӡәк, хаҵа бзиак, ӷәӷәак даалҵын, абри ииҳәаз
иашазар збап ҳәаны иҿынеихан даннеи, гыгшәыгла ани аԥаса иахьтәаз
аҭыԥ агәар ҭәны ибеит, руаса гәар.
– О, уара, шәанаџьалбеит, избаз абри ауп, абас ауп иҟоу! – ҳәа
дыҩны дааин иҩызцәа ахьшьцәа иреиҳәеит.
– Нас уажәы исԥаҟаҳҵуа?
– Шьҭа ҳалбаауеит, арахә рылбаацара ашҟа ҳцуеит, амҩа ҳақәлап,
– ҳәа иҳәеит, амҩа иқәлеит. (Ашьха акәын арҭ ахьыҟаз.)
Рырахә еибга, изҩыда, илеидырцалан, ирыма амҩа иқәланы исаауаз,
сыск даара уамак иаҭәамкәа, маҷк иаагны рышьҭахьҟа инхеит, егьырҭ
ирыхьӡом. Абри асыс ан абжьы аргеит, “ – Уара, уааи, уааи, уааҳахьӡа,
умааиӡо?” – ҳәа.
– Сызланеиуеи, сеидара рацәоуп, абри шәара шәымшра зегьы са скьаԥ
иалоуп, – аҳәеит асыс.
– Ҳамшра зегьы укьаԥ иалазаргьы уҽурӷәӷәароуп, уҽырӷәӷәаны
уааҳахьӡала, – аҳәеит ан.
– Иабаҟоу исзышьҭыхуам, шәымшра зегьы ашьҭыхра цәгьоуп, – аҳәеит
асыс.
Ус, ус арҭ ахьшьцәа иахырҭахыз аҭыԥ аҿы ианнеи, “ – Уара!” – ҳәа
рҳәан, иҳәеит, “ – Аа!”
– Уара абзиара ду ҳзууит, ҳарахә еиқәурхеит. Иуҭаху арахә ԥҵәаны
иуаҳҭоит, игы, – рҳәит.
– Ҟоҳ, сара абзиара зышәзызуз арахә сышәҭанда ҳәа акәӡам, аха ак
сышәымҭар шәымуазар, абри асыс сышәҭ, уаҳа акагьы сҭахым, – иҳәеит.
– Ҟоҳ, ари арыцҳа амацара сԥауаҳҭуа, уара ҳаиқәурхеит, иагьҵасым
уқәнага уаҳамҭар, – рҳәит.
– Моумоу, абри ауп исҭаху, шәа шәҟынтә уаҳа акагьы сҭахым, – иҳәит.
Асыс наирҭан иманы амҩа дықәылт. Иҩны дазааигәахо дзааиуаз, ани
амаҭқәа ахеисуан иахааимихыз данааиуаз, ани аԥҳәыс деиҭеиԥылеит. “ –
Уара!” – ҳәа лҳәан иҳәеит, “ – Аа!” – иҳәит.
– Абри асыс иугуа, уаха уҩны уаннеилакь ишьы, иааиҿыршәшәаны,
ақәаб илҭаҵаны ижәы. Уԥҳәыси уареи ишәзыфо абаҩқәа аалыршәшәаны
угәар иаакәыршаны икаԥсы, шьыжьымҭан иаашар иҟоу убап, – лҳәит.
Ари ас заҳарыз иара иакәын, асыс иманы аҩны данааи, длалаган исыс
ааишьын, ани аԥҳәыс исылҳәаз еиԥш иҟаҵаны, игәар иакәыршаны икеиԥсеит
абаҩқәа, ажьы иԥҳәыси иареи ирзыфоз рфит, атәан каиҭәт, дҩаиан дыцәт.
Шьыжьымҭан данааԥш, аҽҭра аҽқәа ҭагылоуп иҳәит, иҽыхьшьцәа ыҟоуп
иҳәит, акәытқәа адунеи иазкӡом иҳәит, алақәа иҳәит, ус дыҟоуп, имаҵуцәа
иҳәит.
Ани иԥҳәыс гызмал, ҽааны инкылымсыз, ани анылба иҳәит, ани зызкыз
аулымдырхуаз, “ – Уара абри уара уахыҟаз ак уаҳаит, маанык ҵаны уааит,
иуҳәом акәымзар”, – лҳәит, “Иуҳәароуп!” – ҳәа лхаҵа дааисны дылкит.
– Исҳәо арбан бара, быжәла нҵәеит, ус ҳазшаз игәаԥхан иҟаиҵит, уаҳа
ари уажә ара уаҳа ҵакык аманы, егьины иҟам, бысҟәаҵ, – иҳәит. (Иҳәар
ҟалаӡом, иҳәар зегь ԥхасҭахои).
Анс-арс иҳәит, аха иԥҳәыс илмуӡит, дылкӡит. “Усгьы ҳахыӡаара ааит,
ҳақәӡӡаауеит”, – иҳәан днеин, бысҭа ҿахрак ыҟан, иаашьҭихын, ила иршәны
инамҵаижьт. Абысҭа ҿахра ала исафоз арбаӷь ааин, ала иамцкласны афара
иалагит. (Ари ахаҵа имаӡа абар-абар иҳәахьеит, ари уеизгьы ҭаха сылҭом
иласҳәап ҳәа игәы иҭоуп, егьигӡам).
– Уара усҟәаҵ, ҳаԥшәма имаӡа иԥҳәыс илеиҳәараны дыҟоуп, иҳәар,
уаргьы саргьы ҳҟалом, ҳнықәыӡӡаа ҳцоит, убранӡа ма сызхара сфап, –
ҳәа ала ус аҳәит иҳәеит.
– Ҳоҳ, уара убри ҳаԥшәма ҳәа узҿу ԥҳәыс заҵәык димоуп, иԥҳәыс
имч лықәымхеит. Сара абри агәара иқәу акәытқәа рызагьы сыҳәсақәа
роуп, акакала еиламырцҳакәа зегьы срыхьӡоит, ак шьаҿак инасышьҭуам,
абри ҳаԥшәма иԥҳәыс заҵә дизмыршәеит, – ҳәаны ус аҳәит ани арбаӷь.
Ари аԥшәма ани алеи арбаӷьи ирҳәоз имаҳауази, ианиаҳа,
иҽааирӷәӷәеит. Арахь иԥҳәыс илмуӡит, ианылмуӡа, “ – Ибмуӡозар, иҟоу
басҳәап! – иҳәан, – Аа!” – лҳәит.
– Ибмуӡозар, бааи ҳҽыжәлап, џьара цатәык ҳамоуп, амҩа ҳақәлар
ибасҳәоит, бҽыжәыл! – ҳәа иҳәан иҳәеит, днаганы аҽҭакы длақәиртәан,
даасын ашҭа илага илҭеиҵеит. Уажә лара аҽы дашьуеит.
– Сашьуеит, ужәла нҵәеит, – ҳәа лҳәан, иҳәеит дыҳәҳәеит:
– Башьа заҵә ибымоу бинықә, умаӡа саҳәа ҳәа даҽазны
сшыхҭабымкуала, уаҳа сшузымҵаауа ҳәа, бсызҵаауазар, бсызҵаараны
быҟазар, блыбаазгом, – ҳәа иҳәеит иҳәеит.
Иҟалҵоиз, уаҳа сшузымҵаауа ҳәа лашьа заҵә дылнықәт. Нас лашьа
данылнықә, аҽы ааникылан дылҽыжәихын, ларгьы лыԥсы лыманы
аҩныҟа днеит, иаргьы иҽы наганы аҭыԥ аҿы иҿеиҳәеит.
Аԥҳәыс бааԥсы уаҳа ҵҩа лымамкәа абас дыҟоуп.
Иҟазаарын хаҵаки ԥҳәыски. Абарҭ кыр аамҭа хылҵ дрымаӡамкәа
ишыҟаз, аԥҳәыс лцәа ахшара далашәеит, лцәа лтәымкәа дҟалеит.
Аҷкәын дроут хылҵс. Аҷкәын быжьшықәса ихыҵуа даныҟала, ахыци
ахәымпали кны ацәҟьарақәа кыдҵаны дреихсуа далагеит. Аб ари
деигәырӷьон, сара сеиԥш дшәарыцаҩхоит ҳәа. Ус, ари жәохә, жәаф
шықәса дырҭалт. Шәарыцара дцо далагеит. Ашәарыцара дахьцоз
идырҩатә еиӷьхон, ашәарах рацәа ршьуан. Ари дшәарыцаҩ духеит. Ус
дшыҟаз акәымкәа, мышкы шәарыцара дахьцаз шьабысҭак иқәшәеит.
Иара идун, даара иԥшӡан, иибахьаз ашьабысҭақәа кыр иреиԥшымызт.
Аҵықьҳәа даннеихс, икаҳаит, дыҩны данаахахх, иҵҟьаны ицеит.
Ари ашьабысҭа кырынтә иԥыхьашәахьан. Днеихсуан, икаҳауан.
Дыҩны данаахаххлак, иҩаҵҟьаны ицон, деиҭеихсуан, еиҭакаҳауан.
Данаахаххлак, еиҭах иҩаҵҟьаны ицәцон.
Абас быжьшықәса дгәаҟит. Ус ишыҟаз акәымкәа, ԥҳәысгара аамҭа
ааит, ӡӷабк дҳәаны диртәеит. Лгара аҿҳәара аанӡа ԥыҭк шыбжьаз, иҩызак
зыгәра игоз, аиашьа еиԥш ииҭахыз иеиҳәеит ашьабысҭа атәы. Ари аӡӷаб
уи аҷкәынгьы бзиа дибозаарын. Ҽнак лара лҿы дахьнеиз, “ – Бара
дызусҭада зыӡбахә бҳәо, быжьшықәса ҵуеит шьабысҭак дашьҭеижьҭеи,
аха изымшьит. Сара сахьцо махәи ҵыси еиқәсыртәом, сзакә
шәарыцаҩугьы баҳахьеит. Сара бсыцымцакәа, абни бышԥаиццои?” – ҳәа
инаганы илеиҳәеит.
Ари аҿҳәара ааигәеит. Хымш раҟара шыбжьаз ашәарыцаҩ изҳәаны
итәаз лыҟны дааит. Дахьааиз асамарҟәыл ҳәара даналага, “ – Уара
иуҳәо ԥсажәоуп, закәызеи уара асамарҟәыл исоуҳәо, сара сышԥауццо,
быжьшықәса ҵуеит, ашьабысҭа уашьҭоижьҭеи, уара сышԥауццо?” – ҳәа
иалҳәеит. Мап ицәылкит.
– Ус акәӡам ишыҟоу. Сара ҩызак дсыман, далаԥысшәарц иҟасҵеит.
Дышҩыза гәрамгазгьы еилыскааит. Уи мцуп, хьаас ибкыша ҳәагьы
егьыҟаӡам, – ҳәа леиҳәеит. – Ибасҳәо акы заҵәык ыҟоуп. Сара
ашьабысҭа ыҟамзаргьы иԥшааны исымшьыр зуам. Сашьҭалоит. Амала
сара схынҳәны саанӡа аӡәгьы бышицымцо ала, бшысзыԥшуа ала ажәа
сыҭ, – иҳәан, ларгьы ҭоуба луит, иара дхынҳәны даанӡа аӡәгьы
дышицымцо, дшизыԥшуа ала.
Иара аҩны дааин, имҩаныфа аархианы дцеит шәарыцара. Дахьнеиц
даннеи, ашьабысҭа иқәшәеит. Аҵықьҳәа данеихслак, икаҳауан,
данаахаххлак, иҩаҵҟьаны иҩуан, деиҭеихсуан, данаахаххлак, иҩаҵҟьаны
иҩуан. Ус дшашьҭаз аҩхаа ианаадыххыла, иааимҟьеит. Иаргьы
лыбжьҟьеит. Аҩхаа аимаҳаха амраӡакәа иаргьы дахьӡеит абжьҟьара.
Данаабжьҟьа, аҩхаа ааидылт. Ашьабысҭеи иареи уахь иааҭахеит.
Данынаԥшы, ишьабысҭа абаҟаз, ишьабысҭа ӡӷабха иаақәгылт, аха аӡӷаб
ҳәа ззумҳәара иҟоузеи!
– Анаџьалбеит, ашьабысҭа сзышьҭаз абаҟоу, бара бызусҭада,
бынцәахшоума, мамзаргьы сыла сажьо! – ҳәа аҷкәын анааҿиҭ,
лҽаалыршәшәан, еиҭах дшьабысҭаны даақәгылеит, еиҭах
лҽаалыршәшәан дыӡӷабхеит.
– Исбаз шьҭа агәра сгоит, амала сзықәшәазгьы абригь-абригь ауп,
сызбышьҭазгьы ҵакыс иамоу абри ауп, – ҳәа зегь леиҳәеит.
– Уи дуаҩхшоуп, сара суццоит ԥҳәысс, уа сноугар, нас агәра лгап
ларгьы уара ушхаҵа ӷәӷәоу, ушышәарыцаҩ дуу, – лҳәан, – уаала, сара
быжьҩеишьцәа адауцәа сраҳәшьоуп, уаала уахь. Амала ақьырсиан
дырбаны дрымфакәа ҟалаӡом, аха сара снеины срыҳәоит, санрыҳәагьы,
раҳәшьа заҵә соуп, уара иулакьысрым, сыгәра га, ак ухьны уҟалом, –
лҳәеит.
Арҭ еиманы ицеит адауцәа рынхарахь. Ҳаԥык аҟны иааит. Иахьааиз,
адауцәа рахь днамгакәа иара уа дааныжьны лара лашьцәа рахь днеит.
Лшьамхы арсны дрыҳәеит.
– Тәым дгьылк аҟнытәи, шәарыцаҩ бзиак, еилҟьакы, ақьырсиан ихылҵыз,
быжь-шықәса ҵуан дгәаҟуа дсышьҭеижьҭеи. Абыржә аҵыхәтәаны уаҩ
иҟаимҵацыз ҟаиҵеит. Аҩхаа сара санбжьҟьа, иаргьы дсыхьӡаны
дыбжьҟьеит. Абыржә абра даасгеит. Ак анизыжәу, сара шәаҳәшьа заҵә
соуп, исҭаххаз мап ацәышәымкын, иаргьы абра дааины даныҟалах,
даншәсырба, сышиццогьы шәдыруазааит, – лҳәеит. – Уаҳа, адауцәа, сзыццо
уаҩ дыҟаӡам, сара абри ауаҩ сиқәнагоит, ақьырсианрахь схы сырхоит,
сагьицымцар суӡом, – ҳәа ралҳәеит. Уи ианақәшаҳаҭха, иара даалгеит.
Дахьаалгаз арҭ ирбеит дышуаҩызгьы, ӷәӷәаӡак шиакәыз, насгьы иоура,
иҭбаара аӡә ак ихиҳәаартә дыҟамызт. Иаргьы адауцәа рҿы сааит ҳәагьы
дымшәеит.
Адауцәа ҳаҳәшьа дызго деилымкаакәа дҳазиҭом рҳәан, адҵақәа ирҭеит.
Акы, адауцәа раԥхьа игылаз х-ԥсаҵлак ирықәтәаз аҳәыҳәқәа рҿы
днықәлан, дара идмырбаӡакәа ак иалаз алхны агьи иалеиҵон, аха дара
ирызгәаҭаӡомызт.
Ари збаз иџьеишьеит. Акы, абри ҟазҵо ауаҩы дуԥшаароуп, уана уара
иҟауҵароуп, ҳәа иарҳәеит. Ҩба, ажьа рызҭакын аҳаԥаҟны. Ари ажьа
ааурышьҭын, агәыбжьанытә днашьҭалан, ҩ-шьаҿакгьы инамышьҭкәа икит.
– Абас ажьа уахьӡаны иукыроуп, ма изкуа дуԥшаароуп, – рҳәеит. –
Хԥа, саҳәшьеи сареи абри аҳаԥаҟны ҳаҵаланы ак еибаҳҳәоит, убри
уаҳароуп, ма изаҳауа дуԥшаароуп, – иҳәеит адауцәа рашьа еиҳабы.
– Абарҭқәа зегьы ҟауҵар, ма иҟазҵо ауаҩы дузыԥшаар, ҳаҳәшьа
дуқәнаганы иҳаԥхьаӡоит, дагьуаҳҭоит, – рҳәеит, – мамзар
уагьлықәымгәыӷын, – ҳәа иарҳәеит.
Ибзиоуп иҳәан, аҩхаа даабжьылган, доулышьҭит адауцәа раҳәшьа
ашәарыцаҩ. Усгьы иалҳәеит:
– Уара иудырҵаз ҟаҵашьа умаӡам, аха умшәан, сара суцхраауеит. Аҩхаа
уанаабжьыслак, ахҩыкгьы, сашьцәа иудырҵаз рынагӡара зылшо уқәшәоит,
– лҳәеит.
Ашәарыцаҩ аҩхаа дахьыныбжьҟьаз, аӡә дибеит ихарамкәа, адгьыл
дықәианы илымҳа адҵаны, акы дшазыӡырҩуаз.
– Уара уанаџьалбеит, иҟоуҵозеи, уззыӡырҩуа закәузеи? – ҳәа данизҵаа,
адгьыл аҵаҟа ашышкамсқәа еицәажәоит, ирҳәо сазыӡырҩуеит,
усԥырхагамхан, – иҳәеит.
– Ҟоҳ, ус акәзар, абас џьара сцоит, уара уеиԥш злымҳа ҵару дысҭахуп,
усыццароуп, – ҳәа диҳәеит.
– Азамана, ибзиоуп, суццоит, иахьуҭаху сыҟоуп, – иҳәеит уи
ашышкамсқәа ирзыӡырҩуаз.
– Амала иудыруаз, уахьызго адауцәа рҿоуп, сзаниазгьы абригь-абригь ауп, – ҳәа зегь иеиҳәеит.
– Адауцәа моу ҽаџьарагьы суццоит, – иҳәан, дааин иарӷьажәҩа
даадгылт.
Рҿынархеит арҭ рҩыџьагьы еицны. Ус ишнеиуаз ианынаԥшы, аӡә алуқәа
ишьапқәа ирышьоуп, ажьа иаалҟьаз дыҩны дашьҭалан, ашәи-ҭышәи
инамышьҭкәа икит. Алуқәа зишьаз уи акәын, ишьамзар даԥнагон, даԥысуан,
изкӡомызт. Уи акәзаап алуқәа зишьаз.
– Ус акәзар, абас-абас аус сымоуп, усыхәар улшоит, – иҳәеит
ашәарыцаҩ.
– Сышԥауцымцо, суццоит, – иҳәеит алуқәа зшьапы иашьазгьы.
Арҭ рыхҩык рҿынархеит уажәы. Ишнеиуаз, ианԥшы, х-ҷандарк гылоуп.
Рықәцә акьатрацәра х-ҳәыҳәк ықәтәоуп. Убырҭ рыҵаҟа аҷандар дықәтәоуп
аӡәы, дара ирызгәамҭаӡакәа ак ахәы алхны егьи иалаиҵоит. Уи иалихуа
ахԥатәи иалаиҵоит, арахь дара ҭынчӡа иқәтәоуп, егьрбаӡом, ирнырӡом
иҟаиҵо.
Арҭ џьашьаны рыбжьы анаадырга, аҳәыҳәқәа рҳан, иԥырны ицеит.
Аҵла иқәтәаз “ – Ҳаи, шәанаџьалбеит шәзысԥырхагахазеи, сара
сыгәҿыӷьра аласхызгон”, – иҳәан, ахьышәҭҳәа дҩалбааԥеит.
– Ҩыџьа аҩызцәа сыԥшаахьеит, уара ухҩыкхароуп, сахьцо ҩызара
сзууроуп, – иҳәан ихы иҵыхәа иеиҳәеит.
– Сышԥауцымцо, суццоит, – иҳәеит аҵла илбааз.
Ашәарыцаҩ рыхҩык аашьҭихын днеит аҩхааҿы. Адауцәа раҳәшьа
ишылҳәахьаз еиԥш данааи, дхысит. Данхыс, аҩхаа еимыҵт, ахҩыкгьы
иаргьы лыбжьыԥеит.
Рызегь еицны иааит адауцәа рыҟны. Аисарахь икылсит. Иааит х-ҳәыҳәк.
Инеин аԥса ҵлақәа ирықәтәеит. Аԥса дықәлеит, аҳәыҳәқәа рхәы
рмырдырӡакәа ирылызхуаз ирылазҵоз ашәарыцаҩ иҩыза. Адауы сааҭк
дахьықәлаз иара абырминуҭ дхалт. Аҳәыҳәқәа руак иалаз ахәыцқәа алхны
егьи иалеиҵеит, егьи иалхны ахԥатәи иалеиҵеит, абас мацара жәынтәы
иҟаиҵеит. Адауцәа ари анырба, иџьаршьеит.
Уи ашьҭахь адауцәа руаӡә ажьа ауишьҭит. Алуқәа зшьапы иашьаз ажьа
длашьҭалан, ҩ-шьаҿакгьы инамышьҭкәа икит. Инаганы инарымҵаирԥалт.
Еиҭах иоурышьҭын, еиҭах икит.
Ашьҭахь адауцәа рашьа еиҳабы раҳәшьа даалыԥхьан, иаргьы ларгьы
аҳаԥы ицәыҵалеит. Ашышкамсқәа адгьыл аҵахьынтә ирзыӡырҩуаз ара
дгылоуп иҽырхианы.
Ианцәыҵала, аӡӷаб сара ари аҷкәын сицымцар зуам ҳәа иалҳәеит
лашьа.
– Биццозар, нас ҳаҳәшьа заҵә ибгәаԥхаз мап ицәаҳкуама, ачара уны
биаҳҭап, – ҳәа иҳәеит лашьа адаугьы. – Ҳарҭгьы ҳшыбыжьҩыкугьы
ҳбыццоит, ҳашныҟәыргогьы ҳбап ауаа, – иҳәеит.
Арҭ арахь ианааи иҵааит, иеибаҳҳәази ҳәа. Ари ашышкамс
иазыӡырҩуаз имаҳар ҳәа ушәозма, иреиҳәеит иашьеи еҳәшьеи
иааибырҳәаз зегьы.
Адауцәа цан ашәарах ҟәыбаса иааргеит. Иаргьы дрыцшәарыцеит. Дара
раҵкысгьы ашәарах ишьит. Иааи иласын рымаҳә ачара ду изыруит.
Ашьҭахь амал ду лырҭан, даргьы лыцны ашәарыцаҩ инхара иааит.
Иахьааиз, ачара ду руит, ашәарыцаҩ иабхәындцәа адауцәа пату рықәиҵеит.
Аҳабла иаиуаз ҷкәынаки ӡӷабки аалырхын ашәарыцаҩ изҳәаны итәаз аӡӷаб
лахь ирышьҭит. Уи даарыԥхьеит. Иҩыза ҷкәын иара дызнаԥхаз иахь ауаа
дәықәырҵан, уигьы даарыԥхьеит. Арҭ анааи, ашьабысҭа иушьыз абаҟоу
ҳәа иазҵааит. Адауцәа раҳәшьа лҽаалыршәшәан, дшьабысҭахеит, еиҭах
лҽаалыршәшәан дҭыԥҳахеит.
– Абри ашьабысҭа акәын сара быжьшықәса сзышьҭаз, уара угәра ганы
иуасҳәан, унеины ацәгьа ҳабжьуҳәеит исызҳәаз аӡӷаби сареи. Уареи сареи
иахьарнахыс еиҩызара ҳәа егь ҳзеилам, уца, – иҳәан, ашҭа дҭицеит.
Аӡӷабгьы бызшаз бисасуп баргьы, бареи сареи егь ҳзеилам, бхы бақәиҭуп,
бызтәу рахь бца ҳәа леиҳәеит.
Амаҳә иабхәындцәа адауцәа пату рықәиҵеит, инаскьеигеит. Раҳәшьа
дахьаанагаз дмарымажаха дыҩноуп, иахьагьы еимоуп лхаҵеи лареи.
Саргьы убри ачараҿы сыҟан, сызхара сфеит, сызхара зжәит. Абыржә
убрахьынтә саауеит.
Аӡә дыҟан, амшын ааигәара дынхон, дыҷкәынан, ҩажәи жәабаҟа шықәса
ихыҵуан. Дахьынхоз шьыжьи хәмыҽхеи днеиуан амшын аҟны, аԥсыӡ икуан.
Иара иеиԥш аҩызцәа иман, аԥсыӡқәа иклон. Ҽнак аԥсыӡ сикуаз, ԥсыӡк икаҭа
иаанагеит, длахәаԥшын, егьырҭ аԥсыӡқа иреиԥшымкәа ибеит. Егьырҭ
аԥсыӡқәа иреиԥшымкәа ианиба, иаарыцҳаишьан далахәмаруа егьиуа
ишикыз аӡаҟны, иааимпыҵҵәраан аӡы иналалеит. Аӡы иахналалаз
иаақәгьыжьын убас ианаҳәеит иара:
– Уара ҽнак зны мыш мыжда уақәшәараны уҟоуп, уанақәшәозаалакгьы
абра сара сҟны уаа.
– Абри закәи, абри аԥсыӡ иаҳәа змаани? – иҳәан, аԥсыӡкра дааҟәыҵын,
иҩны дааин, иҽааибиҭан амҩа дықәлеит. Амҩа дықәлан дцуа, дцуа
дыснеиуаз акәымкәа, ҵла гәаҩак аҟны тык ҵла гәаҩак аҟны иҭатәоуп. Ҵысс
иҟоу зегьы иахапапаны иркуп, акааимеҭ азаарцоит уажәы, алақәа ҭырхуеит,
кааимеҭ азаарцоит аты.
Аҷкәын ари аниба, аты аарыцҳаишьан днеины “Шьшьы!” – иҳәан
аҵарақәа рызынтәык наԥхьеицан, аты аарцәигеит. Аҵарақәа аныԥхьеица,
аты ахьҭатәаз иааҭыԥраан убыс аҳәеит:
– Уара ҽнак зны мыш мыжда уақәшәараны уҟоуп, уанақәшәозаалкгьы
абра са сҟны уаа, нас уареи сареи ҳаицәажәап, сызлаухәалакгьы убап.
Аҭырҩагь уи дааҟәыҵын иҿынеихан дцо, дцо, дцо дыснеиуаз акәымкәа,
аҽа, абри абынҽа ҳәа аҟами, алақәа иԥхаҵаны ирыманы иаауеит, ибеит.
Исааиуаз акәымкәа, длахәаԥш-ҩахәаԥшын, аҽа алақәа ацрицеит. Алақәа
анацрица, аҽа аақәгьыжьын ауаҩытәыҩса иеиԥш иаацәажәеит.
– Уара ҽнак зны мыш мыжда уақәшәараны уҟоуп, уанақәшәозаалакгьы
са сҟны уааи, сара уеиқәсырхап, – аҳәеит.
Аҭырҩагь уа даақәҵны иҿынеихан дцо, дцо дыснеиуаз акәымкәа, бгахәыҷык
алақәа иԥхарҵан ирыман иаауеит аԥси-аԥси еихьымӡо, абыржәы,
уашьҭан иаҳкуеит ҳәа, аҳәынҵә баа аҿатата ирыма иааиуеит.
Ианизааигәаха, уигьы алақәа аацрицан, абгахәҷы аақәгьыжьын ус аҳәеит:
– Уара ҽнак зны мыш мыжда уақәшәараны уҟоуп, уанақәшәозаалакгьы
са сҟны уаа, нас са узбап, – аҳәит.
“Арҭ ирҳәа закәызеи?” – иҳәан иаргьы интересс иаанкыланы дцоит. Дцо,
дцо дыснеиуаз акәымкәа, мрагыларахь иақәкны дәык аҟны ҩнык ақәцә
ибо далагт уажәы. Дцо, дцо дазааигәахит, хан дуӡӡак гылоуп, уаҩԥсык
аӡәгьы дынхаӡом. Ани ахан ааигәара даннеи, ԥшьынҩажәи зежә хы, уаҩԥсы-хы ашҭаҟны аҵәҩанқәа ирхаркьакьоуп. Амни аниба, “ – Усгьы, усгьы шьҭа
егьысзыҟаҵом”, – иҳәан, ишьҭахьҟагьы дымгьыжьыкәа (згәы цоз аӡә
иакәмызт), дымшәакәа ашырҳаны ашҭа дынҭалан иҿынеихеит.
– Ԥшьынҩажәи зежә хы аҵәҩанқәа ирхагылоуп, ашә-хыкгьы сара схы
акәзаап! – иҳәан ашҭа дынҭалт. Ашҭа дынҭалан иара, лара аԥшәма уа
иҟаз адауцәа быжьҩык раҳәшьа заҵә лакәын, ахан ақәцә дықәтәан,
длыбаан ашырҳа дааиԥылт. Лыкәш-мыкәш илԥыхьашәо ауааԥсыра
рызынтәык лфуан, ус дыҟан лара.
Ари данылба, иаҳҳәақәо ирылоухи, хәҷык аҟара дылгәаԥхит.
Дылгәаԥхан, “– Уабаҟаз уара?” – лҳәан, “– Сабаҟаз, сныҟәаҩуп, абра
сақәшәан сааит, – иҳәеит, – сшыббо сыҟоуп, егьиуп”, – иҳәеит.
Длаихәаԥш-ҩаихәаԥшын, “ – Уара усфар сҭахуп, аха урыцҳасшьоит,
уааи ҳаисап, са сыҵкыс уиааиуазар, адунеи аҵҟа уахьызымбуа уцаны
уҽуҵәахуазар, ԥҳәысс суццуеит. Уҽузымҵәахыр, усфуат”, – лҳәеит.
– Ибзиоуп, ҳаисап, – иҳәеит иаргьы.
Уажәы иҟаиҵуеи?
– Уҽуҵәахуама? – лҳәан деиҭаиазҵааит.
– Ааи, сҽысҵәахуеит, – иҳәеит иаргьы.
Апҟаҩҳәа иҿынеихан дцеит. Раԥхьа ани зны иеиқәирхаз аԥсыӡ аҟны
дцеит. Аԥсыӡ аҟны дахнеиз, даԥхьан, аҩырқьҳәа ӷбакы иаҟараны ахьтәы
ԥсыӡ аакылст.
– Сааины сыҟоуп, иуҭаху сызу, – иҳәеит иара ахьтәы ԥсыӡ анааи.
Ашырҳәа даашьҭнахын, даманы амшын аҵҟа ицеит. Амшын аҵҟа
ҳаԥык аҟны, аҳаԥы дынхәыҵаҵаны, иара аԥсыӡ ахаҭа иқьақьаӡа уа
илахатәеит. Уи акәхт. Акыр аамҭа уа дҵәахын. Нас дыҩҭыҵын, апҟаҩҳәа
иҩықәыршәны ла лҟны днеит.
– Сҽысҵәахын сыббоу? – иҳәеит.
– Аа, уабазымбоз, амшын аҿықә аҟны унеины, аԥсыӡ уаашьҭыхны,
амшын аҵҟа уганы, ҵаҟа аҳаԥ аҟны ухәыҵаҵаны, ихәхәаӡа иахаԥыраиаз
зымбеи, – лҳәеит.
– Ҳаи, абаақәа, афы иҭнахааит былақәа, блас ибхоузеи? – ҳәа ус
иҳәеит иаргьы.
– Усфару шьҭа, аҭырҩагь угәыӷуоу? – лҳәеит лара.
– Баангыл макьана, сгәыӷуеит, иҵагь сцоит, – ҳәа ус иҳәит.
– Нас ус акәзар, ара уҟаз ԥыҭрак, уԥсшьа, – лҳәан, мчыбжьык аҟара
уа дыҟан егьин, ашьҭахь аҭырҩагь сцот ҽыҵәахра ҳәа ддәықәлеит.
Дцо, дцо дыснеиуаз, аҽа аҟны днеит. Аҽа алақәа иахырцәигаз днеин,
аҽа днадгылан, “ – Уара сузааит, иуҭаху сызуы, иахыуҭаху сгы”, – иҳәеит.
– Уи акәзар ибзиоуп, – аҳәан, аҽа даашьҭнахын, быжь-шьхакы
дырхыганы дганы бахәык ашьапаҟны дхәыҵаҵаны, аҽа нада-аада
иаԥыратәеит.
Ԥыҭрак ашьҭахь ашырҳәа аҭырҩагь иҩагылан рҿаархан ани аҽеи ани
ауаҩԥси ахьеиқәшәаз ианааи, аҽа уа иаангылт, ауаҩԥсы иҿааихан
аҭырҩагь ани адауцәа раҳәшьа заҵә лыҟны днеит.
Даннеи, “ – Сыббоу?” – иҳәан, “ – Уабазымбо, – лҳәеит, – аҽа уаман
ицан, быжь-шьхакы урхыганы уганы уахаҵәахыз узымбеи!” – лҳәеит.
– Ҳаит, былақәа шԥаҵару, былақәа афы иҭнахааит, – иҳәеит.
Ишыҟаз акәымкәа аҭырҩагь “ – Усфару, уеиҭаҽуҵәахуоу?” – лҳәеит.
– Баангыл абааԥсы, даҽа зныкгьы сҽысҵәахуеит, – иҳәеит.
Уа мчыбжьык аҟара дыҟан, дсыҟаз акәымкәа, аҭырҩагь апҟаҩҳәа
ддәықәлан, аты аҟны днеит. Аты аҟны дахнеиз, аты даашьҭнахын, ҵла
гәаҩак дылҭажьны хыхь аҽырбаба инеин иҩеихатәеит. Уа ишихатәаз,
нас иҩеихыԥраан, иаргьы аҵла агәаҩа дааҭыҵын, иҿааихан аҭырҩагь
адауцәа раҳәшьа лҿы дааит. “ – Сыббоу?” – иҳәан, “ – Уабазымбо, аҵла
агәаҩа уҭартәаны аты ахьыухатәаз усымбеи!” – лҳәеит.
– Ибыблоузеи, былақәа афы иҭнахааит, – иҳәеит иара.
Ишыҟаз акәымкәа, аҭырҩагьых “ – Усфару, уаҳа узықәгәыӷуа акыр
умоу? – ҳәа ус лҳәеит.
– Баангыл абааԥсы, аҭырҩагьых сгәыӷуеит, – ҳәа ус иҳәеит.
Мчыбжьык аҟара уа ла лҿы дыҟан. Нас аҭырҩагь иҽааибиҭан дцеит.
Иҿынеихан дышнеиуаз абгахәҷы аҟны днеит. Абгахәҷы аҟны дахьнеиз,
дзықәшәаз аниҳәа, “ – Ҳаит, абааԥсы, уажәраанӡа усзымаауаз,
уажәшьҭа иҟасҵуеи? Мчыбжьык ашьҭахь усзаа, нас усҵәахуеит”, –
аҳәеит абгахәҷы.
– Ибзиоуп, – иҳәан даақәгьыжьны иҿааихан дааин адауцәа раҳәшьа
деиҭалазҵааит “ – Бара сыббоу?” – ҳәа.
– Аа, уабазымбеи, абгахәҷи уареи шәеидгыланы шәахьеицәажәоз
шәсымбози! – лҳәеит.
– Ааи, ибыблоузеи, былақәа анцәа иҭихааит! – ҳәа ус иҳәеит.
– Усфару, еҭырҩагь џьара гәыӷрак умоу? – диазҵааит лара еиҭах.
– Баангыл абааԥсы, сгәыӷуеит, даҽа знык сҽысҵәахуеит, – иҳәеит.
Ари лара ус дҟанаҵеит аамҭала, лара дахыԥшуаз лашҭаҟны, џьара
заҵәык акәын дтәаны дахыԥшуаз, уи абгахәҷы еилнакааит. Абгахәҷы
лалаган ижны иааин, лара дахтәаз лыҵаҟа адгьыл ҵаӷаны иҟанаҵеит.
Ари аҷкәын ашырҳәа иҿынеихан днеит аҭырҩагь абгахәҷы аҟны.
– О, уара, аҭырҩагь сузааит, иуҭаху сызу, – иҳәеит.
– Ус акәзар, уаала! – аҳәан, адгьыл жны иҟанаҵахьан уеизгьы заанаҵы,
даманы апҟаҩҳәа аҿаанахан, ихәыҵалан иааин, ани аӡӷаб дахыԥшуаз
лыҵаҟаҵәҟьа адгьыл длыҵанартәеит. Лара наҟ-ааҟ иаалыкәыршаны акәын
дахыԥшуаз, лыҵаҟа дыԥшӡомызт. Дыԥшит, дыԥшит, аха дылзымԥшааит.
– Ҟоу, сыҵкыс диааит убоу? – ҳәа ус лҳәеит лара.
Дыԥшит, дыԥшит, дыԥшит, анахь дыԥшит, арахь дыԥшит, аха зынӡа
ихабар зхабару ҳәа акагьы лбаӡом.
Усҟантәи аамҭазы иара абгахәҷы ана адгьыл рҵаӷаны иҟанаҵахьан, “ –
Дыԥраанӡа дкы!” – ҳәа ус абгахәҷы гызмал аҷкәын ианаҳәахьан. “ –
Ибзиоуп”, – иҳәан, дхәыҵалан дааин, дтәоуп. Лара дыԥшит, дыԥшит,
дыԥшит, алада дыԥшит, аҩада дыԥшит, каимеҭ ҟалҵит, аха дабалбо,
длымбаӡит, алада ҿыцха дыԥшӡом, иара ҵаҟа длыҵатәоуп.
– Ҳаит, сыҵкыс диааит анассын сааҭкәыцә, – лҳәан сԥыруеит ҳәа
шылгәиҭаз акәымкәа, уи аамҭазы адгьыл ҵаӷа ааиҩиҟьан, даалысын дикит.
Даалысын дааникылан, “ – Сыҵкыс уиааит, – лҳәеит, – уара иахьа рнахыс
иахьуҳәо суццоит”, – лҳәеит. “ – Ибзиоуп!” – иҳәеит.
Иаргьы ларгьы еицны рҿаархан, амҩа иқәлан ишааиуаз, ари аҷкәын
дзааӡаз (иара ианыԥсеи иабыԥсеи ыҟан) рҿы иааит.
Ари адауцәа раҳәшьа убас ҿаҭахьас илықәын, “сара хаҵа санцалакь
ашьҭахь бжьымзы ахаҵа сыкәша-мыкәша дшаасмышьҭуа” ҳәа. Ус дсыҟаз
акәымкәа, ари даннеи, дзааӡаз ауаҩԥсы ари инеигаз аӡӷаб длалыхәаԥш-ҩалыхәаԥшын, бзиа дибит.
“ – О, уара!” – иҳәан, “ – Аа!” – иҳәит. “ – Уааи амаца ҳасп”, – ҳәа ус
иҳәит ари дзааӡаз ауаҩԥсы. “Изаманоуп”, – иҳәеит ари аԥсыӡкыҩгьы.
Иҩалаган асоф аҟны иҩыхәнан, иҩатәан амаца асра иалагеит.
– Амаца иаҵахаз, – иҳәит, – илақәа ҭаҳхып, илақәа ҭаҳхраны ишыҟоу,
– иҳәит… (Изҳәо уажәы ани аԥсыӡкҩы иабыԥса иоуп.)
– Ибзиоуп, – иҳәеит ари аԥсыӡкыҩгьы, дшәаӡомызт усгьы.
Иааицәажәан, иаалаган амаца иаст. Амаца ианас, ани аԥсыӡкыҩ
даҵахеит. Данаҵаха, ани иабыԥса днеин илақәа ҭихит, ишьапқәа хиҵәҵәеит,
инапқәа хиҵәҵәеит, даашьҭихын дганы уаҩытәыҩсадахьимбоз бнарак аҟны
дкаижьит. Ани дахькаижьыз иҟаиҵои, рыцҳа, илақәа ҭыхуп, ишьапқәа
хҵәоуп, инапқәа хҵәоуп, дабацо, егьибаӡом.
Абри абас дшыҟаз, ашацәа хҩык ааин, хыхь аҵла иаақәтәеит.
Ианаақәтәа, аамҭала убас рҳәеит дара, “Уара иулшои?” “Сара исылшои?”
– ус ааибырҳәеит. Абри ауаҩ изоуп уажәы ашацәа зеицәажәо.
– Сара исылшоит илақәа ихасҵар, илақәа исҭоит, – иҳәеит ашацәа
руаӡәк.
– Сара ишьапқәа исҭоит, – иҳәеит даҽаӡәгьы.
– Шәара урҭқәа шәылшозар, сара инапқәа исҭоит, – иҳәеит.
Арҭ ас ааибырҳәан, досу ирҳәаз нарыгӡеит, ахҩыкгьы ирҳәаз
анынарыгӡа, ани ауаҩ ажәытә дшыҟаз дааҟалеит. Илақәа ирҭеит,
инапқәа ирҭеит, ишьапқәа ирҭеит. Ани анс зегь рыла данеиқәшәагәышьа,
агәадыҳәа иқәыршәны иҿааихан, аҩны дааит, дзааӡаз иабыԥса иҟны
данааи, уамашәа ибит.
– Ҳаит, анаассын, сызықәшәа закәи? – иҳәан иабыԥса ималс имаз
зегьы кажьны длықәҵны ихы ахьынахаз дцеит.
Аԥсыӡкҩы иԥҳәыс диманы убра анхара далагеит. Саргьы слықәланы
абрахь сааит.
Дыҟан аҳак. Аҳ ԥҳамзар ԥа димаӡамызт. Ари аԥҳацәа даара
ирацәаҩны ихылҵит, хәҩы-фҩы рҿынӡа, адырҩагьы иԥҳәыс лцәа
лтәымкәа дыҟоуп. Убас иҭоубаны иқәиҵт аҳ: “Сыԥҳәыс абыржәы аԥа
дылмоукәа аԥҳа данлоу, илауагьы ларгьы сысшьра” ҳа.
Дыҟан гәыла қыҭак аҿы, даҽа қыҭак аҿы ԥҳәыс ҟәыдырԥаҩык, мбатәы
агызмалра злаз, мбатәы еилызкаауаз, мбатәы еиҿызкаауаз аӡәы. Убри
аԥҳәыс абри аҳ аҭоуба иҟаиҵаз ллымҳа иҭасны дыҟан, лҽазырхианы
дыҟан аҳ иԥҳәыс лымзҿҳәара анбыкәу, лыхшароура анбыкәу ҳәа. Ари
аҟәыдырԥаҩ ԥҳәыс асаби даниуаз лҽақәыршәаны дааин, “Абри асаби
са дышьҭысхыр сҭахуп, аҟәыд ахьықәсыԥсазгьы избит, дхаҵарԥысуп,
са дсааӡозар дынхоит, са дысмааӡозар, днымхар ҟалап” ҳәаны дааит
иҳәит.
– Ус акәзар, ди бхаҵкы, бара ибҭаху бзиоуп, бара бгәы бзиа иабаз ҳа
ҳампыҵасуам, – ҳәан аҳ дақәшаҳаҭхан азин лиҭт.
Ахәыҷы диит, аха ииз ахәыҷы дыӡӷабуп еиҭах.
– Аа, аҳ ухаҵкы, аԥа дуоут, аԥа дуоут, – ҳәа лҳәан иҳәеит амца
алыркит иҳәеит ари аҟәыдырԥаҩ ԥҳәыс.
Аԥа дуоут анылҳәа, иара дгәырӷьан, адунеи дамкуа дҟалеит. Ахәыҷы
даашьҭылхын (нас ани аӡҟы иаразнак аҳ дилырбозма) лара дылгит.
Ари убас ҵкыс иамоуп, “ – Абри дызҳаны ихы ԥхеишьо далагаанӡа, иуаҩра
закәу еиликаауа аҿынӡа, дубар ҟалом, дубар дыԥсуеит”, – ҳәа иалҳәт
аҳ. Иалаухи, ииз ахәҷы аҭакәажә дылгит. Дылган длааӡит, жәаа, зежә
сықәса лхыҵуа даныҟала, лкәымжәы, лкаба, ларгьы схаҵоуп ҳәоуп
исылдыруа, сыӡӷабуп ҳәа лҳәаӡом, деилаҳәа-деилаца лаб иахь
даалышьҭит.
Аҩны лаб аҳ иҿы дахьаалышьҭыз, уажә ауахьад кылцаны амшын
аҿы аӡы ддыржәуеит.
– Сыҷкәын, сызкәыхшоу, уаала, ауахьад урыларԥшны, иреиӷьу,
иԥстәы ԥшӡоу, акры злоу, ашьамхы ӷәӷәа змоу аҽы усҭоит, – ҳәаны
иеиҳәт. (Изҳәо аб (аҳ) иоуп, ани дыҷкәыноу џьимшьо, иԥа иакәу
џьишьоит, арахь дыԥҳауп.)
Дзааӡаз аҭакәажә (аҟәыдырԥаҩ) данаалышьҭуаз ус лалҳәахьан:
– Нан, баб иҿы бахьнеиуа убас баб ибеимҳәар иуӡом, иҳәоит, аха
иреиӷьу аҽы ауахьад ирылх ҳәа беиҳәоит, аха иреиӷьу ҳәа акәымкәа
убра ҿҵыск иԥхҭны, амшын иналаланы аӡы ажәуеит, аӡы иаалҵны,
аԥслымӡраҿы иааины ибылгьоит, хынтә инаҳәы-ааҳәны, убри ибылгьо
аҽҵыс ԥхҭы ада ак сҭахым ҳәаны, убри баасны икы, даҽакы ибиҭо бымган,
– ҳәа лалҳәахьан.
Ари уажәы ауахьад ага-ӡы ддыржәуан, иахылкылыргаз, ари аӡӷаб
дзааӡаз аҭакәажә аҽы ԥхҭы ҳәа ззылҳәаз ауахьад ахьеицыз инарылҵын,
аӡы иналалан ага-ӡы ажәт. Аӡы ыжәны ианааҭыҵ, аԥслымӡ илылатәан
ибылгьеит.
– Дад, урылаԥш, иуҭаху, иреиӷьу аҽы алх! – иҳәеит аб.
– Саб, акыр суҭозар, абри сыҭ, исумҭозар, усҟәаҵ, – иҳәан (лҳәан)
амни аҽы ԥхҭы инапы нақәикит аԥа.
– Ари аччиа уара иуҭаны, сԥа заҵә, ишԥаузызуа, егьиуа, – иҳәеит
аб.
– Сара иара ччиоуп ҳәа исыԥхьаӡом, са сзы уаҳа назҭахым ауп, са
сзы ирашьуп, са сзы ибзиоуп, исуҭозар, абри сыҭ, мамзар акагьы сҭахым,
– иҳәеит (лҳәеит) аԥа.
Иалаухи, ииҭт. Ииҭт ҳҳәап, лабгьы дхаҵоуп ҳәоуп исидыруа, “иҷкәын”
ииҭт абри аҽы ԥхҭы.
Ари аҽы дҩақәтәан, илыманы ланнаӡӡеи лҿы днеит. Иахналгаз аҽы
лыбжьеит, дақәтәоуп, лаҳәа, лҟама, лтапанча, уаҩԥсы ицәа ҩыча
иҩышьҭнахуа акы иагымкәан деилаҳәоуп. Схаҵоуп ҳәа адәы дықәуп,
арахь дыӡӷабуп.
Ари уажәышьҭа ԥҳәысаагара ҳәа ддәықәлар ауп.
Ланаӡӡеи ус лҳәеит:
– Уажәышьҭа уаб иҿы уца, ԥҳәыс даагы, унха-унҵы, – ҳәа лаҳәаны
даулышьҭит.
(Ԥҳәысаагара ақәра аҟынӡа инеиз ауаҩԥсы деилыхны уаҩы дибаӡом
дыӡӷабу дыҷкәыноу.)
Дааит иаб иҿы. Дахааиз иаб (иара ҳҳәалап нас) ԥҳәыс дизааигеит, иҩыза
аҳак диацәажәан, иҩыза аҳак иԥҳа дизааигеит, ишақәнагоз еиԥш ачара
изиуит. Аха иара ддәылҵны дцеит иҽы дақәтәаны, ари аҷкәын.
– Уара абри закәи, абри ҵакыс иамоуи, абри ддәылҵны дцеит,
измааноузеи, иҟалази? – ҳа инеизҵаа-ааизҵаақәеит.
– Ҵакыс иамоу акры аадыруоу? – рҳәан инеилаԥшы-ааилаԥшқәеит
ажәлар иҟаз, идурҳәои?
Ари иҽы дақәтәаны дыҭыҵны данцуа абаагәар дасуеит, иахԥжәам
ицҟьаны, абаагәара дыҭыҵны дцуат, дааиаанӡа агәар ркуеит, иҟарҵуат,
адырҩагь иахыԥжәам деиҭасуеит, абни иҽы дзықәтәоу ицҟьаны иаманы
иаауеит, агәар абас дҭалоит. Абри даҿуп. Егьырҭ ажәлар егьрызҳәаӡом.
Ари иаб изааигаз аԥҳәызба ас еиԥш иҟоу ауаҩ иҿы даангылозма, уигьы
лыҩныҟа дцеит. Ԥыҭк аамҭа анца ашьҭахь даҽаӡә дизааргит. Дизааргит,
аха ари ани иҟазшьа каимыжьӡеит, уи иааргазгьы дауаангылоз, дцеит.
Ари иаб игәы ԥҵәеит, аӷацәа иоут иԥа ихҟьаны. Уажәы дыҭаирхар
иҭаххит. Иҭархарахьы деихеит, ҭархашьас имои?
– Ԥшьҩы-еишьцәак адауцәа еимоуп, убарҭ адауцәа ԥшь-ҽадак реидара
ахьы са истәны ирықәуп, уцаны ирымхны иаага! – ҳа ддәықәиҵеит.
Ддәықәызҵо иаб (аҳ) иоуп, арахь лара дыӡӷабуп.
Ари иаб иажәа ааҩбамтәыкәа данцоз иҽы даасхын, уаҩԥсы ала-мала
изымкуа агәар цҟьаны дынҭыҵны дцеит. Днеин ргәараҿы рак гылан, ара
аҵҟа луапа лхы иаакәыршаны диеит. Шьыжьымҭан адауцәа абарҵа
ианааҵагыла, “ – Уара уаҩԥсы фҩык ҳаҳуеит, ҳгәар аҿы имшәакәа иааида?”
– ҳәа рҳәан иҳәеит, инаԥшы-ааԥшын, ани уа диоуп ара амҵан.
– Уара аччиа уарбан? – ҳәа ргәарахь ианынаԥш, ргәараҳәа егьыҟаӡам,
ицҟьаны, иҟәаҟәаны еилажьуп.
– Ҳау, ари ҳазмаҭәоу аӡә иакәым, – рҳәеит адауқәа, ӷәӷәак шиакәыз
рдырт. Нас иара рхы наиқәыркын “ – Иуҭахи, ҳааукәахшоуп?” – рҳәеит.
– Исҭахи, абригь-абригь, аҳ итәны ԥшь-ҽадак реидара ахьы шәымоуп,
аҽадақәа шәаԥхьа иҩашәыргыл, реидара ахьы ааҟаҵаны, изтәу иҿы иаамгар
ҟалом, убри азы сааит, шәааццакы, мамзар аԥсҭазаара шәоуам, – иҳәеит
аӷьаҩҳәа.
– Уи акәзар, ҳаԥсы еиқәырха, ԥшь-ҽадак реидара ахьы иахыуҭахзаалакь
иаагоит, – ҳәаны рҽадақәа ахьы ҩарықәырҵеит, адауцәа ҩарышьҭагылеит,
иманы иҿааихан, аҳ (иаб) игәараҿы иааигеит.
– Ари убо, саб? Иуҭахыз аԥшь-ҽадак реидара ахьы иуалны иузылаз
ылхны иаазгит, уажәышьҭа уаҳа са сҿытә акры уҭахума? – иҳәеит.
– Моумоу, уажәышьҭа уара уҿытә уаҳа акагьы сҭахым, – иҳәеит аҳ.
Убри аамҭазы иаақәиршәын дзааӡаз ианаӡӡеи лҿы дааит. Дахааиз, “ –
Иҟауҵазеи?” – ҳәа ианаӡӡеи диазҵааит. Иҟасҵаз абас ауп, изузгьы абас
ауп иҳәеит.
– Иҟоу удыруоу?
– Аа!
– Абри аӡы илеиуа (ааигәа ӡиас дук леиуан), аӡ нырцә џь-дук гылоуп,
аџь аҵаҟа ажәеиԥшьаа есышьыбжьон дааины иԥсишьоит. Убри ажәеиԥшьаа
игәыбжьынацәа амацәаз ахоуп, ԥина хәҷык идтәалоуп, ҽан абаак, афҩы
уаҩытәыҩса дықәнамыргыло убри адәы аҿы иҳәуеит. Абни аҽан афҩы
чҳаны иуваргыланы унеир, ажәеиԥшьаа идтәалоу аԥина шуам, аԥина шыр,
ажәеиԥшьаа дааԥшуеит, инап иахоу амацәаз узгом. Амни зыфҩы го аҽан
абаа уавагыланы иуманы уҩеир, аԥина шуам, ажәеиԥшьаа дмырҿыхакәа
имацәаз уманы удәықәыл, дуқәшәиуеит, “ – Уааҳәы, уара уарбан?” – ҳәа
дыҳәҳәо далагоит, аха умааҳәын, ухьамԥшын, уааҳәыр, уахьааҳәыз ухы
нхауеит, убрахь иара иахь ухы умырхан, нас дуқәшәиуеит, узықәшәо убап,
– ҳәаны иалҳәт.
Ари ианаӡӡеи илҳәаз ааҩбамтәыкәа иззылҳәаз аӡаҿы дааит. Дахыԥшуа
ибоит, ажәеиԥшьаа дааин шьыбжьон диоуп аџь аҵаҟа, дыцәоуп. Ани аҽы
зыфҩы го, нырцә-аарцә уқәнамыргыло афҩы гоит, аха уаҩы изычҳауам, уа
адәы иқәуп, аԥина хәыҷы ажәеиԥшьаа идтәалоуп.
Уажәышьҭа ишԥаҟаиҵо? Аӡы дынҭалан дырны днеит. Днеин ииулакгьы
аҽы афҩы чҳаны иааникылеит. Афҩы дықәнамыргыло иҟоуп, аха ииулакь
афҩы аачҳаны, иаанкыланы, иманы иҿыҩаихан, ажәеиԥшьаа дықәианы
дахьыцәаз днеин днеихагылт. (Ари дыҷкәыноушәа ҳихцәажәоит, аха
дыӡӷабуп.) Аҽы иманы, давагыланы даннеи, аԥина аҿыҭра иақәиҭым.
Ажәеиԥшьаа днеихагылан, игәыбжьынацәа иахаз имацәаз аахыхны, иманы,
иара ус ани аҽы иваргыланы, аӡаҿы дааин, зыфҩы гоз аҽы наҟ иноуижьын,
дҩаԥаны лара лҽы дҩақәтәаны (“лара” ҳҳәап шьҭа) “ҳаи!” ҳәа аӡы
данналала, ани аԥина хәыҷы аҷыхә-ҷыхә ҳәа ашра иалагеит. Аԥина аншы,
ажәеиԥшьаа дыҭрысны дааԥшит, инапы анааиҟьа, ари аӡӷаб дзықәтәаз
аҽы аҵыхәа ажәеиԥшьаа инапы аалаҳәазеит, аха иԥыхьамшәеит.
– О, уара, абааԥсы, ажәла нҵәит, ууаҩызар, (ажәеиԥшьаа ани аӡы арра
дақәиҭымызт), уаахьаԥшишь, уара уаасзыӡырҩы! – ҳәа иҳәеит, иҳәеит,
аха ани иаӡӡеи илалымҳәахьази, џьеи дхьаԥшрын, дысиашоу деиханы
лаԥхьаҟа дцоит.
– Уара ухаҵазар, уԥҳәысхааит, уԥҳәысзар, ухаҵахааит, – ҳәа диқәшәиит.
Аӡы дырны дааит. Ажәеиԥшьаа ишәирала, абри аҳ иԥҳа лыӡӷабра
лхыҵит, дхаҵахеит.
Иҟан быжьҩык аишьцәа. Раб иқәрахь днеихьан. Дыԥсуашәа аниба,
иҷкәынцәа абыжьҩыкгьы ааидыртәаланы ус реиҳәеит:
– Дад, сара сҭаҳмадоуп, уашьҭа уамак нызҵуа сакәым, санԥслакь,
саныжәжлакь, аамҭа анцалакь, ԥҳәысаагара ҳәа шәандәықәлалакь,
быжьҩык аиҳәшьцәа шәыԥшаа, аиҳабы, аиҳабы дга, аиҵбы, аиҵбы дга.
Быжьҩык аиҳәшьцәа шәыԥшаанӡа уаҩ даашәымган.
Арҭ абжьҩеишьцәа реиҵыбӡа Кохҭа ихьӡын. Кохҭа зегьы дреиҵбын,
аха иашьцәа зегьы дреиӷьын, иашьцәа уамак иҳәатәы харҵомызт, уамак
датәарбомызт.
Арҭ раб дыԥсит, иқәнага ҟарҵеит. Аамҭа цеит. Аишьцәа рҽааибырҭан
ԥҳәысаагара ҳәа идәықәлеит иҽыжәланы. Ицо, ицо, ицо ишнеиуаз, даара
акыр иныҟәахьан, ашьха ихыҵт, абна илст, дәкаршәрак аҿы инеит.
Ианԥшы, ихараӡаны қәацә хәыҷык расла ихыбны ирбеит. Ари ақәацә
ирбаз аҿы “ – Уаха убранӡа ҳнаӡап, уаха убра ҳаԥхьап”, – ҳәа аишьцәа
иааибырҳәеит, аха урҭ ас ахьырҳәаз Кохҭа игәамԥхаӡеит.
Аишьцәагьы аумашәа ирбеит, иахьнаԥшы-ааԥшуаз уаҳа ҩны
ыҟаӡамкәа абри ақәацә амацара абра ишԥагылоу ҳәа.
– Шәаҟәыҵ, уара, уа ҳара иаҳҭыԥым, ҵлак амҵангьы аӡә дыԥхьахьеит,
уа ҳамнеир амуа иҟоума? – иҳәеит Кохҭа, аха “ – Уара ҿумҭын, ҳара
ҳҳәатәы хаумҵои, ҳара ҳаиҳабацәоуп”, – анырҳәа, уаҳа ирымамкыкәа,
дрықәшаҳаҭхан, еиманы ицеит инаԥшны ирбаз ақәацә ахь.
Ақәацә аҟны инеизар, ҭакәажәык лыбӷа рыҟәны даадәылҵит,
дауамагаха, дцәыршәагаха, уамак. Арҭ аишьцәа анылба, лнапы
ыргьыжьуа, дрыцәнымхошәа ҟаҵаны “ – Бзиала шәаабеит, нанраа!” –
ҳәа лысасцәа даарԥылт. Аишьцәа “ – Шәааи, нан, арахь”, – лҳәан ақәацә
ахь иналгеит. Даақәгьыжьын рхәы ҟалҵеит иагӡамкәа. Аҩы цәырылган,
ирымҵалыргылт. Аҩы ахәшә амоуп арыҩшьыга, арцәага. “ –
Акрышәфала!” – анылҳәа, аишьцәа амла иакуа иҟамзи, ажәжәаҳәа зегьы
акрыфара иалагеит, аҩгьы ржәит. Кохҭа ус иҿи инапи еиқәԥса дтәаны
дрыхәаԥшуан, акыргьы имфеит, аҩгьы имжәит. Ифозшәа, ижәуазшәа
ҟаиҵон дара дахьырбоз, аха акагьы имфеит, акагьы имжәит.
Аишьцәа аҩы аныржә, рымч аарылӡаан, инхышәҭ-аахышәҭит.
Аҭакәажә абрагьцәа ҵәахны илымазаарын, дцан, иралҳәеит, абас, абас
“быжьҩык сзаан, ирҩышьны исымоуп, шәнеины ишәырҳәы” ҳәа анҭ
иҵәахны илымаз абрагьцәа иралҳәеит. Уи аамҭазы Кохҭа афырҳәа днеин
иаҳәа ааҭыхны ашә давҵагылт. Арҳәцәагьы быжьҩык ыҟоуп. Аӡәаӡәала
иааиуеит. Иааилакь рхы аахҵәаны иҩнаижьуеит. Аҵыхәтәаны аҭакәажә
даауеит, уигьы аҳәа лааирхарц иҟьеит, аха зынӡа дизымшьыкәа, дихәит.
Данихә, аҭакәажә дыҳәҳәо далагеит, “Сылымқәа! Сылымқәа!” ҳәа
дыҳәҳәеит. Алымқәа ҵәахны илыман, алымқәа аҭакәажә лыҳәҳәабжьы
раҳан, аақ-саақҳәа еиԥхарсны рҿаархеит. Аха Кохҭа иаҳәа авыр-выр
иҟьо дахьгылац дгылан. Алымқәа ааҩналацыԥхьаӡа рыхқәа хисо мацара,
урҭгьы нирҵәеит. Дрылгеит.
Урҭ зегьы данрылга, “ – Абра иҟоу цқьа еилыскаапишь”, – иҳәан
деимдо иҿааихан, абри ақәацә зықәгылаз адгьыл ихәыҵаҟаҵаны абахҭа
дуӡӡа ыҟан. Амни аҭакәажә ииасны ицоз ауаа абас ирбаандаҩтәны
иҭалкуазаарын, нас раахәаҩцәа лзаауан, рыхә ыҵылхуазаарын.
Кохҭа уадак ибан асапат ԥиҽт, ауада дныҩнԥшызар, быжьҩык
аиҳәшьцәа ҭакны ибеит.
– Ҳаи, уара узусҭада? – ҳәа аиҳәшьцәа Кохҭа иеигәырӷьаны иазҵааит.
– Сара сызусҭоу шәаҳап, уажәы шәоусыжьуеит, ахақәиҭра шәысҭоит,
– ҳәа реиҳәеит.
– Ҳара ахақәиҭра ҳауҭоит, аха уара уабаҳзаанагеи? – рҳәан иазҵааит.
– Сабашәзаанагеи, абас, абас сзықәшәаз, аҭакәажә сашьцәа рҩышьны
икалыжьт, нас ақәылацәа дрыԥхьан иаалган, инсырҵәеит. Уи азмырхакәа
алымқәа дрыԥхьан иаалган, урҭгьы срылгеит.
– Ҳаргьы убас ҳҭакны ҳлымоуп, ҳаахәаҩцәа ааганы ҳрылҭарц даҿын,
– рҳәеит аиҳәшьцәа.
– Ус акәзар, шәоусыжьуеит, аха шәымцан, шәаагыл, шәара быжьҩык
аиҳәшьцәа шәыҟазар, ҳаргьы быжьҩык аишьцәа ҳаҟоуп. Уажә сашьцәа
ыцәоуп, исырҿыхоит, – иҳәан, днеин Кохҭа иашьцәа аӡәаӡәала ирҿыхоит.
Иашьцәа анҿыха, ианыҩагыла, ианынаԥш-ааԥш, уамашәа ирбеит
абрагьцәеи алымқәеи ҟәаҟәаса ишьны иахьеилажьыз анырба.
– Шәара рацәак уаҩыс сшәыԥхьаӡомызт, аха шәара шәеиԥш
ахыԥыҳәа сҽахажьны акрысфар, аҩы зжәыр, шәаргьы саргьы ҳахәҵәы
ықәырхуан, ҳандырҵәон. Сара смыцәакәа ақәылацәагьы, алымқәагьы,
аҭакәажәгьы нсырҵәеит, ҳзышьҭаз абжьҩеиҳәшьцәагьы сыԥшааит, ара
иҟоуп, – иҳәеит Кохҭа.
Аишьцәа зегьы еиманы абжьҩеиҳәшьцәа рҿы инеит, еилибакааит,
аӡӷабцәа зықәшәақәаз зегьы аишьцәа ирарҳәеит.
– Ҳара ҳҭынхацәа зегьы аҭакәажә лқәылацәеи лареи индырҵәеит,
пиау зҳәаша ҭынха дҳамаӡам, шәара шәмааиргьы ҳалҭирц ҳаҟан,
шәаргьы шәыҭҟәаны шәыркырц, шәырҭирц иҟан, – рҳәеит аиҳәшьцәа.
– Ҳаргьы ҳзышьҭаз шәара шәакәын, – рҳәеит аишьцәа.
Аиҳабы, аиҳабы дигеит, аиҵбы, аиҵбы дигеит. Аиҵыбӡа Кохҭа
дааидикылт.
Ари Кохҭа иҟаиҵаз, илшаз азы иашьцәа ҭабуп ҳәа иарҳәаз џьушьо!
Еиҭахгьы датәарбаӡом!
Аишьцәа рыҳәсақәа рыманы, ихынҳәны амҩа иқәлеит. Амҩа иқәны
ишааиуаз дә-ҳәыԥшк аҿы ӡиаск ахықә аҿы аԥсара ахашьшьы, ҭыԥ
ԥшӡаны, уаҩ дааилаҳаратәы ирбеит.
– Уаха абра ҳаԥхьап, аҭыԥгьы бзиоуп, – иҳәеит аишьцәа реиҳабы.
Егьырҭгьы ақәшаҳаҭхеит. Уи аӡиас раԥхьа илеиуаз ацҳагь хын. Аишьцәа
ара ҳаԥхьап ахьырҳәаз Кохҭа игәамԥхеит.
– Ара ҳаԥхьар хәарҭахарым. Ари ас иахьыҟоу аҭыԥ ԥшӡаҿы аӡәы
дахыламԥшуаны иҟаларым, иахылаԥшуагьы баша-машак иакәхарым,
иӷәӷәоу аӡә иакәхап, ара уаха ҳарҭ ҳаангылара шәарҭоуп, – иҳәеит, аха
иашьцәа ирымуит.
– Изакәузеи, акы удыруашәа абаџ-абаџҳәа иуҳәо, ара ҳмыԥхьакәа
уаха шьҭа ҳабацо нас? – рҳәеит. Агәақьҳәа рҽааиҵыхны илатәеит
рыԥсыршьарцы. Ианаахәла, иашьцәа рыҽкаԥсаны ицәеит. Иашьцәа
аныцәа, Кохҭа иҽы дҩақәтәан амни аӡиас илеиуаз ихыз ацҳа ааигәара
дахаҩеит, иашьцәа дырхылаԥшуа, иҷаԥшьо длатәеит.
Даара акыр аҵх цахьан еиԥш, амни аӡиас ахықә ҽуаҩык агәды-агәдыҳәа даваланы дшааиуаз ацҳаҿы дааит нырцә ала.
Аҽыуаҩ ацҳа данаақәгыла, иҽы ацҳа иқәымлакәа “хәырр” аҳәан,
ашақә иасын иаангылт.
– Ҳаит, ала уафааит, узыцәшәазеи? – иҳәан аҽыуаҩ иҽы дасит.
Кохҭа иакәхап узыцәшәаз, уи ида уара узыцәшәараны иҟоузеи? Кохҭа
дабаҟаз? Кохҭа макьана амгәаҭа дҭоуп, дымицт, дихьазаргьы
дымшәыцт, дышәхьазаргьы уи ара даазгоиз? – иҳәан, иҽы даара
дақәцәҟьеит.
– Кохҭа дихьеит, дагьшәхьеит, араҟагьы дааит, Кохҭа захьӡугьы сара
соуп, – ҳәа Кохҭа афырҳәа дааҵҟьан, аҽыуаҩи иареи иеиқәԥо рҿаархеит.
Егьи ари аҽыуаҩ быжьхык зхагылоу адауы иакәзаап.
Ихқәа ак хиҵәар, даҽакы ихагылоит, аҵыхәтәантәи ихы анхиҵәа,
ахәшԥырӷы ахьишьын, адауы уаҳа егьизыҟамҵакәа дышьны, дҟәаҟәаны
дылкаижьт. Иаргьы уаҳа наилымшо дкараха дыҟамзи, длатәан
иԥсишьеит. Ашьыжь иашьцәа ангыла, инаԥшызар, адауы дҟәаҟәаны,
дышьны дышкажьыз рбеит. Аумашәагьы ирымбаз џьушьо, аха рацәакгьы
ахырымҳәааит иашьцәа.
Ашьыжь зегьы рҽааибырҭан, амҩа иқәлеит. Аҽны хәлаанӡа иныҟәон,
ишнеиуаз ианрықәхәла, “ – Уаха абра ҳаԥхьап”, – рҳәан, ҳаԥ дук аҿы
итәеит.
– Уара, шәанаџьалбеит, иалаҳхузеи, аҳаԥы ҳцәыҵатәаны, ҳҭыԥ
ԥсахны аҽаџьара ҳтәап, – иҳәеит Кохҭа игәамԥхазт, аха анҭ иашьцәа
иҳәатәы харымҵеит еиҭах.
Аҳаԥы иҭалан итәеит. Амш цәгьахеит. Егьи абри аҳаԥы дауык
дахылаԥшуазаарын, арҭ рыфҩы икын, даакылсын, “ – Аԥсуа ччиақәа,
шәабаанагеи арахь, шәзышьҭаиз?” – иҳәан адауы дылкылсын, арҭ
зҭатәаз аҳаԥы ижәагәеит дара зегьы уа ишҭатәаз.
Аишьцәа аибаргәаҟра иалагеит, ирура, ирҳәара рзымдыруа цәгьала
еилахеит.
– Аа, Кохҭа, абааԥсы, абыржәы заҵәык ҳаԥсы еиқәырха, уажәраанӡа
ҳамдырра, ҳгаӡара иахҟьаны уҳаҭәаҳшьомызт, аха уажәшьҭа
еилаҳкааит, уара уоуп ԥсыс иаҳхоу, абыржәы ԥсыхәак ҳазуы, – ҳәа
Кохҭа иашьцәа иҳәо иалагеит.
– Ус анакәха, уажә шәоусышьҭуеит, аха уажәы нахыс сҳәатәы
шәахымԥалан, – ҳәа реиҳәеит.
Кохҭа арҵәаа ҳәа дыҳәҳәан, адауы иқәҿиҭит.
– Иухьзеи, уара, адауажә? Ҳа ҳусасцәоуп, ас аума усасдкылашьа
шыҟоу? Ҳара Риҵатәи аҳәынҭқар ԥҳәыс дузаҳҳәарц ҳааит, уазыразӡами?
– иҳәан Кохҭа адауы иқәҿиҭит.
Адауажә ари еиԥш аниаҳа, дгәырӷьаҵәа дҟалеит, иаразнак
дқарамҽаны дылкылсын, аҳаԥы ашә аартны аишьцәа ауишьҭит.
– Уажәшьҭа уара адауы ушазыразу ласҳәоит Риҵатәи аҳәынҭқар
иҭыԥҳа, лхаҭа дсыманы сузаауеит, – ҳәа Кохҭа адауы иеиҳәеит.
Нас иашьцәа рахь даахьаҳәын, “ – Са сгьыжьаанӡа сыԥҳәыс
дагьшәҭацоуп, дагьшәаҳәшьоуп, дыжәбала, шәца аҩныҟа!” – ҳәа
иашьцәа иреиҳәан, рыҩныҟа идәықәиҵеит. Кохҭа иҽы даасын апҟараҳәа
Риҵатәи аҳәынҭқар иԥҳа лахь амҩа дықәлеит.
Дцо, дцо ашьхара дықәланы дышнеиуаз акәымкәа, хҩык арԥарцәа
аҿақҳәа еидгыланы аҟәақ-сақҳәа аисра ишаҿыз днарыдгылт.
– Ҳаи, ишәыхьзеи, абаақәа, шәаангыл! – иҳәан аиқәԥара иааҟәихит.
– Шәызхаисуазеи, ишәыхьи, ишәзеимакыроузеи? – иҳәан дразҵааит.
– Иҳахьыз уи ауп, қәылара ҳаҟан, ауарҳал, аҳәа, ахылаԥа,
астолқәыршә ааҳгеит. Абарҭ ҳшон, ҳарҭ хҩык ҳаҟоуп, астолқәыршә аӡәы
игеит, ахылаԥагьы аӡәы игеит, ауарҳалгьы аӡәы игеит, аҳәа заҳҭо
дҳаздыруам, еимакны ҳаисуеит, – рҳәеит.
– Усҟак еимашәкыртә бзиарас излаҟоузеи дара?
– Бзиарас ирылоу уи ауп, ауарҳал уҩақәтәаны амна сга ахьуҳәаз
уагоит, астолқәыршә анааиҵухлакь, зеуахкы уҭаху афатә аақәнаҵоит,
ахылаԥа ухаҵаны уахынагылаз, уара зегьы убо уҟалоит, аха уара уаҩԥсы
уизгәаҭараны уҟалаӡом, – рҳәеит. – Аҳәа ааҭыхны уахынагылаз, уҵкыс
ииаиуа ҳәа адунеи аҿы аӡәы дҟалом.
– Ус акәзар, сҳәатәы жәуазар, аҳәак азы шәеисыр, ԥхашьароуп, сара
схысуеит, ицаны аԥхьа сыхҿа ахьнеиуа иалхны иаазго, аҳәа убри итәуп,
– иҳәан Кохҭа абахә деихсит.
Кохҭа данхыс, арҭ аҳәа еимазкуаз ицхәаасны иҩны идәықәлеит. Ари
аамҭазы Кохҭа ахылаԥа аашьҭыхны иҩеихеиҵеит, астолқәыршә
ааимӷыҵраиҵеит, аҳәа ааиҟәниҵеит, ауарҳал дҩақәтәан “Риҵатәи
аҳәынҭқар иԥҳа лахь сга!” – иҳәан, ддәықәлеит. Анҭ аҳәа еимазкуаз
рхылаԥа анихаиҵа, дырбозма, длықәхәаша дцеит!
Днеит Риҵа аҳәынҭқар иԥҳа лҿы. Ихылаԥа ихихаанӡа длызгәамҭеит,
аха ахылаԥа анааихих, дылбеит. Лара аҳәынҭқар диԥҳан, аха Кохҭа
илшоз аҟара лылшо дыҟазма! Истолқәыршә ааиҵихын, лара илылшоз
аҵкысгьы иеиӷьны астол ирхиеит, иуарҳал дақәыртәаны, лтәыла
дакәыршаны илирбеит. Нас иеиқәшаҳаҭхан, “ – Џьара бызгоит”, – иҳәан,
иуарҳал дҩақәиртәан, Кохҭа иашьцәеи иареи адауы аҳаԥы иахьҭеикыз
дааигеит.
– О, уара, адауажә, уабаҟоу, аҳәынҭқар иԥҳа дузаасгоит ҳәа уасҳәан,
дузаасгеит, уааи! – ҳәа адауы иқәҿиҭит.
Адауы ари аниаҳа, Кохҭа сихьӡоит иҳәан дыԥеит, аха адауы
дыԥацыԥхьаӡа Кохҭа иуарҳал дақәтәаны даҽаџьара диасуа, абас мацара
шыҟаиҵоз адауы абахә иҽшаниҟьоз, ахра даиргеит.
Нас Кохҭа Риҵа аҳәынҭқар иԥҳа ус леиҳәеит:
– Абри адауажә дҭасырхараны сыҟан, иҭархашьа сыздыруамызт, абас
ада ԥсыхәа сызимҭеит.
Кохҭа уеизгьы аԥҳәыс диман, Риҵа аҳәынҭқар иԥҳа ԥҳәысыс дигозма,
иаҳәшьас дҟаиҵеит. Иаргьы ларгьы еицны иашьцәа рҿы иахьааиз, иашьцәа
изыԥшны итәан, иара даанӡа ачара рҽазыҟарҵон, иара даанӡа ачара
руамызт. Данааи, ачара ду еиҵыхны ируит. Ачара ашьҭахь Риҵа аҳәынҭқар
иԥҳагьы диган аҳәынҭқарраҿы дынижьт.
Ҳасан-иԥа Хәсин иаб аамҭала данқәылоз, иара мгәаҭа дҭан, дымицызт.
Ҳасан ҽнак қәылара ҳәа дахьцаз дызгарыз ахы иқәшәан, дҭахеит,
иашьцәагьы иаргьы. Иԥҳәыс даалаган лхаҵа иашьцәагьы иаргьы
рҳаҭгәынқәа ҟалҵеит.
Убри ашьҭахь рацәак мырҵыкәа Ҳасан иԥҳәыс ԥа длоут, аԥа илоуз иахьа
изҳауа, уаҵәы изҳауа дарԥысхеит, анцәа изиҳәара дҟалеит. Ампыл асра
ҟалеит, аҩра ҟалеит, аихәмарра ҟалеит, аԥара ҟалеит. Иарбанзаалак акаҿы
аӡә дихьӡом Ҳасан-иԥа.
Аха иалаухи, аиҵашьыцра мыжда иахабалак иҟами, иҵашьыцқәоз
иаҽԥнырҳәо иалагеит:
– Уара ас уӷәӷәазар, уабацәа ахҭаха уздырӡом, – ҳәа.
Ари иҩызцәа ас иарҳәо ианалага, дгьыжьын дааин иан даалысын дикит.
– Сан, закәызеи исаҳа? Сҩызцәа аҽԥныҳәа сырҭоит, дабаҭахеи,
дышԥаҭахеи саб, исабҳәароуп, – иҳәеит.
– Аа, нан, нан, урҭ уржьоит, мцуп ирҳәо, рыҵкыс уара уахьеиӷьу азы
иуҵашьыцуеит, уржьоит.
– Моумоу, исабҳәароуп, саб иашьцәеи иареи ахҭахаз сцароуп, – иҳәеит
аҷкәын.
– О, уара, мцура ҷкәын, уабацо, уабгьы уаб иашьцәагьы умбо ара
иахьжу! – лҳәеит.
Аха ани знык иуазма, изқәикыз наигӡар акәын.
Ианимуӡа, иабраа рабџьар маҭәа цәырганы илырбеит. Анҭ дара ахьцоз
рабџьаргьы ргон, уахь иҭахоз ҭахон, аха урҭ рабџьар ацмыхәра аахәаны
ихылшьуазаарын.
– Уара урҭ ахьҭахаз уцар, уаргьы уҭахоит, – лҳәеит иан, аха иара
агәырҩа мкыкәа афырҳәа иҩықәыршәны арха днеин, уаҳа назҭахымыз
арашь бзиа, иаб иҭынхаз арашь арха иҭан, иааникылан, иманы днеин
икәабаны, егьины ашҭаҿ иҿеиҳәеит.
Аха ауха иара дианы даныцәа, иан арашь аулышьҭит, изкрым уашьҭа
лгәахәт. Ашьыжь аҷкәын данҿыха, деиҭацан арашь еиҭах икны иманы
дааит. Дааин иабџьар маҭәа, икәадыр, иара, уаҩԥсык ишибац еиԥш
иҽааибиҭан, иҽаархианы афырҳәа ирашь днақәтәаны иҿынеихеит.
Дцеит.
Дцо, дцо ккара дук дыҵаланы дышнеиуаз акәымкәан, надаада шәақь
дук ихәда иахшьуп, оумажә дук, рашьк дақәтәаны агәараҳәа дцоит,
дибеит. Ари Ҳасан-иԥа иааирӷәӷәан ани инеиуаз афақьаҳәа днаихьӡеит.
Днаихьӡан “ – Уа мшыбзиа!” – иҳәеит, аха егьи аҭак ҟаимҵеит, иқәҿимҭит,
дааҳәынгьы дихәамԥшит.
– Абри дзакәу, иҟаиҵо сымбакәа сицрыҵуам, – иҳәан, дицрымҵыкәа
дишьҭаланы иҿынеихеит. Егьи дцоит, ари дишьҭоуп, ари уаха ицеит,
уаҵәы ицеит, уаҵәашьҭахь ицеит. Ари дицрыҵуам, дишьҭоуп.
Арҭ ахьцо ашьабысҭақәа аныҵҟьалак, ани Надаада дхысуеит, Ҳасан-иԥа Хәсин днаҿыххны (Ҳасан-иԥа Хәсин ихьӡын, ани дзышьҭаланы
днеиуа Надаада ихьӡын), Надаада иишьуа ашьабысҭақәа икәадыр амаха
иахшьны иааигон, еицырфон. Аха арахь ани Надаада иарбанзаалак
ажәак иҳәом, ҿиҭӡом. Абас дишьҭаны дышцоз имызк аанҵәеит.
Мызкы анаанҵәа, аҽны ашьыжь, ани Надаада аҟаԥыҳәа дҩагылан
аӡха днеин иҿы ӡәӡәаны, инапы ӡәӡәаны дааин Ҳасан-иԥа Хәсин “Бзиа
убааит!” ҳәа еиҳәт. Уи нахыс еицәажәт. Еицны идәықәлеит.
– Уабацо? – иҳәеит Надаада.
– Сцоит, абрахь, сныҟәаҩуп, – иҳәеит Ҳасан-иԥа Хәсин.
– Уара абри аҟара ичҳаны мызкы уансыцрымҵ, скамыжькәа
уажәраанӡа уансыцныҟәа, уажәшьҭа уахьцо саргьы сцоит, – иҳәеит
Надаада.
– Азамана, уара уеиԥш иҟоу аҩыза дкажьуа сдәықәума! – иҳәеит
Ҳасан-иԥа Хәсин.
Аҩыџьагьы еиманы рҿынархан, ицо, ицо, ицо ишцоз акәымкәаны ахәы
инықәгыланы, лбаа ашҭа дахьҭаԥшуаз, лбаа иабацәа ахҭахаз шакәыз
ибо, уаҟа шакәыз гәҩарас икыртә, ашҭа днеин ахы днықәтәеит Ҳасан-иԥа Хәсин. Маҷк рыԥсы анааивырга, Надаада уа дааныжьны, дылҭалан
длеин, ишеибакәу еилкааны дааит.
Излеиликааз ала, абра уажә иахтәоу лбаа аӡиас ду ииҩрны ицоит,
ацҳа хыуп. Нырцә адауцәа рҭыԥ ауп, урҭ роуп ари иабацәагьы ҭазырхаз.
Адауцәа рмаҵуцәа арахь аӡы аарцәҟа иҟоуп. Ари уа даннеи, амаҵуцәа
данырба, “ – Аа, уарбан, уарбан, уанаџьалбеит, ухы уцәымӷума, адауцәа
урбар, уршьуеит!” – рҳәеит. Даагьыжьын, џьмакгьы аашьны, иманы
Надаада иҿы дааит.
– Ашәарах иҵагь амаз џьысшьон, егьамам, ажәла нҵәеит, избаз абри
ауп, ишьны иаазгеит, – иҳәеит. Ани иибаз, иаҳаз зегьы Надаада иҿы
иауиҳәахуа, аџьмазы дцазшәоуп ишиҳәо.
Акәац ҟарҵан, егьин, акрырфан, ауха уа иҩаиан ицәт.
– Сара иахьагьы абри иацы аџьма ахьысшьыз аганахь сцоит, уара
иуҭахызар наҟтәирахьтәи аган уазцаны ушәарыцала, – иҳәеит Ҳасан-иԥа Хәсин адырҩаҽны ианааша.
– Ибзиоуп, уара уахь уца, сара арахь сцап, – иҳәеит Надаада. (Уажәы
ани Ҳасан-иԥа Хәсин иҳәатәы хаиҵо далагеит Надаада.)
Ҳасан-иԥа Хәсин дылҭалан, анҭ аӡиас аарцә иҟаз адауцәа рмаҵуцәа
дҩеи дҩарылалан, амаҵуцәа иззеибакәу дрылгеит, пиау зҳәо уаҩ
дыҟамкәа дрылгеит. Аҽны уи изирхан, ауха ани иҭыԥ аҿы дааин дтәеит.
Надаадагьы уа днеит. Адырҩаҽны ианааша, Ҳасан-иԥа Хәсин ахьышәҭ
ҳәа иҽеибиҭеит.
– Надаада! Усзымгәаан, иахьа сахьцо хәҷык ацҭәы цәгьоуп, уҿаҳәаны
сцароуп, уаҳа ԥсыхәа аҟам, – иҳәеит.
Длышьҭеиҵан, ахьара, аџьра аҟамзи, хьа ҵла дук амҵан днеиган,
џьара акы иԥырхагамхартә дҿеиҳәеит. Надаада уа дҿеиҳәан, иара ани
лбаа ацҳаҿы днеин днаҵагылт.
Анҭ адауқәа рмаҵуцәа аӡәы ишынирҵәаз егьиз адырра роухьан.
Ҳасан-иԥа Хәсин ацҳаҿы дыԥшны дыштәаз акәымкәа, адауцәа реиҳаба
даауеит, аха атәыла рыбганы, адунеи амца акуеит, адауажәгьы арҵәаа
ҳәа дыҳәҳәаны даауеит. Адауы дзықәтәаз атәыла рыбго, абӷа рҵысуа
ани ацҳаҿы ианааи, иџыџӡа иаангылт. Апҟаҩапҟаҩҳәа дасит, дасит,
аха арашь мқәацеит.
– Ҳаи, срашь, уанаџьалбеит, Ҳасан-иԥа Хәсин ида ҳара ҳзыцәшәо
ҳәа адунеи уаҩ дықәым. Хәсин макьана дымицт, дихьазаргьы дымшәыцт,
дышәхьазаргьы уи ҳара ҳақәлара изыгәаӷьуамызт, нас дарбану уара
узыцәшәаз? – иҳәеит.
Арашь деиҭасит, аха уаҳа имҵысит. Убри аамҭазы Ҳасан-иԥа Хәсин
ибжьы ҿацаӡа иргеит.
– Ҳасан-иԥа Хәсин, дагьиит, дагьшәит, шәыхәҵәы ықәихырцгьы
дааит, аԥхьа уара ухьыс, ахьысра уара иусҭоит, адауажә, – иҳәеит.
– Моумоу, аԥхьа уара ухьыс, уара уқәылаҩуп, – иҳәеит адауы.
– Ухьыс уара, шәара алажьыфараа, аԥхьа ахьысра сус алам, – иҳәеит
Ҳасан-иԥа Хәсин.
Адауы дхьыст, аха Хәсин акыр иаахозма! Нас Хәсин даахьысын, адауы
ихы илҭаиршәын, дышьны уа дылкаижьт. Афырҳәа днеин, адауы иҽымаҭәа,
иабџьар маҭәа ишеибакәу иаармазеины, иҿаҳәаны иҟаҵаны амни ирашь
дзықәтәаз амаха илахшьны, наҟ инауишьҭын, адауы дааихан, ахмаҷыр
азна ашьа ааиҵхны аҵәзықьҳәа ижәны, адауы наҟ длаигәан ажра
дылҭаижьт.
Нас дыҩкыдлан ашьыбжьышьҭахь амра лҭагьалахьан Надаада иҿы
дҩеит.
– Уу, сара ахәашабга, иахьа цәгьала исырхәлеит, – иҳәеит Надаада.
– Иухьзеи, иуҵалазеи?
– Аԥша асын, атәыла бгон, абӷа ҵысын, сықәырҟҟа сакын, аҷык, аҷык
аасыгхеит сахьҿаҳәаз самҳәаны сагарц, – иҳәеит.
– Умшәан, акымзарак ухьуам, абааԥсы, иаачҳа, умшәан џьара ҳкылсып,
уи закәу сара егьсымбаӡеит, са сахьыҟаз ус еиԥш егьыҟамызт, уара
иабоубеи, уабақәшәеи, – иҳәан, иалаухи, агьизымдырӡозшәа ҟаиҵеит Хәсин.
Акрырфан, акрыржәын, ауха уа еиҭаиеит.
Адырҩаҽны ашьыжь ианааша, Ҳасан-иԥа Хәсин дырҩагь аҟыԥҳәа
дҩагылан, дылҭалан дцеит. Дахьлеиз ани ацҳаҿы деиҭатәан дшыԥшыз
аишьцәа адауцәа ргәыбжьанытә даауеит. Даауеит, аха ани аиҳабы
иаҵкысгьы ишьҭыбжь цәгьоуп, аԥшагьы ӷәӷәахеит. Адауы ирашь ацҳаҿы
ианааи, иаангылт.
– Ҳаит, ала уафааите, узаангылазеи, дызусҭада уара узыцәшәаз?
Ҳасан-иԥа Хәсин иакәзар, уи дмиӡацт, дихьазаргьы дымшәыцт,
дышәхьазаргьы ара аара изыгәаӷьуамызт, – иҳәан, ирашь амгәацәа аҟамчы
аҵеиҵеит, аха иара мҵысит.
Убри аамҭазы Хәсин даацәырҵит.
– Ҳасан-иԥа Хәсин захьӡу сара соуп, сагьихьеит, сагьшәхьеит,
шәыхәҵәы ықәсхырцгьы сааит, аԥхьа, уара, адауажә ухьыс, – иҳәеит.
Адауажә дхьыст, аха ани Хәсин иқәшәо дыҟазма! Хәсин даахьысын,
адауажә дышьны дылкаижьт. Имаҭәа, иабџьар ааихыхны иныԥхьаикын,
ихмаҷыр азна адауы ашьа ааилхны дҩахан ижәын дигәҭасны уигьы наҟ
ажра дылҭаижьт, аиҳабгьы иаргьы леиваижьт.
Ауха адырҩагь Хәсин длагьыжьын ани иҩыза Надаада иҿы дҩеит.
Дахьҩеиз Надаада рыцҳа еимаҭәаны аҵәуара даҿуп.
– Иахьак атәыла бгаӡеит, сынҵәеит, – иҳәеит.
– Аа, абаак, иаачҳа, – иҳәеит Хәсин.
Надаадагьы ус зынӡа даугаӡахыз, ак шыҟаз аҟара идырт, аха егьиҳәом.
Адырҩаҽны, хынтәны деиҭацеит Хәсин дахьцалац. Длеин ани ацҳаҿы
иҽыԥхьакны дыштәалац длатәеит. Дыԥшын адауцәа реиҵба даауеит,
аха ишԥа? Уи зынтәык амца ақәиҵаӡоит, акаамеҭ, зынӡак ирцәаӡоит.
Адауы дшааиуаз, ани ацҳа данаадгыла, ирашь аангылт, уаҳа
имқәацеит.
– Ҳаит, ҳақәызхда, Ҳасан-иԥа Хәсин ида ҳақәхра згәаӷьуадаз, аха
уи дихьеит ҳәа ҳаҟамызт, данбагьии, данбагьышәи? – иҳәеит.
– Ҳасан-иԥа Хәсин са соуп, сагьиит, сагьшәит, сагьыҟоуп, шәҵыхә
ԥысҵәараз сааит, – иҳәан дҩықәԥалт Хәсин.
– Ҳасан-иԥа Хәсин уакәзар, ухьыс! – иҳәеит адауы.
– Шәара шәоуп алажьыфацәа, уара уоуп аԥхьахә ахьысра иақәиҭу,
ухьыс! – иҳәеит Хәсин.
Адауы дхьысын Ҳасан-иԥа Хәсин иҷапан ахы иҭашәеит. Аха уи
агәырҩа ауикы, уи азы даукаҳауаз, дҩахан ихҭырԥа ааикәыршаны
иҽааҿеиҳәан, ашәақь лаигәыдҵан, адауцәа реиҵбагьы дышьны уа
дылкаижьт. Уигьы дааихан, аӡы даариган, ишьа иҵхны ижәны,
длаигәҭасны наҟ аӡы длалажьны, имаҭәақәа имаз рызынтәык
иааилаҿаҳәаны, иаҳәа, иҟама, итапанча иҽы амаха илахшьны, уи иҽгьы
ашҭа ашҟа иоуижьт.
Шьҭа иаб Ҳасан иашьцәеи иареи ҭазырхаз адауцәа рҵыхә ԥиҵәеит,
дрылгеит, ани ахы иқәшәаз дзацәынхар, адауцәа рмал еидкыланы има
аҩныҟа дцоит ауп, ус акәымкәа ани ахы иқәшәаз данзацәнымха, иаргьы
уа дҭахеит, уаанӡа иҟаиҵаз иалаухи.
Афырҳәа иҽааирӷәӷәан ани Надаада дахьҿаҳәаз аҭыԥан дҩеит.
Дҩеин, Надаада дҿаҳәагәышьан, уи ихьыц акәын, дҟыу-ҵәыуо,
сзықәшәаз ҳәа аҳәсақәа реиԥш амыткәма ҳәо дтәан. Дааԥиртын, иҟоу
абас ауп, иҟасҵагьы абас ауп, адауцәа рыхәҵәы ықәсхит ҳәа еиҳәеит.
– Ԥасанатәгьы адауцәа рмаҵуцәа срылгахьан, дара сабраа ықәызхыз
рыхҩык срылгеит, аха саргьы исыхь абри ауп, ахы сықәшәан сыҟоуп,
уажәы азы сыԥсы нханы сыҟоуп. Маҟышра ҳәа ҳабацәа анаауаз
излаауаз аҽқәа ирцәынхаз, арха ашҭа иҭоуп. Улеины убри Маҟышра
ашәақь лагәыдҵаны ишьны, ацәа аахыхны, ацәа саалаҳәаны абра сныжь
ҩажәиак мшы. Ҩажәа мшы аанҵәаны, ҩажәиак аҽны, арҵәааҳәа
уҳәҳәаны “Ҳасан-иԥа Хәсин, уаб иԥсы акамбашьқәа ахаццит, уажәранӡа
абра ушԥацәаз, уара уеиԥш ахаҵа!” ҳәа ҳәаны аҟьеҩҳәа аҟамчы сыхҟьа.
Убас аҟамчы схыуҟьо уаналагалак, нас саргьы ацәа салҵәраан
саагылоит, – иҳәеит Хәсин.
Надаада Хәсин ишиҳәаз еиԥш длалбаан арашь ишьит, ацәа ҩахихын,
Хәсин дылеиҳәеит. Нас дцан деимдан егьин адауцәа рмал ибеит. Ҩажәа
мшы ааҵын, ҩажәиак азы Хәсин арашь ацәа дылаҳәаны дахьыҟаз днеин,
днеихагылт.
– Аат, Ҳасан-иԥа Хәсин! Ари аҟара аамҭа укагәыгәны ушԥацәоу? –
иҳәан апҟаҩ-апҟаҩҳәа аҟамчы анылеихиҟьа, Хәсин ашырҳәа
дҩышьҭууан дҩагылт, иааиԥылан аҩыџьагьы иаагәыдибакылт.
Исхашҭыз, Хәсин ирашь ацәа данҭаз, Надаада дахьлалбааз, адауцәа
рмал аниба, еидкыланы, ирхианы иҟан. Уажәы иара Хәсин дангыла,
аҩыџьагьы еиманы рҿылархан, анҭ адауцәа рмал ахьыҟаз илеит.
– Ари закәи, аҽқәа ас реидара хианы изыҟоузеи? – иҳәеит Ҳасан-иԥа
Хәсин.
– Ҩажәа мшы ҩахьхьи судтәалазар аҵкысгьы ара сааины ари сырхиеит,
уажәшьҭа иаашьҭыхны ацарада уаҳа ус ҳамаӡам, – иҳәеит Надаада.
– Ус акәзар, уи бзианы иҟауҵеит, – иҳәан Хәсин, иабацәа, урҭ рабацәа
шеибакәу ахьҭанҵәахьаз ишеибакәу ршьа уны, адауцәа рырахә, рмал
иманы Надаадагьы иаргьы еиманы рҿаархеит. Иахьаауаз амҩан ақыҭақәа
рҿы анхацәа ӷарны иахьынхоз ана ԥыҭк нрыжьҭ, ара ԥыҭк нрыжьт, ишааиуаз
ирымҩатәны Надаада иҩны инеит. Надаада иҩны иахьнеиз, ар акәшан итәоуп.
– Ара иҟалази, ар акәшан изтәоузеи? – ҳәа дазҵааит Ҳасан-иԥа Хәсин.
– Надаада иԥҳа аҳ иԥа дҳәаны дизтәан, ар ицны иааит, чара руеит, –
рҳәеит дзызҵаақәаз.
Арҭ агәара ианынҭала нахысгьы Ҳасан-иԥа Хәсин иҽеибыҭашьа егьишьа,
ирашь зеиԥшраз гәалҭеит Надаада иԥҳа.
– Амни арԥыс уажәы агәара иааҭалаз абрахь дыхәныжәга, сиацәажәар
сҭахуп, – лҳәеит лара.
Амаҵуцәа лалбаан, Ҳасан-иԥа Хәсин дыхәныргеит Надаада иԥҳа лахь.
Иареи лареи леидтәалан иеицәажәеит. Лара дшылгәаԥхаз лҳәеит, иаргьы
дигәаԥхеит.
– Бара аҳәынҭқар иԥа бизҳәаны бтәоуп, сара уи сиабашьуама? – иҳәеит.
– Аа, абаак, сзызҳәоу илаухи, сузгозар, уара сга, уара уоуп исҭаху, –
лҳәеит.
– Нас ишԥаҟаҳҵари?
– Уара ухаҵа ӷәӷәоуп, умшәан, саргьы сшәом. Асоф саақәгыланы
сыԥоит, арҵәааҳәа уҳәҳәаны урашь агәара илықәҵаны ухәмарны,
арҵәааҳәа уҳәҳәа иҟалазеи рҳәаратәа, нас асоф уааҵагыл, уи аамҭа
иақәыршәаны сара сыԥап, – лҳәеит.
– Ибзиоуп, – иҳәан Ҳасан-иԥа Хәсин длалбаан, ирашь дҩақәтәан,
агәараҿы ирхәмарын егьин, нас арҵәааҳәа дыҳәҳәан, ирашь аҟамчы
лахиҟьан асоф данааҵахх, атрыхҳәа дыԥеит лара. Атахҳәа дналыҵаххны
даанкыланы ирашь ахәда даақәкны апҟараҳәа ддәықәылт.
Надаада дцан дианы дыцәахьан.
– Аа, абаа, шәцаны Надаада даашәырԥшы, ари ауаҩ ҳаишьит, ахьмыӡӷ
ҳиргеит, аҳ иԥа изҳәаны итәаз иара даҳцәигеит, – рҳәеит ажәлар.
Илеин, Надаада даадырԥшын, иҟалаз аниарҳәа, ирашь дҩақәтәан,
иԥҳаи Ҳасан-иԥа Хәсини дрышьҭалеит. Арашьгьы рашьуп, аха ҩыџьа
згози, аӡә дызгози еиԥшызма, ҩыџьа згоз ааԥсо иалагеит, арҭ Надаада
дрыхьӡоша анырба, Ҳасан-иԥа Хәсин дылҽыжәҵын, иигоз иԥҳәызбагьы
дылҽыжәихит.
Надаада данрыхьӡа, иабџьар маҭәа ааихыхны, иара дкалаӡа
ишьҭахьҟа дыргьыжьны ддәықәырҵеит. Дхынҳәны дахьнеиз “уахьцаз
иҟауҵази?” ҳәа ианиазҵаа, “иҟасҵахи, изулакгьы срыхьӡеит, аха акагьы
сзырзымуит, срыҳәан, сымшьыкәа сынрыжьт ауп, абжьарак сабџьар
маҭәа сымырхт, ани анцәа хша сара сабаихәоз, сызмаҭәази!” иҳәеит.
Аҳәынҭқар иргьы иаргьы иҟарҵахуази, Надаада уаҳа иарҳәози, уаҩ
дызмыхәо оумак иакәзаап Хәсин (уаанӡагьы иӡбахә рмаҳахьази) рҳәан,
агәараҳәа илықәҵны ицеит.
Ҳасан-иԥа Хәсин иԥҳәыс диманы иҩны дааит. Иангьы лыԥсы ҭаны
диқәшәеит. Агәылацәа еизылган иан, чара лун, лыҷкәын иҟаиҵаз ауаа
идлырҳаит.
Убра ачараҿы саргьы сақәшәт, крысфеит, крызжәит. Санаауаз
мҩаныфас аԥылгыды сыманы сшааиуаз Ҷыф Кекиа ишьапы
инагәыдсҵан, ишьапы ԥысҵәеит.
Иҟазаарын иашьеи иаҳәшьеи. Рани раби ԥсхьан. Абарҭ ахьынхоз
рзааигәара бнадуран иҟан. Ари лашьа дшәарыцаҩын, есқьынагь
шәарыцара дцалон, дныҟәон, алақәа иман, хԥа. Гәрым, Ҳарым, Гьшьар.
Абас рыхьӡын уи арԥыс ила шәарыцақәа.
Абри абна дураҟны адауы дамазаарын. Абри адауы абра дцәырҵуа
далагеит. Абри ашәарыцаҩ иаҳәшьа лҿы днеиуа, дааиуа, бзиа дибо
далагеит. Ларгьы дылгәаԥхеит. Аха ари лашьа дицәшәеит лара
хәдахҵәа, лашьа алақәа ахырзаманқәа имоуп, адауы дырбар,
дԥыххааса дықәырҵоит. Адауи лареи еибыҳәаны абри лашьа дҭадырхар
рҭахуп. Аха дызлаҭадырхои? Аԥхьа абарҭ илақәа ҭадырхароуп. Аха
рҭархашьа рыздырам. Ари аеҳәшьа лыҽлырчмазаҩын, дыԥсуазшәа
ҟаҵаны дышьҭалеит.
– Аа, сыԥсуеит, сыԥсуеит, – лҳәеит лашьа данааи.
– Ибыхьзеи, иҟалазеи, ибгәыҵашәазеи? – иҳәан иара длазҵааит.
– Исгәыҵашәазеи, сыԥсуеит.
– Ибыхәозеи, ԥсыхәас ибымоузеи?
– Аа, исыхәо ыҟоуп, аха иуадаҩуп. Абригь-абригь аҭыԥ аҿы ӡлагарак
ҭагылоуп. Убри аӡлагара жәохә шәы аҿоуп. Убырҭ ашәқәа мчыбжьык
ахь знык иаатуеит. Убарҭ анаатуа, убра уныҩнаԥаланы, ашыла
аадәылганы, иааганы, убри ала абысҭа уны исҿоумҵозар ада ԥсыхәа
сымам. Акыр сеиқәнархозар, убри сеиқәнархоит, – ҳәа иалҳәеит лашьа.
Ари иаҳәшьа заҵә лзы иҟаимҵо иҟоузеи! Афырҳәа иҽааибиҭан, илақәа
ахԥагьы дларыԥхьан, аӡлагара ҭагылоуп ҳәа ахьылҳәаз длеит. Абра
дышнеиуаз, амҩан хьшьыцбак амҵәыжәҩа ԥҵәаны, абна иларшәны ибеит.
Ари аниба, дшыццакуазгьы, ирыцҳаишьан, иаашьҭихын, амҵәыжәҩа
ааҿеиҳәан, иаауишьҭит. Нас аӡлагараҿы длеин, ашәқәа анаатуаз аҽны
адыхҳәа длыҩнаԥалан (илақәагьы ицуп) ашыла андәылига аамҭазыҳәан,
илақәа ахԥагьы уа иҩнахеит, ашәқәа акит. Уажәышьҭа иҟаиҵагәышьоиз!
Илақәа рыда дхәарҭаӡам, аӡлагара ашәқәа шьҭа мчыбжьыкгьы иатӡом.
Илақәа хьаас иҟаиҵеит, аха иаҳәшьа лахь дымцаргьы ԥсыхәа
имаӡамызт. Убри аамҭазы ани зымҵәыжәҩа ҿаҳәаны, ихәшәтәны
иоуижьыз ихьшьыцба ԥырны иааит. Ихьшьыцба иманы, ишыла иманы
иаҳәшьа лҿы днеит. Дахьнеиз, ари алақәа имаӡам уажәшьҭа, ани
адауажә дзыцәшәозеи! Ааит, иҳәан, даацәыҵыҩрын, ари лашьа
дааникылан, деиқәԥах дҿаҳәаны длышьҭеиҵеит. Ахьшьыцба ҩаԥрын
хыхь инеин аҵла амахә иҩықәтәеит, ари ирԥырҵӡом. Ари уашьҭа
дыршьыроуп наҟ.
– Аӡы кнаҳ, – иҳәеит адауажә длеин.
Арԥыс иаҳәшьагьы адаугьы ааицхыраан, ақәаб ала аӡы кнарҳаит,
амца ҩаҵарҵан идыршуа иалагеит. Уажәшьҭа дыршьуеит ари, ақәаб
дҭаҵаны дыржәуеит. Убри аамҭазы абни ахьшьыцба леин ақәаб
ахькнаҳаз архышьна иҩадԥалан, ианарҵысы, ақәаб ааҳәын, иҭаз аӡы
амца иақәҭәан, иарцәеит. Уантәи афырҳәа иҩаԥрын аӡлагараҟны ицеит.
Уа инеин иҿнаҭит.
– Гәрым, Ҳарым, Гьшьар! Шәыԥшәма агәаҟра имоуп, ашәарҭа
дҭагылоуп, шәицхраа, абааԥсы! – аҳәеит.
– Аа, ажәжәаҳәа аӡлагара ашәқәа ҳфоит ҳәа ҳаҿуп. Егьҳагӡам шьҭа
ҳалгоит, – рҳәеит алақәа.
Алақәа “ахьыԥс-ахьыԥс-ахьыԥс” ҳәа аӡлагара ашәқәа рыфара иаҿуп,
иҟәыбаса иқәырҵоит. Ари ахьшьыцба аагьыжьын, ҩаԥхьа иԥырны иааит.
Еиҭах адауи ани арԥыс иаҳәшьеи ҿыц аӡы кнарҳан амца аҵарҵеит.
Ахьшьыцба леин, еиҭах ақәаб ахькнаҳаз архышьна иагәыдԥало,
иагәыдԥало мацара алада иргьало, аҩада иргьало, ақәаб иҭаз аӡы
канаҭәеит. Еиҭах иԥырны алақәа рахь ицеит. Ҿнаҭит:
– Аа, абааԥсы, шәыԥшәма ашәарҭа дҭагылоуп, шәеиха! Агәаҟра
имоуп, шәицхраароуп, шәихьӡароуп! – аҳәеит.
– Аа, уажәыҵәҟьа, уажәыҵәҟьа, – рҳәеит алақәа.
Аӡлагара ашәқәа ҟәыбаса илықәырҵан, еибарыҩны иаакылсын,
илаихәаԥшызар, рыԥшәма ихы дзамыхәо деиқәԥах дҿаҳәаны дышьҭоуп.
Адауы илаи илаисын, дҟәыбаса длықәырҵеит. Нас инеин рыԥшәма
инаидтәалан, ирулакгьы хаԥыцла дахьҿаҳәаз дааԥдыртлан,
даурышьҭит. Даурышьҭит, аха ари дгәаҟха дыҟоуп, алақәагьы ааԥсаны
иҟоуп. Инатәан ицәеит. Иаргьы днықәиан дыцәеит. Иаҳәшьа
егьлеимҳәагәышьеит. Ус дшыцәаз, ари адауы ибаҩқәа ахькаԥсаз
иаҳәшьа дынкылсын, абаҩқәа аашьҭылхын, лашьа ила инҭылшьын наҟ
дылшьит. Данылшь, арҭ алақәа иҟарҵагәышьоз, ҩба уа идтәалеит, руак
абнахь шәарыцара ицеит. Ишәарыцан, жьак кны иаанагеит.
– Абри иԥсны иқәу уидтәаланы, ила уаԥырхагамхакәан, ила џьара
кьыск амҭакәан, абри ила иҭоу абаҩ ҳазҭых, – ҳәа алақәа ажьа иарҳәеит.
Алақәа ирҳәаз ааҩбамтәыкәа ажьа лкылсын, аԥсы илеихатәан, ила
абӷьаҭуа, иабӷьаҭуа, иабӷьаҭуа иалагеит. Акыр иадхалеит, аха аҵыхәтәан
ес иҟанаҵалакгьы, ахьышәҭҳәа абаҩ ааҭнаршәан, ари иԥсы ҭалан, “ҳаи
сышԥацәаз!” ҳәа дҩаҵҟьеит. Данҩаҵҟьаҵәҟьа, ари илақәа ҩеи иҩалысын,
иаҳәшьа наҟ дҟәыбаса дықәырҵеит.
Иара шьҭа иԥсы анҭалагәышьа иурхьуеиз, дынхеит, дынҵит. Ԥҳәыс
дааигеит, ачара иуит. Убра сыҟан саргьы, сааит.
Уаҩ бзиак дыҟан. Фҩык аԥацәа иман, аӡә дубар, аӡә духашҭуа ибзиан.
Анцәа ишиҳәара рыҩнаҭа ҭбааны иҟан. Абас ишыҟаз аӡәаӡәала иԥсуа
рҿаархан, аҷкәынцәа афҩыкгьы аанҵәеит.
Арҭ рыхшара ԥсны ахаҵеи аԥҳәыси рхала рыҩны ианааҩнаха, “ –
Аа, уаргьы саргьы ажәымҭацәгьақәа”, – лҳәеит иԥҳәыс.
– Бареи сареи макьана жәымҭацәгьара ҳамаӡам, ба быԥсны са
сынхар, ма са сыԥсны ба бынхар, убысҟан ауп ажәымҭацәгьара захьӡу,
– иҳәеит иара.
Ус, ус ишыҟаз лара дынкаҳан дыԥсит, иара имацара даанхеит, егьырҭ
иҭынхацәагьы иҟәаҵын имацара заҵәык иҩны дааҩнахеит. Иаргьы ихы
дзамыхәо дҟалеит, агәылацәа зыԥсаҭа иаԥшуаз ҳәсақәак мгьалк ӡны
изнаргон убра иҩны дахьыҩнажьыз, длацҳа-ҩацҳауан.
Анцәа аԥаимбар дылбааижьит “Аԥсны ажәабжьыс иҟоу еилкааны
исзаага” ҳәа.
Аԥаимбар дылбаан дшааиуаз акәымкәа, абни ауаҩ иҟны днеин
дибеит. Дибеит, аха иибода, жьабаак еиԥш ахәа илҵны ицо дшышьҭаз
дибеит. Аԥаимбар длеин дышиацәажәоз, ани дахьышьҭаз инапы ахәарш
иҟанаҵаз акы алшәан ҵаҟа икашәеит. Инапы наргӡаны иаашьҭихын, ахәа
ахьалҵыз инаганы инапы инақәиртәеит.
– Ҳаи, уанаџьалбеит, иҟоуҵо закәузеи, иулшәаны икашәазар,
икашәеит, иалаухузеи, еиҭашьҭыхны унапы иақәуҵоте? – иҳәеит
аԥаимбар ауаҩ иҟаиҵаз аумашәа ибаны.
– Наҟ ишԥакасыршәуеи, анцәа иахь игәнаҳауп, ари анцәа ишеит, –
иҳәеит ани ахәа злыҵуа ишьҭаз.
Аԥаимбар дықәланы анцәа иахь дцеит.
– Иубазеи, иҟоузеи Аԥсныҟа ажәабжь ҿыцс? – ҳәа анцәа аԥаимбар
диазҵааит.
Избазеи ҳәа аҟоума уанаџьалбеит, ассир збеит. Аригь-аригь адгьыл
аҿы уаҩ ҭынхадак, хымхәак дышьҭоуп, дгәаҟуеит, дахьышьҭоу ахәа
илппы дцоит. Ахәа илҵуа ҵаҟа икашәар, ишьҭыхны еиҭаилеиҵоит. Ас
ишьҭыхны изулоуҵозеи ҳәа саниазҵаа, “ – Уигьы аԥсы ҭоуп, анцәа ишеит,
икасыжьыр, анцәа иахь игәнаҳауп”, – ҳәа сеиҳәеит иҳәеит аԥаимбар.
– Ҳаи, уи уажәшьҭа дахьыбзиаҳтәуа егьыҟам, далгахьеит, аха
уаҵәыҵәҟьа афырҳәа улалбааны, иԥсы ихыхны, иара дшьаҳиҭны дҟаҵа,
ахәақәа хԥа илх, акы аӡы иҭартәа, акы аҵла иқәыртәа, егьи аҵла гәаҩа
иҭартәа. Убарҭ ахәақәа илухуа ажәлар рзы ихәарҭаны иҟалааит, – иҳәеит
анцәа.
Адырҩаҽныҵәҟьа аԥаимбар длалбаан, ани ауаҩ иԥсы ихихит,
дшьаҳиҭитәит. Ахәақәа хԥа илихын, акы аӡы иҭеиҵеит, акы аҵла
иқәиртәеит, егьи аҵла гәаҩа иҭаиртәеит. Аӡы иҭаиртәаз ҵырбелхеит,
аҵла иқәиртәаз ҟанҷхеит, аҵла гәаҩа иҭаиртәаз шьхыцхеит, ацха ҳнаҭоит.
Аҳ иԥҳәыс ихы дшалаԥшуаз ҵак аалылхит. Аҵа лиршьын, ацәа
ахыхны, цәҟьарас икыдиҵеит.
– Абни ацәа иеихсны агәҭа кылызҵәо, сыԥҳа дисҭоит, – иҳәеит ари
ахаҵа (аҳ).
Ани анс аниҳәа, иԥҳа бзиак лакәын, жәлары зегьы хыҵит. Аҵа ацәа
рҟацаны иахькыдыз еихсит, еихсит, еихсит, аха, иалаухи, аӡәгьы уи
агәҭа изақәмыршәеит. Аҵыхәтәан дауыжәк дааҽхьыҩрын, ууфф, иҳәан,
аҵықьҳәа длеихсын, аҵа ацәа ахькыдыз агәҭаҵәҟьа аакылиҵәеит. Нас
аҳ иԥҳа ахьтәы уардын длақәиртәан, диманы ддәықәлеит. Диман
дышнеиуаз, ӡы-мшын дуӡӡак дынхықәгылт. Аӡы-мшын ианынхықәгыла,
уҭал, лҳәеит, бҭал, иҳәеит, уҭал, лҳәеит.
– Ыы, уара ухаҵаз џьышьаны суцааит, удаууп, – лҳәеит. – Сара
сыԥҳәысуп, сышԥаҭало? – лҳәеит.
Адауажә ари илҳәаз аахьмыӡӷишьан, агәызҳәа аӡы иҽахьҩалаижьыз,
даашьҭыхны даманы идәықәлеит.
– Уаа, бара, бааԥшы! – иҳәеит. – Уаа, бара, бааԥшы! – иҳәеит.
(Уажәшьҭа ишԥасҳәари, сминауаҭуп шәара шәҿы, аха ара иакәымк
сымҳәар ауам.)
Адауажә аӡы даманы иахьлеиуаз, анс арахь бааԥшы ҳәа аҳәара
данаҟәымҵӡа, ларгьы дамханаԥшит. Лаанаԥшымҭазыҳәан “акы”
(иԥхашьара) ырблаҟьаны илгәыдиҵеит. “Акы” лгәыдиҵан ишааиуаз,
аттахҳәа лхы иалалеит. “Унан, исыхьзеи?!” анылҳәа, “Унан исыхьзеи?!”
аҳәеит. Уи нахыс ари лара акы лҳәар, иаргьы (ани лхы иалалаз)
лыццәажәо иалагеит. Ари иахьа акәым, ари уаҵәы акәым, ажәак аалҳәар,
иаргьы апҟаҩҳәа илыццәажәоит. Ари иџьалшьеит, илакәылшьеит,
дхагахеит.
Дааит лыҩныҟа лҽыуардын дақәтәаны, лылахь еиқәҵаны.
Дыҟоуп, дыҟоуп, дыҟоуп. Ани адауажә уеизгьы наҟ дылҭаҳәахаа аӡы
дагеит. Ари илгәыдиҵаз лхы иалоуп, ицәажәоит аҷҷаҳәа. Аҳ иԥҳа абас
лыхьит.
– Ибыхьзеи, баба? – иҳәан лаб длазҵааит лылахь еиқәызшәа аниба.
– Исыхьзеи, абас, абас ауп исыхьыз, – ҳәа лаб иалҳәеит.
Ари лара ас аниалҳәа, ишылҳәаз еиԥшҵәҟьа ани лхы иалазгьы
“Исыхьзеи, абас ауп исыхьыз” аҳәеит.
Дыҟоуп, дыҟоуп, дыҟоуп, дыҟоуп. Даҽа аҳак еиҭа длышьҭалеит ԥҳәысыс
дигаразы. Дирҭан, диманы дцеит. Дигеит, аха иалашәхи, ари дцәажәаӡом.
Дабацәажәо, акы лҳәар, ани лхы иалоугьы лыццәажәоит. Егьырахьҟа зегь
рыла ахазына ззырҳәо лоуп, лыԥшра, лсахьа, лкырушьа, лҟазшьа – зегь
рыла аҟаимаҭ ззырҳәо лоуп. Ари дызгаз иҿы дыбзианы дыҟан. Акыр аамҭа
ҵит. Аришыц, Баришыц, Барбашыц, Шьауардын, Шьауарбаӷь, Ҟыуарбаӷь
– фҩык аԥацәа лыхшеит, илааӡеит, иарԥарцәа хазынақәаны иаақәгылт.
Аха лара ажәакгьы лымҳәеит, дымцәажәеит.
Лхаҵа аҳ ари иԥҳәыс дахьымцәажәо хьаас имоуп, аха лара лԥацәеи
лареи еиҵаҩҩы, зегь рыла дыбзиоуп, ак лыгныҳәа дыҟам, азамана лоуп,
арахь дцәажәаӡом. Анс иҳәеит, арс иҳәеит, аха хәарҭа лмоут.
Данылмыхәаӡа, игәы ԥҵәан даҽа ԥҳәыск, ицәажәо аӡә дааигарц иақәикын,
дҳәаны диртәеит. Ари дгәаҟуа далагеит. Ҭакәажәы бааԥсык лыӡбахә лаҳан,
убри лҿы днеит.
– Ааи, нан, исыхьыз басҳәап, – ҳәа лалҳәеит дахьнеиз.
Ани лхы иалазгьы иаҳәеит: “Ааи, нан, исыхьыз басҳәап”.
Ани шлыццәажәозгьы, ари илыхьыз зегьы аханатә аҭакәажә илалҳәеит.
– Унан, нанхеит, са сыԥсындаз, арсҟаамҭа изыбчҳазеи, уажәраанӡа
баарауеиз, сара аԥсыхәа бысҭон, – лҳәеит аҭакәажә.
– Нас уажәышьҭа ма ԥсыхәа сымоума? – лҳәеит ари аԥҳәыс.
– Ибымоуп. Баалаганы алакәымҳа мца еиқәҵа бжьы-мҩакы
ахьеихагылоу. Аҟәарыл шьы, асыс шьы, аԥсуа чеиџьыка иҟоу зегьы
ҟаҵаны, ибыманы баа. Аишәа ҳаргылап. Ажьыхҵәқәа ршны исзыҟаҵа сара,
– лҳәеит ари аҭакәажә.
Ани аҳ иԥҳәыс ани аҭакәажә илҳәаз лылмшо дыҟазма! Атыҟҳәа дцан,
илызымҭодаз, аҭакәажә илҳәаз зегьы али-ԥси рыбжьара ирхианы илыма
днеит. Аишәа лыргылт, аҭакәажә ишылҳәаз еиԥш.
– Уааи, нан, уааи! Ҟәарыл жьуп, ауаса жьы ыҟоуп. Фатәы хаас иҟоу
зегьы хиоуп, уалҵ арахь, уалҵ арахь! – лҳәеит аҭакәажә.
– Маа-аа-моу! Маа-аа-моу! – иҳәеит ани аҳ иԥҳәыс лхы иалаз.
– Уалҵ уажәы, хәыҷык ыф, нас уеиҭалалап, – лҳәеит ари аҭакәажә
еиҭах лыбжьы ырхааны.
Лыжьҵәқәа ҟаԥшьшьӡа иршны уа лаԥхьа иқәуп, ани далҵуазар ҳәа
дыԥшны.
– Уалҵ! – лҳәеит.
– Маа-аа-моу! – иҳәеит адауажә ани аԥҳәыс лхы дахьалаз.
– Маа-аа-моу! Акәым, аха уалҵ арахь. Фатәы хаас иҟоу зегьы абра
иқәуп, қьаф ууп, – лҳәеит еиҭах аҭакәажә.
Ари ас ирхааны, ирҟәымшәышәны аҳәара данаҟәымҵӡа, ани лхы иалаз
иазымчҳазар акәхап, аҵыхәтәан иҩалыҩрын, абақҳәа аишәа аҽҩықәнажьит.
Убри аамҭазы аҭакәажә дҩаҵҟьан. Анҭ ирхианы, иршны илымаз
ажьыҵәқәа атах-сах, атах-сах, атах-сах ҳәа ани аҳ иԥҳәыс лхы иалыҩрны
аишәа иқәҳаз иалалкшо далагеит.
– Уа уаау уа, уа уаау уа! – ҳәа аҳәҳәара иалагеит.
Нас лара лнапала илымкыкәа ажьҵәы иахаркьакьаны илалбаалҳәан,
амца илыҽҳәажьны аҿҿаҳәа илыблит.
Абри нахыс ари аҳ иԥҳәыс лхы дақәиҭхеит, дцәажәо далагеит
дыбзиахәха.
Аҳ иԥҳәыс дгәырӷьеит, аха ишԥа!
– Ааи, нан, бхаҵкы сцеит, – лҳәан аҭакәажә длыкәхшеит, длызӡатәит.
– Уи салбыргеит, сцәажәартә сҟабҵеит, нан, аха шьҭа ишԥазури? Схаҵа
аԥҳәыс дҳәаны дизтәоуп, ишԥазури? – лҳәеит.
– Ибура бдыруама?
– Аа!
– Аҭаца (авартәа) дахьаарго ауаџьаҟ аҟны аҟәыд ҭаԥсаны ахәаҭаҳәа
ижәуа аҟәџьал ҽҳәаргыл. Аҟәыд хыҵуа ианалагалак, амни аҭаца
лааимҭазыҳәан илшәу лыҵкы акалҭ ала аҟәџьал кны баах. Нас ус
аныҟабҵалак, аҭаца ак балҳәашт, баргьы аҭак лаҳәа, – лҳәеит аҭакәажә.
– Ибзиоуп, – лҳәан, ари аҳ иԥҳәыс длагьыжьын, лыҩныҟа дцеит.
Уажәы аҿҳәара ааит. Ари лхаҵа иҭацаагацәа изҳәаны изтәаз дааргоит.
Гәыр-гәыр, гәыр-гәырҳәа ахысра иалагеит. Ари аԥхьатәи иԥҳәыс
лҽыԥхьакны дыҟоуп, макьанагьы дцәажәаӡом. Ауаџьаҟ аҿы амца агәақьҳәа
еиқәҵаны, аҟәџьал ҽҳәаргыланы, ахәаҭаҳәа лҟәыд ажәра даҿуп. Аҭаца
дааган даадыргылеит. Аҟәыд хыҵуа ианалага, ани иааргаз уа ааигәа
дгыламзи, ари лнапы налырххан, аҭаца лбарфын ҵкы акалҭ ала, аҟуџьал
кны даахан иаалыргылт.
– Унан, бара, афуҟаражә, арсҟаамҭагьы бызлаичҳазеи ари,
арсҟаамҭагьы бкаижьыр акәын. Барфын ҵкы акалҭ ала аҟәыд зҭоу
аҟәџьал иаахо ббахьоума? Бҽадазаап, бара аҽада! – лҳәеит ани аҿыц
иааргаз.
Ари иҟалҵаз лбазаап длаԥшны.
– Ҳа-ҳа-ҳа! – ҳәа ари ԥыхьатәи аԥҳәыс дааччеит. – Бара ахәылак,
ахәыларцәа! Иахьа уажәоуп банаанагаз, уажәоуп бхаҵа иҩнашә бшьапы
анхыбгаз, бара ахаас бсырцәажәарц ауп изыҟасҵаз. Бхаасуп акәымзар,
ас иаразнак ацәажәара быхәҭоума? Аришыц, Баришыц, Барбашыц,
Шьауардын, Шьауарбаӷь. Ҟыуарбаӷь – абрысҟак аԥацәа сыхшахьеит,
исааӡахьеит, иуаахеит, идухеит, аха макьанагьы сахьаанагаз схаҵа аҳ
иҩнаҭаҿы сыԥхашьаны сымцәажәацызт, бара бзырцәажәазеи иаразнак?
– лҳәеит.
– Аа, аҳ! Уԥҳәыс дцәажәеит, уԥҳәыс дцәажәеит! – рҳәеит уи лыбжьы
заҳаз гәырӷьаны.
Уи нахыс гәырӷьарахеит, ахырзаман ҟалеит. Гәыр-гәыр, гәыр-гәырҳәа
ахысра ҭарҵеит. Аҳ даақәгьыжьын дықәԥраа дкәашеит. Ари иааигаз аӡӷаб
лылахь днагәӡны, арахә лыҭа, ашәахә лыҭа наҟ дноужьны лыҩныҟа
дишьҭит.
Ари ажәытәтәи иԥҳәыс лылахь днагәӡны, лҿаԥхьа аминауаҭра
шьҭаҵаны дидикылеит. Арсҟаамҭа сыԥҳәыс сара апату ду сықәылҵазаап
исзымдырит, исзеилымкааит акәымзар иҳәан, уи нахыс бзиала
еицынхеит.
Уаҩ ӷарк дыҟан. Есаашар ддәықәын, ана днеиуан, ара днеиуан, дҳәон.
Ҽнак ҳәара дышдәықәыз аӡә диқәшәеит.
– Уара есқьынгьы абас уҳәо удәықәуп, аҳәара уаҟәыҵны џьара
иухәара ак ҟауҵарауазеи, – иҳәеит абри иқәшәаз ауаҩ. – Абрыгь-абрыгь
адгьыл аҿы аӡымҵар ыҟоуп, ашьыбжьон унеины уахаҩа, уштәоу ӡӷабк
днеиуеит. Аӡӷаб аӡы лжәырц лхы анылалырҟәлак, уааи уаалзыҵҟьаны
дкы, дӡаӷьны даныҟалалакь, быкәты еиқәаҵәа сыбҭар боусыжьуеит ҳәа
лаҳәа, – иҳәеит ари иқәшәаз.
Ани днеин ана дахаҩан дыштәаз, аӡӷаб дааин, аӡы даҵалт. Аӡӷаб
аӡы данаҵала, дикын диргәаҟт, акәтаԥшь усҭап, ахәа усҭап лҳәеит, аха
иара имуит, акәты еиқәаҵәа аасыбымҭакәа изураны сыҟаӡам,
баусышьҭуам иҳәеит.
Дишьӡо даналага, ибзиагәышьоуп, акәты еиқәаҵәа усҭап лҳәеит, азин
илҭт. Абна уца лҳәан, абна бжьарак, дәык ыҟан, днеин, акәытқәа
даарыԥхьан, уа илбеит. Акәты еиқәаҵәа икны иҩны иахьнеигаз, акы
иныҵеикын, кәтаӷьк аҵеит. Ҽнак, ҩымш иҵон, иаҵоз иҵәахуан иара,
жәабаҟа кәтаӷь анаҵа, иманы агород аҿы игеит. Дахьнеиз уриак
дизҵааит, арҭ акәтаӷьқәа уҭиуама ҳәа.
– Ааи, исҭиуеит, – иҳәеит ари ахаҵа.
– Заҟа иаԥсоузеи? – иҳәан дҵааит ауриа.
(Кәтаӷьк капеик иаԥсан).
– Изыԥсоу уара иумдыруеи, – иҳәеит акәтаӷь зҭиуаз.
– Капеик акәым, мааҭк усҭоит кәтаӷьк азы, – иҳәеит ауриа.
Ари изҭиуаз ас ани ауриа ииҳәаз аумашәа ибан, усхыччома, закәызеи
иуҳәо иҳәеит.
– Ҩба усҭоит, – иҳәеит.
– Закәызеи иуҳәо? – иҳәан акәтаӷь зҭиуаз аумашәа ибеит.
Абас ишеицәажәоз, кәтаӷьк хә-мааҭк ҳәа изгоит ҳәа ауриа иҳәаанӡа
инеибагеит.
Ауриа ихәмааҭк нықәыршәны (кәтаӷьцыԥхьаӡа хәба-хәба мааҭ!),
акәтаӷьқәа аамҵарсны игеит.
Ари аумашәа ибеит, “ауриа дгаӡан, акәтаӷь капеик акәын изыԥсаз,
хә-мааҭк сиҭеит”, – иҳәан дгәырӷьаҵәа аҩныҟа дааит. Даҽа ԥыҭыкгьы
акәты еиқәаҵәа ианаҵа, урҭгьы абазараҿы иахьнеигаз, ани ауриа
деиҭаиқәшәан жәа-мааҭк (кәтаӷьцыԥхьаӡа жәаба-жәаба мааҭ) иҭаны,
акәтаӷьқәа аахәаны игеит.
Абас, абас мацара ари ауаҩ икәты иаҵаз акәтаӷьқәа иҭиуа, аԥара
рыҭнихуа, аҩны злаиргылашаз ирҳаит, егьит. Ус иаргьы иқәрахь
днеихьан, даачмазаҩхан, дыԥсит. Даныԥсы, иԥҳәысгьы аха лмоузт, акыр
амшқәа цеит. Акәты акәтаӷьқәа рацәаны иаҵеит. Аԥҳәыс урҭ
ааидылкылан, илыманы абазар аҿы иахьналгаз шә-мааҭк
(кәтаӷьцыԥхьаӡа шәкы-шәкы мааҭ) налымҵаԥсаны ани изгалац ауриа
лыкәтаӷьқәа аалымихит.
– Абарҭ акәтаӷьқәа аазгалоз иахьа аамҭала дыҟам, дабацеи? – ҳәа
аԥҳәыс длазҵааит ани ауриа.
– Уи аазгалоз схаҵа иакәын, аха дабаҟоу, иара дыԥсит, уажә сара
сеиҭымхеит, – лҳәан, ус лҳәеит.
Лыҩныҟа дааит. Еиҭах лыкәты ҵон. Ԥыҭрак ашьҭахь акәтаӷьқәа
ааизганы еиҭалыманы абазараҿ даннеи, ауриа деиҭааин, баала аԥара
бысҭоит иҳәан иҭыԥахь диган, мап бымкын, снеин сыбхатәоит ҳәа
леиҳәеит.
– Снеиуеит, абри быкәты еиқәаҵәа, абарҭ акәтаӷьқәа зҵо шьны,
ичаԥаны иҟаҵа, са снеиуеит, – ҳәа леиҳәеит.
Лара хҩык аҷкәынцәа лыман. Ани ауриа абанс даалацәажәан,
дааиргәыбзыӷын, доуижьт, еиқәышаҳаҭхеит.
Аҿҳәара иҟарҵаз азы акәты аалшьын инықәлыргылеит. Лыҷкәынцәа
адәахьы ихәмаруан, еибарыҩны иааҩнашылан, “мама, мама, амла ҳакит
акры ҳҿыбҵароуп”, – ҳәа дыркит иҳәеит. Лхәыҷқәа амла, амла ҳәа анс
илыкәшан данырк, ирыцҳалшьан акәты ахы аамылхын, аӡәы илҭт,
ашьапқәагьы аӡәы илҭт, агәи агәаҵәеи даҽаӡәы илҭт. Ахы зылҭаз
дунеиала угәы иҭоу идыруа убас дҟалеит иҳәеит. Ашьапы зылҭаз “хыҭәу” иҳәацыԥхьаӡа, ахьы иҿыҵуа дҟалеит иҳәеит. Агәи агәаҵәеи зылҭаз,
агәаӷь ӷәӷәа иӷраланы, дыӷәӷәаны, агәаҵәа бзиа иманы дҟалеит иҳәеит.
Аха уи ала иалылдраауеи, лыҷкәынцәа анс ишыҟалаз.
Ани снеиуеит зҳәаз ауриа аҿҳәара иеибырҳәаз азы дааит. Дшааз
еиԥш ачанах днаныԥшылан, анҭ иара ииҭахқәаз ыҟаӡам.
– Арҭ абабгеи? – иҳәан аԥҳәыс длазҵааит.
– Абас-абас ауп, аҷкәынцәа амла иакын ирысҭеит, – лҳәеит.
Ари илҳәаз иҭахымхеит, аха иҟаиҵуеи? Иара уа даангылт,
дылхатәеит.
Ԥыҭк анааҵ, “бара абарҭ ҳдырҽеиуам, иаҳшьыроуп быҷкәынцәа”, –
иҳәеит.
– Шьышьас ираҳҭои? – лҳәеит лара.
– Ахәша са ибзаазгоит, рхәы иалаҵаны ирыбҭар, иннарҵәоит, –
иҳәеит.
– Ибзиоуп, – лҳәан, ахәша ааиган, ахәыҷқәа рхәы иалаҵаны
ирымҵалҵеит. Ани акәты ахы зфаз ари идырын, аттаҳәа длықәсын, ихәы
имҵаз аақәиԥаан аҳәа иаиҭеит. Аҳәа иафан, иара уаҵәҟьа ихышәҭны
икаҳаит.
– Сан! – ҳәа иҳәан иҳәеит, – амни аҳәа акәмызт изҭатәыз, ба бакәын
изҭатәыз, аха уи са исзымгәаӷьит, – иҳәеит.
Иашьцәа даарыԥхьан, ари ҳани лхаҵеи ара ҳандырхом иҳәан, иманы
дықәҵны дцеит. Рхы зланыҟәырго рмоур ҳәа ушәоу, руаӡәк ахьы
иҿыҵуеит, рхы аланыҟәыргоит.
Арҭ рашьа ахьы иҿыҵуеит, иалаухи, ахшыҩ имаӡамзаарын. Ԥыҭрак
еицыҟан, аха нас иара хазы иҭаххеит.
– Шәареи сареи ҳзеицныҟәом, исҿыҵуа ахьала шәара шәхы
ныҟәыжәгоит, – иҳәан иашьцәа дрыцрыҵит. Дрыцрыҵын дцеит. Дахцаз
феристк дылбеит, ахьы шиҿыҵуазгьы лбеит, аспирт илыржәын, иҿы
дылҭалан иҭаз (ибз иқәз) аақәылхын, лара лҿы иҩҭалҵан, лара ахьы
лҿыҵуа дааҟалеит. Иара ус иҿы ҭԥышша даақәхеит.
Ари имҩныфа анынҵәа, иашьцәа дрышьҭалан дышнеиуаз, ҵәак гылан,
аҵәа ҿан, иааҿихын ифеит. Аҵәа анифа, дҽадахеит.
Иашьцәа, уара абра ҳашьа дҳаԥшаап рҳәан, ишьҭалан рҿаархан
ишааиуаз, амни аҵәа иақәшәт. Аҵәа ааҿырхын, имфакәа ани аиҳаба
иџьыба иҭеиҵт. Ишнеиуаз ани аҽада ианаавала, иҟаауа ирышьҭалт.
(Рашьа иакәымзи, иара иадырт, аха дара ирзымдырит. Иалырдраауеи?).
Агород аҿы иахьааиз џьара ҽҭрак аҿы иҭаркт. Дара агород ишалаз
акәымкәа, аԥҳәыс ферист (рашьа ихьы згаз) илаҳаит абарҭ рыӡбахә.
Илыԥшаан, дрыцлеит. Еибадырын, егьин, иалаухи, деилыркааит ари
дзеиԥшраз. Илатәан аспирт лдыржәын, лҿы иҭаз ахьы лцәыргеит. Уи
ашьҭахь, абри шәыр бзиоуп ибымфои ҳәа аиҳабы иҵәақәа акы лиҭеит.
Ианылфа, ллымҳақәа гьало аҽада аалылҵт. Дара рҽада инаваркын,
агород иалалт. Ари аиҳаба еиҭах аҵәақәа иџьаба иҭамзи, иааҭихын абжа-абжа аҽадақәа ириҭеит. Аҽадақәа аҵәа анырфа, иуаахеит. Хаҵеи ԥҳәыси
шәакәзааит рҳәан иааибырҭеит.
Аҵыхәтәан игьыжьны иааит рыҩны. Ауриагьы рангьы ықәыргеит.
Аҷкәынцәа бзиахәха инхеит, инҵит.
Хаҵа бзиак дыҟан, дныҟәаҩын. Ҽнак дныҟәо дышнеиуаз, аӡба сакит
ҳәа ҩныкаҿ днеит. Аӡы аарган ижәит, изымхеит, еиҭаирҭан ижәит,
изымхеит, еиҭаирҭан ижәит, изымхеит. Арҭ аԥшәмацәа ргәы ԥҵәеит.
– Ухаҵкы, асҟак аӡба уакуазар, абрахь аӡахьы уааир, иуаҳмыржәуеи,
– рҳәеит.
– Ибзиоуп, – иҳәеит.
Ани иахьырҳәаз аӡы ааигәара даннеи, ари акәапеи ала изызжәрызеи,
ус изжәып иҳәан, ихы анҭаиршьшьы, ҿамҩак анижә, изхеит, аха аӡызлан
иԥаҵа лҿарбаӷьа илкын, илмышьҭит.
– Соужь! – иҳәан, – Уоусыжьуам! – лҳәеит.
– Ушьҭахьҟа абзиара иҟалаз сумҭакәа уоусыжьуам, – лҳәеит.
– Ибысҭоит, – иҳәеит ианылмуӡа.
Длырқәит. Данлырқә, доулыжьит.
Ари ауаҩ иԥҳәыс хылҵ длоуӡомызт, иуахьад аҿы ҽанк аҽҵыс
ариуамызт. Абри иара аӡызлан данылкыз аҽны ишьҭахь (иҩныҟа) аԥа
длоут, иҽангьы аҽҵыс ахылҵт. Уи акәын аӡызлангьы илҳәаз змааназ.
Бзиарас иҟалаз збап ҳәа иҿааихан дшааиуаз, амни иҷкәын ииз дааиԥылт,
ииз аҽҵыс дақәтәоуп иҳәеит.
– Баба. Са сахазукыз сцоит, – иҳәеит аҷкәын. Ари аҷкәын идырхьеит
аӡызлани иаби ирзеибаузи иеибырҳәази.
Ари аҷкәын деилеиҳәан, деилеицан дицны аӡаҿы даннеига, умш
бзиахт саб иҳәан, аӡы дынҭалт, аӡы даҵәахт. Абгьы иҟаиҵоз, даагьыжьны
аҩныҟа дааит. Ари аҷкәын дызгаз уаха шьтәак изылшьуа, иахьа уасак
изылшьуа убас акриҿалҵо далагеит.
Ари лара аԥҳа длыман, абри лыԥҳа дҭакны длыман.
– Сан, уаҩԥсык даабгеит ҳәа саҳаит, ауаҩԥсы иаабгаз дысзаашьҭ,
дызбашт, – ҳәа лҳәеит иҳәеит лыԥҳа.
– Уца! – лҳәан ари аҷкәын лыԥҳа лахь дналышьҭит. Дахьыналышьҭыз
ари лыԥҳа аҷкәын длаихәаԥшын егьин, дылгәаԥхеит.
– Сан иуҿалҵозеи? – ҳәа дизҵааит.
– Абас, абас, иахьеи уахеи уасаки шьтәаки сҿалҵот, – иҳәеит.
– Иҟоу удыруоу?
– Аа!
– Сан учахны, ушьны усфоит ҳәа лгәы иҭоуп, – лҳәеит аӡызлан лыԥҳа.
– Сара ак уасҳәоит, иҟаҵа, – лҳәеит.
– Изакәузеи исабҳәо?
– Чақык усҭоит, сан илумырбан, акәац иулҭо алахыхла, нас уара
ԥсымышьҭыгак ауп иуфо, егьи ари иусҭо ачақы иаҵәахуеит, уара
узырбзиахауа, узырԥсыло умфан, – лҳәеит.
– Ибзиоуп, – иҳәан ачақы лымхны иган, акәац алаихыхуа далаган, иага
ифаргьы иара есааира деицәахо далагеит, еиӷьхараҳәа акы иманы
дҟамлеит.
– Ҳаит, ари исҭо изхозаарым, – лҳәан иахьа жәкы, уаха цәкы иҿалҵо
далагеит аӡызлан. Уагьы иара иҟаиҵац ҟаиҵон, ани лыԥҳа илҭаз ачақала
ихыхуан акәац.
– Ари быҷкәын иаабгаз дышԥаҟоу? – лҳәан ҽнак аӡӷаб лан длазҵааит.
– Ҳаи, ианаџьалбеит, уасаки шьтәаки изхом сҳәан жәыки цәыки иҿасҵо
салагеит, аха еиҳагьы деицәахо далагеит, заҵа ицымлара, – лҳәеит
аӡызлан. – Уи шьҭа са дызласымаҭәоу егьыҟам, аха арашь дақәсыртәоит.
Арашь дақәсыртәар, аҳҭыҳәса дрысҭоит, – лҳәахт аҵыхәтәан.
– Даашьҭы сара сҟынӡа, дзеиԥшроу дызбап, – лҳәеит аԥҳа.
Данаалышьҭ, длаихәаԥш, ҩаихәаԥшит.
– Уара умцахә ыцәааит, еиҳагьы уеицәахеит, уашьҭа арашь
уақәлыртәоит сан, еиҳагьы ууадаҩхоит, – лҳәеит аԥҳа. – Арашь уашьыр,
аҳҭыҳәса урылҭоит. Иуура удыруоу?
– Аа!
– Арашь уанақәтәалакь, аҩада уагоит. Усҟан уааҳәны арашь амгәацәа
уҵал. Нас иара адгьылахь еихоит, усҟан аҟәаҟәа уҽықәк. Уи аамҭазы иара
амрагылара уаннаҟьарц иақәнакуеит, уара амраҭашәарахьтәи авара
уҽавак. Амраҭашәарахь уанысҟьоит ҳәа ианақәнаклакь, амрагыларатәи
аганахь уҽавак. Нас аҿацаҳәа уҟамчы ахҟьаны улатәа. Улалбааны уаагыл.
– Нан, абри иагьа ҟанаҵаргьы, сара саџьал абра иҟам, – ҳәа ҳәаны уҽы
наҟ илыҭ, – лҳәеит. (Аӡызлан лыԥҳа лоуп уажә ари зҳәо.)
Ари аӡызлан арашь дақәлыртәеит, аха лыԥҳа илҳәаз игәаламшәози,
арашь аҽахькыднаҟьоз иҽеимҭеит, аӡӷаб ишылҳәаз иҟаиҵеит, деиқәхеит,
дыҩҽыжәҵын, дылкаԥеит. Данҽыжәҵ, аԥҳа лан длыԥхьан дылгеит.
– Быҷкәын иаабгаз иҟаиҵои? – ҳәа длазҵааит.
– Уи арашь дақәсыртәан, дазымшьит, аха уажә сыцәоит, сыцәан
санааԥшлакь, аҳҭрыҳәса дрысҭоит, – лҳәеит.
Ари аӡызлан дыцәоит, аха мчыбжьык дҿыхаӡом, нас мчыбжьык
дыцәаӡом. Ус ауп дшыҟоу. Лхы нықәылҵын дыцәт. Ари аҷкәын аӡызлан
лыԥҳаи иареи иааибырҳәан идәықәылт. Иара иҽы дақәтәт, лара арашь
дақәтәт. Аҟаԥыҳәа амҩа иқәылт. Мчыбжьык азы аӡызлан данааԥш, анҭ
цахьан. Лара иразнак лҽааибылҭан арашь дақәтәан дрышьҭалт. Ари
аҷкәыни аӡызлан лыԥҳаи иҩны ааигәара инеихьан дрыхьӡо далагеит.
– Уара, – лҳәеит аӡӷаб, – абри сан дҳахьӡоит, џьабаак сықәылҵоит,
аџьабаа исықәылҵо уазыӡырҩны, убри аҿҳәара исықәылҵо цқьа
уазхәыцны, убри аҿҳәара исықәылҵо аҟынӡа аԥҳәыс улҿамԥшын, – ҳәа
иалҳәт.
Лан дрыхьӡеит. Данрыхьӡа, иара аҷкәын акагьы иалымҳәеит.
– Бара, бара, бара ахаас, бара алаԥс! Зегьы сзызуз бара боуп! –
лҳәан лыԥҳа дылзыҵҟьеит. – Шықәсык аҩнуҵҟала аҳәа бажәуа, ала
бажәуа, быӡмахханы убра бахгылоу бҭахааит, – лҳәеит.
Ари лан ишылҳәаз еиԥш дҟалеит, дыӡмаххеит. Аҷкәын иҩныҟа дааит,
ԥҳәыс дылҿамԥшуа, илақәа хҩаны дыҟан. Ихьызгьы ауиҳәахуа.
Ус ишыҟаз, аамҭагьы ԥыҭк цеит, егьит. Ҽнак ахкаара дынҭалан
данаахынҳәы, иаҳәшьа хәыҷык диман, ӡык нкасҭәоит ҳәа дахьынҭыҵыз
дибеит.
– Ҳаи, сыгәнаҳа бықәшәааит, – иҳәеит.
Нас иԥикуаиз, иҿгьы хитит. Иҿы анхит, иани иаби ԥҳәыс дизааргеит.
Аԥҳәыс дизааргеит, аха ани ԥыхьатәи аӡӷабгьы (аӡызлан лыԥҳа)
лышықәсгьы уашьҭа иҵит. Дуаҩхеит лара, лҿаалхан ҭакәажәык
лымацара дахьыҟаз днеит. Дахнеиз уа даангылт. Ари иара ԥҳәыс
дизаарган ачара аныруаз иақәшәеит, умбо!
– Нан, баала, ҳгәылара ҷкәынак ԥҳәыс дизааргеит, ачара руеит, –
лҳәеит ари аӡӷаб (аӡызлан лыԥҳа) зыҟны дыҟаз аҭакәажә.
– Са сцом, аха (абаӷырқәа ҩба лыман) абарҭ га, убра кәацк рыбҭар,
ирфап, – лҳәеит.
– Бзиоуп, – лҳәан аҭакәажә ачарахь дахьцоз абаӷырқәа лыман дцеит.
– Изакәи, нан, аҵарақәа бнапы иқәыртәан иаабгеит? – рҳәан
дахнеизгьы иџьаршьеит. Ани аӡӷаб лыӡбахә џьеи илҳәарын.
– Сгәы ҿыӷьуан сымацара сахьтәаз исааӡеит, – лҳәеит. Абаӷырқәа
акәац хыхны инарылҭеит. Акәац хыхны ианрылҭа, иааимаркит.
– Уаҟәыҵ, уаламкьысын, – аҳәеит абаӷырқәа руак.
– Уара уаҟәыҵ, – аҳәеит егьи.
– Ианеимарк, руак ус аҳәеит:
– Ее, уаҟәыҵ, еиҳа еиӷьуп, акәымзар Рабыџьи Рафидеи ирыхьыз
ҳахьуеит, – аҳәеит.
Арҭ абаӷырқәа акәац еимакны ирҳәоз ауаа ианраҳа, аумашәа ирбеит.
Ауха ԥҳәыс даазгаз аҷкәынгьы иаҳаит. Ианиаҳа, аҭакәажә длыцны
лыҩныҟа дцеит. Дахьнеиз, аӡызлан лыԥҳа дибеит.
– Аа, абри лоуп сара сыԥҳәысҵәҟьа нахьнатә исымоу, шәара
исзаажәгаз уи иахьарнахыс иаҳәшьас дҟасҵоит, илыхәҭоу ауаҩы
дисҭоит, – иҳәан ачара ирҿыцит. Ари иани иаби изааргаз даарыдыркылан,
аӡызлан лыԥҳагьы иаргьы иаҳәшьас дҟарҵеит.
Дыҟан аҳак, диман ԥҳа заҵәык. Уи аӡӷаб лыԥшӡара аӡбахә даара
хара инаҩхьан. Аӡәырҩы арԥарцәа лышьҭалахьан дыргарц, аха уи лгара
зылшоз ҳәа аӡәгьы дҟамлеит. Уи дысгоит ҳәа лара лҿы инеиз аӡәгьы
деибганы дзыхнымҳәыцызт.
Абри аҳ иԥҳа лыӡбахә нхаҩык иԥа иаҳаит. Абри лҿы сцароуп,
сыҽԥысшәароуп ҳәа дԥаԥашькны даақәгылт.
– Дад, уара иуеиԥшызма, арԥарцәа ӷәӷәақәа аӡәырҩы цахьеит уи
лахь, аха акагьы рылымшеит. Улҟәаҵ, уҭахоит, – рҳәан иани иаби
ихьынҳалт, иӷьаҵәыӷьаҵәит, анс рҳәеит, арс рҳәеит, аха иҽаԥсреиҭан
имуит.
Иҭаацәа ирҳәоз агәхьаа мкыкәа, дырзымӡырҩыкәа ирашь днақәтәаны
апҟаҩҳәа ддәықәлеит. Аха, иалаухи, дахьцо амҩагьы издырӡом, иарбан
гану дахьцо седроу.
Мҩакы даныланы дцо, дцо дышнеиуаз, бна дурак дыланагалеит, ауха
уа дыԥхьеит. Ашьыжь ианааша, еиҭах ирашь дақәтәаны дышнеиуаз
қыҭак дналанагалеит. Данааԥса, ҭакәажәык лқәацә аҿы дымҩахыҵит.
Аҭакәажә асқам дықәиан дыцәан. Анхаҩ иԥа даныҩнала, дааԥшит.
– Ҳаи, нанхеит, ари аҩыза аҩны уаҭәашьаны узламҩахыҵзеи? Уааи
арахь, утәа, – ҳәа асқам даахан дналыртәеит.
Нас илеиҳәеит иара дышныҟәаҩыз, ӡӷабк лыӡбахә иаҳаны дышцоз,
аха дахьцо амҩа шизымдыруа. Аҭакәажә арԥыс ииҳәаз анлаҳа,
дааӷьаҵәыӷьаҵәит.
– Нан, нан, сыҷкәын, уахь умцан, уцаргьы уеибганы арахь
узыхынҳәуам. Сара сыҷкәын заҵәгьы умцан ҳәа сшихьынҳалаз имукәа
дцеит, аха дзымгьыжьӡеит, ихабарҳәагьы уаҳа акы аасмаҳаит. Уа инеиуа
деибганы дзыхынҳәӡом. Уи аӡӷаб даара ллеишәа бааԥсуп. Арантәи арԥыс
даннеилак, ауха уи аӡӷаб длыцшьҭарҵоит, ашьыжь ианнеилак, дыԥсны
инеихагылоит. Убри ауха дымԥсыкәа деиқәхар, уи аӡӷаб диццоит,
лҭынхацәагьы мап мҳәакәа дирҭоит. Мамзар ихы хҵәаны аҵәҩан
иахадыргылоит, – лҳәеит аҭакәажә.
Абас уи аҭакәажә умцан нан, нан, ҳәа дшыӷьаҵәыӷьаҵәуаз ашырҳәа
ирашь дҩақәтәан, дылҭҟьан ддәықәлеит. Ианимуӡа, амҩагьы дықәлҵеит.
Аҭакәажә ишиалҳәаз еиԥш, агаҿа даваланы дцон. Ус дышнеиуаз ԥсыӡк
ԥаҟь-ԥаҟьуа аҟәараҿы иахьықәыршәыз, аԥсра ишаҿыз ибеит. Ани аниба,
ирыцҳаишьан, дааҭгылан, дылҽыжәԥан, аԥсыӡ аашьҭыхны аӡы
иналаиршәит. Иаргьы дыҩҽыжәлан имҩа днықәлеит.
Ус дышнеиуаз, ари дзызцоз аӡӷаб лашҭа дазааигәахон еиԥшаан,
ишьҭахьҟа аӡәы ибжьы геит иҿацаӡа. Иаразнак анхаҩы иԥа дааҭгылт.
Ани зыбжьы газгьы ирашь дақәтәан, днаихьӡеит.
– Уа мшыбзиа! – иҳәан дааҽыжәҵит.
Анхаҩы иԥагьы дааҽыжәҵит. Аԥсшәақәа ааибырҳәеит.
– Уара уахьцо суццоит, ҩызара саԥсаны суԥхьаӡозар, судкыл, –
иҳәеит ари ихьӡаз.
Анхаҩы иԥагьы мап мкыкәа дақәшаҳаҭхеит.
– Уара узышьҭоу, иуҭаху сара издыруеит, аха уцарц ахьуҭаху анеира
даара ицәгьоуп. Агәашә аҿы аҳәак кнаҳауп, зны хыхь ицоит, зны ҵаҟа
ицоит, уа анеира згәыӷьуа дааиҩнаҵәоит ауп. Умцар анумух, ҳдәықәлап,
ҳҽанаҳшәап, – иҳәеит ари инаихьӡаз.
Инеит. Агәашә аҿы ианнеи, анхаҩы иԥа аҳәа ҵаҟа ианлеиуаз
иаразнак абӷьааҳәа длахыԥан наҟ ашҭа дылҭаԥалт. Аҳәа хыхь ианцоз
иҩызагьы длаҵԥан наҟ дылҭаԥалт.
Арҭ рнеишьақәа егьи анырба, аԥшәмацәа ирамхацәгьахан,
иаадәылҵын аԥсшәақәа раҳәаны, ахан ахь иныҩнаргалт.
Аҳ иаразнак иауимдырхуаз арҭ ззааз.
– Уара ара хы-ҵәҩанк аанханы иҟоуп хыбаҩда. Шәара шәыхқәа уа
иахаҳаргылозар акәхап, – рҳәеит аԥшәмацәа.
Ианыхәла, аӡӷаб дахьышьҭалоз инаргеит. Уа даагылт анхаҩ иԥа.
Иҩыза егьи ауаҭах аҿы дышьҭарҵеит.
– Абра, ҳабжьара ашә аумыркын, – иҳәеит иҩыза.
Аҵхыбжьон рыцәаԥсымҭазы ари иҩыза дҩагылан ашьшьыҳәа ашә
ааиртын дааҩналеит, анхаҩ иԥеи аӡӷаби икахаа ицәан. Ус иааҩналаз
цәашьык аиркит. Убри иақәыршәаны аӡӷаб лҿы маҭык ааҭыҵит анхаҩы
ҷкәын сицҳауеит ҳәа. Уи аамҭазы иҩыза иаҳәа ҭӷәыцәаа даазыҵҟьан,
ахы ҩахицҟьааит. Даҽа ԥыҭрак ашьҭахь даҽа маҭыкгьы лҿы иааҭыҵит.
Уигьы ишьит. Абас, абас мацара быжь-маҭык ишьит аӡӷаб лҿы иҭыҵқәоз.
Ашьыжь ианааша, анхаҩы ҷкәын деибга, дызҩыдаха дҩагылеит. Аҳ
деигәырӷьеит. Ачара ду иуит, иԥҳа диҭаны амҩа иқәиҵеит.
Арҭ ахҩык еицны ишааиуаз, ани анхаҩы ҷкәын уахь данцоз аԥсыӡ
аҟәара иқәыршәыз иахьибаз ианааи, иааҭгылт.
– Акы уасҳәоит уақәшаҳаҭхозар, – иҳәеит анхаҩы ҷкәын иҩыза.
– Сақәшаҳаҭхоит, – иҳәеит.
– Ус акәзар, уареи сареи ҳаицныҟәеит, аҩызара ҳзеибауит, ари аӡӷаб
иааҳго уареи сареи деиҩаҳшароуп, лыбжа уара ига, лыбжа сара изгоит,
– иҳәеит.
Анхаҩы иԥа дақәшаҳаҭхеит. Ас ала еилаӡеит.
Абри иҩыза иаҳәа ааҭихын аӡӷаб илықәкны ианирхха, лыҩнуҵҟа
илыӷраханы иҟаз амаҭқәа рыҭра лҿыҵшәан иаакаҳаит.
– Абри азы акәын изысҳәаз, дрыцқьаны дусҭарц акәын, уажәшьҭа
уара думаз, дга, шәеидажәлааит. Сара сыԥсуаны абра аҟәараҿы
иқәыршәны иубаз, срыцҳашьаны амшын ӡы иалауршәыз, зыԥсы
еиқәурхаз соуп. Ари Аӡӷаб лҿы амаҭқәа быжьба ҭыҵуан, урҭ уара урфон,
аха урҭ нсырҵәеит. Сара аԥаимбар сааишьҭит. Амҩа бзиа шәықәлааит, –
иҳәан, амшын дынӡаапҟала дцеит. Анхаҩы иҷкәынгьы иԥҳәыс диманы
аҩныҟа дхынҳәит. Дахьааиз, игәырӷьан ачара ду руит.
Қыҭак аҿы иҟан хҩы аишьцәа. Руаӡәк Ҭаскәач ихьӡын. Ари Ҭаскәач
иашьцәа ҭаацәаран. Иаргьы ԥҳәыс дааигеит. Абарҭ аишьцәа ирацәаны
ауахьад рыман. Ауахьад ирымаз аԥхын ашьха ирышьҭуан, очередла ирбон.
Зны Ҭаскәач иочеред ааит. Ауахьад ихьчаларц ашьха дцеит. Иара данца
ишьҭахь, иԥҳәыс аԥа длоут. Ари аԥа илоуз иаразнак изҳаит.
– Бара, сан, банаџьалбеит, сара аб дсымаӡами, абыда сима? – ҳәа иан
длазҵааит ианизҳа.
– Абыда ушԥаии, аб думоуп, – лҳәеит аҷкәын иан.
– Нас аб дсымазар, дабаҟоу, дызбаӡоме? – иҳәеит.
– Аҽқәа ихьчоит, ашьха дыҟоуп, даауеит, – лҳәеит.
– Иҟоу басҳәап, сан!
– Аа, нан.
– Иҟоу убри ауп, аҽыхьча иԥа ҳәа сықәлацәа исарҳәо сҟаларҳәа сшәоит.
Са сцоит, уахь, иара иахь, иара арахь даасышьҭуеит, – иҳәеит.
– Моумоу, уара ушԥацо, – лҳәеит иан, аха иара имукәа дцеит.
– Уа мшыбзиа, саб! – иҳәеит дахнеиз.
– Уа бзиа убааит, дад, уа уеиԥш аҷкәын бзиа са дсызҭада, аха уара
уламыс азы иуҳәеит, – ҳәа еиҳәт иҳәеит.
– Сагьиит, сагьааит, ауахьад са избоит, уара аҩныҟа удәықәсҵарц сааит,
– иҳәеит.
Аб азнык азы имуит, мап икит, аха нас иԥа дыԥхаиҵан аҩныҟа дааит.
Данааи, иҭаацәа, иашьцәа аԥа дуоут анцәа иџьшьоуп ҳәа рҳәан иҳәеит,
иаргьы иԥсы ааҭалт иҳәеит.
Абри аҷкәын иуахьад дахьрыцыз ааигәа аихатә гәашә ҿаны нхарак ыҟан.
Аҽқәа уаанӡа изырыхьчозгьы абни аихатә гәашә иҭалар ҳәа ишәаны акәын.
Аҷкәын днеин, напыла аихатә гәашә даахан, иааиртит, иҽқәагьы наҟ
иҭеиҵеит. Ус даныԥшы, ԥҳәыск даауеит дԥаԥашькны, дызусҭада сгәашә
аартны арахә ҭазҵаз, Ҭаскәач-иԥа Савчит ҳәа дыҟан, убри ида уаҩы
изыгәыӷьуамызт. Аха уи дымицт, дихьазаргьы дымшәыцт, дышәхьазаргьы
ара дзаауамызт лҳәеит.
– Сагьит, сагьшәит, сагьааит, са соуп Ҭаскәач-иԥа Савчит! – иҳәеит
Савчит.
Аҭакәажә анс лҳәо данааи, дааникылан, еиқәԥан, ҵлак ашьапы
дҩаниҟьан уа даалылгеит, дыцҟьа дигеит. Уи данишь ашьҭахь, ҷкәынак
дааит иҽрыцәгьаӡаны.
– Сыхкаарагьы арахә ҭаҵо, сангьы душьуа, – иҳәан, дааи
дааизыҵҟьеит.
Иааи иааиқәԥеит, Ҭаскәач-иԥа Савчит диааин, уигьы аҵла дҩаниҟьан
дладирцхәалт.
Уи данишь ашьҭахь, даҽаӡәы даахт.
– Уара закәызеи иҟауҵо? Сыхкаарагьы арахә ҭаҵо, сангьы душьит,
сашьагьы душьит, – иҳәан, атах-сахҳәа иааиҵагьыжьын аиқәԥара
иалагеит.
Аиқәԥара ианалага, аҵәҩан еиԥш дҩышьҭихын (ани иааз иоуп изуа,
ӷәӷәаӡак иакәын умбо), Савчит ишьамхаҟынӡа анышә дҩыҵеиҵеит.
Савчитгьы иҽааирӷәӷәан, адауы (ддауын ани иааиз) дҩышьҭыхны аҵәҩан
анадырсуеиԥш шьамханынӡа дыҵеиҵеит. Ус ишыҵеибаҵоз, адауы Савчит
ихәдаҟынӡа анышә длыҵеиҵан, инапы лаиқәгәаны дикит. Нас ус иҳәеит
адауы:
– Уара усшьит ҳәа сангьы дысзыбзатәуам, сашьагьы дысзыбзатәуам.
Ак удсҵоит иузыҟаҵозар, уԥсы еиқәсырхоит, – иҳәеит.
– Исыдуҵозеи? – иҳәеит Ҭаскәач-иԥа Савчит.
– Иуыдсҵо убри ауп, амшын нырцә мшы змоу ӡӷабк дыҟоуп, убри
дысзааугар, уҽқәагьы ара ахкаара иҭазааит, – иҳәеит адауы.
– Ибзиоуп, – иҳәеит Ҭаскәач-иԥа Савчит.
– Иуасҳәо уи ауп, акы уацәымшәан. Адунеи иаақәыршаз зегьы
уриааиуеит сара сыда, сара узсиааиуам, – иҳәеит адауы.
Уи ала адогор ҟарҵан Ҭаскәач-иԥа Савчит ддәықәлеит. Акыр
дныҟәахьан, дышнеиуаз аӡә диԥылан, мшыбзиа иҳәан, егьи иԥылаз
дагьхьамԥшит.
– Уара, иҟалеи, мшыбзиа ҳәа ануасҳәа, уаасыхәаԥшны бзиара убааит
ҳәа соуҳәар ҟамлози, – иҳәеит Ҭаскәач-иԥа Савчит.
– Сара уи аҟара аумашәа сызбаз Ҭаскәач-иԥа Савчит дубар иагьа
дџьоушьарын, – иҳәеит ари иԥылаз.
– Ҭаскәач-иԥа Савчит захьӡу сара соуп, – иҳәеит.
– Ҳаи, уабацо, аҩыза дуҭахӡами? – иҳәан диазҵааит.
– Дзысҭахымзеи, уаала, ҳаиҩызцәаз, – иҳәан, арҭ рҽааидыркылан
ишнеиуаз аӡә бахәык дадгылоуп, иԥыххаа арбгара даҿуп.
– Бзиа ууит! – рҳәеит Ҭаскәач-иԥа Савчит иҩызагьы иаргьы, аха
дхьаԥшынгьы дрыхәамԥшит.
– Уара уанаџьалбеит, саргьы суаҩуп, бзиа ууит ҳәа ануасҳәа,
уаахьаԥшны усацәажәарауазеи, – иҳәеит Ҭаскәач-иԥа Савчит.
– Сара сџьазшьаз Ҭаскәач-иԥа Савчит дубар зынӡа иууӡарымызт, –
иҳәеит абахә зырбгоз.
– Ҭаскәач-иԥа Савчит сара соуп, – иҳәеит.
– Аҩыза дуҭахӡами? – иҳәеит абахә зырбгоз.
– Дзысҭахымзеи, – иҳәан еиҩызцәахеит.
Уажәы хҩык ыҟоуп. Ахҩыкгьы леидтәалан ашьа рылибахит. Аӡәы
ишьа аӡәы ижәит, аӡәы ишьа аӡәы ижәит, еишьцәахеит уажәышьҭа.
Ахҩыкгьы еицны рҿылархан амшын аҟәараҿы илеит.
– Ақыдқәа ааидҳәаланы са сцап, шәарҭ ара шәыҟаз, – иҳәеит Савчит.
– Шәысҭ, – иҳәан саркьак иман, иаацәырганы ириҭт.
– Сара сахьынӡеибгоу абри асаркьа кеикеиуа иҟоуп, саныҟам, амнахь
ажәҩан хәашьхоит, абри асаркьагь хәашьхоит, – иҳәеит.
Ари ас иҳәан дцеит. Амшын дырт иқыдқәа дрықәтәаны. Амшын
дырын дахнеиз ҩнык гылоуп, амардуан амаӡам. Даҵаԥшуеит ауп,
дызлақәлои. Днаԥшы-ааԥшуа дышгылаз цгәык амни аҩны асоф аҟынтә
иԥан атыҟҳәа икаԥеит.
– Уара ара уааит, аха са суцымхраар, агьулшом, са суцхраауеит,
уара акыр уаԥсазар, – аҳәеит иҳәеит ани ацгәы. – Сҵыхәа аанукылар,
са ухәнызгоит, – аҳәеит.
Ари афырҳәа днеин ацгәы аҵыхәа ааникылан днахьынҳалт,
аҿынанахан атыр-тырҳәа дҩыхәнанагеит асоф аҿы.
– Иҟоу удыруоу? – аҳәеит.
– Аа!
– Иҟоу уи ауп, жәаҩа уада аҟоуп, уара узышьҭоу аҵыхәтәантәи аҿы
дышьҭоуп, сара ашәқәа аартуа сцалоит, уара усышьҭаз. Лара уажәы
ашьыбжьон ҳәа диоуп. Лыхцәы ҵаҟа адашьма иқәуп. Дшыцәоу атыҟҳәа
улкылсны лыхцәы уаамҵасны икны дзықәиоу акаруаҭ ашьапы
иаакәыршан иукыр, убри уеиқәнархоит. Убри ада ԥсыхәа умам, – аҳәеит
ацгәы.
Ацгәы ишаҳәаз иҟаиҵеит. Ари анылба, аӡӷаб арҵәааҳәа дыҳәҳәан,
сыблит, абра уаҩԥсык дааит лҳәан дыҵҟьеит, иара лыхцәы акаруаҭ
ашьапы иадҿаҳәалан икын, дабацоз.
– Уара ухаҵазар, са сыԥҳәысуп, – лҳәеит ианиму.
Нас доуижьт.
– Амна азхаз уқәгыл! – лҳәан, аҩныргәаҿы днаганы дналыргылт. –
Уашьҭа усыхәаԥшла, – лҳәан, аԥенџьыр аҿы аҳәа кнаҳан, лара афырҳәа
днеин, иаразнак аҳәа аҭра иааҭылхын ианаалырхха, иара дшәан
ишьамхы ныҵакшеит, аха дкамҳакәа дҩагылт.
– Ҳаи, гьаауыр, рацәа иахабалак усиааит, – лҳәан, хаҵеи ԥҳәысси
иеибагеит.
Ари ацгәы рымаҵ ауеит. Ус иҟан.
Ҽнак иара шәарыцара сцоит иҳәан ддәықәлеит. Умцан лҳәан, аха
имукәа ацгәы дылбаанаган ԥыҭк данынаскьа, ани дахьхәит, иԥҳәыс
дыгәхьааигеит. Дгьыжьны дааит.
– Быгәхьаазгоит, бымҭак сыбҭар сахәаԥшлап, – иҳәан лыхцәы
цырақәак илҭеит.
– Ари схәыц уцәымӡааит, убра џьара ушнеиуа ӡык ыҟоуп, иуцәкашәар,
аӡы иагоит, адауцәа ирбар исзаауеит, – ҳәа лҳәеит иҳәеит.
Дахныҵыҵыз дауцәак дрықәшәан, адауцәа дышрабашьуаз ани иԥҳәыс
лхәыцқәа зҭаз икалам ицәыҭшәан аӡы иалашәт, иагеит.
Ари иара адауцәа драбашьт, егьит, дыриааит. Дгьыжьны дааит.
Дааины егьины дшыҟаз акәымкәа ианыԥшы, ӷбак кәалаауа амшын
ихыланы иаауеит.
– Уара иусҭаз схәыцқәа абаҟоу? Иуцәкашәазаап, анҭ иаауа
зусҭцәада? – лҳәеит.
Ани аницәкашәа, аӡәы ибазаап, ианиба, ҳәынҭқарк иганы ииҭт.
Аҳәынҭқар ианииҭа, убри ахәыц зтәу ҭацас дысзаашәымгар ҟалом, иҳәан
ар дәықәиҵеит. Урҭ ракәын иаауаз.
Ҭаскәач-иԥа Савчит урҭ драбашьын иҭаирхеит. Даҽа хә-ӷбак ааит.
Ахәбагь ҭаирхеит.
Арҭ аӷбақәа зыцәҭахаз аҳ ихы кны дхырқәақәо дыштәаз ҭакәажәык
дааит. Иухьзеи ҳәа диазҵааит.
– Исыхьыз, егьиз акәым, абри аҭакәажә игәаӷьны дышԥасацәажәа,
наҟ дысԥыржәга, дышәшьы, – иҳәеит.
– Сара сушьуеит, аха уӷбақәа ҭазырхаз сииааиуазаргьы уздырамеи?
– лҳәеит лара.
– Ибылшараны иҟоузеи уи аҿы? – иҳәеит.
– Флыкак, баҭлыкак азна аҩы, баҭлыкак арҩышьыга ахәшә – абарҭ
сыҭ, са сцан даазгот, – ҳәа иалҳәеит.
– Бзиоуп, – иҳәеит. Ари аҭакәажә изылҳәақәаз рыла дааиқәиршәан,
дцеит, днеин дыӡхыҵт, ани аҩны ахгылаз ааигәа дтәеит.
Савчит даныԥшы, аҭакәажә дибеит.
– Амни аҭакәажә рыцҳак лоуп, дааганы лызхара лҿаҵаны доуҳажьып,
– иҳәеит.
Иԥҳәыс ус лҳәеит:
– Уара, улҟәаҵ, аԥҳәыс иҟалымҵо егьыҟам, џьара ҳаилалгар ҟалоит,
– лҳәеит.
Аха, иалаухи, ари иԥҳәыс лҳәатәы хаимҵакәа, аҭакәажә дааигеит,
днадыртәан акрылҿарҵеит. Даргьы натәеит. Инылатәа, аҩы цәырылган
ижәжәы ҳәа ралҳәеит.
– Бара ижә, – рҳәеит.
Лара аҩы лжәит, арҩышьыга дара ирылҭеит. Аҩыџьагьы уа
инхышәҭит.
Аӡӷаб даашьҭыхны дылгеит, аҷкәын ихыбаҩ ҭганы илыршәын акаруаҭ
аҵаҟа иҵалыжьт.
Ани аҷкәын иҩызцәа ахьтәаз ианынаԥш, исаркьагьы хәашьит,
ажәҩангьы ҩежьхеит. Ҳаи, чеи рҳәан апҟаҩҳәа иҩаҵибарҟьан амҩа
инықәлан, амшын инхылан ицеит. Иахнеиз, ани аҩны иаҵаԥшуа
инаҵагылан ацгәы ҟыу-ҵәуо илалбаан, ихәнанагеит. Илыҩналазар, рҩыза
дыԥсны дкажьуп. Дырҵәут, дырхьит. Ианылаихәаԥш, ихагәыцә кылҵәаны
икажьуп.
– Ҟоҳ, ари дыбжаны анышә даҳзаҭом, – рҳәеит.
Ишеимдоз ихшыбаҩ акаруаҭ аҵаҟа ишыҵаршәыз рбеит. Иаарган ани
ихы ианҩарҭа, “ҳаи” ҳәа иҳәан дҩагылт иҳәеит. Иҩызцәа ибеит.
– Шәарҭ ара шәыҟаз, сара сцоит, – иҳәеит.
Дцеит ари иԥҳәыс дахьыргаз. Ари лара дахьнаргаз чара руан,
дзызнаргаз уаҩ длыдылкыломызт мыш ҩынҩажәа.
Ари Савчит дахнеиз џьмахьчак дибан, умаҭәақәа сыҭ, сымаҭәақәа
усҭоит иҳәан, иааилаӡан иҽааиԥсахт. Аџьмахьча имаҭәақәа ааишәиҵан,
дцеит. Дахнеиз аҭакәажә астол дықәыргыланы дрымоуп. Ари аҷкәын
данырба, басиавкак иоуп рҳәан акы наимҵарыԥсеит, дызусҭҵәҟьаз
абардыруаз.
Ашьыжьымҭан аӡыхь аҿы днеины дыштәаз аҳ иԥҳа аӡы лгон аирыӡ
ала. Аӡы сыржә иҳәеит Савчит. Зназы илымуит, аха нас диргәыбзыӷын,
дирқәын, аӡы лымхны ижәызшәа иҟаҵаны ани лҭаца (иара ари Савчит
иԥҳәыс) лмацәаз аирыӡ иҭаиршәт. Аӡӷаб (аҳ иԥҳа) ари аӡы лыманы
иналган лҭаца лнапы алаллырӡәӡәон, ахы анылалырха, амацәаз ҭшәан,
аҭаца лнапы ианшәалт. Иаразнак илдырт лмацәаз. Савчитгьы ааигәа
дшыҟаз аулзымдырхуаз нас!
Савчит дцахын аџьмахьча иҿы имаҭәақәа иԥсахын дааит, ибзиаӡаны
иҽеилаҳәаны. Аумашәа дырбеит ажәлар дызбаз.
– Аҳәынҭқар ачара ииуаз деигәырӷьаны аԥаимбар дизааит, – рҳәеит.
Ауаа шанхан ихәаԥшуеит. Аҭакәажә дааиԥыхьашәан, дҩышьҭихын
акәац зҭаз ақәаб дылҭеиҵан дылҭеиблит. (Савчит иоуп иҟазҵо).
Ажәларгьы ари ԥаиамбару џьыршьоит.
Дышнеиуаз аҳәынҭқар иҟны днеин дидныҳәалеит.
– Ҭаца дааугеит, аха ажәлар маҷны еизугеит, абыржәыҵәҟьа адырра
рыҭаны зегьы еизга! – иҳәеит.
Аҳәынҭқар ажәлар адырра риҭан, еизигеит.
– Арахь уаацәырҵны ажәлар уаарылаԥш, – ҳәа иеиҳәеит аҳәынҭқар.
Изҳәо Савчит иоуп. Ажәлар срылаԥшуеит ҳәа аҳәынҭқар асоф
данаақәгыла, Савчит иаҳәа ааҭыхны ихы хырԥа дылкаижьт. Уажәышьҭа
днеин иԥҳәыс даашьҭихын ихьышьҭрахь, анҭ иҩызцәа ахьыҟаз аҩнаҿы
дааит.
Уажәышьҭа адауи иареи ирымоу адогоргьы ааигәахеит. Амҩа иқәлар
акәын. Зегьы рҽеибаркны ишааиуаз ари иԥҳәыс дҵааит, уара сызаауго
уара ухазы сааугауоу, аӡәыр изы сааугауоу ҳәа.
– Аа, баазгот, аха абригь-абригь адауи сареи адогор ҳабжьоуп, убри
азоуп бзаазго, иара дысиааиуеит азоуп ас зыҟасҵо, – иҳәеит Савчит.
– Уииааиратәа уҟасҵар иулшару? – лҳәеит лара.
– Ҳаи, сииааиуанда уаҳа исҭахыз? – иҳәеит Савчит.
– Иҟоу убри ауп, адауы жәеиза палтак ишәуп аџыри ашьанҵеи
ирылхны. Уаалаганы сара жәаҩа кәафҭа сышәҵа. Иара иҿы санноугалакь,
абри аиқәаҵәа изы аума сзааугаз ҳәа сыҳәҳәоит, акакала скәафҭақәа
сшәысхуа салагоит, иаргьы ипалтақәа ишәихуа далагоит. Иара жәаиза
анишәихлак, ижьы амацра аанхоит. Сара кәафҭак запасны исоуеит.
Убасҟан, иулшозар, уаҳәа аус ару, – ҳәа иалҳәеит.
Арҭ еиманы адауы иҿы ианлалбаа, аӡӷаб аҳәҳәара далагеит, абри
адауы цәыбблажә изоума сзааугаз ҳәа. Савчит ус иҳәеит:
– Ари ас дыҟоу џьыбшьома, ицәыбблу амаҭәақәа роуп, мамзар ицәа,
ижьы дҟәашшӡа дыҟоуп, – иҳәеит.
Лара лкәафҭақәа лшәылхуа, адауы ипалтақәа ишәихуа, зегьы
анааишәих, Савчит иаҳәа ааиҟьан, адаугьы ихы аахиӷәыцәааит.
Савчит иԥҳәыс иара дизынхеит, иҩныҟа иаб Ҭаскәач ишҟа дааит.
Ачара ду руит.
Дыҟан нхаҩык, иман х-ҩык аԥацәа. Анхаҩы игәы бааԥсхеит. Иҷкәынцәа
даара рхы аџьабаа адырбеит, ахәшә-абыӷьшәы, анс-арс рҳәеит, аха
ахәшә рзымԥшааит. Аҵыхәтәан аҭаҳмада дахьышьҭаз ажәабжьны
иаҳаит иҟоуп хәшәык ихараны, тәылак аҿы ҳәа, “убри ахәшә сзаашәгар,
сыбзианатәуан” ҳәа реиҳәеит иҷкәынцәа.
Ас иԥацәа ианреиҳәа, ҩыџьа дәықәлеит ахәшә ҳзыԥшаауазар ҳәа.
Арҭ ахҩык рҟынтә рашьа еиҵбы дук даԥсам ҳәа дыршьон, аиҳабацәа
еиҳа рхы иахәошәа, иҵагьы ахаҵара рылоуп ҳәа рхы ршьон. Ани
дааныжьны аиҳабацәа дәықәлеит.
– Уара, шәара шәахьцо саргьы сцоит, – иҳәеит аиҵбы.
– Уабацо уара, иулшозеи? – рҳәеит.
– Моумоу, шәара шәахьцо саргьы сцоит, – иҳәан, имузт дрышьҭалеит.
Дара хараны ицахьан, ишнеиуаз хы-мҩакы ахеихагылаз инеит.
Амҩақәа руак ианылаз дхынҳәны дзаауам, егьи ианылаз даар ҟалоит,
егьи ианылаз даауеит. Арҭ еимаркит са сцоит абрахь, са сцоит абрахь
ҳәа. Арҭ уара уца, са сца ҳәа еимаркуа ианалага, реиҵбы даацәажәан
ус иҳәеит:
– Абри ахаҳә (хаҳә дук шьҭан) ду аашьҭыхны наҟ насҭха ишьҭазҵо
абри уаҩ дахьзымаауа амҩа дықәлааит, – иҳәеит.
Аиҳабы длеин ахаҳә длахагылан дахеит, дахеит, аха изышьҭымхит.
Агәыбжьанытәгьы длеин ахаҳә дахеит, дахеит, аха измырқәацеит.
– Шәнаскьеишь! – иҳәан, аиҵбы длеин ахаҳә дҩахан иҩышьҭихын,
наҟ иршәны икаижьт.
“Ҟоҳ-чоҳ!” рҳәеит иашьцәа аиҳабацәа.
– Ари уаҩ дахьзымаауа амҩа са сазцоит, ани ауаҩы дхынҳәыр ҟалоит
ҳәа изну амҩа агәыбжьанытә уаныланы уца, арахь амҩа маншәалоуп
ҳәа изну аиҳабы уаныл, – иҳәан, арҭ зегьы мҩакы-мҩакы ианыланы
идәықәлеит.
Арҭ цеит, иахьцаз игәаҟт. Агәыбжьанытә дхынҳәны дызлаауа амчи
алшареи имамкәа дрыцҳахан даныҟала, аӡәы дидикылан ҳәахьчас
диман. Аиҳабгьы убас аӡәы иҿы днеин аџьма ихьчон.
Ари аиҵбы, ани зегь реиҳа иуадаҩуп ҳәа иԥхьаӡаз, амҩа даныланы
дышцоз акәымкәа, акыр днаскьахьан ԥҳәызба ԥшӡак дибеит, абас
днаԥшны дибеит асоф аҿы дықәтәан. Ларгьы дааԥшны дылбеит.
– О, уара, уа инеиуа, уанаџьалбеит, ухы зурӡуазеи, ухы зҭаурхозеи?
– ҳәа наиқәҿылҭит.
– Избан сзыӡуазеи, сызҭахозеи, иҟоузеи арахь? – иҳәеит.
– Узырӡуазеи умбо, саргьы абас сымҵарсны саанагеит агәылшьап,
ҩ-хык зхагылу агәылшьап, уабеит, уафеит ауп,– лҳәеит.
– Ус акәзар, убри аанӡа џьаргьы сцом, – иҳәеит.
– Уанаџьалбеит, ухы рыцҳаумшьаӡо, ухы зҭаурхозеи, уаҟәыҵ наҟ,
угьажьны наҟ уҩныҟа уца, – лҳәеит, анс лҳәеит, арс лҳәеит, аха имуит.
– Сафозаргьы сафааит, – иҳәан иҳәеит, уа дшыҟаз агәылшьап ааит.
Ианааи, агәылшьапи иареи еиқәԥан, аҳәа иикыз рыхханы агәылшьап
дласын ишьны еизҟьа илкаижьт.
Агәылшьап анишь, аӡӷаб длазҵааит “абас, абас саб дычмазаҩуп.
Абрахь хәшәык аӡбахә саҳан саауеит, иабыкәу иахьыҟоу?” ҳәа.
– Уи уара узышьҭоу ахәшә абас сара унасаҩсны ушнеиуа сара
саҳәшьак даҽа гәылшьапк даган дамоуп, уи агәылшьап ари иушьыз
аҵкыс еицәоуп, х-хык ахагылоуп. Уи унаҩсны ушнеиуа саҳәшьа еиҳабӡа
быжь-хык змоу агәылшьап дамоуп. Убырҭ агәылшьапқәа узшьыр, нас
ахәшә узышьҭоу уоуеит, аԥшаара мариоуп, мамзар ԥшаашьа амам, –
ҳәа иалҳәеит ари аӡӷаб.
Уи аӡӷаб дналԥырҵын иҿынеихан, дцо, дцо дышнеиуаз акәымкәа,
даҽа ӡӷабк даҽа ҩнык асоф дықәгыланы дибеит.
– Уа мшыбзиа! – иҳәан дналыдгылт.
– Бзиа убааит, бзиала уаабеит! – лҳәеит.
– Абригь-абригь адгьыл аҟны сцар сҭахуп, х-хык зхагылоу агәылшьап
анхарҭаҿ, акыр бжьоума? – иҳәан длазҵааит.
– Ҳаи, уанаџьалбеит, закәызеи иуҳәо? Уи уаҩытәыҩса дахәоны ҳәа
иҟам, ушьҭыбжь аҳар, уажәыҵәҟьа иаауеит, саргьы абра саанаган
самоуп, адунеи иааиуа ԥстәыс иҟоу зегьы ашьуеит, уара ухы
зыхурҟьозеи, усԥырҵны уца наҟ! – лҳәеит.
– Моумоу, сара уи ааиаанӡа сааԥшыр сҭахуп, – иҳәан, имукәа уа
даангылт. Дымцакәа уа дшыҟаз агәылшьап аакылст. Ианааи, арии
аҷкәыни агәылшьапи еигәыдлан еиқәԥеит. Акыргьы аџьабаа ибеит, аха
аҵыхәтәан иара даиааит. Ишьит.
– Абри быжь-хык зхагылоу агәылшьап абыкәу иахьыҟоу? – иҳәан ани
аӡӷаб длазҵааит.
– Уи ахьыҟоу макьана такә набжьоуп, аха уи уахәарым, уаҟәыҵ! –
лҳәеит аӡӷаб, аха имукәа дызқәлырԥшыз амҩа иҩаниршәлан дцеит.
Дцо, дцо дышнеиуаз, дибеит ани ахԥатәи аӡӷаб.
– Уа мшыбзиа!
– Бзиа убеит, бзиала уаабеит!
– Абра быжь-хык зхагылоу агәылшьап ыҟоуп ҳәа саҳан, саауеит, –
иҳәеит.
– Аа, уанаџьалбеит, ухынҳәы ушьҭахьҟа, арахь ашҭа сҭалоит ҳәа
уаламган, уусқәа цәгьахоит, ари агәылшьап ҳәа уара узҿу хәарҭаԥшьк
амаӡам, усцәашьуеит, уԥхасҭахоит, ушьҭахьҟа угьажьны ушьамхы уҽарга,
– лҳәеит.
– Моумоу сцом, абра џьара ааигәа сҽысҵәахуеит, агәылшьап анааилакь,
уԥсы абаҭоу, уԥсы ахьҭоу саҳәа ҳәа базҵаа, – ҳәа леиҳәан ари аҷкәын
иҽиҵәахырц дхынҳәны дшааиуаз, арашь хьозаарын, ахьара ацәыуадаҩхан
игәаҟуан, дақәшәан, еилиргеит.
– Ҳаи, абааԥсы, сыԥсы еиқәурхеит, агәаҟра ануоуа (ахәыц инаҭеит)
схәыц аацәыругар, уаԥхьа саагылоит, суцхраауеит, – аҳәеит арашь.
Уи арашь ахәыц иџьыба иааҭеиҵан, иара днаҩсын дышнеиуаз, абжьас
ашьапы шәуазаарын, иахьуан, аха иалидраауаз, исшьуеит ҳәа деихсын,
амни ашьапы ахьшәуаз иақәшәан, ашәра ԥжәан ахьаа тәеит. Абжьас
ашьапы ахьаа антәа, игәырӷьаҵәа иҟалан, ахәыц аалнахын инаганы
инаҭеит.
– Абри ахәыц ҵәахны иумаз, агәаҟра уанақәшәалакь, сануҭаххалакь,
схәыц аацәыругар, уара иуҭаху аҿы сыхиазаауеит, – аҳәеит абжьас.
– Ибзиоуп, – иҳәан, абжьас ахәыц длахан иџьыба илҭеиҵан, абжьас
днаҩсны иҿынеихан дышнеиуаз акәымкәа, ашәарыццәа ирыцәшәан иҩны
иаауеит абгахәыҷы, алақәа ашьҭоуп. Абгахәыҷы аарыцҳаишьан, алақәа
наҟ иаҟәицеит.
– О, уара, сыԥсы ахьеиқәурхаз азы суцхраар сҭахуп, абри схәыц усҭоит,
сануҭаххо аамҭазы иаацәыругар, уаԥхьа саагылоит, – аҳәан абгахәыҷы
ахәыц инаҭеит.
– Ибзиоуп, – иҳәан абгахәыҷы ахәыцгьы иџьыба илҭеиҵан днаҩсны
иҿынеихеит.
Дышнеиуаз акәымкәа, дыԥшын, ҵлак гылоуп, амни аҵла ашьапаҿы амаҭ
акәҵәаашаны аҩеира иаҿуп, ауарбажә ҭра амни аҵла ақәцәан иҟаҵаны
иамазаап. Ани амаҭ уажә иҩхалар, ауарбажә ԥшқақәа рыҭра иахьыхтәалаз
иафон. Ари аниба, афыр ҳәа дынкылсын, иаҳәа ааҭихын, амаҭ даасуа,
даасуа, еиҩырсса-еихырсса ишьны илкаижьт.
Ари аҷкәын амаҭ анишь егьи, дааԥсаны дыҟамзи, дкарахан, амни аҵла
ашәшьыраҿы дныҵаиан, игәы ҩарханы днықәиеит, ус ауарбажә ааит.
Ауарбажә анааи, аҵла амҵан ауаҩы дкажьны данаба, иара аԥшқақәа
дырԥырхагахар ҟалап аҳәан дафарц, илақәа ҭнахырц аҿанынанаха,
ауарбажә хәыҷқәа аҳәҳәара иалагеит.
– Аа, уи уиламкьысын, уи иоуп ҳаиқәзырхаз, уи уилакьысуама, ҳара
ҳазфоз амаҭ ишьит, – рҳәеит.
Нас ауарбажә амҵәыжәҩа ааиҵнахын амра ахьиҿацеиуаз (ашәшьыра
наскьахьан) ашәшьыра изыҟанаҵеит. Нас изхара дыцәан егьин данҿыха,
“уанаџьалбеит, схәыҷқәа уара еиқәурхазаап, џьара акы сухәароуп, гәаҟрак
уақәшәан суҭаххозар, схәыц га, иаацәыругар, иахьуҭаху снеиуеит” аҳәеит
ауарбажә.
Уигьы ахәыц аамихын, иџьыба илҭеиҵан, дхынҳәын ани аӡӷаб лҟны
днеин, “ашәындыҟәра сҭаҵаны сҵәахы, ус еиҳа еиӷьуп” ҳәа леиҳәеит.
Ашәындыҟәра дҭаҵаны дылҵәахит. Ус агәылшьап ааит.
– Изакәызеи уаҩ фҩык саҳауеит? – аҳәеит.
– Уи сара сыфҩы акәхап иуаҳауа, ауаҩы ара дабаҟаз? – лҳәеит аӡӷаб.
– Уԥсы ахьҭоу соуҳәар сҭахын, – лҳәеит агәылшьап лыргәыбзыӷын.
– Сыԥсы ахьҭоу басҳәоит, аха џьара ибамхаҳәар, сыԥсуеит, – аҳәеит
агәылшьап.
– Исаҳәа џьаргьы исҳәом, иабасҳәо? – лҳәеит.
– Амшын нырцә абынҳәа аҟоуп, абынҳәа аҩнуҵҟа ахәиҭ ҭоуп, ахәиҭ
акәалаԥ аӷроуп, акәалаԥ аҩнуҵҟа бжьы-мҵык ҭоуп, убырҭ абжьы-мҵык ԥсыр,
саргьы сыԥсуеит, – аҳәеит агәылшьап, – убарҭ абжьы-мҵык ԥсаанӡа сара
ԥсышьа сымам, – аҳәеит.
Агәылшьап ныҟәара имцалози, еиҭанцах, аӡӷаб ани аҷкәын иалҳәеит
агәылшьап аԥсы ахьҭаз.
Иҿылеихан амшын аҟны днеит, аха амшын аршьа амам, дызлацои?
“Абарҭ исарҳәақәаз ҵабыргызаргьы збап” ҳәа ани иџьыба иҭаз ахәыцқәа
анаацәырига, ани арашьгьы ара иааит, абжьасгьы ара иааит, абгахәыҷы
ара иааит, ауарбажәгьы уа иааины иаатәеит.
– Даара исҭахуп, аха уажәы уара узыргәаҟуа аус аҿы акагьы сухәом,
иҩтәызар, сыҩуан, аха ара сызлаухәозеи? – аҳәеит абгахәыҷы.
– Иҩтәызар, саргьы сыҩуан, араҟа уажәы акагьы сухәом, – аҳәеит
абжьасгьы.
– Адгьыл аҿы сшьапы акуа иҟазҭгьы сухәон, аха амшын сара
сабахәагәышьо, – аҳәеит арашьгьы.
– Сара акры схыҵуеит, сымч кәадахахьеит, аха узгап, арахь
санааҳәлакь, акәац сыҭ, анахь санынаҳәлакь, аӡы сыҭ, – аҳәеит ауарбажә.
Длашьҭалан ашәарах ишьын, акәаци аӡи иманы ауарбажә дҩақәтәан
дышнеиуаз акәац имҵәеит. Акәац анимҵәа, ижьышәа ааҭихын ауарбажә
иеиҭеит. Ирт нырцә. Иахьырыз хьчак дибеит.
– Уара, абасгьы, абасгьы саҳаит, аҳәа ахьыҟоу акрыудыруазар? – ҳәа
ари аҷкәын ани ахьча диазҵааит.
– Уи уара узышьҭоу аҳәа абригь-абригь адгьыл аҿы иҟоуп, аха шә-километрак ааигәа уаҩ дызнеиуам, иазааигәахо уааума, рахәума икны
иафоит, – иҳәеит ахьча.
– Сафозаргьы сцароуп, – иҳәан иҿыҩеихан днеит. Аҳәа ахьыҟаз длеин,
деихсны ишьит аҳәа, аҳәа ааирҟьан, ахәиҭ ааӷрихит, ахәиҭ акәалаԥ
ааӷрихит, акәалаԥ данынҭаԥш, абжь-мҵыкгьы уа иҭан. Ҩба рыда егьырҭ
иара уаҵәҟьа ишьит амҵқәа. Ари амҵқәа хәба анишь, ани агәылшьап
иахагылаз ахқәа хәба ԥсит, ҩба нхеит. Ари еиҭах иуарбажә длақәтәан,
амшын даарын, агәылшьап аҿы днеит. Уаанӡагьы ҩ-хык зхагылази, х-хык
зхагылази агәылшьапқәа имшьхьази, ари уажәшьҭа ҩ-хык рыда
ахагыламкәа ианыҟала, дааи даазыҵҟьан, иаҳәа рыхха длеи дласын, ишьны
илкаижьт. Нас убра ахәшә дзышьҭаз ахьамаз аӡыхь аҿы длеин, ахәшә
аԥаҭлыка илҭаҭәаны иџьыба илҭеиҵеит. Нас ус иӡбеит, иара аԥхьаӡа иибаз
аӡӷаб иара ихазы дааникыларц ԥҳәысс, агәыбжьанытә, иашьа агәыбжьанытә
дииҭарц, аиҳабы, иашьа еиҳабы дииҭарц. (Абарҭ агәылшьапқәа ирцәигаз.)
Аӡӷабцәа иман иҿааихан анҭ иашьцәеи иареи ахьеиԥырҵыз хы-мҩакы
ахеихагылаз дааит. Аха иабаҟоу иашьцәа? Аӡәгьы димбеит. Урҭгьы
дрышьҭалан, қьаранџьыс игәаҟха иахьыҟақәаз иԥшаан, хьшьцәас измаз
ирымхны иааиган, рыҳәсақәагьы даргьы, зегьы еиманы рҿаархеит.
Уажәы ани агәыбжьанытә аиҳабы ус иеиҳәеит:
– Уара, абри ҳашьа еиҵбы ҳқыҭаҿы даныҟаз уаҩыс даҳшьомызт, арахь
ҳахьааз ҳара акагьы ҳзыҟамҵеит, уаҩ дзааӡом ҳәа иҟаз амҩа даныланы
дцан, ахәшә ааигеит, хаҵарас иҟаз зегь иара иҟаиҵеит. Ҳара уашьҭа
ҳахьнеиуа иаҳҳәозеи? Уи аҵкыс еиӷьуп, дҭаҳархап наҟ ҳицхырааны, –
иҳәеит.
Аиҳабы ииҭахызгьы уи акәын. Илеицәажәан, илеигәҭасын атыша
дҭарыжьт. Атыша дахьҭарыжьыз арашь дыҭнагеит, абгахәыҷы аҩныҟа амҩа
инарбеит, абжьасгьы ицхрааит.
Егьи иара аҩны дааиаанӡа ртәылаҿы иҟаз аҳ даҽа аҳак диабашьызаап.
Абри иабашьыз аҳ ииааиуа аҳра ииҭарц рылеиҳәазаап ижәлар. Абри
иашьцәа аҳра ҳазгозар ҳәа еибашьызаап, ари дшааиуаз иаҳаит. Иара
даарылалан, аиааира игеит. Нас иара аҳас дҟарҵеит, иашьцәа акагьы
ишаԥсамызгьы еилыркааит. Ачара ду ыҟан, саргьы арахь сылҭалан сааит.
Аҳак дыҟан. Ҩыџьа аԥацәа иман. Дычмазаҩхыт, аԥсра иҽазикит.
Иԥҳәыс лцәа лтәымкәа дыҟан. Иара ианиаамҭаз дхаҵа бааԥсын. Нхыҵҟа
дцаны арахә хцаны иааицон.
Уасиаҭс ус инижьот: “Са сыԥсот, аха са сашьҭахь иҟоу сыҷкәынцәа
ҩыџьа уамак иаԥсоу ракәым, саӷацәа ааины смал-сшьал сыхцаны иргашт.
Сышьҭахь ииуа дхаҵарԥысуп, убри акрызлоу уаҩхот. Дуҭхан ихьӡышәтә,
сҟама ишәҭ!” иҳәит.
Аҳ дыԥсит. Иаӷацәа лақәлан, дыԥсит ҳа анраҳа, ирахә-ишәахә еимҵәа
иргыт.
Иԥҳәысгьы хаҵарԥыск длоут. Изҳа-изҳуо дуаҩхыт. Агьырҭ аҩыџьа
аишьцәа иҟаз “ҳаб ишьа ааует” ҳәа ицет.
Ибжьаӡт, уаҳа рхабар ҟамлаӡет.
Ани аҷкәын Дуҭхан ҳәа иҟоу иабџьар шьҭыхны ара акы дехсот, ана акы
дехсот, иашьцәа ирыхьызгьы издырӡом, иан иалҳәаӡом дицәшәаны.
Ҽнак ԥсаатәк деихст. Ахымҩас снеоз ԥҳәыск лыԥҳал иаахан, лыԥҳал
ԥнаҽит: “Ҳаи, уара абаа, сыԥҳал аума узиааиуа, акры ахулшаз. Уаб имал
хырцет, уашьцәагьы ахыбжьаӡ уздырӡом!”
Дааин иан даалысны дикит “аишьцәа сымазма?” ҳа. “Мамоу” лҳан мап
лкыит.
– Сара сҽысшьот, баргьы бысшьот! – иҳан иҽирӷәӷәет.
– Нан, нас иҟоу абас ауп!
Длалаган уаб иҟаиҵаз, дзеиԥшраз абас ауп. Дыԥсит ҳа анраҳа, иаӷацәа
ааин имал ихцаны иргит. Уеҳабцәа уашьцәа ҩыџьа ыҟан, урҭгьы бжьаӡт.
Нас, аҽеиқәыршәара далагет. Амҩаныф ӷәӷәаны ишьҭихт. Ҩ-ҽык иман,
акы аидара ақәыуп, егьи иара дҩақәтәит.
Ддәықәылт. Даара ирацәаны дныҟәахьан.
Уахык ккара бааԥсык дышхәыҵаз иқәхәлет. Џьара ҭыԥк аалихын длатәет
ҵлак аҵҟа. Мцакгьы ааиҿект. Нас иҵегьы амҿы аазгап иҳан дашьҭалт.
Данпыршьшьо дышнеоз шәақьк шкажьыз ибит. Ишьҭихт. Омашәа ибит.
“Абра иабаанага, сашьцәа ибжьаӡыз иртәызар?” – ҳа хырҩаас иҟаиҵит.
Амца рдуны еиқәҵаны, иара днаскьаны ҵлак ашьапы давагылт. Амца
рбар зыԥсы ҭоу аӡәрыҟазар избамаари ҳа.
Дысгылаз дааует аӡәы, ихәы иқәссы, аҳаиуан еиԥш дҳәындаззӡа.
Дааин амца дныҽҳәагылт. Егьи иашьҭахь ала дикит дааисны.
Дикын, имч имырхет, дҿаҳәаны днаскьаган џьа дышьҭеиҵет. Еиҭа аҵиаа
ашьапы давагылт.
Ус ҽаӡә дааит. Ахәы иқәссы, дҿаасҭаха.
Уигьы ус дикыт.
Рҩыџьагьы амца илҽҳәартәаны рацәажәара далагет.
Адалақь имаз ала дылрықәлан рхәы исет, иӡәӡәет, икәабет. Мчыбжьык
аҟара драцәажәон. Нас рхаҿы рыхшыҩ анааи, драцәажәет. Еилибакааит.
“Сара шәашьҭахь ииз соп, шәашьа соп. Шәгәы иаанагои, избаҟаҳҵара
ҳаӷацәа рышҟа ҳцоу, аҩныҟа ҳцоу?”
“Ас ҳанеиқәшәа, ҳаӷацәа рышҟа ҳцот”, рҳәот.
Нас рҽеиқәыршәан идәықәылт раӷацәа рахь. Ԥсҭаны, ккараны ишцоз
хәык аҿы иқәнагылт. Ианԥшы, лҩак ахҩеоз рбит. “Ана ҳцап” рҳәан,
рҿылархан ицет.
Иахнез уаҩ дыҟаӡам, казармак гылоп, агәҭаны амца еқәуп, қәаб дыук
хгылоуп, азна акәац жәо иҭоп. Амла иакха иҟан, акәац анырба, ирфит.
Ԥыҭк ҵит, рыԥсы ршьет. Нас “амни аказарма иацрыган амҩа игоу закәу
збап, шәара ара шәыҟаз” ҳәа иашьцәа иреҳәот. Иҿынехан дцет, дыснеоз
цҳакы днадгылт. Ацҳаҿы иҽӡаны дтәет аӡәрааизар абрастәы иаот ҳа.
Ани зтәыз адауцәа ракәын. Дара хҩеишьцәа, хҩеиҳәшьцәа ыҟан, ран
дыҟан.
Аишьцәа реиҵба ҽык дақәтәаны ҵлак иҽыхәда иқәкны иааигон. Ацҳа
аарцәала Дуҭхан дтәан иҽӡаны. Нырцә ацҳа даақәгылт адауцәа реиҵбы.
Аҽы шәан шьҭахьла икаԥет. Аԥҟеҩҳа ҟамчыла дасот: “Узыршәазеи, Аҳ-иԥа Дуҭхан, имиц-имшәыц сишьраны дыҟома?” иҳәит.
– Сагьиит, сагьшәит. Иахьа ауп ахаҵара! – ҳа дыҩҭҟьет Дуҭхан.
Аԥҟеҩҳа иааи иааиқәԥеит. Еиқәԥан Дуҭхан даиааит.
Дылкажьны, ихы аахҵәаны аӡы еиҭт.
Дуҭхан иҽырмазены дтәет дахтәац. Дыԥшуп.
Рашьа абжьаратә дааот. Аҽы дақәтәоп, ҵлак иҽы иқәкуп.
Адырҩегь егьи иҽы ишыҟанаҵаз еиԥш уаҳәшьҭахьтәы иԥет. Аԥҟеҩҳа
ҟамчыла дасот: – Узыршәазеи, аҳ-иԥа Дуҭхан имиц-имшәыц сишьраны
дыҟома? – иҳәит.
– Сагьиит, сагьшәит. Иахьа ауп ахаҵара! – ҳа дыҩҭҟьет Дуҭхан.
Аԥҟеҩҳәа иааин иааиқәԥеит. Уигьы дышьны, ихы хҵәаны аӡы еиҭит.
Дгьежьны иашьцәа ахтәаз днет: “Урҭ срылгет. Рыҩны ҳцап”, – иҳәит.
Рыхҩыкгьы рҿынархан адауцәа ргәараҿ инҭалт.
Рхан ақәцәаҿ ран дықәгылан: “Дуҭхан, аҳ-иԥа диит, дуаҩхан даат,
дҳақәылт”, – лҳәан дыԥет.
Дыԥан дрыцәцет.
Аҩны иааҩналан раҳәшьцәа баандаҩыртәит, рмал раԥарцет.
Ирыман рҿаархан ақәаб ахгылаз иааит. Уа илатәан акрырфит,
акрыржәит, итәоп.
Абанҭ аӡӷабцәа ҳәсас иаархәт. Ус ала еинаалт. Нас ус иҳәоит Дуҭхан:
“Мачк сыцәот, шәарак ҟалар саашәырԥшы!”
Дыцәт. Арҭ аишьцәа: “Уара ҳара ҳанцоз дмиӡацызт. Дины, дышәны
даҳиааит. Даҳшьып!” рҳәит. Дысԥаҳшьо ҳа ус рыӡбит, “шәақьла
ҳиеихсыр, дамгар ҳахәҵәымҵә аақәихот. Наҟ-ааҟ аҵәқәа ыҵарсны, аҳәа
адҳәаланы иҟаҳҵап. Ҳабжьы иқәҳаргар дыԥот, нас даҳшьып!”
Уи абас иҟарҵет. Наҟ инаскьан иҳәҳәеит “иҳақәылт, угыл!” ҳа. Анс
рыбжьы аниаҳа, инапқәа ыҵарсны даныԥа, ишьапқәа аахнаҵәҵәеит. Уа
дылкаҳаит. Днышьҭасшәа ишәақь аашьҭихт, аха “сашьцәа шәсызшьом”
иҳәит.
Иашьцәа аҩны иааит, иааит раб иҩны. Иахааиз ажәлар еизет, ршьа
уны иааит рҳәит. Дара ҳашьа дыбжьаӡт рҳәит.
Дуҭхан хҩашәа ишьапқәа ҟалан иаԥхьа иҟаз ахәы ҳаракы ахь дхаларц
иӡбит. Ана сыхәнап иҳәан дкыдылт. Хәҷык дҩеин, даангылт. Сааҭк
ашьҭахь инациҵеит. Дыхәнет. Ахәаҿы дыстәаз аԥсҭахьы аҵлақәа
ыҵҳәҳәа аӡә дааует.
Ибжьы иргот: “Иаауа уарбан?” ҳа. “Сара исылаухи, Дуҭхан ибжьы
ухоп, уара уоума?”
– Сара соп!
Абас ибжьы иқәырго даат. Данааи, ла имаӡам. Дназдаҳло аҵла
ршьапы ааҵхо даауан. Дуҭхан ихәаҿы даатәет.
Ус истәаз адырҩаҽны адырҩагь аӡә аҵлақәа ыҵҳәҳәо дааует.
Дуҭхан ибжьы иргот:
– Уарбан уа иааиуа!
– Са соп! Дуҭхан ибжьы ухоп, уара уома?
Ибжьы иқәрго уигьы ус дааит егьырҭ ахтәаз.
Дааизар, нап имаӡам. Шьапыла аҵла хыжәжәо дааует. Уигьы
напыда-шьапыдараа ҳа иааидтәалт.
Илалаган напыла-шьапыла ҳа қәацәыжәк еилажәжәашәа иҟарҵан
уа итәет.
Ашьапыда Анапыда иҟәаҟә дҩықәтәан шәарацара ицот. Шәарацара
ицот. Ашәарах шьны иааргот. Крыруот, крырфот, исырҭаху иҟоп.
Ҽнак харантә ахысбжьқәа ӷәӷәаны ираҳауа иалагет. Амна ҳцап ҳа
идәықәылт.
Алада иҟәаҟәа Шьапыда днықәтәеит, Напыда раԥхьа днагылт.
Иахнеиша инеаанӡа аӡә дырԥылан “амна иҟеи?” ҳа иазҵаат.
– Ҭацаагароп! – рҳәит.
Инеит арҭ уа. Анапыда, Ашьапыда, Алада – зегьы иџьаршьоит,
иахдыртәара рыздыром. Иахдыртәаз ӡӷабк дырхадыргылт. Уи даара
дыргәаԥхет. Шьапыда ус иҳәоит: “Акрыфа-акрыжә ҳаналгалакь сара
сыԥаны Напыда иҟәаҟә сықәтәот, аӡӷаб са дсыҭ!”
Ус ала еинаалт. Ауаа уамашәа ирбит, ирыхәаԥшуеит ус. Ус Дуҭхан
дыԥан Анапыда иҟәаҟә дҩықәтәеит, аӡӷаб дҩышьҭхны иара иҟәаҟә
даақәиртәет.
Дырцәыргт. Рыҩныжәхәҷ аҿы иааит. Уа дладыртәет. Баҩышла
дырчахот. Дара раҳәшьа ҳа дыҟоп, рхәы ҟалҵоит, еиҿылкааот.
Ҽнак дсыӡахоз акыр аамҭа лцәыӡит, лымца ыцәет. Аккара агәҭаны
лҩак шҩеоз лбит. “Ана сцап”, лҳан лҿылалхт.
Шә-ҵла дук ыҵҳәаны икажьуп, ашә ҵла даваиоуп ҭакәажәык.
– Оо, нан! – ҳәа лыбжьы лыргет.
– Амца сҭахын, нан!
Дныҽҳәасын кәысҭӷак аашьҭылхт.
– Ус акәым исырго, абас игы! – лҳан, алыхәҭа ахәа анԥсалан, акәиц
алаԥсан илылҭет.
Дахцоз ахәа камԥсози, лышьҭа дхылан дцон. Аҭыԥаҿ даннеи, ԥсыла
дылфан, дылцәҳәит, дылҿылхт. Лашьцәа анааи, дысԥсра дтәоп.
Дара анааи азхаз дтәан лара.
Дуҭхан дыԥан лҟәаҟә дықәԥалт, лыԥсыԥ дҩалагәа дылфот.
Ари адауцәа ран лакәын. “Ари лоп ас ҳақәзырхаз”. – рҳәит Напыдеи,
Шьапыдеи, Ладеи. “Ҳаҳәшьа дшааз еиԥш дҳаҭ!” – рҳәит.
Дыфан даалҿылхын аԥхьа дсыҟаз еиԥш деилԥххаа дааҟалт.
“Ожәшьҭа Анапыда дшааз еиԥш дҳаҭ!” – рҳәит.
Дыфан даалҿылхт. Дзаманаха, инапқәа, иара деиқәшәшәа.
– Лада дыбфароп! – рҳәит. Уигьы дсыҟаз еиԥш даалышьҭоит.
Шьапыдагьы убас. Дуҭхан арахь даалгом. “Дааг!” рҳәан, доулмыжьт.
Лымхәлацәа ԥыржәет, дыҟаӡам. Лнацәкьыс кәал-кәало идәықәылт.
Лнацәкьыс аанкылан иԥырҟан, дсыҟаз еиԥш деиқәшәшәа даадәылҵт.
Нас игәырӷьаҵәа иҟалит, игәыдибакылт-ихыдибакылт. Аҩныҟақәа ҳа
идәықәылт. Раҳәшьагьы дрыманы ицот. Иахеицрыҵоз амҩаҿы инеит. “Ожәы
ҳаҳәшьа аӡә далхны ҳа дҳазиҭом. Ҳамҩақәа ҳарнылап. Ла илҭахны
дзышьҭало дитәуп!”
Рыхҩыкгьы дәықәылт доус рымҩақәа рышҟа. Аӡӷаб Дуҭхан дишьҭалан
ддәықәылт.
Рызынтәык рыҩныҟақәа рахь ицет.
Дуҭхан иабаӡӡеираа рҿы днет раԥхьа. Уа дахнеиз “исԥаҟақәоу!” ҳәа
дҵааит.
– Ибзиақәоуп! – рҳәит.
– Абра аҳак дыҟан, иӡбахәыс ишәаҳахьеи?
– Иҷкәынцәа раб ишьа уны иаат. Арахь дара ашәы ршәуп.
– Шәара аиқәаҵәа зышәшәузеи?
– Ашәы заҳшәу иаҳааӡаз ҳаҷкәын аҳ-иԥа иакәын. Ҳа ҳтәы дыбжьаӡт!
Дааччан:”Ус акәым исыҟоу! Ара сара шәыҷкәын абра сыҟоуп!” – иҳәит.
Иҟалаз зегьы нареиҳәеит.
Ажәлар еизыргеит, иҟалаз рҳәеит. Аҽқәа рҽышькыл илкылхны иҟәаҟәа
илкарыжьт.
Иара чара изыруит. Саргьы убра снақәшәан акрыфа-акрыжә, сқьаф
ҟаҵаны абрахь сааит.
Дыҟан аҳак. Уи арахә даара ирацәаны иман. Ахьчагьы диман. Абни аҳ
иԥҳа аџьмахьча ҭаха илҭомызт, даалбар дәы дықәлыргыломызт.
Ҽнак иџьмақәа иманы агәар дааҭалт.
– Аџьмахьча ухьы рахә уманы агәара уҭалт, – лҳәан, хыхьынтә
лыбжьы лыргеит.
Иара дҩаԥшны дыҩлыхәаԥшын, иҽылницәҳалт. Дсааи-сааиуаз лара
лцәылтәымкәа дҟалеит. Аҳ иуаа, имаҵуцәа акыргьы ирымҳәазт, аха
нас аҳ илымҳа иҭыршьит:
– Дшаабахьаз даабом, – рҳәеит.
– Дылбаажәга арахь, – иҳәеит.
Длалбаарган амаҵурҭаҿы дынрыжьт.
Нас “ибзызуыда” ҳәа ауаа лниҵеит. “Исыздыруам” лҳәит.
“Ишԥабзымдыруеи, беимгәакьакьа бгылоупеи?” иҳәит. Дқәит
исыздырӡом ҳа.
Ани иара нҵәақь ииҳәо ҟалозаарын, “ддухеит”, дшааиуаз аԥа диоут.
Аҳ даалаган уасашьтәак ишьит, ачуан азна абысҭа иуит. Даалаган,
аҭоубыҭ ду ҟаиҵеит, лԥеи лареи акратәы. Длазҵаан, еиҭах мап лкит.
Инаган аҭоубыҭ акәацгьы абысҭагьы лҭаҵаны, имаҵуцәа иаашьҭырԥаан
амшын иаларыжьт.
Иалухи, ишааиуаз рыфатәгьы нҵәо иалагеит. Лыҷкәын мшызҳа
изҳауан.
Лара уахи-ҽни дхәыцуан. Абни ииҳәо ҟалозар ҟалап лгәахәт:
– Аашьа, Аашьа аканфеҭ рацәаны иузаазгоит, абри ҳҭоубыҭ аҟәара
иҿықәнажьларатәы иҟаҵа.
– Аҟәара иҿықәнажьлааит, мамоу сҳәама! – иҳәит. Иҳәит ауп аҟәара
агәақьҳәа иааҿықәҳалт.
– Аашьа, Аашьа, “ҳҭоубыҭ ахҩа ҩахыҵны, адәы ҳнықәлааит” ҳәы.
– Еи, саашьотеи! – иҳәахуеит иаргьы. Лара баша-машамызт, алухи.
Лаб аҳ иакәзар, шықәсык ала знык даауан ауаа иманы, ҭәаҵла дуӡӡак
амҵан ҩнык ргыланы иман, убра иԥсы ишьалон. Иара иалидрааи, иԥҳа
ивара дааины дшыҟоу, уи агәаҟцәгьа даԥырӡӡаахьеит ҳәа дыҟоуп.
Лара уи лымбахьаз, “абни аҵла ааигәара аҩны ҳазгылааит” лҳәит.
– Еи, саашьотеи! – иҳәахт. Аха иҳәагәышьеит, иахтәо, иахгыло зегь
Аманы, ҩнык ӷьаз-ӷьазуа иаагылт, иҩықәгылт.
Афатәгьы агәараҳәа иаакаҳаит. Астол, асқам, иара “еи, саашьотеи!”
шиҳәоз зегьы илырҟаҵт. Арахә, акамбашь зегьы анылҵт.
Лара лыхцәи лкалҭи еиҟран, иҵәахны илыман, адунеи иқәмырԥшӡо
илыман.
Аҳ хазы ахәыцра дагит, иуаҩра ԥхасҭатәны, иҩызцәа илабжьо
ахәыцра далыргеит.
“Узыбзиахаша” анылҳәа, лхаҵа аџьмахьча дыбзиахәха дҟалеит,
аԥшра ду иманы, ҩахтәы дылбаазшәа дгылоуп.
Лаб иҩызцәа “ԥсшьара уахьцалоз уаала” ҳәа дыркит.
Уаа ҩажәаҩык, ишьашәалақәои иареи мшын нырцә ицеит.
Дахьынаԥшыз ауама ибеит. Уи аҭыԥаҿ ус-ус аӡә днеиуа, аӡә дааиуа
иҟазма.
“Изусҭцәоу еилаҳкаап!” рҳәахт. Инеит.
– Уа, бзиала шәаабеит! – иҳәан, аџьмахьча дабаҟоу, ауаҩы ӷьаз-ӷьаз дгылоуп.
Длалаган ацәқәа иреиҳаз рзишьт. Акәац ржәит, рхәы ҟарҵеит.
Иладыртәеит.
Рхәы илахатәан ирфеит, иржәит, лыхьтәы мҳаҵәқәа, лыхьтәы
чанахқәа.
– Аашьа, саб имҳаҵә имагә иавашәаат! – лҳәит.
– Саашьотеи! – иҳәахт, аха лара илырҳәит.
Иҩагылан, адәаны рыԥсы ршьон, лара ашырҳәа аҩны аилыргара
дналагт. “Аа, сымҳаҵә уӡеит!” – лҳәан, лаб дааисны дылкит. Иара усгьы
диздырӡом.
– Адунеи сықәԥшыр ҟалом, сҽысшьуеит! – иҳәит, – ҳаилышәх! –
иҳәит.
Имагә кны ианааха, амҳаҵә аӷәра илықәшәеит.
– Иуӡеит ауп уаҳа изакәи, – лҳәит.
Аҳ иԥсы маҷхеит, аарла иԥсы ааргеит.
– Сымҳаҵә збоуӡоз уара уеиԥш ауаҩ бзиа, – лҳәит.
– Сара исымӡеит, – иҳәит иара.
– Иҟамлоа егьыҟам, – лҳәит, – сара сҭаарых атәы зҳәо жәабжьк
шәзеиҭасҳәоит, – лҳәит.
Дзықәшәахьаз зегьы лҳәит:
“Саб аҵәца баа сҭакны симан. Ҳахьча “ухьы рахә уман уааит” анысҳәа,
ихы сыдицәҳалт. Сзааиуаз сцәа стәымкәа сҟалеит, саб сышьра иақәикт”.
Абас зегьы лҳәит, нас илхаз данҩаха, аҷкәын дабаҟаз, лыхцәы
лалышьклаҳаит.
Аҳ агәызҳәа адгьыл длықәҳаит. Ҩ-ҽадак реидара ахьы ларықәҵаны
аҩныҟа ицеит.
Саргьы сызхара сдыржәын, сыбӷаӷо, слаба кны сааит.
Сызмыцәо сахьиаз иаасгәалашәт.
Аҳ ԥҳа заҵәык диман. Аҵәца баа дҭакын. Иабыкәу, аҵла аҵкьыс
иаҳракын, ичаԥаны иҟан. Лхәы назгоз аӡәы заҵәык длыман.
Хәылԥазык “реит, реит” ҳәа ахьча даагәарлеит. Агәар данааҭала,
“реит, реит ҳәа аџьмахьча”, лҳәит. Иара даагәаан иҽылницәҳалт. Иара
ииҳәаз ҟалон, издыруамызт рыцҳа.
Аҳ иԥҳа ддухеит. Дызбадухеи, ажәҩан даҵадырԥшомызт?
“Анҵәаныцқьа, ибзызуыда, беимгәакьакьа бгылоуп!” иҳәит лаб.
“Исыздыром!” лҳәит.
Дизымшьит иаалгәыдҵаны, егьиабжьара уаҳа игәы лызҭамызт.
Ахәҷы диит. “Арахә шәырлылаԥшны реиҳа иԥсылоу шьны, аџьыка
егьи зегьы аҭоубыҭ иҭаҵаны аӡы ихышәҵ!” иҳәит лаб.
Акәац ржәит, абысҭа руит, аҭоубыҭ ҟаҵаны амшын ихырҵт. Ирфоз
нҵәо иалагеит, аҭоубыҭ былгьо аӡы иӡхыжьлоуп. Ак лыхьт ҳа дҟәыӷамзи,
лара илыхьыз лхалагьы илыздыромызт. Игәалҭт ани лыхьча иҳәатәы
шыҟлоз. “Уара агаӡа, аҭоубыҭ аҟәара иқәҳааит!” ҳәа лҳәит.
– Саашьотеи, бара! – иҳәит.
– Акамфеҭ усҭоит! – лҳәит. Акамфеҭ наилҭан, иҳәагәышьеит.
Аҭоубыҭ аҟәара иқәҳаит.
– Уара агаӡа, абааԥсы аканфеҭ, ачырҳәы усҭоит, “аҭоубыҭ ахҩа
ахыҵааит” ҳәы лҳәит.
– Ахҩа ҩыхыԥааит! – иҳәит.
– Уара, уа агаӡа, агаӡа, ҳрыцҳауп “иаҳфаша ак ҳауааит” ҳәа! – лҳәит.
– Ее, саашьоте, бара! – иҳәит. Акамфеҭ наилҭан, иҳәит.
Аҟәара инықәтәан ирфоит.
Днаԥшызар, лаб ԥсшьара дахьаалоз ауп. “Агаӡа, агаӡа!
Ахәыԥшӡаран, аҳаскьын қашә-қашәо ҭәаҵлакгьы гылан иҟалаат!” ҳәы.
Иҟалит. Аҩны ҟалит, адәны ҟалит. Рыҷкәын иԥшра иацлит, планк ҳа
ааихәт, ԥшрак ҳа ааихәт, аха ацирк. Акамбашь хьақәа, ажәхьақәа адунеи
иамкуа иҟалеит.
Аҳ сыԥҳа аԥсыӡқәа дырфит, са сызгьы дыԥсит ҳәа игәы рҭынчны
дыҟан.
Уажәы исыҟаиҵац ҩажәаҩык ауаа ааихәт, ифа-ижә шьҭихт, ԥсшьара
дахцалац дцоит. Дахнеиз, аџьашьахәы! Иԥсшьарҭа саркьа ԥсараха
иҟалит. Дышҳазхт!
– Исцәымшәакәа иқәынхада? – иҳәит.
– Уаҩԥсра злоу ракәзар аабап! – рҳәит.
Уаа ҩажәаҩык лҭааит.
Уабаԥшуа, уабанеиуа! Аҳ зегь зымпыҵакны итәалоз иҟыт-ԥсыт ыҟам!
Лхаҵа ҳагьы иббода, аџьмахьча дабаҟоу, дуаҩхит, лыҷкәын аҟырмаш
еиԥш дгылоуп, уабаҟоу!
Акрылшьит, акәац жәны, абысҭа уны, иақәнагаз лхаҵа илырҳәит.
Уажә дзыргәаҟо, лхы амш алылгазшәа илыхьыз закәу лаб илырҳар
лҭахуп.
Акамбашьхырҵәы амҳаҵә алымло иаақәлыргылт. Ахьтәы мҳаҵә
ачанах ахы инықәылҵеит.
– Агаӡа, амҳаҵә имбаӡакәа имагә иҭашәааит! – лҳәит.
Крырфит, крыржәит, лара “сымҳаҵә абаҟоу?” лҳәит.
– Саргьы хьтәы мҳаҵә сыгым, санԥсра здыруазар, ихаҵа, издыроит,
– иҳәит.
Аҳ иԥсы маҷхт. “Сҽысшьуеит!” иҳәит, “ сеимыжәда, изыуӡом!” иҳәит.
Деимырхха дыркуп.
Имагә илахан ианишьхырԥаа, акеҩҳәа илкашәеит.
– Уаџьал аама, уаџьал ааит! Иуӡеит, аӡара акәын узҿыз! – лҳәит.
Иалабхи, аума ара иҟалеит.
– Ссеибакыу зегьы, – иҳәит, – сара акгьы сыздырам! – иҳәит.
Лкасы ныҵарҟьан илхан, илхылхӡомызт. Луаз лҳәо, луаз лҳәо,
лхаҵагьы уа дгылоуп, лыҷкәынгьы изҳа-изыӷьны дыҟоуп.
Нас, “избасзыуҳәаз сара?” – лҳәит, – “суыс зламыз, исдырны схы
ԥхасҭастәызшәа!” Лыхцәы лаулышьҭын, илықәҳаит, илықәлымҵацызт.
Аб иахьԥсра, уаҵәԥсра дыԥсит.
– Аџьмахьча иҽсницәҳалт, убри ауп. Уи ииҳәаз ҟалон, – лҳәит.
Ақәнамга иҟаиҵазгьы ибит. Хымш чаран. Ахымш рзы аҩныҟа игит.
Уаҟагьы хаха-хымш чаран.
Изхысҳәаа, ауаҩ изымдыркәа идырызшәа дҟауымҵан, мамзар
мықәшәатәы уақәшәоит.
167. БЫЖЬҨЕИШЬЦӘА РАШЬА ЕИҴБЫ
Быжьҩеишьцәа рашьа еиҵба даашьаҩын. “Ари ҟаҵы!” – рҳәан,
“саашьоит!” иҳәит.
Ҽнак аишьцәа аџьмақәа рыманы амшын ӡы дҳаржәоит ҳәа ицон.
Рашьа еиҵбы мцак ааиқәҵаны, “абра уҟаз” ҳәаны дындыртәеит,
“иааиуагьы дбала” рҳәеит. Фҩеишьцәа қыд дук ыркәымпылны иааганы
амца иақәырҵеит. Нас ицеит. Реиҵбы ус иҳәеит:
– Абри ақды икажьу алҩа ахылбб сашьцәа рҿы саманы ицар
ҟамлаӡои?
Ақды длақәтәан, алҩа ахылбб даманы ацара иалагт. Иахцоз, избоз
ауаа уамашәа ирбон.
Аҳ иԥҳа аҵәца дҭакын. Дахиасуаз аҵәца дахҭакыз ибеит, ларгьы
дылбеит. “Дсымандаз!” игәахәт. Ақды дзықәтәаз иашьцәа рҿы дагеит.
Иашьцәагьы уамашәа ирбит. Аҩны ианааи, “ари ииҳәо ҟалоит” рҳәан,
усҟак иқәҿырымҭӡеит. “Аҳ, уԥҳа деимгәадухт” ҳәа иарҳәеит. Аҳ, “уи
дышәшьы!” иҳәеит. Дрыцҳаршьан, дрымшьӡит. Ус аҳ дидмырбаӡакәа
дҵәахны дрыман. Аҳ иԥҳа ԥа длоуит. “Аҳ, уԥҳа ԥа длоуит” ҳәа иарҳәеит.
“Уи дкаҳԥхит! Дышәшьы!” иҳәит.
– Аиашька ҟаҵаны аҳ иԥҳаи, лԥеи быжьҩеишьцәа рашьа еиҵби амшын
иашәҭ! – иҳәит.
Иганы амшын иарҭит. Аҷкәын ус иҳәеит:
– Сара исҳәо ҟалоит!
– Иуҳәо ҟалозар, “амшын аҟәараҿы ҳнанагааит” ҳәа ҳәы! – лҳәит.
– Саашьоит! – иҳәит.
– Иҳәы! – лҳәит.
– Ҵәак сыбҭар, исҳәоит! – иҳәит.
Ҵәак наилҭеит.
– Абри ҳазҭатәоу аҩырқьҳа ҳаманы аҟәараҿы инеиааит! – иҳәит.
Изҭатәаз иаманы ҟәарак аҿы инеит. Иҩҭыҵын инаԥшы-ааԥшит.
– Уашьҭа ус ҳәы! – лҳәит, – баҳчара ԥшӡак ишәҭышха-икакаҷха иҟоу
аҿы ҳнанагааит! – ҳәа.
– Саашьоит! – иҳәит.
– Иуҳәароуп! – лҳәит.
– Ҵәак сыбҭар исҳәап! – иҳәит.
Ҵәак наилҭеит. “Баҳчарак ԥшӡаӡа иахьыҟоу ҳнанагааит!” иҳәит.
Аҩырқьҳәа инанагеит. Аҳ иԥҳа ус лҳәит:
– Шьҭа ара ҳаҟазааит! Шьҭа убас уҳәароуп, – лҳәеит, – “аҩада акы
иакымкәа, алада акы иакымкәа ахьтәы ҩны хԥа-ԥшьба уада аманы
иҟалааит” ҳәа ҳәы! – лҳәит.
– Саашьоите! – иҳәоит.
– Иуҳәароуп! – лҳәит.
– Ҵәак сыбҭар, исҳәап! – иҳәит.
Ҵәак наилҭеит. “Ахьтәы ҩны ҳауааит!” иҳәит. Ахьтәы ҩны роуит.
Аҷкәын кҿыҩрак аҿы дыкҿажьуп. Ҩыџьа-хҩы аҳ иҿы инеит.
– Аҳ, уааигәара ҩнык гылоуп. Иубахьоу? – ҳәа иазҵааит.
– Убри аҩны зыргылаз абра иаажәгароуп! – иҳәит.
Ауаа ишьҭит. Ахьтәы ҩнаҵҟа инеит. Алада ицоит, аҩада ицоит,
иаҵаԥшуа игылоуп.
– Ишәҭахыи? – лҳәан дразҵааит, абарҵа даақәгылт.
– Ҳахәнар ҳҭахуп! – рҳәит. Аҷкәын иҿы днеит: “Ахьтәы мардуан
лашьҭы!” лҳәит. “Саашьоит!” иҳәит. “Иуҳәароуп!” лҳәит. “Ҵәак сыбҭар,
исҳәап!” иҳәит. Ҵәак наилҭеит. “Амардуан леиуеит!” иҳәит. Амардуан
леишьҭит. Ахҩык еицыз ҩыхәнеит. “Аҳ ус иҳәеит” рҳәит, “убра аҩны иҩноу,
абра иаажәгы! Ҳара ҳахьцо агьыҟам, аха иара дшәыманы шәаа!” лҳәит.
Ахҩык еицыз цеит. Аҳ иҿы инеит, абас, абас илҳәаз рҳәит. Аҳ дрыманы
ахьтәы ҩнаҿы инеит. Излахәнара рыздыруам, еиҿыԥшуа игылоуп.
– Ишәҭахи? – лҳәан абарҵа даақәгылт.
– Ҳахәнар ҳҭахуп! – рҳәеит.
Амардуан ларышьҭит. Еицқәаз аҳ дрыманы иҩыхәнеит.
– Шәлатәа! – лҳәан, илатәеит. Аҷкәын иҿы днеит.
– Астол санынахагылалагь, астол исҳәо ықәло иҟаларатәы иҳәы! –
лҳәеит.
– Саашьоит! – иҳәеит.
– Иуҳәароуп! – лҳәит.
– Ҵәак сыбҭар, исҳәап! – иҳәит. Ҵәак илҭит. Днеин, астол днахагылт.
Илҳәақәоз зегьы астол иаақәлеит.
– Шәгыл! Шәнапы шәыӡәӡәа! – лҳәит.
– Аӡы абаҟоу? – рҳәит.
– Шәнапы ааихьышәшьыр, аӡы шәоуоит! – лҳәит. Рнапы
ааихьыршьын, аӡы роуит. Инеин, рхәы илахатәеит. Кранырфа ашьҭахь:
– Шәабаанага? Шәызусҭа? – рҳәит. Аӡӷаб аҷкәын иҿы днеин:
– Аҳ имбаӡакәа икәа амҳаҵәи ачхьыԥи ҭаларатәы иҳәы! – лҳәеит.
– Саашьоит! – иҳәит.
– Иуҳәароуп! – лҳәит.
– Ҵәак сыбҭар, исҳәап! – иҳәит. Ҵәак илҭит. Ус иҳәит:
– Аҳ имбаӡакәа икәа амҳаҵәи ачхьыԥи ҭалааит!
Аӡӷаб ус лҳәеит:
– Шәара акгьазы шәмааӡеит. Шәзаа аӷьычра азоуп.
– Мамоу, ҳара аӷьычра азакәӡам ҳзаа! Иаҳӷьычи? – рҳәит.
– Шәыкәа сынҭаԥшны амҳаҵәи ачхьыԥи ааҭызгозар! – лҳәит.
Аҳ икәа дынҭалан амҳаҵәи ачхьыԥи ааҭылгеит.
– Абар ижәӷьычыз! – лҳәит, – сара исзымдырӡакәа акы сақәшәан,
уара сганы амшын салауыжьын, сара уԥҳа сакәын. Уаргьы
иузымдырӡакәа абыржәы ак уақәшәеит.
Аҳ ус иҳәит:
– Иахьа нахыс саҳра бара ибымаз!
Иаҳра лиҭеит.
Нхаҩыки аҳаки еидынхалон. Анхаҩы иԥа аҳ иԥа ԥҳәыс дизааигарц
игәы иҭеикит зыӡбахә иаҳахьаз жәаҩаҩык адауцәа раҳәшьа заҵә. Ани
лыхьыӡ бзианы игахьан, акырџьара атәылақәа рҟынӡа инаӡахьан. Анхаҩ
иԥеи аҳ иԥеи ррашьқәа инарықәтәаны рҿынархеит адауцәа рахь.
Арҭ шнеиуаз, ҽнак, ианааԥса, ҩнык аҟны имҩахыҵит, ҭакәажәык
лхәышҭаараҿы.
– Жәаҩаҩык адауцәа рахь сасра ҳцоит, амҩа ҳақәҵа! – ҳәа аҭакәажә
иларҳәеит.
Аҭакәажә, арҭ ас анырҳәа, иралҳәеит адауцәа ахьынхоз, ишыҟоу,
ишану зегьы рхы иҭагаланы.
– Шәышнеиуа абаагәара шәнадгылоит. Уа шәаннеилак, нас убас
ҟашәҵа: шәрашьқәа шәрықәтәаны амӡырха шәықәланы ицәышәҟьа,
шәлеи-ҩеи.
Арҭ нас рҽааибыҭаны амҩа иқәлеит иццакны. Ишнеиуаз рылаԥш
нақәшәеит инеиҵҳәаны игылаз адауцәа рхан ду. Арҭ арԥарцәа иаразнак
уахь имнеикәа, аҭакәажә лҳәатәы иахымԥаӡакәа илҳәаз ҟарҵеит.
Ррашьқәа ирықәтәаны адауцәа рашҭа иааҭалан ладеи-ҩадеи
идырхәмарын, амӡырха цәмаҭәала ицәаӷәазшәа ицәырҵәаны, анышә
ыҵырԥԥаны иҟарҵеит. Ррашьқәа ршьапқәа усҟак иӷәӷәамзи.
Уи аамҭазы дауык даумагаха даацәырбгеит, дахьаанага уаҩы
изымдырӡо. Амшә иакыз ауаҩы иеиԥш, дбыбуа, дызусҭада ҳамӡырха
амш алазга ҳәа дыҳәҳәеит.
Ибжьы заҳаз аҵарақәа ашәа зҳәозгьы ааиқәтәеит. Убасҟак ицәгьан
уи ибжьы. Аҳ иԥеи анхаҩы иԥеи ани адауы ибжьы анраҳа, зназы ргәы
ныҭҟьеит, аха нас рҽаадырӷәӷәеит. Адауы иақәԥара иҽазикит анхаҩы
ҷкәын. Иааи иааиҵагьыжьит.
Арҭ акыр аамҭа еиқәԥон, даарагь иааԥсеит, еибаркареит, аха анхаҩы
ҷкәын аҵыхәтәан иаҳәа ааҭкәыцәааны адауы ибыз ахықәцәа аамицәит.
Зыбыз хырҵәаз адауы дыҳәҳәо дахьааз дцеит.
Ус рацәак мырҵыкәа игеит даҽа бжьы бааԥсык, ԥаса игаз аасҭа
ицәгьаны. Ари ани аԥхьа иааиз адауы иашьа ҩ-хык зхагылаз иакәын.
Анхаҩы ҷкәын уигьы диақәԥар акәхеит. Ари аиқәԥараҿгьы адауы илымҳа
ахҵәара илшеит анхаҩы иԥа. Ари збаз сара соума иҳәан, адауажә
илымҳагь игәаламшәакәа, иааныжьны, есс дныҵаба дцеит.
Нас урҭ рышьҭахь акәу-кәуҳәа дыҳәҳәо, атәыла рыбго, абӷа рҵысуа
даацәырҵит х-хык зхагылаз адауы. Дагьаамақарит их ду ихарыззала.
– Дарбан ара ҳара иҳалахәмаруа, дарбан ԥсыуа ччиоу аранӡа аара
згәаӷьыз? – ҳәа дҳәацәо далагеит.
Анхаҩы иԥеи иареи аиқәԥара иалагеит. Абри аиқәԥарааангьы анхаҩы
иԥа илшеит ихәцәаҟынӡа адауы анышә иҵаҵара, насгьы уаҵәҟьагьы
иирҳәеит иаҳәшьа дышииҭо ала. Нас аҩныҟа еиманы илеит. Адауцәа
раҳәшьагьы арҭ арԥарцәа дырбеит.
Адырҩаҽны аҳ иԥа имацара дааныжьны егьырҭ рахә рҳара ицеит.
Урҭ анца ашьҭахь, адауцәа раҳәшьеи аҳ иԥеи ауадақәа еимырдон, аха
акы дыҩналмырԥшит адауцәа раҳәшьа. Аха иара имуӡакәа мчыла ашә
ааиртит. Уа Қажьдам ҳәа гызмалк, адауцәа раҳәшьа илышьҭаз цәҟьала
дыркын, ихцәала дыкнаҳан дрыман. Аҳ иԥа ари аниба, насгьы Қажьдам
соушьҭ ҳәа иҳәара даналага, иаҳәа ааҭиԥаан, адауцәа раҳәшьа
дшыҳәҳәоз, ихцәы аахиҵәеит. Уи акәхеит, Қажьдам дынкаԥан, аҳ иԥа
дынкажьны, адауцәа раҳәшьа диманы дцеит дылҭахәаша, жәҩан гәыла.
Адауцәа анааи, рыҩны аӡәгьы дахымкәан рбеит. Ус ауадақәа
ирыҩнаԥшуа рҿаархан, ирбеит ажәаҩатәи ауаҭах, аӡәгьы дыҩналар
ахьыҟамлоз, шаартыз рбеит, инеизар, Қажьдам уаҵәы дубар, даахә.
Аҳ иԥа инеихагылан иазҵааит иҟалеи ҳәа. Иара иҿы еилымго гәаҟрыла
шәаҳәшьа дигеит иҳәеит дҿагәаҿасуа.
Анхаҩ иԥа зегь еилкааны ианиаҳа, бзиала ҳәа нараҳәаны, сара
рышьҭамҭа сыздыруам, аха мышкы зны ишԥасымбари, срышьҭалоит,
ари дыԥсыр нышәк дашәҭ ҳәа (аҳ иԥа изы) адауцәа инараҳәаны, амҩа
дықәлеит. Аҳ иԥа абаҩлаша дыҭшьуа, ахәшәқәа изыҟаҵо дыбзиартәит,
уа адауцәа рҟны дыҟан.
Ари анхаҩы иԥа даара акыр қыҭа, акыр бна дрылсхьан еиԥш,
днанагеит бна дук аҟны уаҩԥсы дахьыҟамыз, гыгшәыгымзар акы
ыламызт уа. Данынаԥшы, ибеит ҳаԥык. Уа днеиуа даналага, бжьык
иаҳаит ҷыр-ҷырҳәа. Иҟоу збап, акы сафаргьы ахазына иҳәан, абжьы
ахьиаҳаз ахь иҿынеихеит. Уа дахьнеиз, хҩык аҩсҭаацәа тәаны ак
шеимаркуаз ибеит. Игәы аархаҵаны днеит дара рҿы, иеимашәкуазеи
ҳәагьы дразҵааит.
– Ҳаб имал ҳшоит ҳәа ҳаҿуп. Ҳара хҩык ҳаҟоуп, амал иаҳшо ԥшьба
аҟоуп азы иаҳзымшеит, иаҳзеимакыроуп, – рҳәеит.
– Иаажәг сара ишәзысшоит, – ҳәа реиҳәеит анхаҩы иԥа.
– Ибзиоуп, абааԥсы, – рҳәан аҩсҭаацәа аигәырӷьеит уи ииҳәаз.
Арҭ раб имал ршон. Уаҟа иҟан: ауарҳал, аҟамчы, ахылԥарч,
ампахьшьы. Ауарҳал ҟамчыла уасыр, иахьыуҭаху уагон, ахылԥарч
ухауҵар, аӡәгьы уибаӡом, ампахьшьы унақәцәажәар, иарбанзаалак
иуҭаху фатә хкызаалакгьы иааумҵагылоит.
– Арҭ зызкузеи? – ҳәа анхаҩ иԥа аҩсҭаацәа данразҵаа, изызкыз
иарҳәеит.
– Сыхҿа дәықәсҵоит, бжьы-шьхак рнаҩс ицаны икаҳауеит, аԥхьа уи
аазго ауарҳали аҟамчи исҭоит, – иҳәеит.
Аҩсҭаацәа аигәырӷьеит анхаҩ иԥа ииҳәаз, иаразнак иебарыҩны
иеиԥхарс идәықәлеит. Анҭ ихҿа ааргарц иандәықәла, иара ауарҳал
длақәтәеит. Убри аамҭазы, аҩсҭаацәа руаӡәк ахҿа иманы даауан, ари
дгәеиҭеит иԥрымҭаз.
– Қәашьс иуоуааит! Убри акәын иҳақәнагоз, аиашаҵәҟьа ҳзууит, –
иҳәеит аҩсҭаа.
Анхаҩ иԥа ауарҳал иахьиҳәаз днанагеит. Адауцәа раҳәшьа даниба,
даагәырӷьеит. Аха дагьамхаҵәыуеит лара, диеигәырӷьаны.
– Уабаанагеи, уанаџьалбеит, узлаазеи, урфоит, ара аҩысҭаамзар уаҩ
дынхаӡом, ушзахәо ирласны ушьҭахьҟа угьажьны, уахьааз уца! Сара
арахь саазгаз, ара зыҟны сыҟоу уаҩы дизшьуам, ахы илҟьом, – ҳәа
дааӷьаҵәы-ӷьаҵәит.
– Ара саагылоит, џьаргьы сцаӡом, – иҳәеит анхаҩ иԥа. Ианимуӡа,
дналаган ацәарҭаӷәы дыҵалыртәеит.
Ус ашҭа дааҭалеит аԥшәма.
– Қьырсиан фҩык саҳауеит, ӡәыр дыҟоума? – ҳәа иԥҳәыс длазҵааит.
– Ақьырсиан ара даазгоиз, акы уажьеит, – лҳәан, илаҿаршәны мап
лкит лара.
Адырҩаҽны ари лхаҵа цатәыс иахьимаз рахәырҳара данца, ани
анхаҩы иԥа ацәарҭаӷәы дааҵыҵит.
– Уаха бхаҵа данааилак иԥсы ахьҭоу еилкаа! – ҳәа леиҳәеит. –
Ахәылԥазы данааилакь, уара уԥсы ахьҭоу сакәхшахааит, исаҳәа ҳәа,
иаҳәа, – ҳәа леиҳәеит.
– Сыԥсы ахьҭоу иазыбуазеи иҳәашт иара. Амаҵ зуеит, уԥсы ахьалоу
здыруазароуп ҳәа иаҳәа, – иҳәеит.
Ани ахәылԥаз рахәрҳарантә данааи, анхаҩы иԥа илабжьеигахьаз ала
иԥҳәыс диазҵааит уԥсы абаҭоу, излоузеи ҳәа.
– Абна икажьу аҩымсаг иалоуп, – иҳәеит иара дааччашәа.
Адырҩаҽны ашьыжьымҭан Қажьдам (ари лхаҵа Қажьдам ихьӡын)
еиҭах рахәрҳара данца, анхаҩы иԥа даацәырҵын длазҵааит ибеиҳәазеи
ҳәа.
– Исеиҳәазеи, уԥсы злоузеи ҳәа саниазҵаа, ҳнаҩс аҩымсаг шьҭан,
убри инапы нақәикын, абни аҩымсаг иалоуп ҳәа сеиҳәеит, – лҳәеит.
– Амц беиҳәеит, бижьеит. Аха бара баалаганы аҩымсаг алент ԥшӡақәа
рыла ирхианы, игәыдкыло, бацәнымхошәа ҟаҵаны биԥыл ахәылԥаз
данаауа, – ҳәа лабжьеигеит.
Ари анхаҩы ҷкәын ишиҳәаз еиԥш, иажәа ааҩбамтәыкәа аҩымсаг
ырԥшӡаны, ирхианы, лентаԥсараха иҟаҵаны, игәыдкыло, ихыдкыло,
ахәылԥаз лхаҵа Қажьдам данааиуаз диԥылт.
– Аа, бара брыцҳара сықәшәааит, уи акәӡам сыԥсы злоу, – иҳәеит
лхаҵа дааԥышәырччашәа.
– Нас амц зуҳәозеи, сара амаҵ зуеит, сыгәнаҳа зуқәуҵозеи? – ҳәа
иалҳәеит.
– Сыԥсы злоу аҩымсаг акәӡам, абна игылоу аца ашьапы ауп, – иҳәеит
уажәых.
Адырҩаҽны ианааша иара еиҭах рахәрҳара дцеит. Уи
дышцазеиԥшҵәҟьа анхаҩы иԥа даацәырҵын, ибеиҳәазеи ҳәа длазҵааит.
– Аҩымсаг акәӡам, сыԥсы злоу абни аԥш зҭоу аца ашьапы ауп ҳәа
сеиҳәеит, – лҳәеит.
– Аиаша баимҳәеит, дырҩагьых бижьеит, – иҳәеит анхаҩы иԥа, –
баалаганы аца ашьаҟа рхианы, алентақәа шәыршәыруа иазыҟаҵаны,
игәыдкыло, ихыдкыло бадгыланы бхы ирба ахәылԥаз данааиуа, –
иҳәеит, – нас ибеиҳәо баҳап, – иҳәеит.
Даалаган анхаҩ иԥа ишлабжьеигаз иҟалҵеит. Аилашәшәымҭаз лхаҵа
данааи, ибеит иԥҳәыс аца шьаҟа дадгылан, ирԥшӡаны ирхианы,
игәыдкыло, ихыдкыло.
– Быгәнаҳа анцәа исықәимҵааит, арахь аҩныҟа бааи, уажәышьҭа
аиаша басҳәап, – иҳәан аҩны иныҩналт.
– Сара сыԥсы ахьҭоу басҳәаргьы акагьы бамаҭәам, неишьагьы
бымаӡам, ибасҳәаргьы иаба быхәарҭоу. Аха шьҭа абри аҟара банеилаҳа,
ибасҳәап. Абрахь џьара бна дук ыҟоуп. Убри абна агәҭаҿы ӡмах дук ыҟоуп.
Уи ахаҟны џьык гылоуп. Аџь гәаҩоуп. Убра иҭатәоуп ҳәа дуӡӡак. Убри аҳәа
амла ианаклакь, аџькакалқәа афоит, ашоура ианаклакь, аӡмах иҭатәоит.
Уа неишьагь бымам, амаҵгьы бызуам, бнеит –беихнакәыцәааит ауп
иаразнак. Иабабыхәарҭо, сыԥсы ахьҭоу уброуп. Сыԥсы шыҟоу убас ауп:
аҳәа аҩнуҵҟа ажьа ҭатәоуп, ажьа аҩнуҵҟа ачықьмаџьа ҭагылоуп,
ачықьмаџьа аҩнуҵҟа кәалаԥк ҭагылоуп, акәалаԥ аҟны иҭатәоуп ажәҵарақәа
хԥа. Акы шкәакәоуп, ҩба еиқәаҵәақәоуп. Ашкәакәа сыԥсы ауп, аиқәаҵәақәа
сылақәа роуп, – иҳәеит.
Адырҩаҽны ишыҟаиҵалац еиԥш, рахәрҳара дцеит. Анхаҩы иԥа
даацәырҵын иалҳәеит лхаҵа иԥсы ахьҭоу ҳәа иеилылкаазгьы акакала.
– Абыржәоуп аиаша анбеиҳәаз, – иҳәеит анхаҩы иԥа.
Арҭ аҩыџьагьы рҿылархан ирулакгьы ирыԥшааит уи аӡмах ду, иагьырбеит
аҳәа аџькакалқәа афара ишаҿыз. Арҭ иара ианаба, иԥеит икны илбааздоит
ҳәа. Уи аамҭазы анхаҩы ихҿа нагәыдҵаны ишьны илкаижьит. Аҳәа амгәа
анирҟьа, ажьа ҭыԥаны иҩит. Уигьы хара имышьҭыкәа ишьит. Уи амгәа
анирҟьа, ачықьмаџьа ҭан, ачықьмаџьа анааирт, иҭатәан хы-жәҵарак,
ашкәакәа акы, еиқәаҵәақәа ҩба. Адауцәа раҳәшьа ашкәакәа лиркит, иара
аиқәаҵәақәа ааникылан рҿаархан аҩны иааиуаны еиԥш, лхаҵа аҩсҭаагьы
(Қажьдам) игәы бааԥсханы агәашә дааҭалт. Нас анхаҩ иԥа иикыз ажәҵара
еиқәаҵәақәа ишьит, Қажьдамгьы илақәа ҭыҵит, акагьы рымбо иҟалеит.
Адауцәа раҳәшьа илкыз ажәҵыс шкәкәа анылшь, Қажьдамгьы иԥсы
наихшәеит.
Нас арҭ нкылсын дыԥсны дахьышьҭаз илымҳа хҵәаны иргеит. Қажьдам
имал зегьы ауарҳал иақәҵаны еиманы адауцәа рахь иааит. Иахьааиз арҭ
реигәырӷьеит, чара ду руит. Қажьдам илымҳа ахҵәахагьы ддырбеит.
Адауцәа раҳәшьазаҵә аҳ иԥа дирҭеит, инаскьаганы иоурыжьит. Уа
иахьнеиз чара ду руит, жәра руит. Саргьы убра сыҟан сызхара сфеит,
сызхара зжәит. Схынҳәны сшаауаз амшын сынхықәгылт, еихҵәаны аҩныҟа
саар акәын. Уа дауык амшын еимгәҳәо дааҭыҵит.
– Абра сугароуп! – ҳәа аниасҳәа, иара мап икит, имуит. Ианиму, сҵыгьны
ишьапы санас, дкаҳаит. Сивсны сцап шысҳәоз, ихәда снахҟьашан, ихы
кәыркәыруа амшын иналаҳаит. Иҿырҟьара сынҭатәан, илымҳақәа аӡы
инӡаашьуа сыӡхыҵит. Скәаԥӡа аҩныҟа сааит. Абри зысҳәогьы, нан, адауы
ихы хҵәаны, иҿы сҭатәаны амшын сыӡхыҵны сцан саанӡа, анцәа уимшьааит!
Ҩыџьа аиҩызцәа бзиақәа ыҟан, шәарыццәан. Ицеит рҽеибаркны
шәарыцара. Аӡәы Мышьа ихьӡын, егьи Грышьа ихьӡын. Алақәа рымоуп,
ашәарыца лақәа, аха уаҩы дызфо алақәа рымоуп.
Амҩа хеихдаз инеит. Мышьа иаҳәызба ааҭихын убра игылаз аҵла
иналеиҵеит.
– Абри жьакцар, ҳауа иҭахо далаадыруеит, – иҳәеит.
Арҭ шьҭа хаз-хазы ицеит досу ршәақьқәа, рлақәа рыманы. Ани Мышьа
захьӡыз дызқәылаз амҩа даныланы акыр дныҟәеит, аха уамак
егьиԥыхьамшәеит. Ус дышнеиуаз акәымкәан, дәы ԥшӡак аҟны
дынкылшәеит. Амлагьы дакуан. Амни адәы ԥшӡаҿы дахьнеиз ҩнык
гылан. Абра снеип, кыргьы сфап, сыԥсгьы сшьап иҳәан дахьнеиз, ибжьы
наиргеит, еи, аԥшәма ҳәа. Ибжьы анирга, аԥшәма ԥҳәыс даадәылҵит,
ҭакәажәык.
– Арахь уааи! – ҳәа ус лҳәеит.
Иаргьы ииҭахыз уи акәын, ыҟами, днеит. Днеин аҭакәажә
акриҿалҵеит, акрилыржәит, егьит.
– Уажәшьҭа сара акранысфа, слақәагьы акры рызуы! – ҳәа ус
леиҳәеит аҭакәажә.
– Ибзиоуп! – лҳәан, алақәа рхәы ҟалҵан, саанк инанҵаны ианрылҭоз
ала дафт ари аҭакәажә. Ари лхаҵа аҭаҳмадагьы дыҟазаарын. Аҭакәажә
ала данафа, лыҭаҳмада аума ҟаиҵо далагеит.
– Аа, абааԥсы, ари лакәын са сныҟәызгоз, уашьҭа исыԥсыхәоузеи?
– ҳәа ус иҳәо далагеит.
– Уа, уара, умшәан, уԥсы ахьынӡаҭоу са уныҟәызгоит, – иҳәеит
Мышьа.
Ари ас иҳәеит, аха уа дтәоуп, дыцәоуп. Аҭаҳмада дцоит абазар ахь,
фатәык ааигоит, акы инацҳауеит. Исыҟаз акәымкәан, абри Мышьа ҽнак
дҩагылан абазар ахь дцеит. Абазар аҟны дахьнеиз абри акәата ахә
цәгьоуп еиҳа, акәата зегь реиҳа ахә цәгьаны ибеит.
– Абри закәузеи, иахьа абазар аҟны егьирахь зегь реиҳа акәата ахә
цәгьанеи? – ҳәа аҩны данааи аҭаҳмада диазҵааит.
– Уи закәу уи ауп, акәатақәа ахьыҟоу, нас аӡы рҭахыми, аӡы иахьху
ирхылаԥшу маҭуп, хазенс ирымоу маҭуп. Убри азоуп акәата ахә
зыцәгьоу, – иҳәеит аҭаҳмада.
– Ус акәзар, умшәан, сара уусқәа са иҟасҵоит, – иҳәеит Мышьа.
Адырҩаҽны ашьыжь дҩагылан, акәатақәа зҭаз аӡаҿы днеин
давагьыжьуа дшаваз, ауаҩы дызфоз амаҭ ааит. Ианааи, Мышьа иаҳәа
аҭра иааҭикәыцәаан, амаҭ ахы хиҵәеит.
– Аа, ҳыҳ, уаҳа егьыҟам, – иҳәеит (аҭаҳмада иоуп изеиҳәо), дгьыжьны
аҩны данааи, – абри уашьҭа рнахыс хазенс абри аӡы уара уасҭоит, –
иҳәан, аҭаҳмада уи нахыс қьаф иуит.
Ус исыҟаз, абрахь џьара акы (маҭык) нханы иҟазаап, аллаҳ идырп,
иалаухи, даҽакы цәырҵын, абри аҭаҳмада дафт. Аҭаҳмада данафа, ари
Мышьа дҩагылан иҿынеихан даннеи, аҭаҳмада дыҟаӡам, дубар даахә!
Ани амаҭгьы еиҭагьыжьын еиҭааит. Ианааи, Мышьа иаҳәа ааиҟьан, ахы
хиҵәеит.
Аҭаҳмада амаҭ дафахьан, аха уа дахьафаз, аҩнуҵҟа дахьҭаз иԥсы
ҭан. Иааирҟьан деибга, дызҩыда дааӷрихит. Уаҳа маҭгьы рымбеит. Ишыҟаз
ажәабжьны ирылаҩит аҳ иԥҳа абригь-абригь ахраҟны днаганы, убраҟа амаҭ
даиҭароуп, уаҳа ԥсыхәа аҟам ҳәа. Аҳ даалаган агазеҭ ианиҵеит,
иахабалакь ашәҟәқәа ҩны идәықәиҵеит, ажәлар ирылеиҵеит сыԥҳа лыԥсы
нзырхо уаҩԥсы дыҟазар дааиааит ҳәа рынҵаны.
Аҳ акы деигӡом, малс имоу зеибакәу ииҭоит абри иԥҳа лыԥсы нзырхо
ӡәыр дибозар.
Ари аҭаҳмада ари еиԥш ажәабжь аниаҳа, дыҩны дааин, “уеиха абааԥсы,
уца, абас ауп агазеҭ иануп умбои, уца!” ҳәа ус иҳәеит. (Ани уажәы Мышьа
иоуп изеиҳәо).
– Сызцом! – ҳәа ус иҳәеит Мышьа.
– Уамак бжьам, уара, абааԥсы, уца! – ҳәа ҩынтә, хынтә дикит, аха
Мышьа захьӡугьы аашьарагьы хәыҷык иман, зназы дымцеит. Аамҭагьы
маҷк бжьыст.
– Уажәышьҭа аҳ иҟны уцаны уихьӡаӡом. Ари убоо ахәы ахьыҟоу?
Амна ахәаҟны уца! – ҳәа ус иҳәеит аҭаҳмада.
– Ари дҩагылан, иаҳәа аашьҭихын дцеит. Дахҩеиз аҳ иԥҳа днаргахьан
(днарымгар амуа ус иҟан), лымацара дтәоуп, уаҳа уаҩԥсык дыҟаӡам.
– Ааи, уааит, аха уаргьы уафоит, саргьы сафоит, – ҳәа ус лҳәеит лара.
– Аҳаҳаи, акы бацәымшәан! – иҳәеит.
Ус иԥшны иштәаз ацәа дакит иара. Лшьамхаҟны ихы нықәҵаны дыцәеит,
агәыр лиҭеит.
– Иаауазар, саарԥшы, агәыр сылаҵаны, – ҳәа леиҳәеит.
Агәыр лкыуп, аха иара даныцәа, ларгьы дамхацәеит, амаҭгьы ааит.
Жәаҩа хы аман амаҭ иааз.
– Аӡәы сышишьҭаз, аҳ ҩыџьагьы сзааишьҭит, – ҳәа ус аҳәеит амаҭ арҭ
аҩыџьагьы анаба.
Ари лара дҿыхеит, аха ари агәыр илалҵар лҭахымхт умбои, илзымгәаӷьт.
Дҵәыуо даналага, лылаӷырӡ лҿыкәкәаны ишлеиуаз ианиқәшәа, дааԥшит.
– Ҳаи, абааԥсы, ас зыбузеи, агәыр бысымҭази, изсылабымҵазеи?– ҳәа
ус иҳәит.
Ани амаҭ ахәы иқәтәоуп, абыржәшьҭа иааиуеит, иафоит. Ари Мышьа
дҩагылт иаҳәа кны.
– Аԥхьа уара укша! – иҳәеит Мышьа. Амаҭ ауп изеиҳәо.
Амаҭ аныкша, хәцәахьы дыҵалт анышә. Амни амаҭ аҵыхә шааиуаз
инапы абра, инапы ахәит. Нас дыҵыҵын, иалаухи, иаҳәа аниҟьа, амаҭ
иахагылаз ахқәа зегьы хҵәаны, ахаҳә ҩышьҭыхны иҩаҵеиҵеит.
– Даҽазны укша, ухаҵазар! – ҳәа ус аҳәит амаҭ.
– Знык ауп ҳара ҳахь ахаҵа даныкшо, са схаҵоуп, знык ада сыкшаӡом!
– иҳәит.
Ари даагьыжьын аӡӷаб лыҟны данааи, лмацәаз иара инапы
инахеиҵеит, лчабра инапы амаҭ иахәыз иаакәлыршан иааҿалҳәеит.
– Уажәышьҭа уаала! – ҳәа ус лҳәеит.
– Ҟоҳ, сара уахь сцаӡом, аус сымоуп, аамҭала са сшәызҩеиуеит, –
иҳәеит Мышьа.
– Моумоу, уажә уаалароуп, – лҳәеит, аха иара имуит. Ианимуы,
лара дцеит. Мышьагьы даагьыжьын аҭаҳмада иҟны дцеит. Уа дахьнеиз
дыцәоуп, дтәоуп, крифоит, крижәуеит.
Ани аҳ (амаҭ иацәынирхаз аӡӷаб лаб) агазеҭ ҭижьит, ашәҟәы
дәықәиҵеит, “абри еиԥш иҟаз амаҭ зшьыз, сыԥҳа деиқәзырхаз ихы
цәырганы дааиааит, смал абжа исҭоит, исымоу смазара зеибакәу исҭоит”
ҳәа ицҳаит анахь, арахь, аха ари Мышьа дымцеит, дцом аҳ иахь.
Ашьҭахь ани аҭаҳмада диҳәеит “абааԥсы уца” ҳәа. Аҭаҳмада
дааҟәымҵӡакәа уца ҳәа диҳәо, дичо даналага, дҩагылан дцеит. Дахнеиз,
агәара данынҭала, аҳ иԥҳа дааԥшны данылба, “а, абааԥсы, абри иоуп
сеиқәзырхаз” лҳәеит.
– Дызлабдыруазеи абри сиакәу? – лаб длазҵааит.
– Дызлаздыруазеи, ари убоо, саб (инапы шҿаҳәаз еиԥш иҟан),
лчабрала Мышьа инапы ҿаҳәан, лчабра ааԥлыртлеит, лмацәазгьы инапы
иахан.
Аҳ имышмазара сеибакәыз иара ииҭеит. Уа даангылт. Уа дшыҟаз,
шәарацара дымцар иуамызт, шәарацара дцон. Ауха иахтәаз,
акрыхырфоз, уаҵәы шәарацара сцоит ҳәа ус иҳәеит.
– Дад, шәарацара уцозар, алым убозар иумшьын, – ҳәа иеиҳәеит.
Аҳ иоуп изҳәо. Ибзиоуп, егьиуп иҳәеит иаргьы.
Ари ашьжьымҭан дҩагылан, иаҳәа аашьҭихын, илақәа иманы
шәарацара дцеит. Раԥхьаӡа абна даннылалаҵәҟьа алым ҩаҵҟьан ишцоз
ибеит. Деихст. Деихст, аха изымшьыкәа, адгьыл ааҩԥаан, егьи адунеи
ахь дцеит иара, илақәагьы иаргьы алада ицеит. Дахлеиз, дабацо,
дызлахалои, дызлаауеи, уахьгьы дунеик ыҟазаап да, амни адунеи
дықәланы дысныҟәоз, дааԥсан мцакы еиқәиҵан дтәеит. Ахәылбыҽхара
ааигәахит. Ҭаҳмадак дааит иара убра дахьтәаз.
– Арахь уабаанагеи, узышьҭоузеи? – ҳәа ус диазҵааит.
– Сызышьҭоузеи, сааит шәарацара, – иҳәеит.
Нырцә-аарцә итәоуп, амца еиқәҵаны итәоуп ани аҭаҳмадеи иареи.
– Дад, уааи, схы уалаԥш! – иҳәеит аҭаҳмада, – ӡык сықәсымҭәеижьҭеи
акыр ҵуеит, абри схы акры алазар усзахәаԥшишь! – иҳәеит.
Ари днеин аҭаҳмада ихы далаԥшын акы ибан, иабазгари ҳәа аҭаҳмада
даниазҵаа, “укәа иҭаҵа” иҳәеит аҭаҳмада. Ани иибаз икәа иҭеиҵеит. Убри
аамҭазы анҭ илақәа хаҳәхит акакала, акакала. Иаргьы дхаҳәханы
даанхеит, аҭаҳмадагьы днаидҵны дцеит.
Уажәы уи ҳаҟәыҵп, ари иҩыза Грышьа наҟтәи даауеит, ианеиԥырҵуаз,
иахьеиԥырҵыз аҵла данаадгыла, аҵла иаларҵаз аҳәызба жьакцаны иҟан.
– Ааит, ари сҩыза дҭахеит, сцароуп сишьҭаланы, – иҳәан, апҟаҩҳәа
иҿынеихан амҩа дықәланы дышнеиуаз, Мышьа аԥхьа дназыдгылаз
аҩнаҿы днеит. Аҭаҳмада аҩны дыҟан.
– Аа, уанаџьалбеит, уабаҟаз Мышьа? – иҳәеит аҭаҳмада.
– Мышьа сакәӡам сара, сара Грышьа соуп, дабаҟоу Мышьа? – иҳәан,
аҭаҳмада дааисны дикит. (Еиԥшын арҭ аиҩызцәа умбо!)
– Дабаҟоу, абас, абас, аҳ иԥҳа акы дшагоз дамихын, аҳ иахь дцеит,
уаҳа дгьыжьны дмааит, – иҳәеит аҭаҳмада.
Иалаухи, Грышьа апҟаҩҳәа иҿыҩеихан дцеит аҳ иҿы. Агәара
данынҭала, ани Мышьа иԥшәма ԥҳәыс (аҳ иԥҳа) дыҩуа лҿаалхеит,
днаихәаԥшын, лыԥшәма иоуп, лхаҵа иоуп, ус ауп ла ишеилылкаа.
– Уажәраанӡа уабаҟаз, узымаазеи, егьизеи? – ҳәа дылкит.
Аҳгьы дааит, егьит, акрырфеит, егьит, акрыржәит, ишьҭалт рҭыԥқәа
рҿы. Ари иара аԥхьа днеины диеит, ари Грышьа. Ари Мышьа иԥшәма
ԥҳәысгьы дааины диваиеит. Иаҳәа ааҭихын иареи лареи рыбжьара
ирыбжьеиҵеит. Лара дгәаан, дҩагылан дцеит. Шо ианалага, нас усгьы
иара (Грышьа) шәарацара дцахьан, ауха акранырфозгьы иҳәахьан
шәарацара сцоит иаашар ҳәа. Уажәы ари иҩыза дахьыбжьаӡыз иԥшаар
иҭахуп. Ари данцоз “дад, алым убозар уамеихсын” ҳәа иеиҳәеит аҳ. (Ус
ани Мышьа данцозгьы иаимҳәахьази.) Ари уажәы Грышьагьы ус иеиҳәан
(Грышьа шиакәу иалидыраауеи, Мышьа иакәу џьишьоит, умбо!), дцет
шәарацара. Дахьнеиз, ани Мышьа ишихьыз еиԥш, Грышьагьы ихьт. Абна
днылагылон еиԥшаан, алым ибан, деихсын, аха изымшьызт, адгьыл
ааиҟәԥан ҵаҟа даҽа дунеик ахь дагеит. Дахьлеиз нас ажәытә амца
ахьеиқәыз, егьиз ибан, абри абра акәзар ҟалап, абра стәап иҳәан, амца
еиқәиҵеит, арахьгьы дааԥшын иҩызцәагьы, илақәагьы шеибакәу хаҳәны
иҟоуп, ибеит. Амца ааиқәиҵан дыштәаз, ахәмыҽхарахь инеиуан ани
аҭаҳмада деиҭааит.
– Ааи, арахь уабақәнагалеи, уабаҟаз? – иҳәан, аҭаҳмада ари Грышьа
ус диазҵааит.
– Сабаҟаз, абас шәарацара сааит, – иҳәеит.
– Аа, ус акәзар, ибзиоуп, – иҳәеит, – дад, уааи, схы уалаԥш, егьи, –
иҳәеит, – ӡык сықәсымҭәеижьҭеи акыр ҵуеит, – иҳәеит.
Ари днеин, ихы далаԥшын, акы ибан, “иабазгари” иҳәан, “укәа иҭаҵа”
иҳәеит. Аха ари икәа иҭаимҵакәа, амца иақәиҵеит. Амца ианақәиҵа,
наҟ данынаԥш, иҩыза илақәа рыԥсы ҭалахьан. Ус иҩызагьы иԥсы ҭалт.
Аҭаҳмада дхаҳәхит. Иалаухи, иҩызеи иареи еиқәшәеит, еибабеит,
еибадырт. Иеиқәшәан, “уажәышьҭа адунеи ахь ҳашԥакылсри” ҳәа ус
рҳәеит. Ауарбажә дуқәа, абри урысшәала беркут ҳәа изышьҭоу рбан,
иркит. Иркын, иақәтәаны, арахь адунеи ахь ихалт. Ианхала, уажәы ари
Грышьа аҩны имаӡам, Мышьа иҟноуп дахцуа, Мышьа иахь дцеит.
– Уара, угәы иалымсын, ак уасҳәоит, – иҳәеит.
– Иуҭахи?
– Уара уԥшәма ԥҳәыс сышҟа дааиуазар са дыстәызааит, уара ушҟа
днеиуазар, усгьы уара дутәуп, – иҳәеит. (Грышьа иоуп изҳәо.)
– Ибзиоуп, – иҳәан еиқәышаҳаҭхеит, рнапқәа еибадыркит.
Арҭ агәара ианынҭала, раԥхьа ари Грышьа ишҟа дыҩт лара, аха нас
лхаҵа иахь дыҩт. Еиԥшын, аха ари илдырзаап лхаҵаҵәҟьа дарбаныз.
Аҩныҟа илеибагеит.
Арҭ акампаниа ҟарҵеит, ачара руит, ачара замана, уажәшьҭа иҟарҵои,
ари Грышьа ҭыԥ имам.
– Ара са сҟны уҟаз, – иҳәеит Мышьа.
– Ара сыҟазаргьы иабаргәузеи, ибзиами, аха еиӷьуп саргьы нхарак
сыԥшаап, аӡәы слыхәаԥшып, аӡә даазгап, егьип, – ҳәа ус иҳәеит.
Ари анс аҳ дахтәаз (Мышьа иабхәа даҳамзи) абас аӡӷаб заманак
дахыҟоу узымдырӡои ҳәа диазҵааит.
– Ааи, аӡӷаб замана дахьҟоу сԥасзымдыруеи, аха уа уаҩ дызцом,
дцаргьы деибганы дзаауам, – иҳәеит аҳ.
– Уаҩ дахзымаауоуп иахысҭаху, сцоит иахьакәу саҳәа! – иҳәеит
Грышьа.
Нас дышцақәаз иалаухи, амҩақәа иирбан, егьин, ашьжьымҭан
ддәықәылт. Ари данцоз иҩыза Мышьа апатрана ииҭт.
– Са сахьцо сҭахозар, абри шьала иҭәуеит, – ҳәа еиҳәт.
Ари ас иҳәан, амҩа длықәлан дыснеиуаз, акыр дныҟәахьан ҩныжәк
гылан, ҭакәажәык дыҩнан. Абра даннеи, иаҳәа ааҭыхны лыҩны
дыҩнаӡамкәа аҩныжә хжәаны идәықәиҵт. “Иҟалазеи?” анылҳәа, “иҟалази,
абас еиԥш аӡӷаб дахыҟоу сымцар ҟалом, исабҳәароуп” ҳәа ус леиҳәеит.
– Иуасҳәозеи, иуасҳәоит, аха сыҷкәынцәа роуп уа иҟоу, аха рымԥын
уаҩ дызнеиӡом, уршьуеит, – ҳәа ус иалҳәеит.
– Сыршьуазаргьы исабымҳәар ҟалаӡом, – иҳәеит.
Ари ианимуӡа, дзышьҭаз аӡӷаб дахьыҟаз иалҳәеит.
– Издыруада сыҷкәынцәа урымшьыкәа урывсны аӡӷаб лҟны
узнеиуазар, уаннеилакь, убра акы уҭашәоит. (Ахьаԥшьақәа ҩба илҭеит.)
– Убри аамҭазы абарҭ ахьаԥшьақәа иухоумыршҭыкәан еихьшьы, – ҳәа
иалҳәеит. (Ахьаԥшьа абри асԥычка акоробкақәа иреиԥшны ҩба илҭеит.)
Абарҭ наилҭеит, дықәланы дцеит. Ари, исхашҭыз, данцоз аҭакәажә
чабракгьы наилҭеит.
Уахьнеиуа, – лҳәеит, – убра ачабра сыҷкәынцәа идырба, нас урывсны
уцоит, – ҳәа иалҳәеит.
Ари дышнеиуаз аҭакәажә лыҷкәынцәа руаӡәк днаидгылт.
– Уара уабацо арахь? – ҳәа дааисны дикит.
– Сахьцо абас ауп, абри аӡӷаб лахь снеироуп соушьҭ! – ҳәа ус иҳәеит.
– Уаусышьҭыр ҟалаӡом, – ҳәа ус иҳәеит.
– Ари убоо, ҳан лчабра! – ҳәа ачабра аниирба, дауишьҭит.
Дауишьҭын, ддәықәиҵан дцеит. Дзышьҭаз аӡӷаб дахьыҟаз днеит.
Лара дзыҩназ аҩны ашә ааиртын даныныҩнала, астол дахатәаны дибеит.
Даахьаԥшын, дылбеит.
– Арахь уабаанагеи? – анылҳәа, иара дзықәгылаз адашьма аӷәы
аамҵын алада дҭаҳаит. Уа дахлеиз дызҭыҵраныҳәа дыҟаӡам. Уа
аҷкәынцәа ҭоуп, ԥшьҩык, хәҩык раҟара аҷкәынцәа ыҟоуп, аарла рыԥсы
ахәага ҭоуп, амла иагоит. Аригьы дыстәаз, аҭакәажә илҭаз ахьаԥшьы
ааигәалашәан, ахьаԥшьақәа аҩба ааихьишьын, адунеи амузыка уҭахума,
акампаниа уҭахума, акрыфара, акрыжәра хытлеит. Дхалгалт ари ани
аӡӷаб арахь.
– Уара убра улеижьҭеи аумақәа ҟалеит, изакәузеи иумоу? – ҳәа
диазҵааит.
– Ахьаԥшьа (акәалаԥ) сымоуп, – ҳа ус иҳәеит.
– Исыҭ арахь! – лҳәан иааимылхит.
Алада деиҭалышьҭит. Данылышьҭы, иҟаиҵоиз, дтәоуп, ани аҩыза
даҽа хьаԥшьыкгьы имамзи, ицәыриган, ԥхьантәи еиҳагьы иаумахеит.
– Арахь уҭыҵ! – лҳәан, еиҭах дыҩҭыҵт.
“Уззаазеи” лҳәан, “сыззаазеи, бсымгар ҟалаӡом” иҳәеит.
– Нас сузгозар, сга! – лҳәеит.
Даашьҭиԥаан ддәықәлеит.
Ани данцоз аҭакәажә ус иалҳәахьан, “издыруада убри аӡӷаб
дааугартә уҟалар, данаауго маҭ дук думхны дагоит. (Аџь ҵла дук
илырбеит.) Амни аџь аҟны уанааилакь, аҽҵыс ҭагылоуп, амни аҽҵыс
уақәтәаны, амаҭ уахьӡаны, уӡӷаб дамхны дааугароуп. Уаҳа ԥсыхәа умам
ҳәа иалҳәахьан.
Ари уажәы аӡӷаб диманы дсаауаз, амни аџь давсны дшааиуаз, амаҭ
димхны дагеит. Ари аџь агәаҩара дылҭаԥалан, ихжәаны, аҽҵыс ааҭиган
дҩақәтәан амаҭ дашьҭалеит. Дахьӡан иаҳәа рыхха дласын, амаҭ ишьын
аӡӷаб дааигеит. Дабааиго, иҩыза, иашьа иҟноуп дахьааиго. Дахьааигаз
аҟәақҳәа илеи иласын ачара ду ҟарҵеит, аҭыӡҭыԥ, аҩны изиргылт,
инхуеит, инҵуеит, уажәгьы ибзихәха иҟоуп.
Ԥҳәыск дыҟан, жәеизаҩык ахшара лыман. Жәеизаҩык ахлымаз,
еҳәшьа заҵәык дыҟан, егьырҭ сабакәу ҷкәынцәан. Абарҭ ажәаҩык
аишьцәа иҟаз усура ицуан, иаауан, амхы рыман. Иахцуаз абри раҳәшьа
заҵәы рхәы лыман дцуан, даауан, дыбжьан.
Ҽнак аеҳәшьа лашьцәа шьыжьымҭан шаанӡа игыланы ицеит усура, лара
урҭ рхәы шьыжьымҭан илгон, шьыбжьон илгон, ахәмыҽхан аҩныҟа иаауан.
Арҭ ран рхәы ҟалҵан, лыԥҳа илылҭан длышьҭит. Дцеит аха амҩан
дыбжьаӡит, уахьгьы дыҟам, арахьгьы дмааит, дыӡт.
Жәаҩык аишьцәа аҽны аҩныҟа имгьыжьыкәа, акрыфарагьы рымҳәеит,
хәлаанӡа аусура иаҿын, амла иакны, крымфаӡакәа. Ахәмыҽхан икара-уараха аҩны ианааи, ран илазҵааит:
– Бара, ҳан, ибыхьзеи иахьа, ҳхәы зынабымҭизеи? – рҳәан ус рҳәеит.
– Ыы, шәхәы насымҭикәа, шәаҳәшьа илыҭаны днасмышьҭи, дабаҟоу?
– лҳәан ус лҳәеит.
– Уахь дымнеиӡеит, уахь аӡәгьы дҳамбеит, – рҳәеит.
Ҟоҳ, чоҳ рҳәан, нас ани дара рашьа еиҳабы игәалашәеит, адауы икны
игалозаап ауаа. Амни игәалашәеит.
– Саҳәшьа дахыҟазаалак дсыԥшаароуп, дызбаанӡа сгьыжьуам, – иҳәан,
апҟаҩҳәа иҽааибиҭан, ддәықәылт.
Ддәықәлан дысцоз акәымкәа, усҟан нас адауцәа хазы инхон, иахыҟаз,
егьиз идыруан ари, дыснеиуаз ажра дуӡӡа ыҟан, ибеит. Амни адауы иан
аҩны аԥхьа дгыланы дышыԥшуаз, аӡә даауаны дылбеит. Абни ажра дуӡӡа
иҟаз дыҭаланы дҭысны дыхәнауоу, дахыԥауоу збот ҳа дыԥшуа дышгылаз,
ари астәи дыснеиуаз, ажра данлахәаԥш, ани рыцҳа ажра дуӡӡа дзахыԥозма,
дҭаланы, дҭысны, дыхәнаны днеит. Ари даннеи, ани адауы иан дхахо дтәан.
– Дабаҟоу адауы? – ҳәа ус иҳәеит днеин дналыдгылан.
– Уажә даауеит, уажә даауеит, нан, дынҭыҵит, – ҳәа ус лҳәеит.
Амна лара адарды ала дхахо дтәан, арии лареи нырцә, аарцә еидтәалан.
Адарды иара ишҟа илыршәын, икаҳаит иара ишҟа.
– Нан, адарды сыҭ! – ҳәа ус лҳәеит.
Адарды лысҭап ҳәа дахан, аха изышьҭымхит. Нас уи ала ари рацәак,
уамак егьилам лҳәан, лҽырҭынчны дыштәаз лыҷкәынгьы дааит, цәкы
иҟәаҟәа иқәҵаны дааин агәараҳәа илкаижьт.
– Аԥсуа ччиа, уабаҟаз ара, узышьҭоузеи, узаазеи? – иҳәан, ус ибжьы
иргеит адауы.
– Уск сыман азы сааит, – иҳәеит аригьы.
Адауы дқарамҽо длеи длалаган, ани иааигаз ацә лҭажьны ижәит, егьит,
акрырфеит, аха ани адауы акыршифоз еиԥш ани аԥсуа акризымфт.
– Уашьҭа узааз ҳәа! – иҳәеит адауы.
– Саҳәшьа абра шәа шәҿы дыҟоуп, дсышәҭ! – иҳәеит.
– Ари наҟ иҭыԥ ахь дга! – иҳәеит адауы (иан лоуп изеиҳәо).
Адауы анс аниҳәа, иан дҩагылан ари аԥсуа даашьҭылхын ани иаҳәшьа
дахиаз днаганы днышьҭалҵеит. Уа дыҟоуп шьҭа иаргьы.
Ари иашьцәа даҽа жәҩык нхит. Рыжәҩыкгьы, абри иара иеиԥш, аӡәаӡәала
абас ицо, аӡәаӡәала ицо, уа иҭахеит. Убри аамҭазы мгәаҭа дыҟан ҷкәынак,
ран лымгәа дҭан, уи диит. Амни ахәыҷы дин, уажәышьҭа дыхпыҿхо
даналага, нас агәылара иарҳәеит:
– Уара абрысҟак аишьцәа уман, аиаҳәшьа думан, абас адауы дигеит
уаҳәшьа, уашьцәа уи илышьҭаланы иахьцаз иҭахеит, – ҳәа иарҳәт.
Анҭ агәылацәа анс аниарҳәа, даагьыжьын иан лҟны дааит.
– Бара, сан, ас сашьцәа аҟазма, саҳәшьа дыҟазма? – ҳәа иан
длазҵааит.
– Моумоу, нан, аишьцәеи аиаҳәшьеи уара иузҭада, уаҩ дыҟаӡамызт,
агәылацәа баша ирҳәоит, уржьоит, – лҳәеит.
Ари ахәыҷы изҳауа даналага, акры еиликаауа даныҟала, агәылацәа
еиҭаиарҳәеит жәаҩык аишьцәеи еҳәшьаки шимаз, урҭ зегьы адауцәа рҿы
ишҭахаз. Арахь иан длазҵаан аӡәгьы думаӡамызт ҳәа иалҳәоит.
– Ари бара исабҳәом, аха сара сцаны сашьцәа сыԥшаауеит, саҳәшьагьы
дыԥшааны даазгоит, – ҳәа ус иан илеиҳәеит.
– Уаҟәыҵ, умцан, нан, уашьцәа аӡәырҩы ыҟан, аха абас иҭахеит, иахьцаз
игьажьны изымааит, саргьы сымацара сынхеит, сажәит, умцан, уаргьы
уҭахоит, – лҳәеит иан аҵыхәтәан.
– Мамоу, сымцар зуам, иҳәан, ддәықәлеит. Ддәықәылт, нас анҭ иашьцәа
злацаз, егьиз анҭ агәылацәа ирымдыруаз, егьиуази, абас ицеит, абас
иҭахон, изаауамызт ҳәа иарҳәан, амҩа дықәдырԥшын, ари апҟаҩҳәа
иҿынеихан дыбжьаланы дышцоз, ари адауы иан адәахьы дықәтәоуп,
аффаҳәа ахахара даҿуп, дыԥшын, дгәалҭт ани дсаауаз. Ари ажрагьы
егьигьы еибарганы, акгьы агәхьаа мкӡакәа, днахыууааны, дахыԥаны
иҿынеихан ла лҟны днеит.
– Адауы дабаҟоу? – ҳәа ус дҵааит.
– Уажә дааиуеит, нан, – лҳәеит.
Уажәы дыԥшуп. Иара аарцә дтәоуп, нырцә лара дтәоуп ахәшҭаараҿы.
Лара дхахоит аффаҳәа. Дхахо дыстәаз амни илкыз адарды иара ишҟа
иршәны инкалыршәт.
– Нан, адарды сыҭ! – ҳәа ус лҳәеит.
Адарды ҩышьҭихын, лыхгьы иҩанҟьаны наҟ илиҭеит. Ари иааишьа, ани
ажра дуӡӡа усс имкӡакәа дахыууа дшахыԥаз, ари адарды шышьҭихыз
анылба, иаалцәымыӷхеит, аха иҟалҵоиз. Ус лыҷкәынгьы дааит ицә иманы.
– Аԥсуа ччиа, ара уабаҟаз, уаазгазеи? – ҳәа ус дҵааит адауы.
– Аԥсуа ччиа акәу, адау ччиа акәу усырбап, ирласны акәац жәы! – ҳәа
ус иҳәеит.
Ари иҳәашьа адаугьы иааицәымыӷхан, аха иҟаиҵоиз, акәац лҭеиҵан
ижәит, ацә иааигаз. Илатәан афара иалагеит. Адауы иаҵкыс ари аҷкәын
ифеит. Акрыфаны иалгеит.
– Уааи, адәахьы ҳаиқәԥап! – иҳәеит адауы.
Ари дҩагылан, адауы дҩышьҭихын аҵла дахынаниҟьаз дԥыхааса
дигеит. Нас даагьыжьын адауы иан лхы ааникылт.
– Абыржәыҵәҟьа саҳәшьагьы сашьцәагьы цәырга акәымзар,
ибзаазгаша, – иҳәан ус иҳәеит.
Амни амца еиқәымыз, ажәытә мца еиқәын, длыԥхеиҵан амца
дакәыршо дима дшықәыз, “нан, уашьцәа, уаҳәшьа амна ииоуп,
амаркатыл абна иҟоуп, иаашьҭыхны, унеины уашьцәеи уаҳәшьеи ахьиоу
инарыхьшьы” – лҳәан ус лҳәеит.
Афырҳәа днеин амаркатыл аақәихын, иашьцәеи иаҳәшьеи ахьышьҭаз
инархьишь-аархьишьын рыԥсы ааҭалт рызынтәык. Лара адауы иан амца
длақәиҵан диблит.
Ари иашьцәеи иаҳәшьеи рыԥсы ҭеиҵеит, иеиқәирхеит, аха иара
дрымбаӡацызт, дара уахь ианцоз дмиӡацызт. Дара дрымбаӡакәа диит,
изҳаит.
– Шәашьа соуп, шәыԥсы ҿысхит ҳа ус иҳәеит. – Хәыҷык абра сыцәоит,
саашәырԥшы, нас ҳаҩныҟа ҳцап, – ҳа ус иҳәеит. Хәыҷык захьӡыз дыцәт,
дааԥсангьы дыҟамзи.
Дыцәеит, аха иашьцәа иҵашьыцт умбо!
– Ари ара даҳшьып, – ҳа ус иҳәеит иашьцәа реиҳабы.
Иашьцәа реиҳабы ари даҳшьып иҳәеит, аха раҳәшьа илымуит.
– Ҳашьа иоуп, ҳҿихит, даҳшьыр ҟалаӡом, – ҳа ус лҳәеит.
– Даҳшьыр бымуазар, абра аҵла дадҿаҳәаланы ҳцап, – ҳа ус иҳәеит.
Зынџьырк рыԥшаан, абни аҵла ду игылаз дадҿаҳәаланы ицеит дара.
Иара дахынӡацәаз аллаҳ идырп, дыцәан данааԥш, аҵла дадҿаҳәалоуп
зынџьырла. Абас иҽаарышәшәаны даныҩагыла, дзыдҿаҳәалаз аҵла адац
шамаз иҩышьҭихын, иҟәаҟә ишықәыз иманы иҿынеихеит. Има иҿынеихан
дышцоз, ани ажра бааԥсгьы дахыԥан, егьин, уажәышьҭа аҩны
дазааигәахо даналага, нас ақыҭа уаа еизеит. Жәеизаҩык ауаа арсҟаамҭа
иҟамкәа, рыԥсы ҭаны иахааз, ачара ду руеит, ауаа еизаны иқәгылоуп.
Иԥшын абас аҵла ду ҵысуеит, анахь, арахь ихынаауеит аҵла. Ани иҟәаҟә
иахьықәу ишьаҿақәа анеихиго егьиуа анахь, арахь имхынаауази.
Шәанаџьалбеит, ҵлак ҵысуеит, иҟоу шәымбои! – иҳәеит аԥхьа избаз
аӡәы.
Ас анырҳәа, иашьцәа аҵла дадҿаҳәаланы имаази, ирдыруан.
– Ааит, ари ҳашьа иоуп иааиуа, уажәышьҭа дааир ҳақәихуеит, –
рҳәан, ишәан ибналт.
Ибналт иашьцәа, иара данааи, ауаа иҟаз, ақыҭа уаа ракәын ирзиуази.
Агәарԥ данаақәгыла. “уф” ҳәа днатәеит, аҵла анышә илыҵашьшьы ицеит.
Иара уа иҽаамихын, аҵла дызладҿаҳәалаз азынџьырқәа ааԥиҵәан,
агәарԥ даақәгылт.
– Сан, сашьцәа абаҟоу? – ҳа ус иҳәеит.
– Ара иҟами, нан, – лҳәеит.
– Иахьа рнахыс сара быҷкәын сакәӡам, сашьцәагьы уаҩ дсыздырӡом,
са схынахоу сцоит, шәа шәынха! – ҳәа нараҳәаны, агәарԥ дынҭыҵны
дцеит.
Дықәланы дышцоз қыҭак аҟны днеит. Ақыҭаҟны дахнеиз, аӡәы
акрифоит, дтәоуп, егьырҭ аҵәыуара иаҿуп, ихагылоуп.
– Иҟалазеи? – иҳәан, днеин днархагылан дразҵааит, – Ари акрифоит,
шәа шәызҵәыуои? – ҳәа ус иҳәеит.
– Абри уаха дҷаԥшьараны дыҟоуп уахәамак аҟны, уахоуп, ихы
хырҵәоит, уаҳа даабараны ҳаҟам, убри азоуп дзаҳҵәыуо, – рҳәеит.
Иҟоу уи акәзаап, аҳ дыҟазаап. Аҳ иԥа убри ауахәамаҿы акәыба
дҭазаап. Убра есыуаха аӡә дишьҭуеит амни иҷкәын дызҭоу акәыба
ахьчаразы. Абра ахьчаразы иишьҭуа уа дҭахоит.
– Ус акәзар, шәцаны аҳ иашәҳәа, абас иҟоу ауаҩԥсы дааит, уаха
иара ихьчоит ауахәама, азин иҭ! – ҳәа иашәҳәа иҳәеит.
Арҭ цан аҳ иарҳәеит.
– Ара дысзаашәга уи ауаҩ, – ҳәа ус реиҳәеит аҳ арҭ инеиз.
Иааин иарҳәан, ари аҳ иҿы дрыманы инеит.
– Иуҭахузеи? – ҳа ус иҳәеит.
– Исҭахузеи, убаанагеи, қыҭас уабатәиу? – иҳәеит аҳ.
– Сахатәиу акыраз иуҭахума уара, цәык шьы, акрысҿаҵа, уҷкәын
икәыба уаха са исыхьчоит, – иҳәеит.
Ани уаанӡа ирышьҭраны иҟаз деиқәхеит умбо, ари дизкашәеит, иԥсы
даԥшәмахеит.
Нас аҳ ацә изымԥшаар ҳәа ушәозу, ацә лкажьны ишьын ари ауаҩ
акриҿеиҵеит. Акранифа егьи, ари аҳ иҷкәын икәыба ахьчаразы дцеит
ауахәамахь. Ари уа ауахәамаҿ днеин дыштәаз, ауха аҵхыбжьон, абас
асааҭ ҩба аныҟала, ӡӷабк дааҩнашылан, ҟамчык лкуп. Абри аӡӷаб аҟамчы
илкыз, аҟәақҳәа иаалырхан, амни иԥсны акәыба иҭаз аҳ иԥа иԥсы ҭалеит.
– Сумгаӡои? – ҳәа иалҳәеит.
– Бызгаӡом! – ҳәа ус иҳәеит.
Нас ара есыуаха ахьча даман, ари ларгьы илдыруан ахьча дшамаз.
Ахьча иаасырхоит ҳәа лҟамчы аҿанаалырха, аҟамчы даамҵасын
иаалымпыҵиԥааит. Аӡӷаб дицәцеит, дизымкыкәа. Нас длеин аҳ иҷкәын
длеихагылан дипҟеит ҟамчыла, иԥсы ҭеиҵт, деиҭаипҟан, деиҭаԥсит,
деиҭаипҟан, иԥсы еиҭаҭалеит. Дҩаиаԥицан, диманы аҳ иҟны дааит
ашарԥазы.
– Абри аҷкәын абаажә иоуп уара ақыҭа ззынурҵәоз, аӡӷаб сга ҳәа
ишьҭаз дыззаимгози? – иҳәеит.
Аҳ ииҳәози “иуҭаху усҭоит” ҳәа ус иҳәеит аҳ.
– Ахьы уҭахума, амал, арахә уҭахума? – иҳәеит.
– Амалгьы сҭахым, ахьгьы сҭахым, абра цәкы шьны акрысҿаҵа, сара
амҩа сымоуп, сцоит, – ҳәа ус иҳәеит.
Акриҿеиҵеит, цәкы ифеит ишеибгаз. Нас иҿынеихан дцеит даҽа қыҭак
ахь. Дышцуаз, ауаа аӡба иԥсуеит, инибарҵәоит, аӡы роуам. Аӡы рҩаш
ыиаҟьаны ицоит, аха аӡы шәаҳаны иҟоуп, азин рымам ахтра.
– Иҟалазеи? – ҳәа уа даннеи, – иҟалазеи, аӡы ҳауам, аӡба ҳанҵәоит,
абас ауп, – рҳәеит.
Ари днеин аӡы иаԥыражьыз зегьы аԥырихт, аӡы рҩаш дәықәлеит.
Ари уа дҷаԥшьо дыштәаз, ӡӷабк дхылан длеиуеит, ани аӡы лшәаҳаразы
дыснеиуаз даниба, дыскуеит ҳәа иҿаныҩеиха, лшьаҵа ааиԥыхьашәан
икит, леимаа икит. Лшьаҵа лышьихын, лара дцеит дизымкыкәа.
Аӡы агәақьҳәа ажәлар ироут, уи нахыс уаҳа аӡәгьы даԥырхагамхеит.
Ҩаха, хахагьы иҷаԥшьон, аха уаҳа уаҩ дмааиуа иҟалеит. Нас ара сцоит
ҳәа реиҳәеит ақыҭа.
– Адунеи ак угҳархом, аҩны узыҟаҳҵап, иуҭаху анхара уаҳҭап,
ҳуцхраауеит, ара ҳа ҳҿы уаангыл, – ҳәа иарҳәт, аха имуит.
– Абра ишәылшозар цәкы шәшьы, исҿашәҵ, сцоит, амҩа сымоуп, –
иҳәеит.
Ани аҟара абзиара ззиуз акы иеигӡо иҟазма, абӷьаа ҳәа ацәгьы ршьын
иҿарҵт, акы моу, ҩбагьы иҿарҵт. Дықәланы даҽа қыҭак аҟны дцеит. Ақыҭа
далаланы дыснеиуаз, ауаа гәжәажәоит, еилауаҭыруеит, амла инҵәоит,
ирфо рымам. Аҳгьы дыҟоуп, аха аагашьа рымам , афатә рыманы ишаауа
амшын, аӡы иӡааҟәрылоит, ирзаагом.
Ари дышиашаз аҳ иҟны днеит.
– Ишәыхьзеи?
– Абас, абас ауп, афатә шааҳго, ҳаӷба ӡааҟәрылоит, ԥсыхә ҳзамҭеит,
– иҳәеит аҳ.
– Абра абыржәы шәаалаганы цәкы шьны акрысҿашәҵа, сара афатә
аазго аӷба са сацны сцоит, – ҳәа ус иҳәеит.
– Ацә аума, иуҭаху уҿасҵоит, – иҳәан, ацә диршьын, акриҿеиҵеит,
аӷба ииҭеит, ауаа ииҭт, амшын дхыланы дцеит.
Нас арҭ ауаа наҟтәи чашылак рауан, аӷба илақәырҵан, ирыманы
исаауаз, ӡӷабуп убригьы, аӷба сасуеит ҳәа дыснеиуаз, уигьы лнапы
дасны иникылт, лмацәаз лымихит. Лара дицәцеит, лмацәаз аалымӷихит.
Уажәы амни аҟамчы, аимаа, амацәаз ааимпыҵахеит. Ари аӷба
еиқәирхеит, ршылагьы аарган, егьин, ари аҳ иҟны дааит. Уи нахыс ари
аҳ иӷбақәа цо, иаауа иалагеит, уаҳа ԥырхага рмоуит.
– Уашьҭа сцоит, – иҳәеит ари.
– Уаангыл, ара уҟаз, уныҟәгара ҳара иҳақәыз, – ҳәа акыр иҳәеит,
аха иара имуит, ддәықәлеит
Ари дцо, дцо, қыҭак далаланы дышнеиуаз ҭаҳмадак диқәшәт
хәымҽханк.
– Хәлабзиа! – ҳәа иеиҳәеит.
Аҭаҳмада бзиара убааит ҳәа иеимҳәеит. “Ари сысалам аҭак збасимҭа”
иҳәан, аҭаҳмада данис, аҭаҳмада дышьҭууаа дцан иашҭа дҭаҳаит.
Ари аҷкәын еиҭах иҿынеихан дыснеиуаз, шьҭа хәло ианалага, аԥхьа
дназдгылаз аҩны ашҭа дынҭалеит.
– О, аԥшәма! – ҳәа днеит. Дахнеиз “уаха абра сыԥхьар ҟалома” ҳәа
ус иҳәеит.
– Иҟалоит, – ҳәа ус лҳәеит ԥҳәыск даадәылҵын. – Иҟалоит, уааи! –
лҳәеит.
Даныныҩнала, ани аҭаҳмада, амҩан данаауаз дзысыз, аҭаҳмада уа
дтәоуп. Уаҳа аҭаҳмадагьы егьизымҳәеит, ари асас ихәы ирҭеит,
акрифеит, акрижәит, ииарҭа хазы иҟарҵит, даҽа уадак аҟны ииарҭа
ҟарҵит. Уа длеин диеит. Дышиаз, абри аҭаҳмада аԥҳацәа хҩык имазаап,
ацәажәара иаҿуп.
– Сара аҳ иҷкәын акәыба дахҭаз, ауахәамаҿы дахыҟаз абас акәын
дсысыԥҟоз, аха уахык аӡә днеин исымаз сҟамчы сымихит, – лҳәеит
аҭаҳмада иԥҳацәа руаӡәк.
– Аӡы, арҩаш аусышьҭуамызт, ишысшәаҳауаз аӡә днеин сеимаа
сышьхны игеит, – лҳәеит егьи аӡӷаб.
– Мшынгәыла жәларык рыфатә аазгоз аӷба аасырҳәлон, аха аӡә
даасымҵасын, смацәаз игеит, – лҳәеит аиҵыбӡа.
Арҭ ирыхьқәаз зегьы уажәы раб иоуп изарҳәо.
– Сара иахьа амҩан сшааиуаз аӡә дысԥылан “мшыбзиа” аниҳәа, аҭак
исымҭазт, дсысын, сааны сгәара сықәҳаит, – иҳәеит аҭаҳмадагьы. –
Абри уаха иаҳҭоу ҳасас иоуп исысыз, – иҳәеит.
Ани, егьи ауадаҿы аҷкәын дахьиаз дыцәаӡамызт, дааԥшуан, анҭ,
ирҳәоз шеибакәу иаҳауан. Анҭ, анс ҳәаны ианалга, афырҳәа дҩаҵҟьан,
ашә аартны дара ахьтәаз дааҩнашылт.
– Ари ббоо, бҟамчы ахьыҟоу, ари ббоо, беимаа ахьыҟоу, ари ббоо,
бмацәаз ахьыҟоу, – иҳәеит. – Ари ббоо, саргьы сахьыҟоу, – иҳәеит. –
Ари ахәылԥаз уанааиуаз амҩан иуысыз са соуп,– иҳәеит. Ауаа абас
акәын ишыншәырҵәоз, – иҳәан, ани аҟамчала даарылалан, рызагьы,
рыԥшьҩыкгьы рыхәҵәы ықәихт. Иаргьы ихы ахынахаз дықәланы дцеит.
Уаҳа назҭахымыз арԥыс бзиак дыҟан. Икәымжәы, икаба, иҟама,
итапанча зҳәаз еиԥш, уаҩ наган, бзиан деилаҳәан, дныҟәаҩын. Абри
ауаҩ ҽнак ныҟәараҳәа дахьынҭыҵыз дыӡит. Дыӡын иҭынхацәа ишьҭалт,
анахь рҳәеит, арахь рҳәеит, аха дрымбеит.
Аамҭа акыр бжьысит. Ани ауаҩ уеизгьы дҳамбеит рҳәан, иԥшаара
иаҟәыҵт. Ус абри ақыҭантәи аӡәы икамбашьқәа ыӡын, скамбашьқәа
сыԥшаауеит иҳәан, деимдо дышнеиуаз ӡ-дук, ӡы-бааԥсык аҿы днеит.
Ари ауаҩ ажәцәеимаақәа ишьан (усҟан ажәцәеимаа акәымзи ирышьаз).
Аҽны ԥхаран, ари иажәцәеимаақәа ҩан ишьапы ркит. Ааигәа алк гылан,
днеин ал инапы надҵаны, иеимаақәа ирԥсасирц ишьамхаҟынӡа ишьапқәа
аӡы илӡааиҵан дышҭагылаз, ани ажәцәеимаа афҩы мгози, аӡы аҵахьынтә
акы атахҳәа иҩшьапык аакын, аӡы аҵахь ихо далагеит. Ани ихоз зымч
ӷәӷәаз акы акәын, аха иаргьы дбашамызт, аӡы аҵахь дагошәа аниба,
иԥсы данақәԥшы, дзыдгылаз ал иҩнапык акәыршаны иҽаларԥсны икит.
Деихо, деихо, ииулакгьы ишьапгьы ааҭигеит, уи зкыз аԥсыӡгьы ааҭигеит.
(Ԥсыӡзаарын умбо!) Аԥсыӡ аӷлам еиқәаҵәа иҩаганы аҟәараҿы илкаижьит.
– Ааит, суфозма! – ҳәа иҳәан иҳәеит, иаҳәызба ааҭԥааны аԥсыӡ амгәа
иларкны ианааирҟьа, “уа мшыбзиа” ҳәа иҳәан иҳәеит, амни уаанӡа
иӡхьаз, ирзымԥшаакәа иҟаз ауаҩ икәымжәы, еилаҳәа-еилаца иҟаз,
афырҳәа аԥсыӡ амгәа дааҭыҵын, ари аԥсыӡ амгәа ԥызҟаз инапы
ааимихит.
Иҟан лагажәыки ҭакәажәыки. Урҭ ахшара дрымаӡамкәа иқәықәма-шәықәмаха рыҩны итәан. Ҽнак аҭаҳмада дыҟаӡамкәа, аҭакәажә
дшымгәыӷӡоз хшара длоут. Ахәыҷы дины дшынкашәаз еиԥш, “саб
дабаҟоу? саб дабаҟоу?” ҳәа иан длазҵаауа далагеит.
– Ҳаи, нанхеит, уан уара дукәыхшоуп, уаб уажә абас дынҭыҵын,
дыҟам, дааип, – лҳәан, лхәыҷы даалыргәыбзыӷит.
Ус ԥыҭрак ашьҭахь ари иабгьы дааит.
– Саб, уара малс иумоузеи? – иҳәан аҷкәын иаб диазҵааит.
– Ҳаи, дадхеит, малс исымоугьы рацәак ыҟам, ӡыски џьмаки, жәыки
камбашьки, убарҭ сымоуп, – иҳәеит аҭаҳмада.
– Ус акәзар, убарҭ зегьы акакала исҿоуҵалароуп, мамзар сузааӡом,
суцәыԥсуеит, – иҳәеит аҷкәын.
Аԥа ииҳәаз аб азнык азы дақәымшаҳаҭхарцгьы далагеит, аха
аҵыхәтәан анҭ ирахәқәа имаз акакала ишьны иҷкәын иҿаимҵар ҟамлеит.
Иара аҷкәынгьы мшы зҳа, ҵхы зҳа изҳауан.
Арҭ зегьы ыфаны далгеит, аб уаҳа акагьы имамызт.
– Ҳаи, дад, ҳалалс иуоуааит, исымаз ахәыҷы уҿасҵеит, аха
уажәышьҭа иуҿасҵо ҳәагьы акагьы сымам, усызныҟәгом, – иҳәан,
аҭаҳмада иԥа дима иҿынеихан дганы аҳәынҭқар дииҭт. Аҳәынҭқар
дидикылт, аха аҵыхәтәан ари аҷкәын изхара аҳәынҭқаргьы имоуа
далагеит.
Аҳәынҭқаргьы “ҳаи, ари дабасызкылнагеи, мцахәыцәа, сихәом” иҳәан,
даԥырихырц иҭаххеит, аха дабаԥырухуеи, ари аҷкәын хыи хәшәи, ӡи
мцеи дыргомызт.
Аҳәынҭқар иӡбеит усутә ӷәӷәак исҭар, наҟ дысԥырнагап, дагап ҳәа.
Аҷкәын диԥхьан дааиган идиҵеит абна ду зхаԥаны иҟаз шә-десҭынк
адгьыл абнара ахыхны, ирыцқьаны аԥш лаҵаны иқәааирыхырц. Ари
идиҵаз арԥыс мап ацәимкӡеит, аха уи аус анагӡаразы иаҭахыз
амаругақәа имоуит.
– Аҳәынҭқар ухаҵкы, иуҳәаз сеигәырӷьаҵәа инасыгӡоит, аха уи
анагӡаразы иаҭахуп ҩышә ԥуҭ иҟоу аихеи, шә-ԥуҭк иҟоу аигәышәи.
Исзыԥшаа! – иҳәеит аҷкәын.
Аҳәынҭқар иҟаиҵоиз, иуаажәлар еизиган, ҩышә ԥуҭ иҟаз аихеи шәԥуҭқ
иҟаз аигәышәи ҟарҵарц иалаиргеит. Акыр аџьабаа адырбалеит, аха
ирулакгьы иҟарҵеит. Аха иалухи, ахәқәа ирзырхамҵеит. Нас Уаҭиа (иара
аҷкәын Уаҭиа ихьӡын) ихаҭа днеин аҵла дуқәа дырҩаханы, иҩыҵхны
аигәышәи аихеи рыхәқәа рхеиҵеит. Нас иманы дцеит ани адгьыл ахь.
Уа дахьнеиз иаразнак дыцәқәырԥаны даалалан абнара, зегьы
еиларкәымпылны адгьыл идырбаз зегьы ирыцқьеит. Нас аԥш каԥсаны
ицәаӷәеит. Аԥш анаа, ианырашәатәха, мышкы ала ирашәеит, еиҭа
ирашәеит.
Ари Уаҭиа иааирыхыз аԥш аныҟала, ани аҟара аԥш зҭаиԥсашаз аца
аҳ изҭодаз? Ацагьы иара Уаҭиа иҟаиҵар акәхеит. Аҵла дуқәа леихасаны
иҟаиҵеит.
Аҳәынҭқар ибеит Уаҭиа иҟаиҵаз. Ари аус ииуз иаҳагьы дамырӷәӷәазар
иԥырхагаханы ҳәа изыҟамлеит.
Нас еиҭах аҳ Уаҭиа диԥхьан длеиган, еиҭах адҵа ииҭеит “амшын
нырцә уцаны, хәышә уардын ганы, хышәҩык адауқәа рҭәарҭа иҭыргаз
аҭәа зегьы сзаага” ҳәа.
Уаҭиа иаҳаз длақәшаҳаҭхан, ауардынқәа има ддәықәлеит, данцоз
шәи ҩынҩажәи жәаба ԥуҭ иҟаз ачалаагьы игеит. Уа амшын нырцә
дахьнеиз, иуардынқәа ирыҵакыз акамбашьқәа лоуишьҭын, афырҳәа
даақәгьыжьаан, иуардынқәа ирҭәит. Данаахьаҳә, днаԥшызар, ибеит қәаб
дуӡӡак кнаҳаны акәҷарақәа реиԥш икамбашьқәа ҭаԥсаны иахьжәуаз,
хышәҩык адауцәа акәшаны ишгылаз.
– Ааит, исымбаӡакәа ас ԥшасыхьи сара? – иҳәан Уаҭиа, аԥшатлакә
еиԥш дааи адауцәа даарылагьыжьын, адауцәа зегьы аӡәаӡәала икны
ақәаб илҭеиҵо, аӡәаӡәала икны ақәаб илҭеиҵо рызынтәык уахь иҭаижьт.
“Скамбашьқәа ирызмырҭәит шәқәаб, аха шәхаҭақәа шәанҭасҵа, иҭәит!”
иҳәеит, “скамбашьқәагьы шәжәит, аха шәаргьы шәысгыбит!” иҳәеит.
Нас иуардынқәа зегьы леидиҳәалан, ҵла дук уӷәс илыҟаҵаны, иманы
иҳәынҭқар иахь дхынҳәит. Аха данаауаз амҩан ӡиас дук дырраны дыҟан,
амни аӡиас ахаҿы дааиаанӡа “акыр дагозар абри дышԥамгари” ҳәа
аҳәынҭқар абомба дуқәа аӡ хықә иеиҭахьазаарын. Уаҭиа уа данааи,
абомбақәа анҭҟәац, ахқәа иҭдырҟьаз, акакала даарымҵас-аарымҵасны
аҵәа хаҳақәа реиԥш иааникылан иџьыба инҭеиԥсеит. Аҳәынҭқар иҟны
дахьааиз, ацәгьара имыргакәа, “арҭ аӡы сахьыруаз ахьҭа сакыр ҳәа
ушәаны акәхап изынаушьҭ” ҳәа иеиҳәеит.
“Ҳаи, ари дықәынҵәааит уаҩытәыҩса дзыхәо иакәымзаап, саҳра иара
исҭароуп акәымзар, зынӡа сишьуеит” иҳәан ари аҳәынҭқар, иҳәынҭқарра
дамҵын Уаҭиа ииҭеит.
Аҳак дыҟан. Бжьҩы-ԥацәа иман. Ԥҳәысҳәара ҳәа ачара уны
иауишьҭын, еицны иснеиуаз, абыжьҩык иреиҵыз аӡба дакит. Аӡба данакы,
ихы ларҟәны аӡы зжәот ҳа дсаҿыз, аӡаҟны доунамышьҭуа аӡы дакыит.
– Ҟоҳ, иҳахьызи, ҳара ҳашьа иҳаиҵбаӡыз, избаихьоз ас, – рҳәит, аха
дырзамымхт. Иркыуи, уаҳа егьымҳәакәа инагьыжьны рҿылархан ицеит.
Иара уа даанхит. Ҭаҳмадак даакылсын, дааины аҷкәын аӡаҟны дахьакыз
дамихт. Дамихын, дигеит иҩныҟа. Дахьнеигаз дынхон, дынҵуан,
акрыфара, акрыжәра далахәны агьины уыс дыҟан аҷкәын аҭаҳмада
иҩнаҭаҿы. Аҭаҳмадагьы уаҳа уаҩ димамызт.
Хәылԥазык аҷкәын амца ихашеишеиуа ибит. Адырҩаухагьы уыс…
Иасыхәымҽхан ибуа далагеит.
– Саб иҩыза уоуп уара, абри еиԥш иҟоу сақәшәт, изызҳәоу сыздыром,
– ҳа аҷкәын аҭаҳмада дизҵааит. Даниазҵаа, аҭаҳмада уыс иҳәит:
– Аҳ иашҭа убас иҟоуп, дад, быжьҩык рхы хҵәаны аҵәҩанқәа уаҩԥс
хыла иҭәны иҟоуп. Ҵәҩан заҵәык ҭацәуп, аӡәы ихоуп иагыу. Аҵәҩан
заҵә узхарҭәаауазар, уара ухоуп иагыу! – иҳәит аҭаҳмада.
– Нас аҳ ауаа зыхирҟьауеи? – ҳа деиҭаҵаауеит аҷкәын.
– Уара избуа зегь сыумырҳәар ууам. Аҳ иԥҳа лоуп уахынла
изырлашауа, лҳәаразы инеиуа роуп зхы аҵәҩан иахоугьы, – ҳа абас
дцәажәеит аҭаҳмада.
Адырҩауыха дцеит аҷкәын. Быжьџьара еихагыланы иҟаз ахан
днадгылт. Ахан иахашеишеиуа алашара ыҟан.
– Абра иҟоу збап, – ҳа ахан дыҩналт аҷкәын. Деимдауа, ашәқәа
еимдаауа, ашәқәа еимдаауа дыснеиуаз аҷкәын, быжьџьара еихагыланы
иҟаз ахан ақәцәан аҩаӡара аӡӷаб дышьҭан. Аӡӷаб дианы дыцәан. Аҷкәын
днеины дыҩналит, аӡӷаб дахьиаз ауада.
– Ҟуҳ, ас уаасышьҭып ҳа акәмызт! Сыцәа аԥсымҭа уақәшәит! – лҳәит
аӡӷаб.
– Уажәы сааит, аха исаашьозеи? Иҳаицәажәашьахауазеи? – иҳәан,
дҵааит иара.
– Аиқәԥара ҟаҳҵуеит. Скаҳар, сыугуа, укаҳар, сара ухы хҵәаны аҵәҩан
иахасҵуа, – ҳа уыс лҳәит лара.
– Уыс еиԥш иҟоу сақәшәт! Иҟасҵари уаҳа, нас бзиоуп! – иҳәан,
еиқәԥеит. Абжьыџьара ахан еихарԥаз рыбжьыџьарагьы дкаижьт, рыцҳа,
иара. Аӡӷаб дкаижьт. Иара даиааит. Нас, уажәы амал рацәаны илыман
лара, алинеика лыман, иҵакны иақәтәаны иснеиуаз, ауаҩы замана, уаҳа
назҭахым, аҵла ақәцәан ихыцәкәыкәын аҵла агәыхә иакәыршаны
иҿаҳәаны дыхшьны дыҟан. Аҷкәын даацәԥагьахан, диеихст ани ихшьыз.
Даниеихс, нас, далууа дылҭалт. Дыслеиуаз аӡӷаб даақәхны, диман
дцеит абни ихшьыз.
– Ҟоҳ, мыжда ҟасҵазаарын, сзықәшәази, сара хәашабга?! – иҳәан,
аҷкәын дхәыцуа дызтәаз акәымкәа, алыҳә еиқәаҵәақәа ааин иаақәтәеит,
ҩба. Уыс рҳәит:
– Уԥҳәыс дахьыҟоу ҳара уаагоит, ҳҿы ҳраҳацыԥхьаӡа акәац ҳҿаҵала,
– ҳа.
Аҟәақҳа дласын иҽқәа аашьны, рцәа лархарҟьаны, иҟәаҟә иаақәҵаны
иааихәт, акәац, аҽқәа ржьы! Дрықәтәеит уажәы алаҳәақәа. Дрықәтәаны
иҿынеихан, дысцоз, алаҳәақәагьы ргәы ԥҵәеит, егьит, аха акәацгьы
изхеит.
– Аброуп иахыуҭаху, уашьҭа уаагит, – рҳәит.
Дахьнеиз ҭакәажәык длыднагылт иара. Лыҷкәын иакәыз џьылшьеит,
рыцҳа, лылақәа егьырбаӡомызт.
– Ухәы абра иҟоуп, нан, акрыф! – ҳа иалҳәт.
– Сыхәгьы сфап нас, – иҳәан, иҽаамариашаны акрифит иара.
– Уажәышьҭа уцаны аҟызқәа ааца! – лҳәит. Аҟызқәа ааца ҳа
дахьыналышьҭыз аӡаҿы аӡӷабцәа ҩыџьа агәыгәым рыманы иааит, аҭаца
лнапы лҳарӡәӡәоит, аӡы аагоит ҳа.
Рҭаца дзеиԥшроу, дахатәиу, илаагашьахаз дразҵааит анҭ аӡы згаразы
иааиз аӡӷабцәа. Рҭаца дзеиԥшраз иарҳәит.
Уажәы уыс ҟаиҵит иара, ихьӡи ижәлеи анҵаны, ахьы мацәаз иман
ргәыгәым инҭеиҵеит.
– Агәыгәым ала аӡы ахнажәго, бнапы абас иҟаҵаны ҳа шәҳәы, нас
аӡы зегьы лашәышьҭ, – ҳа уыс реиҳәт аӡӷабцәа.
Аӡӷабцәа аҭаца лҿы инеины лнапы анылдырӡәӡәоз ани аҷкәын изиҳәаз
иҟарҵит. Ус ианыҟарҵа, агәыгәым иҭаз амацәаз лыҭшәан икашәит.
Амацәаз ианыз данаԥхьа, ихьӡ, ижәла уа ианын.
Ауыха даазгаз лхаҵа диазҵааит лара:
– Уара уахыхшьыз уԥсы зкызи, хшьышьас иумази, иучҳази,
ухыцәкәыкәын амахә иадҿаҳәалан, – ҳа.
– Сыԥсы зкузеи, абнаа ажьа иҭаку бшьыр, абаӷыр аагәылҵуеит,
абаӷыр бшьыр, амҵ аагәылҵуеит, амҵ бшьыр, сыԥсы убриоуп изыӷроу,
са сԥсоит, – ҳа иԥҳәыс илеиҳәт.
Ауыха аныхәла, аԥҳәыс дҩагылан, ажьагьы лшьит, абаӷыргьы лшьит,
амҵгьы даасын, уигьы лшьит. Лхаҵагь дыԥсит. Иара даныԥсы ашьҭахь
лара уа иҟалҵози, ахьы мацәаз налымӷалҵан, амацәаз лызҭаз иҟны
дааин, еиҭа дырҩагь алаҳәақәа ирықәтәаны уашьҭахьтәи иааит рҭыԥ
аҿы. Иахьааиз аҭаҳмада зҟаны дыҟаз агәараҳа еинҟьаны адунеиан, еиԥш
збахьадаз, ачара ду руит. Аҽа ршьын ахахәыд хыршьит, икнарҳаит,
ачара ду руит. Саргьы ачараҿы сыҟан, ачара ашьҭахь саақәлан абрахь
сааит.
Хьчак ирахә иман ашьха дыҟан. Арахә гәархны хәылбыҽха дааԥсаха
аҭыԥаҿ дааины дыштәоу акәымкәа, дауык даакылсуан. Адауы абри
ахьча дыкны диҵагьежьны диақәԥон. Уаҳа наилымшо ахьча дыркараны,
ицәа дыҭцаны ашарԥазы днеихыҵны дцон, ари иахьакәым, ари
уаҵәакәым – ахьча игәы кыдгылт. Ахьча иашьеиҵбы Мшәылды ҳәа
аҩназацәа дреиуаны аҩны дыҟан. Мшәылды хаҵа ӷәӷәак иакәын, аха
дгаӡан “агаӡа ӷәӷәа” ҳәа ишьҭан.
Ари ахьча зны “ари адауы уысгьы уаҳа ҭыԥ сиҭом, аҩны сцаны
Мшәылды даазгап, иҟало збап” иҳәан, аҩныҟа дааит дызгап ҳәа.
– Уаала аҭыԥахь, сымацара сгәы ҿыӷьуеит, уаха сангәарлалак
ҳаицәажәалап, арахә ахеилсыргогьы акы уаасыцхраап, – ҳәа иеиҳәеит.
– Ибзиоуп, – иҳәан Мшәылды, иашьа дицны дцеит ашьхаҟа.
Ашьха рҭыԥаҿ ианааи, ахьча уысгьы дгәарҵуан, ирахә нҭицан, иман
дцеит. Мшәылды иусқәа ҟаиҵан, дцан, аԥҳәаса иаамҭан, аԥҳәаса
ҟәшәаны иааигеит. Ус ахәларагь ааигәахеит. Ахьча арахә иман дгәарлт.
Арахә еилдыргеит. Рыхш аҭыԥ иқәырҵан, Мшәылды иԥҳәаса ижәын,
иҽҳәаргылан аршьшьра дшаҿыз акәымкәа, адауы даакылсын, ахьча
дыкны иақәԥара далагеит. Ари Мшәылды ибоит, аха агәхьаагь имкит –
асыӡбал аршьшьыга ӡааргыланы аршьышьра даҿуп.
Ус, еибаҟьо аиқәԥара ишаҿыз, Мшәылды исыӡбал ахьиршьышьуаз
иазааигәахеит. Мшәылды дгәааит.
– Ееи, аԥсцәа шәкыдиххаауеит. Уаха ссыӡбал акахьп аха, ауама
шәақәсыршәоит шәҩыџьагьы! – иҳәеит деилашәаны.
“Абна асыӡбал аҿынӡа адауы дсызнаганы асыӡбал сизкарҭәар,
Мшәылды акы сызилыршар здыруада”, ҳәа ааиӡбеит ахьча.
Ус, еиҭах еибаҟьо ишықәыз, Мшәылды еиҭеизааигәахахт. Иара иашьа
игәхьаа икума, асыӡбал ичаԥот!
– Ееи, ссыӡбал кашәҭәара шәыҟоуп! – иҳәахт.
“Ах анааџьыни! Абни абна днаганы дысзагәҭарсыр, нас ԥсгарак соур
ҟаларын!” ҳәа имч зегьы ааизыркәкәаны ахьча ииуалакь, ииҳәалакь
адауы днаганы, Мшәылды исыӡбал дагәыҵаирст. Асыӡбал лхышәҭын,
ахәа инылаҭәеит.
– Аах, шәаргьы саргьхандаз! Ишшәасҳәа-шәасҳәоз, ссыӡбал
кашәҭәеит! Ақәԥара зеиԥшроу сара ишәсырбап! – иҳәан Мшәылды,
адауы дааникылан, диҵасны дҩышьҭиԥаан, ихақәынӡа дҩаганы, аҽыҩҳәа
дахьылаирсыз, адауы иуаҩыбжара аҟынӡа анышә ҩара длыҵашьшь
дцеит.
Ахьча рыцҳагьы “оф гәышьа” иҳәан, иԥсы ааивиган, ақьала иамаз
ашьаршәшәара днықәтәеит.
Аамҭала дыҟан шәарыцаҩ бзиак. Иаргьы иԥҳәысгьы ахшаацәа рыман.
Абри дахьышәарыцоз аҭыԥ Ӡмахгәарҭа ахьӡын. Убра дцуан, аҽақәа
ишьуан, ашьабсҭақәа ишьуан – ашәарах шьны иааигуан.
Дшааиуаз акәымакәан, дажәит – шәысықәса дырҭыст. Шәарацара
дзымцуа дҟалыит. Ани иԥҳәысгьы дажәын, уаҳа лыламкәан дҟәырҭлахха
уыс дыҟан. Аҭаҳмада дахиаз ишәақь ихчаны икнаҳан. Ҽнак зны ишәақь
амацара ихышо, ихдо иалагеит.
– Бара! – иҳәеит.
– Ыы, – лҳәеит.
– Бара абаа, ламыс бымазар мыҩныфк сзыҟаҵ, шәарацара сцоит.
Исшьран иҟоу шәарахк нханы иҟазаап, ари сшәақь иҟанаҵо бымбои, ак
адырот азоуп ас зыҟанаҵо, – иҳәеит.
– Уынан уара хәашабга, уымцахә мыцәааит, иабыкәу уахцо, укаҳот,
умбаӡои! – лҳәазаап.
– Скаҳаргьы, сыԥсыргьы, сымцар зуӡом! – иҳәит.
Ианимыу, имҩаныф ҟаҵаны илҭан, иҿынеихан дцеит.
Хаха-хамш дныҟәон. Ани Ӡмахгәарҭа ҳа иахашьҭаз днеит, ажәытә
дахышәарацоз. Уа џь-дук гылан, ани аџь ду гәаҩан иҟан, абни аџь гәаҩа
дҭалан диалон иара, иҭыԥ убра иҟаҵаны иҟан. Аџьгьы ажәны икәашхан,
ацәа ахабааны, ихкәашааӡа иҟалахьан. Абна ауыха, ажәытә иҭыԥ аҟаны
днеины, аџь гәаҩа дҭалан диеит. Аҽны шьыжьымҭан дҩагылан, ани
дахышәарацалоз аккар данныҵала, ҽацәк, абынҽацә, уаҳа налымшо
иажәӡаны, хәыц ақәӡымкәан, иажәӡаны, иԥсха аккар иҵан. Иара изԥшны,
иара итәны иҟан. Ишәақь аагәыдиҵан, ишьит. Ишьын, иман иҿааихан,
дааин, амни иҭыԥаҟны аха нарсны еиҿыҟьҟьа илхыишьт. Ихшьны
даалгон, данԥшы, амни аџь дызҵатәаз ақәацә гауарба дук ықәтәоуп.
Агауарбажә ажәын, ахәы ақәӡамкәа иҟан. Уыс игәы иаанагыит, “абри
аџьажә кәашгьы, сара аҭаҳмадажәгьы, ани ахәы зхаӡам агауарбажәгьы,
ҳахҩык аҭаҳмадацәа ҳабеиқәшәа иахьа абра?” ҳәа. Абас дхәыцуа
дыштәаз акәымкәа, ашырҳәа илыбаан, аӡмах аҽҭанажьт абни агауарба.
“Абри аӡмах аҽызҭанажьзи, аӡыша иакыма, аԥсаҭахәы цәгьахааит,
иабаца?!” ҳәа зиҳәоз акәымкәа, иҷкәынхан, ичахьшьхан, иҩҭԥрааит.
“Ҟоҳ, аума збоит, шәанаџьалбеит! Ари аӡы хәшәызаап, ари са
исзымдырӡит акәымзар! Абра саргьы сыҽҭасыжьп!” иҳәан, илабашьа
аӡхықәан иларсны, имаҭәақәа нахшьны дынҭалан, жәыхә сықәса
анихыҵуаз еиԥш дыҷкәынхан дыҩҭҟьеит.
Ҳаи ҳәа иеидарақәа аашьҭихын, ихы дақәгәырӷьо, дзаманаха, иҽацә
изышьҭымхӡоз аашьҭикәыцәын, даныҷкәыназ ус имгози, иман
иҿынеихан, зысқәсан еиқәшәаз асқәсан еиԥш дыҷкәынха, аҩны днеит.
Иԥҳәыс дгылан дыԥшот, “даныҷкәыназ еиԥш дызбаҟоу мшәан!?
Иҟаиҵақәо закәи мшәан?!” ҳәа уамашәа дбаны дихәаԥшот.
– Бнеи! Бнеи! – иҳәан, даашьҭикәыцәаан, диман иҿиҩеихан, ани аӡмах
аҟны диман дцеит. Днаган дааилыхны аӡмах дылҭаижьын зуыха дааигаз
ауыхеиԥш дыӡӷабны ларгьы дыҩҭыҵит.
Еиманы рҿаархан, ашьшьыҳәа аҩны иаакылст, рыҷкәынцәа рацкыс
дара ҿаны. Рыҷкәынцәа ҩыџьа ҭаацәан, аҳәсақәа рыман, аиҵбы ԥҳәыс
дааимгацызт. Аҩны дахааиз, аҷкәын аиҵбы дыҟаӡамызт.
– Дад, аҷкәын дабаца? – иҳәан дҵааит аб.
– Ақәаб азна акәац мцада, ажәала изыршуа аҳ иԥҳа имал лыдкыланы
дииҭоит ҳәа иаҳан, убрахь дцеит, – рҳәеит аб иԥацәа еиҳабацәа.
– Ных! Уи абаа иҟаиҵо агьыҟам, са сцоит! – иҳәан, апҟаҩҳәа
иҿынеихан, иԥҳәысгьы дицуп, аҳ иашҭа дынҭалт. Ажәлар еизаны иҟоуп.
– Уа мшыбзиақәа!
– Бзиара убааит! – рҳәит.
– Амни игылоу закәызеи? – дҵаауеит абни ауаҩ инеиз.
– Ари абас-абас ауп исыҟоу. Ақәаб азна акәац гылоуп, амца аҵаӡым,
ажәала изыршыз аҳ иԥҳа имал абжак лыдкыланы дииҭоит. Убас ада
ари адунеи аҟны уаҩы дииҭаӡом,– рҳәеит ауаа игылаз.
– Уи мариоуп, уи са иҟасҵоит! – иҳәеит.
Ари аҳ иҟаны аҳҭырԥарцәа цан адырра ҟарҵеит:
– Абас ауп, уамак дааит, “са исылшоит ақәаб аршра” ҳәа абас иҳәеит,
азин иаҳҭоо? – анырҳәа, “азин ишәҭ, иршааит!” иҳәеит.
Азин анирҭа, ани шәи ҩынҩажәа шықәса ихымҵуази, даазықәшәахьаз
сибакәу зегьы иҳәауа, дзынҟьахьаз, дзынԥахьаз ҳәуа, бжак иҳәахьан
акәымкәа, ақәаб шьҭыԥуа ашра иалагеит агәара ҳәа. Ақәаб шуа, иажәа
ҳәаны данаалга, акәац жәны иааҭыргеит. Аҳ иҟаны инаргеит акәац.
– Абри ажәра агзар гәаҭ. Абри абни иоуп изыршы ажәала!
Уанаџьалбеит, ауама ҟаиҵит! – рҳәан, ауаа рнапы еинырҟьан,
дышьҭырхит.
– Уыс акәзар, сара сажәа сеижьом! Исҳәаз сҳәит! Сыԥҳа иара дитәуп!
Абаа ҵәца дыҩнакуп, длыбааган дишәҭ! Са смал абжакы убрыгь наган
ирышәҭ! – иҳәан аҳ, дааины асоф даақәгылт.
Асоф аҵҟа иҷкәын диваргыланы дгылоуп аб. Иара иаҵкьыс деиӷьуп,
аҷкәын замана, мрашәа дыԥхеи-ԥхеиуа.
– Аҳ ухаҵкы сцеит, сара сыԥҳәыс абри лоуп, дзеиԥшроугьы иубо
ауп. Абри сыҷкәын дисҭоит. Дысҭацоуп сара иахьарнахыс. Сыҷкәын
уаргьы дуҷкәыноуп. Уԥҳа са дысҭацазааит, иҟалозар! – иҳәеит аҷкәын
иаб.
– Бзиоуп! – иҳәан аҳ, иԥҳа аҭаҳмада иҷкәын дииҭеит имал абжак
надкыланы. Аб хҩык аԥацәа иман, анцәа ишиҳәара дыҟан, аҳ ԥа
димаӡамызт, иҷкәын аҳ иҟан дааныжьны длықәланы аҩныҟа дцеит.
Дыҟан нхыҩ бзиак. Иман быжьҩык аԥацәеи ԥҳаки. Анхаҩ иҷкәынцәа
иманы ныҟәара дцалон.
Зны иҷкәынцәа иманы ныҟәара дышцалац ддәықәлеит, аха ԥыҭк
ианынаскьа, ак шырхашҭыз ргәалашәеит. Ирхашҭыз аагаразы ари
анхаҩы иҷкәын еиҵба аҩныҟа дырхынҳәны ддәықәиҵеит. Уи аҷкәын аҩны
дахьааиз, ҩажәаҩык асасцәа стол иахатәаны ибеит. Егьи ари аҷкәын
иан дкаҳԥызаарын, лхаҵеи лыҷкәынцәеи ныҟәара ианцалакь, лара
ахацәа лыҿцаауазаарын. Уажә лыҷкәын еиҵба данааи, асасцәа аԥсшәа
аареиҳәеит, дзыгьыжьызгьы иан иналеиҳәеит.
Иан лыҷкәын дгьыжьны дахьааиз лцәымӷхеит, аха иҟалҵоз. Нас
даалаган анҭ ахацәа “ҵәыцак иркны, шәызагьы ҿаҵак-ҿаҵак наишәыркы
ахәшә аҭан, мамзар схаҵеи егьырҭ сыҷкәынцәеи шәаргьы саргьы
ҳаршьыртәы иҟаиҵоит” лҳәеит. Анҭ ахацәа ишылҳәаз иагьыҟарҵеит.
Афатә ахәшә алаҵаны ирҭеит. Аха иара дҟәыӷамзи, афатә ирҭаз
имфаӡакәа иҵәахит. Иашьцәеи иаби дрышьҭалеит. “Ари дымԥсыр ҟалап,
мықәшәатәык иоуп” лҳәан иан, анҭ ахацәа ишьҭалҵеит. Дыццакны
дышнеиуаз, хьчак амца дыҽҳәатәаны жьак шиӡуаз ибеит. Ани ахьча
даннааидгыла, ус иеиҳәеит:
– Аа, абааԥсы, џьоукы уршьразы абас иушьҭаланы иаауеит, уҽыҵәах,
мамзар уршьуеит.
– Ҳаи, сабацари, сабацари? – иҳәеит ахьча ҵабыргыз џьышьа.
– Ҳамаҭәақәа ҳаԥсахып, уара уҽыҵәах! – иҳәеит аҷкәын.
Аҷкәын имаҭәақәа ахьча ишәиҵеит, ахьча имаҭәақәа аҷкәын
ишәиҵеит. Ахьча иҽиҵәахит, аҷкәын днеин ажьа ӡуа амца дааҽҳәатәеит.
Ус анҭ ахацәагьы ишьҭаланы иаакылсит.
– Абра аӡә диасны дцон, дубазар? – ҳәа иазҵааит.
– Уаҩ дсымбеит, – иҳәеит аҷкәын.
– Ани иуӡуа закәызеи? – рҳәеит.
– Ари жьоуп, – иҳәеит.
– Иаҳҿаҵа! – рҳәеит.
– Ибзиоуп, – иҳәан, ажьа ажьы изгашаз ахәшә ахьшьны ириҭеит.
Арҭ ажәаҩаҩык ахацәа ажьа ажьы анырфа, рызагьы инықәчқьаҭар ицеит.
Анхаҩ бзиа иҷкәын Хәыхәа (Хәыхәа ихьӡын иара) иаби иашьцәеи
даарыхьӡан, иҟалақәаз акагьы реимҳәаӡакәа еиманы идәықәлеит.
“Унзырхазеи?” ҳәа иазҵааит, аха иара “ус баша сынхеит”, ҳәа реиҳәет.
Арҭ ныҟәаратәи ихынҳәны рыҩны ианааи, ран дычмазаҩны дышьҭан.
Ибыхьзеи ҳәа илхалт, аха Хәыхәа лааигәарагьы дымнеит. Ари иан
лааигәарагьы дахьымнеиз, лыгәхьаагьы ахьимкыз иаби иашьцәеи
иџьаршьеит. “Ҳан дычмазаҩны дышьҭоуп, уара лааигәара ушԥамнеиуа?”
ҳәа дыхҭаркит. “Шәызагьы шәылхоуп нас, са сзы егьаурым” иҳәеит.
– Нас ибҭахузеи, ибыхәшәузеи? – ҳәа ианлазҵаа:
– Сара исыхәо аҟаҵара цәгьоуп. – лҳәеит. “Изакәызеи уеизгьы” ҳәа
даныхҭаркӡа, “Хәыхәа дышьны, игәи игәаҵәеи сҿашәҵар, сеиқәхоит”
лҳәеит.
Иашьцәеи иаби ари анраҳа, рызагьы рылахь еиқәҵаны итәеит. Хәыхәа
“ишәыхьзеи, шәылахь зеиқәузеи?” ҳәа икит, аха рылахь зеиқәыз
рымҳәеит. Акраамҭа иамҳәаӡакәа иҟан, аха аҵыхәтәан иарҳәеит ран
исыхәарҭоуп ҳәа илҳәаз иара игәи игәаҵәеи шракәыз.
– Ус акәзар, шәааишь арахь! – иҳәан, Хәыхәа иаби иашьцәеи дәылган
иҟалақәаз, дгьыжьны аҩны данааи иибаз, иаҳаз, дзықәшәақәаз зегьы
реиҳәеит, “Ҳан сызхылшьаауагьы абри ауп” иҳәеит. Нас даалаган,
ласбак иман, аласба ишьын, “абри агәи агәаҵәеи сан илзыжәга, абри
ауп быхәшә ҳәа лашәҳәа. Сара сцоит, уаҳа аҩныҟа сааӡом” иҳәеит.
Уи акәын, Хәыхәа аҩны кажьны дцеит. Акраамҭа дныҟәон, дышнеиуаз
дәы ԥшӡак ибеит. Уи адәы агәҭаны ҩны ԥшӡак гылан. Аха уи адәы агәҭан
аҩны ԥшӡа ԥенџьырк, ма шәык џьара иаҿамызт. Хәыхәа уи уамашәа
ибан, аҩны дакәшо далагеит џьара кылҳарак абасыԥшаари ҳәа. Ииулакь
аҭӡамц џьара иаакылиҵәан, аҩны дыҩнаԥшит. Аҩны дыҩнаԥшызар,
ҽыхәаки, ҽызки, ҽеиқәаки аџыр иахагыланы ифо абри аҩны ишыҩнагылаз
ибоит.
Аҽқәа Хәыхәа данырба, ус рҳәеит:
– Ҳара абра ус ҳаҟоуп, фатәыс иҳамоугьы џыруп. Уажәшьҭарнахыс
умаҵ аауеит. Ҳҵыхәеи ҳаԥрыцәқәеи ирылхны х-хәыцк га. Ҳануҭаххалакь,
иуҭаху (ахәа акә, аз акә, аиқәа акә) ахәыц анаацәыругалакь, уара
уахьыҟоу ҳнеиуеит, иуҭахугьы узыҟаҳҵоит, ҳарма лымҳақәа ушьаҵақәа
ҭоуп, ҳарӷьа лымҳақәа умаҭәақәа ҭоуп.
– Ибзиоуп, азамана, – иҳәеит Хәыхәа.
Убри адәыԥшӡара анаӡараҿы аҳ дынхон. Хәыхәа днеит абни адәы
ааигәара. Аҳ ирахә хьчаҩыс дидикылт. Аҳ хҩык аԥҳацәа иман. Аҳ
иԥҳацәа рхаҵацара аамҭа анааи, иԥҳацәа ус реиҳәет:
– Шәарҭ шәыцыԥхьаӡа ҵәак-ҵәак шәысҭоит, уаҵәы ажәлар зегьы
еизызгоит. Шәара ишәҭаху далхны аҵәа игәыдшәҵа, дасу аҵәа
згәыдшәҵо, убри шәисҭоит.
Аҳ иԥҳацәа ҵәак-ҵәак риҭеит. Адырҩаҽны ажәлар еизигеит.
Хәыхәа ирахә ангәарихлак, рҭыԥ ианықәиҵалакь ашьҭахь, иҽ хәыцқәа
аацәыригон, аҽы анааилакь, арма лымҳа ишьаҵа ҭихуан, арӷьа лымҳа
имаҭәа ҭихуан, иҽеилеиҳәон-иҽеилеицон, дыумаха даақәгылон. Иҽы
дақәтәан ирхәмаруан. Ари аҳ иԥҳа еиҵбы дылбалозаарын, дылгәаԥхеит.
Аҳ ианиҳәаз аҽны иара деихьыжә-еикәыжә ауаа дахьрылагылаз лҵәа
игәыдылҵан, ԥҳәысс диццеит.
Аҳ иԥҳа еиҵба ахьча дахьалылхыз иҭахӡагәышьамызт, аха иҟаиҵоз,
иажәа ииҳәахьаз акәын. Агьырҭ иԥҳацәа ҩыџьа иалырхыз аҳ игәаԥхеит,
инирхеит-инирҵит. Хәыхәа иԥҳәыси иареи нхарҭас аҽҭра риҭеит.
Аҳ иԥҳа аҵәыуара далагеит: “Ас уҟаӡамызт, ани аҽқәа урықәтәаны
ианурхәмаруаз” ҳәа Хәыхәа дыхҭалкит. Аха иара иҽынахга-аахго
дцәажәон.
Ус ишыҟаз акәымкәа, аҳ игәы бааԥсхан, аԥсра далагеит. “Хәарҭас
иумоузеи?” ҳәа ианиазҵаа, “аҵыс ахш сыхәоит ишәзыԥшаауазар” иҳәеит.
Анҭ имаҳәцәа аиҳабацәа (иоумаӡаз иара итәала) ишьҭит “аҵыс ахш
аажәга!” ҳәа раҳәаны. Урҭ анца, Хәыхәа иԥҳәыс дылкит уаргьы уца ҳәа.
Хәыхәа “ҽык сырҭар, саргьы сцап” иҳәан, аҳ ишҟа ауаҩы дишьҭит.
Ҽанажә еимгәак, амгәацәа саара ишьҭаҳәазо изааишьҭит аҳ, убри
дақәтәаны дцааит ҳәа.
Хәыхәа агәхьаа мкыкәа аҽанажә дақәтәан иҿынаихеит. Ари аҽанажә
амгәацәа кылышьшь дақәтәаны дахьцоз, дызбоз ауаа ихыччо иалагеит
“ари данца, иааимго иҟоузеи!” ҳәа.
Ԥыҭк данынасакьа, иҽанажә ааныжьны, ирашьқәа руак ахәыц
анаацәырига, арашь иара иҟны иаакылсын, дҩақәтәан иҿынеихеит. Аҵыс
ахш ахьыҟаз даннеи, егьырҭ амаҳәцәа уа иҟан, аха аҵыс ахш рызҭодаз?
Иара усгьы ирашь дахьнанамгоз ҭыԥ ыҟаӡамызт. Афырҳәа иҿынеихан
аҵыс ахш ахьыҟаз иааԥшааны, имны имаҳәылацәа рҿы дааит. Нас
“шәара шәызусҭада, шәабатәиқәоу, шәзышьҭоузеи!” ҳәа дразҵааит.
– Ҳабхәа дычмазаҩуп, аҵыс ахш ада хәарҭа сымам ҳәа ҳаиҳәан,
ҳааит, аха аҵыс ахш ҳзыԥшаауам, – рҳәеит. (Ари дызусҭоу егьиу ҳәа
акры рдыруа иҟоума!).
– Аҵыс ахш сара ишәысҭоит, шәыбӷақәа адамыӷа раасырхар шәуазар,
– иҳәеит Хәыхәа.
Дара ақәшаҳаҭхан, рыбӷақәа адамыӷа рааирхан, аҵыс ахш риҭеит.
Аҵыс ахш рыманы аҩны иааин, рабхәа идыржәын, ичымазара даалгеит.
Даныбзиаха, имаҳәцәа (анҭ аҩыџьа) ачара рзиуит. Убри аамҭазы Хәыхәа
иҽанажә дақәтәаны дмида-гәидаха даакылсит, ауаа аҟыр-ҟырҳәа
ихыччо, ркьатеиах ԥҵәо, агәар дҭалт. Ачара ахьыруаз даннеи, егьырҭ
амаҳәцәа дрыдтәалт. Нас “аҵәца сшәыркы, ажәак сҳәар сҭахуп”, –
иҳәеит.
– Иуҳәаран иҟоузеи, ҳәатәыс иумоузеи уара? – ҳәа ихыччо иалагеит.
– Исҳәо сара издыруеит, – иҳәан, анҭ амаҳәцәа аҩыџьа дразҵаауа
далагеит, – иабаажәгеи ари аҵыс ахш, ишәызҭада, ишәызҭаз
ишәеиҳәазеи? – ҳәа дразҵааит.
Амаҳәцәа иахьтәаз иԥсит, акагьы рзымҳәо иҟалеит.
Нас иара даалаган иҟалаз зегьы шыҟалаз еиҭеиҳәеит. Ирашьқәа руак
даԥхьан, доумаха даақәгылт.
Аҳ ари зегьы аниаҳа, егьырҭ имаҳәцәа аҽҭрахьы икацаны, иара иҭыԥ
Хәыхәа ииҭан аҳас дҟаиҵеит.
Ҽнак иҽааибиҭан ирашьқәа акы дҩақәтәан иҭаацәа рахь дцеит.
Иаҳәшьа “сашьа дышәшьит” ҳәа егьырҭ лашьцәа иралҳәан, лхы
лгәахшәараха ашәы лышәҵаны дтәан.
Хәыхәа дызусҭаз, дзықәтәаз, дзакәхаз иан иламҳәаӡакәа иаби
иашьцәеи дзыниақәаз реиҳәеит. Иан “Хәыхәа ҳәа ҷкәынак дсыман
уԥшаиеиԥшу!” ҳәа диҿаԥшуан, аха иара акагьы леимҳәаӡеит.
Аҩӡба Рабаџь ҳәа дыҟан. Даара аҭаацәара бзиа иман. Иҭаацәа аԥсра
леи иларылалан, иара иҷыдарахаз зегьы ԥсит. Ихы игәы ахшәан, арахә
дрыцылт, “ахра саҿалар, сышԥамԥсри” иҳәан хьчара дцеит. Дахнеиз,
ашәарыцара далагеит, џьара ихы мшаҭакәа иқәаҵараны дыҵаланы
дшааиуаз, ӡаҩа дук аҿы даахалт. Абра сыԥсысшьап иҳәан, абни аӡаҩа
ахықәан даатәеит аӡы дҭаԥшуа.
Убра дыштәаз акәымкәа, ҵла хҩаак аӡаҩа иҭагылан, лаҳәа еиқәаҵәак
ааин, амни аҵла хҩаа иқәтәеит. Нас алаҳәа лалбаан, абни аӡаҩа
аҽылҭнашьын, аҽакәабеит, аҽакәабан илашәшәӡа ишкәакәаӡа иҩҭыҵт.
Исыхьуа збап, абни аӡы иҭалан аҽҭнашьын, аҽеиҭанакит, иҳәан
Рабаџь иҽааилихын, аӡаҩа дааҭалан иҽикәабеит, даара дыӡӷаб бзианы,
ԥҳәыс маҭәала деилаҳәаны дыҩҭыҵт. Уаҳа дабацуаз икәацгьы-имацгьы
акымзарак шьҭымхкәа аҭыԥ аҿы дааит. Аҭыԥаҿ дахьааиз, ари Рабаџь
иакәу иалырдыраауеи, аҭыԥҳа цқьа лоуп уажәшьҭа, “бзиала баабеит,
бааи арахь” рҳәан, дларган пату лықәырҵеит.
Ԥыҭрак ашьҭахь “бабатәиу, бабантәиаауеи, бабацо?” ҳәа ианлазҵаа,
“сахьатәиу сыздырӡом” лҳәеит. Ари ихы идыруеит уасҟа заманалагьы,
аха иҳәом, аҳәара дақәиҭымхт умбо!
Мчыбжьык лхыҵт, уа дыҟоуп.
Илеицәажәа-ҩеицәажәақәан, аҭыԥ аҿы иҟаз ахьшьцәа реиҳабы ԥҳәыс
дааимгацызт, “абри аӡӷаб уара дудкыл” ҳәа иарҳәеит.
Ари аӡӷаб ахьча еиҳабы ԥҳәысс дааихәт. Иҩныҟа уаҩ дааишьҭит аҭаца
дҳаманы ҳнеиуеит, ԥҳәыс дааигеит ҳәа, чара руит, аамҭа цеит, ари ара
хҩык ахацәарԥар лхылҵит. Ахҩык лааӡеит.
Ҽнак лхаҵа ус иалҳәеит:
– Уара ҩаԥхьаӡа сахьуқәшәаз, сахьубазгьы уа акәын, зны ашьха
сугарауазеи.
Ари лхы лдыруеит, аха аҳәара дақәиҭым.
– Ибзиоуп! – иҳәан, иԥҳәыс диманы ашьха дцеит.
Ҽнак ахьшьцәа анеимыҵ егьи ашьҭахь, ани аӡаҩаҿы длеин
лҽылкәабеит. Лҽанылкәаба, дҽанцқьаха дыҩҭыҵт. Дҽанхан даныҟала,
дшааиуаз ауахьад дыҩрылалт, ақьақәа ианаба, иавымст. Убра иҽанны
ауахьад иахьрылаз х-лашак ахылҵт. Ани ахьча иԥҳәыс дыӡит ҳәа
дыҟоуп. Иԥҳәыс дшыӡыз ала иҩныҟа иааицҳаит. Ани Рабаџь хышықәса
дҽанны дыҟан. Хышықәса анааҵ, ашьха ауахьад анҩеи, деиҭанеин, аӡы
дылҭалан, иҽикәабеит. Ажәытә дшыҟаз еиԥш дышхаҵаз, Рабаџь иакәхан
дыҩҭыҵт. Имаҭәа иҩыҭәа зегьы аԥхьаӡа данынҭалоз еиԥш еиқәышәшәа
ишьҭан, иҭаҭынжәгаҵәҟьа ҿымцәаацызт, уа ахаҳә иахьықәиҵаз иқәын.
Аҳак дыҟазаарын, хҩык аԥҳацәа иман. Мцада, ажәала акәац зжәуа
сыԥҳацәа исҭоит ҳәа ажәлар ирылеиҳәазаап, мызкы аахыс ауаа еизаны
арԥарцәа бзиақәа ақәаб иахагыланы ажәа рҳәоит, аха аӡәгьы измыршит.
– Ажәа сышәҭ, саргьы сцәажәоит! – иҳәан Рабаџь дынкылст ара
иҟақәаз дазҵааны ианеиликаа ашьҭахь.
– Ҳаи, уара, аччиа закә ажәоузеи иуҳәо! – рҳәан, днармышьҭырц
иалагеит. Аха аҵыхәтәан ианимуӡа, аҳ илымҳаҟынӡа инаргеит, аҳ ихаҭа
азин ииҭан, ақәаб длахагылан ацәажәара далагеит. Аԥасантә аԥсрақәа
дзықәшәаз инадыркны, дзықәшәахьаз, ихигахьаз аҳәара даналага, акәац
зҭаз аӡы агәараҳәа ашра иалагеит. Иажәагь даалган днадҵит, “акәацгьы
уажәшьҭа ижәит” иҳәеит.
Ари ас ажәала акәац анижә, аҳ иӡӷабцәа ахҩыкгьы ирҭеит, аӡӷабцәа
иган, ани дыӡӷаб бзианы даныҟаз ихшаз иԥацәа ириҭеит, ани дҽан бзианы
даныҟаз ихшаз алашақәа иҷкәынцәа рықәиртәеит. Абас адырҩагь
иҭыԥаҿ даанхеит.
Дали Ҵабали ирҭаз Амаршьанқәа ԥҳа заҵәык дрыман. Уи аҵәца баа
дҭакны дныҟәыргон. Урҭ рыԥҳа адуҳа лықәҟаҵаны ирыман “ажәала ақәаб
азна аӡы зыршуа ида уаҩы дызиаҳамҭара” ҳәа.
Дали Ҵабали ирҭатәаз Амаршьанқәа нхаҩ бзиак дрыцныҟәалон; уи
иажәрахь даннеи, азаҭ иҭаны аҩныҟа дрышьҭит.
Анхаҩы аҩны даннеи, ҽнак шьыбжьон днықәиан дшыԥшуаз, ишәақь
ахькнаҳаз амацара, ҷақ-сақ арган иҩхашало, ҷақ-сақ арган илбаауа
иалагеит. Ус хынтә ихашалеит, хынтә илбааит.
– Уа бара, бара! – иҳәан , анхаҩы иԥҳәыс ибжьы нлықәиргеит.
– Аау, ара сыҟоуп, иуҭахузеи? – лҳәеит иԥҳәыс.
– Банаџьалбеит, сшәақь ахькнаҳаз ҷақ-сақҳәа ихашало, ҷақ-сақ арган
илбаауа хынтә ихашалеит, хынтә илбааит, хәажәқәак сзыҟаҵа, абри
акы иазҳәоуп, изызҳәоу ԥысшәароуп, сеимаақәагьы ныԥсаарнҵеишь, –
иҳәеит аҭаҳмада.
– Ибзиоуп, иҟасҵап, аха уара аныҟәара улшо уҟоума, агәара
узықәҵуамеи! – лҳәан, аҭакәажә дааихыччашәа луит. Нас дныгҿалан
хәажәқәак изыҟалҵан, иеимаақәагьы рԥсааны инаганы илҭеит.
Аҭаҳмада иҽааилеиҳәан, имҩаныф аашьҭихын, ишәақь ихәда
иныхшьны, шәарацара ддәықәлеит. Дшәарацо дышнеиуаз, бӷабк аҿыџь
(аҳаԥ хәыҷы) ишаҿатәаз ибан, деихсын ишьит. Аҭаҳмада абӷаб иишьыз
аҿы даннеи, иҳәынтаԥсӡа хәы ақәӡамкәа иҟан, ахәы каԥсахьан,
убриаҟара иажәхьан.
Ашәарыцаҩ иишьыз агәи агәаҵәеи ҭыхны, мцак ааиқәҵаны, иӡны
исфоит ҳәа длатәоны еиԥш, данԥшы, иааигәара џьы хыжәжәарак,
уарбажә мҵәыжәҩа еилхак, уарбажә ажәкы шықәтәаз ибеит.
– Ҳаи, абни акы иазҳәоуп, даҽакы сауазар здыруада, – иҳәан, ишәақь
ааиҵаҵаны ианнақәик, ауарбажә лалыҩрын, аџь ашьапахьы аҿыланахеит.
Ауарбажә самеихсӡакәа ишбакаҳауа иҳәан, ашәарацаҩ аџь ахьгылаз
ахь иҿынеихеит. Аџь даназааигәаха, дыԥшызар, аџь ӡиак иалагылоуп,
ани ауарбажә дзеихсуазгьы ихьшьҵаха уахьынтә иааҭыԥрааит.
– Ҳаи, абихәацт! Абри закәызеи? Абри акы иазҳәахап, саргьы сҭаланы
сҽыскәабапи, иҟало збап, – иҳәан, аҭаҳмада аӡы дынҭалан иҽыкәабаны
данааҭыҵ, здаҟам ԥҳәызба ссирха дааҟалеит. Ашырҳәа аккар дыҵаланы
дышнеиуаз, аҳак иԥа дшәарыцо дышнеиуаз дааиқәшәеит.
– Бабацо, бабаҟаз, бызусҭада? – длызҵааит аҳ иԥа.
– Абрахь џьара сыҟан саауеит, – иҳәеит, уажәы иԥҳәызбоу аҭаҳмада.
Аҳ иԥа аԥҳәызба дигәаԥхан, длацәажәан, ԥҳәысс бызгоит иҳәан,
дхыхны, аҩныҟа диманы аҩныҟа дцеит. Аҩны дахьнеиз чара иуит, жәра
иуит.
Аҳ иԥа иааигаз аԥҳәыс хышықәса дыҟан, хҩык аԥацәа лыхшаит,
илааӡеит.
Абри абас ишбаҟала ҳәа аҳ иԥҳәыс ианагь хәыцырҭас илыман. Ҽнак
ус лыӡбоит “иҟало збап, дырҩегьых абни аӡиаҿы сцаны сҽыскәабахпи”
ҳәа.
Ишылӡбаз аиԥш, лҿыналхан аӡиаҿы дцеит. Аӡы дынҭаланы
лҽыкәабаны данааҭыҵ, зеиԥшыҟам ҽан еиқәак лакәхан дыҩҭыҵит.
Иарабеи, ҭоб мысҭаафыр, сзықәшәазеи, ауаҩ гәы сыманы арахь
сыҽны сышбаҟалеи иҳәан, аккар дыҵаланы иҿынеихеит. Уахьихәаԥшуа
дҽын, арахь уаҩԥсхәыцран имаз, игәы зегьы еилнаргон. Ус амҩа
дықәланы дшааиуаз, Аԥсныҟа дкылсит.
Аԥсны дахьааиз, ԥахьа ԥҳәысс дызмаз аҳ иԥа иуахьад шеидицалоз
даарылашәеит. Ҽан заманак ҟьаланы сыҽқәа ирыланагалеит иҳәан, аҳ
иԥа аҽан иуахьад ирылаҵаны аҩныҟа иааицеит.
Аҭаҳмада дҽанха ауахьад дрылан хышықәса, х-ҽабак ирин иааӡеит.
Ҽнак аҭаҳмада-ҽан длатәан, игәы дҭахәыцит: “Иарабеи џьушьҭ, абри
шбаҟалеи? Зны сҭаҳмадан, нас сыԥҳәызбахеит, ашьҭахь сҽанхеит.
Сцахпи дырҩагьых аӡаҿы!” иҳәан, иҿынеихан, аӡиаҿы деиҭанеихт. Уа
днеины, аӡы дынҭалан иҽыкәабаны данааҭыҵ, ԥаса дшыҟаз аиԥш
дҭаҳмадаха даиҭааҟалахт.
– Иа аллаҳ иџьшьоуп, аԥаса сшыҟаз сҟалеит! – иҳәеит аҭаҳмада,
дгәырӷьаҵәа.
Аҭаҳмада иҿынеихан имаҭәақәа ахьышьҭаз даннеи, илабашьа
хыжәжәараӡа, ишәақь еиқәжьакца, иуапа ттаны ишыҟаз даарықәшәеит.
Имаҭәақәа аашьҭихын, иҿынеихан дышнеиуаз акәымкәа, ӡырҩаш дук
дныҽԥынгылеит. Аӡы дууп, дҭалар, дагар ҳәа дшәоит. Ус дшыԥшыз
акәымкәа, аҳ иԥа ԥҳәысс данимаз, ԥыхьа ихылҵыз иԥа, данҽаныз ԥыхьа
ирииз алаша дақәтәаны, аӡы дааҽԥынгылеит. Аҭаҳмада ани нахьхьынтә
даниба нахысгьы дидырит, аха иҽауиирдырхоз.
– Дад, аӡы сыругондаз, ҭаҳмадак соуп, аӡы сзыруам умбои, – иҳәеит
аҭаҳмада.
– Аӡы уабарзго, Дали Ҵабали ирҭатәо Амаршьанқәа рҭыԥҳа ажьыжәга
қәаб ажәала изыршуа дирҭоит, уахь сцоит, сыццакуеит, усзыргом, –
иҳәан, аҽыуаҩ иҽы даасын, аӡы дынҭалан, аҭаҳмада дырымгаӡакәа,
иара дырны дцеит.
Уи данца, дишьҭаланы дааит уи иашьҭахь ихылҵыз иԥа, уи ашьҭахь
ирииз аҽы дақәтәаны. Аҭаҳмада урҭгьы идырит.
– Дад, аӡы сыругандаз, шьапыла сҭалар сзыррым, ҭаҳмадак соуп, –
иҳәахит аҭаҳмада.
– Уара аӡы ургаха змада, Дали Ҵабали ирҭанхо Амаршьанқәа рыԥҳа
заҵә ажәала ақәаб зыршуа дирҭоит, ажәлар еизаны иеидтәалоуп, уахь
сыццакуеит, уара уаха сымам, – иҳәан уигьы, иҽы даасын, аӡы дынҭалан,
аҭаҳмада дырымгакәа дцеит.
Урҭ рышьҭахь аҭаҳмада аҟәара дшықәгылаз, данԥшы, ашьҭахь ихылҵыз
иԥа еиҵбы, ашьҭахь ирииз алаша дақәтәан, апҟаҩҳәа дасны аӡы
дааҽԥынгылеит. Урҭгьы аҭаҳмада идырит.
– Дад, аӡы сыругондаз, – аниҳәа аҭаҳмада, аҽыуаҩ ашырҳәа
дылҽыжәԥан, аҭаҳмада дыҩҽыжәҵаны дааиҽхьнылан, аӡы дыриган,
днаскьаганы днаиргылеит.
– Иҵегь унаскьазгон, аха иахьа Дали Ҵабали ирҭоу Амаршьанқәа рҭыԥҳа
ажәала ақәаб зыршуа дирҭоит ҳәа рыларҳәан, ажәлар рыдеизаланы
итәоуп, аӡәаӡәала ақәаб иахагыланы ажәа аҳәара иаҿуп, саргьы убрахь
сцоит, сыццакуеит, – иҳәан аҷкәын, дыҩҽыжәланы дцеит. Аҭаҳмадагьы
дхыгә-хыгәуа дынишьҭалан, уахь дцеит.
Хәылԥазы Амаршьанқәа рҿы ажәлар еилақь итәаны, ақәаб ажәала
иҳаршуеит ҳәа ишырзыӡырҩуаз, аҭаҳмада агәара дынҭалеит. Уа дахьнеиз,
ахцәхәыц раҟара ауаа еизаны иҟоуп, рыгәҭаны жьрыжә қәаб дуӡӡак азна
аӡы ҟаҵаны игылоуп, арахь амца аҵаӡам, амҿы аҵам, иаақәшәалак
ажәаҳәара иаҿуп, ажәала ақәаб ҳзыршуазар ҳәа.
Аҭаҳмада дааԥсаха дыҟамзи, иԥсы анишьа, ус иҳәеит:
– Дад, иҟалозар азин сышәҭ, саргьы ажәабжьк здыруеит, исҳәар сҭахуп,
уи ари ақәаб аршып ҳәа акәӡам, аха ус ажәлар ираҳар сҭахуп, – ҳәа.
– Ибзиоуп, ажәа умоуп, дад, иҳәа, – анырҳәа, аҭаҳмада иажәа
дналагеит:
– Дадраа, сара анкьа санарԥысыз, акыр сылшаратәа саныҟаз, Дали
Ҵабали ирҭанхо Амаршьанқәа сныҟәыргалон, срыцныҟәон. Ашьҭахь,
санажә, исылымшо саныҟала, Маршьанаа азаҭ сыҭаны соурышьҭын,
аҩныҟа сцеит. Ҽнак ашьыбжьон аҩны сықәианы сыԥсы шысшьоз, сшәақь
ахькнаҳаз ҷақ-ҷақҳәа ихашалауа, ҷак-ҷақҳәа илбаауа убас хынтә ихалеит,
хынтә илбааит. Ҳаи, анаџьалбеит, ари акы иазҳәахап аасгәахәын, изызҳәоу
еилысымкаакәа, сҳәан, сҭакәажә сыбжьы нлықәсырган, абас ауп иҟала
хәажәқәак сзыҟаҵеишь. Абри акы иазҳәоуп еилыскаароуп анысҳәа, уи
хәажәқәак сзыҟалҵан, сҩагыланы сҽааилаҳәаны, сымҩаныф аашьҭыхны,
сшәақь, абри сшәақь, сыхәда инхышьны сынҭыҵит.
Даара акыр сныҟәахьаны, сышнеиуаз бӷаб мажәроук хәы зықәӡамыз
џьара ишаҿатәаз збан, саихсын исшьит. Исшьыз агәи агәаҵәеи ааҭыхны,
зны исфоит ҳәа слатәоны, санԥшы, сааигәара џьы хыжәжәара дук гылан.
Уи аџь ақәцәаны иқәтәан уарбажә мажәроу дук, зымҵәыжәҩақәа еилха
иҟаз.
Ҳаи, анаџьалбеит, даҽак соураны иҟазаап, сҳәан, саихсуеит ҳәа
ианнақәыск, иббаӡа илалыҩрын аџь ашьапахьы иҭалеит.
Иараби џьушьҭ, самеихсӡакәа ишԥалыҩри, иҟалазеи ҳәа сҩагыланы
аџь ааигәара снеизар, аџь ӡиа дуӡӡак иалагылоуп. Санԥшы, сзеихсып
ҳәа сгәы иҭаз ауарбажә, хьшьыцбаха аӡы иааҭыԥрааит.
Иа, аллаҳ ҳрыцҳашьа, абри закәызеи? Абри аӡы акы иалаҟамкәа
иҟам, сҭаланы сҽыскәабапи сҳәан, аӡы сынҭаланы, сҽыкәабаны
санааҭыҵ, здаҟам ԥҳәызба ԥшӡаха сааҭыҵит. Иҟасҵахуаз, аккар
сыҵаланы сышнеиуаз аҳак иԥа даасықәшәан, ԥҳәысс сиган, хышықәса
симан, хҩык аԥацәа сыхшан, исааӡеит.
Ус сшыҟаз, ҽнак сҿынасхан, абри аӡиаҿы снеины сҽыкәабаны
санааҭыҵх, зеиӷьаҟам ҽанха сааҟалеит, аха сгәы аҟәышра сымоуп.
Сҿынасхан сышнеиуаз, ԥҳәысс сызмаз иуахьад шеидицалоз
саарылашәан, хышықәса сыҟан, х-лашак срин, исааӡеит.
Уи ашьҭахь, сгәы аҟәышра сымамзи, сҿынасхан, ани аӡиаҿы снеихын,
сынҭаланы, сҽыкәабаны санааҭыҵх, сша еиҭашаны, ԥаса сшыҟаз аиԥш
сҭаҳмаданы сааҟалеит.
Сымаҭәақәа ахьышьҭаз снеин, рцыжәхақәа аашьҭысхын, изулак
Аԥсныҟа скылсын сшааиуаз, ӡырҩаш дук сааҽԥынгылеит. Аӡырҩаш
шьапыла уаҩ дыруа иҟамызт, аҟәара саақәтәеит. Сышԥшыз акәымкәа,
аҳ иԥа санимаз раԥхьа исхылҵыз сԥа, раԥхьа исриз алаша дақәтәаны
даасыдгылеит, сара дыздыруеит, иара сиздыруам.
– Дад, аӡы сыругандаз, – анысҳәа, – сыццакуеит, Дали Ҵабали ирҭоу
Амаршьанқәа рҭыԥҳа ажәала ақәаб зыршуа дирҭоит, уахь сцоит,
сыццакуеит усзыргом, – иҳәан, сырымгакәа арахь дааит, абар абри иоуп,
– ҳәа инапы аныниқәик, ақәаб иҭаз аӡы аилашра аҽыназнакит. Абри
ажәлар зегьы иааџьаршьеит.
– Уи дниасны данца, уи иашьҭахь исхылҵыз, уи ашьҭахь исриз аҽы
дақәтәаны даасыдгылеит.
– Дад, аӡы сырга, – анысҳәа, иеиҳабы ииҳәаз ҳәаны, сырымгакәа
даақәланы арахь дааит. Уигьы абри иоуп, – ҳәа инапы аныниқәик, аӡы
аилашра иналагеит. Ажәларгьы уамашәа ибаны иахәаԥшуеит.
– Урҭ ииасны ицеит. Сара аҟәара сшықәтәаз, урҭ реиҵбы ашьҭахь
исриз алаша дақәтәаны даасыдгылеит.
– Дад, аӡы сыругандаз, – анысҳәа, ашырҳәа дааҽыжәҵын, сара
сыҩҽыжәҵаны даасыҽхьнылан, аӡы сырганы, даара сааскьаганы
слаиргылан, иара арахь дааит.
Уигьы абри иоуп, – ҳәа инапы наиқәикт, аӡгьы агәара-гәараҳәа еилаҭәо
аилашра иналагеит.
Абниаҟара ажәлар убра иҟаз, “ура” рҳәан иџьаршьеит, уамашәа
ирбеит. Амаршьанқәагьы иныҟәыргалоз анхаҩы даурзымдырхуаз,
дырдырит.
– Уажәы, Амаршьанқәа шәхаҵкы, сара акы саҳәоит иҟалозар, – иҳәеит
аҭаҳмада.
– Изакәузеи узыҳәо? Иҳәа, – рҳәеит Маршьанаа.
– Сара дад, ишыжәбо еиԥш, ҵлаҳәысҭак соуп, шәарҭ шәдоуҳа
нажәмыгӡар жәушам, аха сара шәара шәҭыԥҳа дызласаҭәахарызеи,
сыҷкәынзар акы иамусын. Иҟалозар саҳәоит, абри сԥа аиҵбы шәыԥҳа
дишәҭ, акы еиԥшымкәа ишәџьысшьоит, – иҳәеит аҭаҳмада.
Ари заҳаз ажәлар зегьы даара ргәы иахәеит. Амаршьанқәагьы
азыразхеит.
Амаршьанқәа ачара руит. Нас амал рацәаны ирыҭаны, анхаҩы ҭаҳмада
иԥеи иҭацеи иҭаны, ауаа рыцны, инаскьаганы аҩныҟа идәықәырҵеит.
Хҩык аишьцәа аҟан. Ишәарыцаҩ бааԥсқәан дара. Ҽнак абарҭ аишьцәа
руаӡә аҩны дааныжьны егьырҭ аишьцәа шәарыцара ицеит. Ани иаанрыжьыз
дҩагылан амца еиқәиҵан, акәац жәны, абысҭа иуит. Акәац ижәын, абысҭа
анҵаны егьины ашьыбжьон сашьцәа ааиуеит ҳәа рхәы рхианы дыштәаз
акәымкәаны, ҩысҭаак арбаӷьк дақәтәаны дааҩнашылт.
Аҩсҭаа арбаӷь дақәтәан дааҩнашылан, “ҿаҵак аҟара сыҭи уфатә” ҳәа
ус иҳәеит аҩсҭаа. “Ҿаҵак абаусҭои, сара сашьцәа уажә иааиуеит, акыр
рымфар ҟалом, исызуҭом!” – иҳәеит ари ашәарыцаҩ. Абри аамҭазы аҩсҭаа
ишьхәа рыхха арҭ аишьцәа рашьа длаиӷрасын, дыршәаны дылкажьны,
ифатә аишәа иқәыз аақәырбзааны ифаны, ес, длыҵашәкәа дцеит.
Ари ашәарыцаҩ хәҷык иԥсы анилала, дҩагылан, акәац ҿыц илҭаҵаны
ижәны, абысҭа ҿыц иуны, ишаниҵоз акәымкәан, шәарыцара иҟаз иашьцәагьы
аакылсит.
– Ҟоҳ, уара, иухьи, ҳхәы ҳнапы амбылуа егьиуа иҟауҵалон, иахьа ас
заа иузыҟамҵаӡеи? – рҳәан иазҵааит иашьцәа, аха анс-арс иҳәан ихьыз
аиаша реимҳәеит.
Уи ус.
Адырҩаҽны аишьцәа ргәыбжьанытә аҩны даангылан, аиҳаби аиҵби
шәарацара ицеит. Агәыбжьанытә иашьцәа шәарыцара ианца, амца
ааиқәиҵан акәац лҭеиҵан ижәит, абысҭа иуит, иашьцәа уажәымзар уажәы
иааиуеит ҳәа рхәы рхианы дыштәаз, аҩсҭаа арбаӷь дақәтәаны дааҩнашылт.
Аҩсҭаа арбаӷь дақәтәаны дааҩнашылан, “уара, уфатә ҿаҵак аҟара сыҭи”
иҳәан агәыбжьанытә наиқәҿиҭит.
– Ҿаҵак усымҭахкәа, иабаусҭо, сара сашьцәа уажә иаауеит, урҭ рхәы
сзахьысӡом, – иҳәеит агәыбжьанытә.
Аҩсҭаа адырҩагь, аригь ишьхәа рыҳәҳәа длаиӷрасын, дхыршәҭны
дылкажьны, аишәа иқәыз афатә аақәырбзааны ифаны длыҵашәкәа дцеит
аҩсҭаа.
Ари агәыбжьанытә рыцҳа, ԥыҭрак ашьҭахь иԥсы анааҭала, адырҩагь
дҩагылан, акәац ҿыц ижәны, ибысҭахь ҿыц уны, ишаниҵоз иашьцәа
аакылсит.
– Уара, ишәылалази, иҟалази, ҳхәы ҳнапы амбылуагьы ихианы
ҳақәшәыршәалоне, шәарҭ иаци иахьеи ишәыхьзеи? – иҳәеит аишьцәа
реиҳабы Мышәлымҳа. (Арҭ аишьцәа реиҳабы Мышәлымҳа ихьӡын.)
Ари азҵаара аҭаксгьы агәыбжьанытә акагьы имҳәеит.
Адырхаҽны ани Мышәлымҳа захьӡыз аҩны даангылан, иеиҵбацәа
шәарыцара идәықәиҵеит. Аҩны даангылан, амца леиқәиҵан, акәац жәны,
ибысҭахь уны, иашьцәа рхәы рхианы дыԥшуа дыштәаз акәымкәан ани аҩсҭаа
арбаӷь дақәтәаны дааҩнашылт. Аҩсҭаа дааҩнашылан, “уфатә ҿаҵак аҟара
сыҭи!” – иҳәан, “ҿаҵак усҭартәы сашьцәа рхәопеи, уара ишԥаусҭо!” иҳәеит
Мышәлымҳа. Аҩсҭаа ишьхәа рыҳәҳәа дыкшан Мышәлымҳа дисит, аха ани
Мышәлымҳагьы дыӷәӷәан, игәаламшәахи, иаҳәа ҩҭихын, аҩсҭаа ихы
аахиҵәеит, имц (ихәамц) ҳәындазқәа уа иаанхеит, аҩсҭаа ихы арҵәааҳәа
иҳәҳәан, арбаӷь иақәтәаны илҭахәаша ицеит.
Ашьыбжьон Мышәлымҳа анҭ иашьцәа аиҵбацәа шәарацара иҟаз
иеидараха ианааи, аҩсҭаа имц (ихәамц) ҳәындазӡа иахькажьыз рбеит. “Ҟоҳ,
иаци, жәаци ҳара иҳахьыз ҳзызуыз имц ахькажьу!” рҳәан анҭ аумашәа
ирбеит.
Ашьыбжьон акрырфан егьин, ианеилгақәа, Мышәлымҳа иҿынеихан
дышнеиуаз, ани аҩсҭаа арбаӷь дақәтәаны дахҭалаз ибеит. Аҩсҭаа арбаӷь
дақәтәаны дахҭалаз аниба, иашьцәа даарыԥхьан, кәыцҳак шышны, акәыцҳа
дылҭартәаны наҟ алада дҭарҵарц реиҳәеит.
– Уара, абра сҭалоит, аха абри ашаха сырҵысыцыԥхьаӡа шәахала, –
ҳәа реиҳәеит Мышәлымҳа иашьцәа. Мышәлымҳа аҩсҭаа дахҭалаз
дылҭалан, длалбааит. Дахлалбааз, “Мышәлымҳа икәша-мыкәша уқәымлан
ҳәа уаҳамҳәахьази уаҳәшьа!” ҳәа аҩсҭаа иаҳәшьцәа арҵәаа-сырҵәааҳәа
иҳәҳәо, ани аҩсҭаа ихы ықәҵаны ишаԥынтәалаз, ишҵәыуоз Мышәлымҳа
днеит. Мышәлымҳа даннеи, арбаӷь иақәтәаны ахы ныҵаҳа ицеит
имаангылаӡакәа.
Мышәлымҳа аҩсҭаа иаҳәшьцәа даарымҵасны аӡәаӡәала иаанкыланы
ани акәыцҳа иҭартәаны идәықәиҵо мацара рыхҩыкгьы аҩада ихәныргеит,
амал, егьи, абни, ари ишеибакәу ирымаз-ирыхӡыз ишеибакәыз зегьы аҩада
иашьцәа ириҭан, ихәныргеит. Иара иҿы ианааи, ашаха ирҵсын, иашьцәа
дыхәнырымгеит. Дыхәнырымгазт иара иҿынеихан дышнеиуаз акәымкәан
ԥҳәысеибак лҿы днеит. Аԥҳәысеиба лҿы дахьнеиз, “аӡыша сакит” иҳәан,
ҽадак лыман, аҟәаҟәа длас-ласын иаарчхәны, аҽада ачхәра наганы илҭт.
“Ҟоҳ, ари аҽада ачхәра са ишԥазжәуеи!” иҳәеит Мышәлымҳа.
– Абра ӡыхь заҵәык ҳамоуп, дауык дыӡхатәоуп, ҳнаишьҭӡом, ҳаишьуеит!
– ҳәа ус лҳәеит аҭакәажә.
– Аԥҳал сыҭи! – иҳәан, Мышәлымҳа аҭакәажә аԥҳал аалымхны дцан,
азна аӡы има дааит (дыцәан адауы, быжь-хык ихагылан).
Мышәлымҳа еиҭах аӡы аасгоит ҳәа аԥҳал има ддәықәлеит.
– Уифоит, нан, уифоит, уахь умцан, ҳара абри ажәлар абра инхо
ҳшеибакәу аӡазы ҳнаишьҭӡом, ҳаифоит! – лҳәеит аҭакәажә, аха
Мышәлымҳа имукәа иҿыҩеихан, длеин иаҳәа ааҭыхны адауы
ибжьхыкгьы лхыҵәҵәаны илкажьны, длықәланы дцеит.
– Ари еиԥш ҟазҵаз, уара, абри ҳара иҳалшомызт акәымзар иузаамура
акы ыҟам, – рҳәеит ажәлар.
Уи аамышьҭахь Мышәлымҳа адауы ихқәа хыҵәҵәаны иаҳәа рыцқьауа,
егьиуа аҵла амҵан дыштәаз акәымкәан, ҵлак аҿы ҟәраанк адунеи аҿы
ахырзаман ҟаҵо ихыԥраауа ауама ҟанаҵоит, ибоит. “Амни аҟәраан
иахьзи, иҟалази?” – аниҳәа Мышәлымҳа, “есышықәса аԥацәа хнахуеит,
ааигәа амаҭ амоуп, аԥацәа амаҭ иафоит, агәаҟра иаҿуп” рҳәеит ауаа.
Мышәлымҳа афырҳәа иҿынеихан, аҵла дҩықәлан амаҭ ишьит. Амаҭ
ишьын, длыбаан диан, дыцәт. Аҟәраан ааин азымҵәыжәҩак ыҵаргыланы,
егьи азымҵәыжәҩак ала Мышәлымҳа ашьашәыр изыҟасҵоит, амра
иҿасыршуам ҳәа иалагеит.
Иԥсишьан егьин, даақәтәеит.
– Уара иуҭаху сара исылымшо акыҟам, абри сылшомызт, абри
есышықәса сԥацәа иаахысхуа афон акәымзар, – аҳәеит аҟәраан.
– Сара исҭаху уара иулшом! – иҳәеит Мышәлымҳа.
– Уара иуҭаху исылсмыршо акыҟам! – аҳәеит аҟәраан.
– Сара Аԥсныҟа ацароуп исҭаху, – иҳәеит Мышәлымҳа.
– Аԥсны ацаракәзар иуҭаху, шә-жьыхәҭак акәаци шә-еиқәҵак абысҭеи
ахәырџьын иҭаҵаны сыхәда иаахшьы. Уаргьы сҟәаҟәа уҩықәтәа, “ҟыр”
сҳәацыԥхьаӡа, еиқәҵак абысҭеи жьыхәҭак акәаци аасҿажьла. Аԥсны
уҩаганы саауеит, – аҳәеит аҟәраан.
Илалаган ажәлар абысҭа руит, ашьтәақәа ршьит, шә-жьыхәҭаки шә-еиқәҵак абысҭеи ҟаҵаны ахәырџьын иҭаҵаны, аҟәраан ахәда иаахшьны,
иаргьы длақәтәаны Аԥсныҟа даманы идәықәылт аҟәраан. Даманы
идәықәлан, дҩыхәнагарц егьигымкәан, ҩ-жьыхәҭак зны имхаҭазаап,
акәац имҵәеит. “Ҟыр” анаҳәа, иеиҭоз акәац анимоу, уаҳәшьҭахьтәи ицо
иалагеит аҟәраан. Убри аамҭазы Мышәлымҳа дынҭасны ииаҵәа ажьышә
жьыхәҭак ааҭыхны аҟәраан иеиҭеит, ашырҳәа Аԥсынгьы дыҩкылнагеит.
Аԥсны дыҩкылнаган, хәҷык дцыркьуашәа далагеит.
– Уара ус узыцыркьуеи? – ҳәа аҟәраан иазҵааит.
– Сшьап иахьзеи, абас ауп исыхьыз, – иҳәеит Мышәлымҳа.
Акы аардаданы илақәҵаны, ишьапы шыҟаз еиԥш иааҟанаҵт. Аҟәраан
лагьыжьны аҭыԥ ашҟа ицеит.
Иара аҩны данааи, иашьцәа “иҭабуп” ҳәа реиҳәеит, дрызгәааит изыруз
азы.
Саргьы абрахь сааҭалан сааит.
Аҳак дыҟан, ақьаҳиа диман. Ақьаҳиа ԥҳак диман. Аҳ хҩык аӡӷабцәа
иман. Ақьаҳиа “уф гәышьа!” ҳәа есқьынгьы дқәыԥсычҳауан.
– Изакәызеи, саб, есқьынгьы уқәыԥсычҳауеите, иухьзеи? – ҳәа
ақьаҳиа диазҵааит.
– Сабамқәыԥсычҳауеи, дад, зегьы аҷкәынцәа рымоуп, сара бара быда
хшаа дсымам, баргьы хаҵа бцар исымада? Абри ауп хьаас исымоу, –
иҳәеит ақьаҳиа.
– Уи акәзар, хьаас иумкын, саб. Уаалаганы аԥсуа маҭәа, ахаҵа маҭәа
сзырхиа, исылшалак убап! – лҳәеит.
– Ахаҵа маҭәа бара иалабхузеи? – иҳәеит, аха илымузт, ахаҵа маҭәа
лзиԥшаан, илшәылҵеит. Аԥсыуа хаҵа маҭәала лҽааилалҳәан, арашь
дҩақәтәан аҳ иҿы днеит. Аҳ ари аҷкәын даниба, дызусҭада ҳәа дизҵааит.
– Сара сышԥаузымдыри аҳ ухаҵкы, уқьаҳиа иҷкәын соуп, – иҳәеит
(дыӡӷабуп, аха хаҵа маҭәала лҽанеилалҳәа, аҷкәын ԥшра аалхәеит, уи
аҳ иалидыраауеи?).
– Сқьаҳиагьы саргьы ԥа дҳамамыз џьысшьон, аха уара уимазар анцәа
иџьшьоуп, – иҳәан аҳ “аҷкәын” диеигәырӷьеит.
Аҳ иԥҳацәа кылԥшны ианԥшы, аҷкәын иԥшра-исахьа данырба,
дыргәаԥхеит. Дара бзиа дырбеит, аха иара иаҭәеимшьаӡазшәа ҟаиҵан,
дхьаԥшынгьы дрыхәамԥшит. Ҳагәхьаа шԥаимки рҳәан игәаӷ ркит.
Бжьы-шьхакы рынхыҵ жәаҩаҩык адауцәа аишьцәа аҟазаарын, еҳәшьа
заҵәык дрымазаарын. Абанҭ адауцәа ахьы рацәаны ирыман.
– Абарҭ адауцәа рмал умамкәа уара узлаҳаузеи, уқьаҳиа иҷкәын
ддәықәуҵар, адауцәа дрықәланы, рмал узааигап, – ҳәа аҳ иԥҳацәа
дыхҭаркит.
Аҳ зназы анс-арс, мап-чап иҳәеит, аха иԥҳацәа ианырмуӡа, иқьаҳиа
иҷкәын диԥхьан дааигеит.
Абригь-абригь адгьыл аҿы бжьы-шьхак рынхыҵ жәаҩаҩык адауцәа
аишьцәа аҟоуп, уцаны убарҭ уларықәланы рмал ааугароуп ҳәа идиҵеит.
Ари “аҷкәын” иаб иахь дхынҳәит иҟаиҵара изымдыруа, дыгәрыҟәҟәуо,
ихы икәаҽ. Арашь аацәажәан: “Акы уацәымшәан, сара усгоит, ишысҳәо
уныҟәар, аиааира угоит” аҳәеит.
Апҟаҩҳәа арашь дҩақәтәан, даман ицеит бжьы-шьхак рынхыҵ адауцәа
аишьцәа жәаҩаҩык рҿы. Адауцәа ргәашә ианнадгыла, “уара уҽыжәҵны
ара уаагыл, сара снеиуеит” аҳәан, иара уа даангылт, арашь иууаӡа иԥан,
адауцәа ргәашә иҩахыԥеит. Иааи иаарылагьыжьын жәеизаҩык адауцәа
еилаԥыхаа, еилаҟәаҟәа илканажьт, жәаҩаҩык раҳәшьа даашьҭнахын
арахь иааҭыҵит. Ақьаҳиа “иҷкәынгьы” длеин адауцәа раҳәақәа,
ррашьқәа, рхьы, рмал зегьы рыманы рҿаархан аҳ иҿы иааит.
Даҽа ԥыҭк аамҭа анца, егьи ашьҭахь аҳ иԥҳацәа дыхҭаркит:
– Абригь-абригь аҭыԥ аҿы ажәабжь дук ыҟоуп, уи ажәабжь уара
иуздырӡом, уара узакәытә аҳаузеи уи закәу узымдыруаны? Уқьаҳиа
иԥа дцаны уи ажәабжь закәу еилкааны иааигааит, – рҳәеит.
Аҳ иԥҳацәа ас рҳәо ианалага, игәы анԥырҵәаӡа, иқьаҳиа иԥа
дааиԥхьан иеиҳәеит.
– Абригь-абригь аҭыԥ аҿы жәабыжь ҿыцк ыҟоуп, уцаны, еилкааны
исзааугароуп, – ҳәа.
Ақьаҳиа “иԥа” иҟаиҵагәышьоиз, еиҭах дхырқәақәо иҩныҟа дааит, аҳ
иахьиаиҳәаз адгьыл ӷәӷәан, ацара уадаҩын.
– Бымшәан, сара бызгоит! – аҳәеит арашь.
Арашь дҩақәтәан ажәабжь ҿыц ыҟоуп ахьырҳәаз адгьыл аҿы дцеит.
Иахьнеиз аҭыԥ аҿы днаԥшы-ааԥшызар, иаакәыршаны аԥстәқәа зегьы
хаҳәханы ишьҭаны илбеит, уаҩытәыҩса дыҟаӡам. Данԥшы, ҩын дуӡӡак
лбеит, уи аҩны аҿы днеит.
– Абра быҩнал! – аҳәеит арашь. Быҩнал ахьаҳәаз зал дуӡӡак ыҟоуп,
ҿык бзык иаанаго афатә ҟаҵаны астол иқәуп, ауаа акәшан иахатәоуп,
рыстолгьы, рыфатәгьы, даргьы ихаҳәханы иҟоуп. Аӡәы заҵәык ибжара
хаҳәханы, имаҟҿаҳәара ҩахыс деибганы дзымҵысуа дыҟоуп. Ари
ақьаҳиа иҷкәын (ҷкәына маҭәала деилаҳәамзи, дыҷкәыноу џьишьоит)
уахь днеиуазшәа аниба, ани зыбжара хаҳәны иҟаз иқәҿиҭит, “О, уара,
арахь умааин, ухы уцәымӷума уҽыҵәах, уршьуеит!” иҳәеит.
Ари дшыԥшуаз акәымкәа, ԥҳәыск абна азал дааҩналан, “усҭ, афаха
умоуааит!” лҳәан, ча ҿаҵак абни зыбжа хаҳәны иҟаз иааилҭан, лара
даақәгьыжьын дындәылҵны дцеит.
– Аҳа, уажәшьҭа уцәырҵыр ҟалоит, уцәырҵны уааи! – иҳәеит ани
зыбжа хаҳәыз ари аҷкәын ихы наиқәкны. Аригьы даацәырҵит.
– Изакәызеи, ишәыхьзеи, уара измааноузеи шәызлаҟоу? – иҳәан ари
“аҷкәын” ани зыбжа хаҳәыз ахаҵа диазҵааит.
– Абни иааины ча ҿаҵак сымҵаршәны ицаз аԥҳәыс, сыԥҳәыс лоуп.
Сара абри атәыла аҳас саман. Сыԥҳәыс жәаҩаҩык адауқәа лыҿцаауа
иалагеит. Адауцәа шлыҿцаауаз анеилыскаа, лҭынхацәа еизызган, ус
ҟабымҵан ҳәа анласҳәа, уаҳрагьы уаргьы зегьы шәхаҳәхааит лҳәан,
ишубо еиԥш, ихаҳәхеит. Сара срыцҳашьаны сыбжа хаҳәымтәыкәа
инлыжьт, ҽнак ахь знык дааин ҿаҵак аасымҵалыршәуеит.
Ари ақьаҳиа иԥҳа ас еиԥш ажәабжь анлаҳа, дшәан, ашацаҳәа
дындәылԥан арашь аҿы днеит, илбаз, илаҳаз лҳәеит, ишԥааури лҳәеит.
– Аҳаҳаи, акы бацәымшәан, аиааира бара ибгоит, сара сбыцхраауеит,
– аҳәеит арашь. Ани аԥҳәыс уаҵәынӡа даауам, ҳалзыԥшып, данааилакь,
лареи бареи шәеиқәԥа, былцәымшәан, уашхәа мақьаԥсыс лырҳәа.
Арашь иаҳәаз дақәшаҳаҭхеит ақьаҳиа иԥҳа. Адырҩаҽны ани аԥҳәыс
дшааилац дааин, ани лхаҵа (зыбжа хаҳәны иҟаз) ча ҿаҵак наиҭаны,
“иф, афаха умоуааит!” – ҳәа ҳәаны данаақәгьыжьуаз аамҭазы, ани
ақьаҳиа иԥҳа даацәырҵын еиҵагьыжьны еиқәԥеит. Ақьаҳиа иԥҳа диааит,
ани аԥҳәыс уашхәа мақьаԥсыс ллырҳәеит.
– Абри ихаҳәыбтәыз зегьы анкьа ишыҟаз рыԥсы ҭаҵа! – лҳәеит
ақьаҳиа иԥҳа.
Ари ас анылҳәа, ани дшәан зегьы бзалтәит. Аха “уара узлаҟам
уалаҟахааит!” – ҳәа аҳәара дахьӡеит. Ақьаҳиа иԥҳа илҭахыз уи акәын,
дыӡӷабымзи, дыҷкәынхеит. Даныҷкәынха, ани аԥҳәыс лыхәда аахиҵәеит.
Ажәлар иеиқәирхаз “ура”! – рҳәан рнапы дықәдыргылт, “Ҳаԥсаанӡа уара
узы ҳаҟоуп!” рҳәеит. Амал, ахьы уардынла ирҭан, ирашьгьы иаргьы
инаскьаганы иоурышьҭит.
Иҿааихан, уахь дзышьҭыз иаҳ иҿы дааит.
– Ууаажәлар еизга! Ажәабжь расҳәоит. – иҳәеит иаҳ иҿы дахьааиз.
Аҳ априказ ҟаиҵан, иуаажәлар еизигеит. Аҳ ажәлар иеизигаз
дларылагылан ари аҷкәын иааихигахьаз зегьы реиҳәеит. Ажәлар
иџьаршьеит, илакәыршьеит.
– Иахьа рнахыс сара саҳам, саҳра уара иусҭоит, уара уоуп
изықәнаго, – иҳәан аҳ иаҳрагьы иӡӷабцәа руаӡәкгьы абни иқьаҳиа иԥа
ииҭеит.
Хҩык аишьцәа аҟан. Аӡәк дынхаҩын, аӡәк дӷьычҩын, аӡәк дуаҩ ҟьалан.
Аӷьыч ак иҵыҵыр, дынхомызт, дынҵуамызт, имырхуаиз, иашьа анхаҩы
иҿы инеины имырхуан. Ари иашьа анхаҩы игәы ԥнаҵәеит.
– Уара абри аӷьычра ҳәа узҿу уаҟәыҵ наҟ, сара уныҟәызгоит. Уара
уцоит ак ӷьычны иааугоит, иануҵырхлакь, иааины сара ҩба сымырхуеит,
– иҳәеит анхаҩы.
– Ҟоҳ, сашьа, угәы ԥысҵәазар, саҭаумҵан, абри иулзгаз аҟара
улазгалаанӡа уашьҭа схынҳәуам, – иҳәан, ҽык иман, дақәтәаны дцеит
ани аӷьыч. Дцо, дцо, акыр дныҟәахьан, данԥшы, шәшьырак аҿы ӡӷабк
аффаҳәа дықәҵо дтәан, лаԥхьа аҵәыцак гылан ибеит.
Ани дӷьычҩымзи, ацгәы аԥа ацәызгоз иакәын, амни ашәшьыра иҵатәаз
аԥҳәызба лаҵәца аӡара гәаԥхарас иоун, иӡеит, аха хара дымцеит, аӡӷаб
иҟалҵо збап ҳәа дкылыԥшуа дтәоуп. Ахәылԥаз аӡӷаб лцара аамҭа анааи,
лаҵәца шыҟамыз гәалҭеит.
– Ҳаит, ари саҵәца згаз арԥыс бзиак уакәымкәа уҟам. Аҵәца злаҟоу
уздырам акәымзар, акыр иухәон. Аӡы ҭоуҭәар, араӡын ҭыҵуеит, аҩы
ҭоуҭәар, ахьы ҭыҵуеит, – лҳәеит.
Абасгьы лҳәеит, лара дыԥсҭҳәахан дынхылан дцеит.
Ари аҷкәын иаҳаит аҵәца зтәыз аӡӷаб илҳәаз. Аҵәца аӡы ҭеиҭәан
ираӡынхеит, ауаа дрылалан, ара днеиуа, ана днеиуа аҩы ҭеиҭәо далаган
ихьхеит. Уаҩы хԥарак дыҟан, ари аҵәца ҟазшьас иамаз идырт. Ари
иаҵәца аҩы изҭеиҭәозшәа ҟаиҵан иԥсахт. Иаҵәца шиԥсахыз идырын,
“саҵәца сыҭ!” иҳәеит, аха иимҭеит. Аус рылибахит.
– Ари еиԥш аҵәца уара иузҭада, сара истәуп, сара сакәын измаз.
Ухаҵоуп даҽак аацәыругозар иара иеиԥшу, – иҳәеит ани ицәызгаз.
Иҟаиҵоиз, иаҵәца ицәызгаз дуаҩы хԥаран, амалгьы иман, иимҭеит.
Нас ари иҿыҩеихан деиҭадәықәлеит. Дыдәықәлан дышнеиуаз
акәымкәан, амшын ахықәаҿы дкылст. Днаԥшызар, ауаа жәларак
еидгәыԥлан еилагьыжьуа еилагылоуп, еибарҵәыуеит, еибархьуеит.
– Ишәыхьзеи, шәзырҵәыуозеи? – ҳәа днарыдгылт.
– Иҳахьзеи ҳәа аҟоума, ҳанҵәеит, ҳауаажәлар наҟынтәи иӡхыҵны
флыкала иаауеит. Ишааиуа акәымкәа, изықәтәоу рыфлыка ак ҩаҵасны
иаанарҳәуеит амшын аҵантә. Уи уаҩ дамыхәеит, – рҳәеит дзызҵааз
ажәлар еибарӷьаҵәы-ӷьаҵәуа.
– Исшәырбеишь нас убри ахьыҟало аҭыԥ? – иҳәан, афлыка
аарымихын, днақәтәан амшын дынхылт. Амшын дынхылан дышнеиуаз
акәымкәа, афлыка ҵаҟантәи ак ҩаҵасын, иаанарҳәит, иаргьы аӡы
дҩалаҳаит. Аха дымшәакәа афлыка аазырҳәыз даамҵасын икын, дахо,
дахо мацара, иааигеит. Изакәузеи? Аикәаӷа. Аикәаӷа ҩаимӷыҵреиҵан,
ажәлар еибаргәаҟуа иахьеилагылаз дааин, “уажәшьҭа акы
шәацәымшәан, акгьы шәԥырхагам, ишәԥырхагахаз сара аҭыԥ иқәсҵеит”
иҳәеит.
– Аа, абааԥсы, ухаҵкы ҳцеит, иуҭаху амал уаҳҭоит, узыҳәо уаҳҭоит,
– рҳәеит иеиқәирхаз ажәлар.
– Моумоу, шәара шәҟынтә сара акагьы сҭахым, амҩа сымоуп, сцоит,
– иҳәан, днарыдҵын дцеит.
Дцо, дцо, дцо дышнеиуаз акәымкәа, дааԥсан, ахәларагь иқәшәан
џьара даамҩахыҵит. Дахьымҩахыҵыз ашҭа ԥшӡа, аҩны ԥшӡа ҭагылоуп,
зегьы рыла уааилаҳартә иҟоуп. Аԥшәма дааиԥылеит, аха деиҵаӷәӷәа
дыҟоуп. Аԥсшәақәа анеибырҳәа, егьи ашьҭахь, “иухьзеи, улахь
еиқәупеи?” иҳәан ари асас аԥшәма диазҵааит. Егьи ари аԥшәма
даҳазаап, иԥа заҵә дыԥсын диџьабон.
– Ҳаи, абааԥсы, хаҵа дызқәымшәо егьыҟам, ухаҵоуп, агәырҩа
уҽаумҭан, – иҳәан гәырӷәӷәага ажәақәак иеиҳәт.
– Сара аԥсра исыхьыз хьаас исымам, аха хьаас исымоу, сызмыхәаз
уи ауп, сԥа инышәынҭра рҷаԥшьарц иасыуаха инеины итәоит, иҷаԥшьо
зегьы ашьжьымҭан иԥсны ихәхәа-хәхәаӡа ишышьҭоу ирбоит. Абри
хәшәы амоут, хәарҭа амоут, ажәлар адынҵәалт, убри ауп исызхымго, –
иҳәеит аԥшәма.
– Уаха уԥа инышәынҭра аҷаԥшьаразы уаҩ ддәықәумҵан, сара сцоит,
исҷаԥшьоит, – иҳәеит ари аҷкәын.
– Ҟоҳ, дадхеит, уара усасуп, иаашар умҩахь уцап, ухы зыхурҟьозеи,
угәнаҳа зсықәуҵозеи, уара уцаны анышәынҭра уҷаԥшьартә, – иҳәеит,
аха аҷкәын имузт анышәынҭра аҷаԥшьара дцеит.
Ауха аҵхыбжьон дшыԥшуаз хыхьынтәи ԥсҭҳәак аалбаан, абни аԥсҭҳәа
ӡӷаб ԥшӡак даалҵит. Аӡӷаб ҟамчык лкуп, аҟамчы рыхха ани аҳ иԥа
инышәынҭра днас-насын, аԥсы дааҭыҵит. Аԥси лареи акыр аамҭа
еихәмаруан. Урҭ еихәмаруанаҵы ари аҷкәын днеин, илмырбаӡакәа
лҟамчы иӡеит. Ани аԥси лареи рызхара ианеихәмар егьи ашьҭахь,
сҟамчы лҳәан данаахьаԥш, лҟамчы лымбеит.
– Ҳаи, сҟамчы згаз арԥыс бзиак уакәымкәа уҟам, маҭәахәрас иалоу
удыруеит, – лҳәеит. Нас лара дыԥсҭҳәахан, дхыхәхәала дцеит.
Ари аҷкәын аԥсы днаисын ҟамчыла, аԥсы наҟ адамра дынҭалт.
Ашьыжь аҳ иҿы дааин, “уажәшьҭа уԥа инышәынҭра зҷаԥшьо аӡәгьы
акагьы ихьуам”, – иҳәеит. Аҳ ари аумашәа ибеит, иџьаишьеит,
илакәишьеит, аҷкәынгьы акагьы имыхькәа дахьеиқәхаз деигәырӷьеит.
– Уара, уанаџьалбеит, сыԥсаанӡа уара узы сыҟоуп, саҳра уара
иусҭоит, иумаз! – иҳәеит.
– Моумоу, уара уаҳра сҭахым, акымзаракы сҭахым, амҩа сымоуп,
сцоит, – иҳәан дцеит.
Дцо, дцо дышнеиуаз акәымкәа, акыр дныҟәахьан еиԥшаан, данԥшы,
будкак гылан ибеит. Абудка дахьыныҩналаз еилыргоуп уаҩы ишимбац
ала, афатә, ажәтә иаауҭаху зегьы астол иқәгылоуп. Амни аԥхьаӡа аҵәца
иибаз аӡӷаб илцәигаз аҵәца еиԥшқәоу аҵәцақәа калаҭк азна гылоуп.
Имацара дыштәаз аҵхыбжьон адәахьы аӡӷабцәа рыбжьы иаҳаит. Иара
днеин акаруаҭ аҵаҟа дыҵатәан иҽиҵәахит. Аӡӷабцәа хҩык ыҟан, афыр-сырҳәа
иааҩналан, астол илахатәан акрыфара, акрыжәра иалагеит. Арҭ
аӡӷабцәа аиҳәшьцәа ракәзаап. Аиҳабы аҵәца аақәылхын, дҩагылан убас
дныҳәеит:
– Жәацы ашәшьыраҿы сыштәаз саҵәца аӡәы иӡеит, изӡаз арԥыс бзиак
иакәымкәа дыҟам, анцәа диныҳәааит! – лҳәан, дҩахан аҩы лжәит.
Агәыбжьанытә лаԥхьа иқәгылаз лаҵәца аашьҭылхын уигьы дныҳәеит.
– Иацы амшын ихылан иааиуаз афлыкақәа сеикәаӷа рыҵакшауа
срылахәмаруан, сышрылахәмаруаз сеикәаӷа дламҵкласын аӡәы игеит,
изгаз арԥыс бзиак иакәымкәа дыҟам, анцәа диныҳәааит! – лҳәан, дҩахан
лҩы лжәит.
Аиҵбӡа лаԥхьа иқәгылаз лаҵәца ҩышьҭылхын, уигьы дныҳәеит:
– Иаха анышәынҭраҟны снеины аԥсы дыҵхны дышсырҟат-ҟатоз
сҟамчы аӡәы иӡеит, изгаз арԥыс бзиак иакәымкәа дыҟам, анцәа
диныҳәааит! – лҳәан, дҩахан аҩы лжәит.
– Убарҭ зегьы ҟазҵаз сара соуп! – иҳәан аҷкәын даацәырҵит.
– Улаҳалаԥшны иуҭаху дҳалх! – рҳәан, дларылаԥшын, аиҵбы ԥҳәысс
дигеит. Анҭ аҵәца џьашьахәатәқәагьы, аикәаӷагьы, аҟамчгьы иара
иааизынхеит. Длахынҳәын иашьа иҿы дааит. Дынхеит, дынҵеит.
Ԥҳәысеибак дыҟан, хҩык аҷкәынцәа хәыҷқәа лыман. Лара
дӷаргәышьан, уаҳа ҭынхагьы длымамызт. Абанҭ лхәыҷқәа абнахь ицон,
амҿы лзааргон, афархь-мархьқәа. Убри ала рхы ныҟәырго ишыҟаз, ҽнак
мҿаагара ҳәа абнараҟны иахьнеиз, кәҷышь хәыҷык рбеит. Акәҷышь хьау-хьаууа абна илан. Ахәыҷқәа акәҷышь абна иланы ианырба,
иаашьҭагьыжьын, икны ирыма аҩныҟа иааргеит.
– Ҳаи, бышьаҭархат, кәҷышьк аабеит, иааҳгеит, – рҳәан, ран
илдырбеит.
– Ҳаи, нанраа, ибзиоуп, иаашәгазааит, ималми, – лҳәан, акәҷышь
ахәыҷқәа иаарымылхын илааӡеит. Икәтхеит, иҵуа иалагт.
Кәтаӷьк аҵеит. Уаҳа изакәызаалак малк лымаӡам ари аԥҳәысеиба
гәаҟ. Лыкәты акәтаӷь анаҵа, акәтаӷь аашьҭылхын, афақьаҳәа илыманы
ақалақь аҿы длеин, ҭуџьар дук дыҟан, асклад дуқәа змаз. Амни аҭуџьар
иҿы днеит.
– Кәтаӷьк сыман, иузаазгеит, иааухәандаз, – ҳәа иалҳәеит.
– Исырбеи, даба! – иҳәан , акәтаӷь анааилырба, иара акәтаӷь закәтәыз
идырт аҳәахша, лара ахәаша илыздырӡом.
– Ари заҟа ибкуеи, хәыс ибзақәузеи? – ҳәа длазҵааит.
– Ари ахә сара изысурҳәо, уара иумдыруеи, ари зыԥсоу уара
иузымдыруа уҟоума? – лҳәеит.
– Ааи, саргьы издыруеит, – иҳәеит.
– Нас иудыруазар, ахә суҭар, иара науҭаны слахынҳәны сцоит.
Аҭуџьар дахан, аба иуҭахыу, амал рҽны илиҭеит, ахьы лиҭеит
имаҷымкәа.
Аҭуџьар иҟаиҵо аумашәа ибаны дхагахт ани аԥҳәыс рыцҳа.
Ишыналзышьҭыхуаз лԥарагьы, аба илиҭазгьы лыманы дқьыԥаха лыҩны
дааит.
Лхәыҷқәа еилалҳәеит, маҭәа рбахьазма! Акрырҿалҵеит,
крырфахьазма!
Иалаҳхызеи, акәты даҽа кәтаӷьк аҵан, уи иаҵаз акәтаӷьгьы лыманы
ани аҭуџьар иҿы дцеит.
– Кәтаӷьк узаазгеит иааухәозар, – ҳәа иалҳәеит дахьнеиз.
Акәтаӷь аалымихын, длахәаԥшын, “Ахә бымҳәо!” иҳәеит.
– Ахә сара изысурҳәозеи, уара иумдыруеи? – лҳәеит.
Ари акәтаӷь зыԥсоу идырны илҭиуеит ҳәа иҳәан, иҳәеит, аԥхьа илиҭаз
аҟара хԥа лиҭан, аԥҳәыс длахынҳәны лыҩныҟа дааит. Уажә илиҭаз
еидарала илызгома, уардынла илгеит амалгьы аԥарагьы. Илалган лхы
иалырхәт, анхара-нҵыра ҟалҵеит, дбеиахт.
Ус дшыҟаз акәымкәаны, ани лыкәты еиҭаҵахт, ахԥатәи акәтаӷь аҵеит.
Ари ахынтә раан лыкәты иаҵаз акәтаӷьгьы лыманы ақалақь аҿы длеит.
Ани уаанӡатәи лыкәтаӷьқәа злырхәҳаз аҭуџьар иҿы деиҭалеихт.
– Кәтаӷьк сыман, иаазгеит, иухәҳауазар, – лҳәеит.
Акәтаӷь аалымихын длахәаԥшит аҭуџьар.
– Абри акәтаӷь зҵо акәты бара ибымоума? – иҳәан длазҵааит.
– Ааи, исымоуп, – лҳәеит.
– Исҳәо баҳауоу?
– Аа!
– Абри акәтаӷь зҵаз акәты бымазар, бара быԥҳәысеибоуп, сара
бызгоит, бхәыҷқәагьы баргьы сара шәныҟәызгоит. Ибура уи ауп,
баалаганы убри быкәты шьы, акьатеиқәа ааҭыхны инкабыршәуеит
аҷыдарахаз, агәаҵәа, аҵәынҵәалаӷь мыршәкәан ирыцқьаны ибчаԥоит,
иаархианы астол инықәбыргылар, са снеиуеит, бареи сареи ҳамацара
ҳлеидтәаланы иаҳфоит, нас бара баашьҭыхны баазгоит, бхәыҷқәагьы
сааӡоит, баргьы ишыбҭаху еиԥш снапы бықәыргыланы бныҟәызгоит! –
иҳәеит.
– Ҳаи, ус сзууазар азамана! – лҳәан, аҿҳәара еибырҳәеит, амал
еиҭалиҭахын, ԥхьан еиԥш илгеит.
Аҿҳәара еимырдаз азын, аԥҳәысеиба акәты лшьит, аҭуџьар
ишлеиҳәаз еиԥш илчаԥеит, ирхианы астол иҩықәлыргылт. Уи
иақәыршәаны иаргьы дыҩкылст.
– Иҟабҵама?
– Иҟасҵеит. Аа, уажәы сбысҭа аанысҵоит, нас ҳлатәоит, – лҳәан,
иареи лареи еицәажәо иштәаз акәымкәа, лхәыҷқәа еибархәмаруа
иааҩналан, аҷкәын аиҳабы дынкылсын, аҟаԥыҳәа астол днықәсын, акәты
ахы аақәиԥааит, иҿы инҭаиршәын, ифеит. Уи иҵкыс еиҵбыз астол
днадгылан, акәты агәаҵәа ааниԥаан, иҿы инҭаиршәын, ифеит. Ани
реиҵыбӡагьы дынкылсын, акәты аҵәынҵәалаӷь аақәиԥаан, иҿы
инҭаиршәын, ифеит.
Арҭ ран лбысҭа нанылҵан егьин ани аҭуџьар иареи лареи иладтәалан,
иаҳфоит ҳәа длахәаԥшзар, ахы ыҟам, агәаҵәа аҟам, аҵәынҵәалаӷь ыҟам.
– Ааит, быкәты ада бхамшәалааит. Ари ахи, агәаҵәеи, аҵәынҵәалаӷьи
згази? – иҳәан дыҵҟьеит.
– Аа, ахәыҷы ҟадыџьқәа ирфазаап, – лҳәеит.
– Ба ибымаз! – иҳәан, илкажьны, акыргьы ауифахуаз, ани ииҭахыз
анҭ ракәын, длықәҵны дцеит.
Арҭ ахәыҷқәа анҭ рфеит, рыкәты далгеит.
Ус дшыҟаз, аамҭа акыр цеит, ахәыҷқәа ирызҳан, егьиин, ани аиҳаба
иҿынеихан ддәықәылт ныҟәара ҳәа. Амҩа дықәны дышнеиуаз, дақәшәт
ҳәынҭқарк иҭыԥ аҿы. Дахьақәшәаз, аҳәынҭқар дыԥсын, аҳәынҭқар иуаа
зегьы еизаны иҟоуп, аҳәынҭқарра зырҭара, иахадыргылара дрыздыруам,
ирзыӡбуам.
– Ара ажәлар шәеизаны шәыҟоуп, шәыззеизазеи? – иҳәан,
днарыдгылт ани аԥҳәысеиба лԥа аиҳабы.
– Ҳаззеизазеи, ҳҳәынҭқар дыԥсын, аҳәынҭқарра заҳҭара ауаҩы
дҳамамкәа ҳаилахеит, – рҳәеит дзазҵааз.
Ари длықәгылан дцәажәт, аҳәынҭқар дшыҟашәҵаша егьиша ҳәа.
Ажәлар дуӡӡа рҿаԥхьа ибзианы данцәажәа, “ҟоҳ, ҳара иаҳҭахыз
аҳәынҭқар анцәа даҳзааишьҭит! – рҳәан, – ара ҳәынҭқарс уҟаз!” рҳәан,
аҳәынҭқарра уи инаирҭеит.
Уи ани акәты ахы зфаз иакәын.
Ани агәаҵәа зфаз агәыбжьанытә иҿынеихан дышнеиуаз, ҳәынҭқарк
иадгьыл аҿы дақәшәт. Адунеи ажәлар ачымазара рылалан инҵәоит
аҳәынҭқар иуаа, хәарҭа рымам, еибаргәаҟуеит.
– Иҟалазеи, ишәыхьзеи? – ҳәа дразҵааит.
– Иҳахьзеи, ҳанҵәеит, ажәлар чмазара бааԥсык аарылалан, анҵәара
иаҿуп, – рҳәеит.
– Уи ачымазара ажәлар алзыргаша ахәшәқәа са издыруеит, – иҳәан,
дааи даарылалан, аҳәынҭқар иуаажәлар рчымазара ирԥсит, иалиргеит.
– Аҳәынҭқаргьы, аҳәынҭқар иоуп, аха аҳәынҭқар иаамышьҭахь уара
уеиҳабны уҳамоуп иахьарнахыс, ара ҳара ҳҿы уҟазароуп, ԥсыс уаҳхоуп,
удохәҭыруп, уара уеиԥш иҟаз адохәҭыр иакәын ҳара иаҳҭахыз! – рҳәан,
уигьы уа аҭыԥ лаирҭеит.
Ари аиҵбы мцахәыцәа – аҵәынҵәалаӷь зфаз, амаца асра далагеит.
Амаца асра даҿуп аԥара ақәҵаны, амаца нҵәо ианалагалакь, абри ихы
арӷьарахь ала инапы анаалишьлакь, аҩырқьҳәа ашыла, ахьы лалыҩрит,
дызцаслакь ықәихуа дышнеиуаз, аҳак иӷәӷәаз, аҳак иԥҳа
дмацасҩызаарын, абаа дҭакны дрымоуп лара. Абри аԥҳәысеиба
лыҷкәын аиҵбы (амацасҩы) абни амацасҩы ԥҳәызба длыднагалт.
– Уааи, амаца ҳасып! – лҳәеит лара.
Аҟәақҳәа амаца иасуа рҿаархан, ани иԥара нҵәаӡомызт, ихы инапы
аалишьыр, аҩырқьҳәа иаалихуан. Лара лԥара нлымирҵәеит. Дылиааит.
Анышәҵәҟьа деиҭт! Уаҩытәыҩса амацасраҿы дылиааины ҳәа
ҟамлаӡацызт. Аха изхәарҭаиз, иԥара ахьааигоз гәалҭт ани ақьаафыр
(аҳ иԥҳа)!
– Иахьа ҳзысыз амаца ҳазхааит, уаха ҳаԥсыҳшьап, уаҵәы ҿыцны
ҳтәаны ҳасроуп, – ҳәа иалҳәт.
– Ибзиоуп, азамана! – иҳәеит иаргьы.
Уаҵәы захьӡыз апҟаҩҳәа ани амацасҩ ԥҳәызба дааин, аҷкәын дахьиаз
ашәқәа аркны, адунеи атыҩша, апырпыл акаамеҭ, ведражәк лыԥшаан,
арацәа ҩҭаԥсаны, амца ҩацраҵаны, ашәқәа ҩаркны, длыман длатәан
амаца иасуа рҿаархеит. Амаца ишасуаз акәымкәан, аҵықь-ҵықьҳәа
аҷкәын аимсара далагеит. Дшеимсоз, дшеимсоз, еишьылкаараӡа акәты
аҵәынҵәалаӷь иԥынҵа илкылшәеит. Ани дахылаԥшуа уа дидтәаламзи,
аҵәынҵәалаӷь иԥынҵа ишаакылшәаҵәҟьаз аҟыԥҳәа лара днамҵасын,
лара лҿы инҭалҵеит. Нас ашәқәагьы алыртит, амаца иасуа рҿаархан,
иԥара арахь агьмааит, лара лхы иалҩруа аҿыланахеит. “Ҟоҳ!” Даҵалырхт.
Нас иара дыччархәхыт, дықәҵны дцеит.
Дынкахәыцуа ихы ахьынахаз дышцоз, дышцоз, дназгаз аллаҳ идырп,
қьамҭажәк дықәнагалт. Лаҳачанҵәҟьоуп, нанҳәазы, ақьамҭаҿы алаҳақәа
рацәаны игылоуп. Дышнеиуаз лаҳа еиқәаҵәак иеилабааны ицон,
днаҵагылт. Амлагьы дамкгәышьози рыцҳа, алаҳа сфап иҳәан, лаҳа
еиқәаҵәак ааҿихын, иаацәирҳәын, иҿы инҭаиршәзар, зеиԥш дыҟам
дҽадаха дааҟалт. Аҽада абацоз, уа ақьамҭажә иқәын алымҳақәа
аҭынхаха, иаақәхәлеит. Ани дҽадахеит, аха ауаҩы иҟәыӷара имамзи,
лаҳашк еилабааны ицон, ибыхт. Апаҿаҳәа днеин, ани аҽада ахы ҩараҳан,
ани алаҳаш акы ааҿыхны, иафт. Ани алаҳаш анифа, ани аԥыхьа дшыҟаз
еиԥш еиҭах даауаҩхеит. “Ҟоҳ!” иҳәан, аҟыԥҳәа дыҩны днеин, ани алаҳа
еиқәаҵәақәа х-лаҳак ааҿихт, аҟаԥаҳәа иџьыба илҭаҵаны ани аӡӷаб лҿы
дааит, иҵәынҵәалаӷь ицәызфаз, амаца даҵазырхаз лҿы.
Аӡӷаб лани лареи еидтәалан, “уа мшыбзиа!” иҳәан, “оо, бзиа убеит,
уаама?” рҳәеит рацәак датәамбакәа.
– Амаца уеиҭасырц уаама? – лҳәеит ани аӡӷаб.
– Амаца ҳашԥамысуеи, амаца ҳасуеит, аха ҽаангьы, цахәгьы ԥшӡала
шәнеилааит, алаҳа ҟаланы иҿаны избан, ишәзаазгеит, ишәфароуп! –
иҳәан, иџьыба алаҳа ааҭиган, ангьы аԥҳагьы акака надиркит.
Инарҿаԥсаны ианырфа, аҩыџьагьы – ангьы, аԥҳагьы – иҽадаԥсқәаны
инықәгылт. Иаанхазгьы иара иҿы инҭиршәын, дҽадабаӷьха длықәгылт.
Ани аԥшәма (аҳ) ауама дақәшәат, аҽадақәа абеиго, рыхԥагьы (аӡәы аҳ
иԥҳәыс лоуп, егьи иԥҳа иҵбы лоуп, егьи ани аҷкәын мацасра ҳәа иԥҳа
лҿы илзаауаз иоуп, идыруеит). Уама дақәшәт, ддәықәлт, аҵааҩы иҳәеит,
аҟәыдырԥаҩ иҳәеит, аха арҭ ирыԥсыхәоу здыруада! Ԥсыхәа изрымҭеит.
Аха нас даныҵаа, абри еиԥш, абри аҳәынҭқарраҿы дохәҭыр дук
дыҟоуп, убри иоуп хәшәыс адунеи иқәу зегьы здыруа, убри иҿы уца,
издыруада уақәшәар ҟалап, ԥсыхәак ҟаиҵар здыруада ҳәа ауаа
иабжьаргеит ари аҳ мцацәа!
Илықәиршәын дцеит. Ани аҷкәын иашьа еиҳабы иҿы диқәымшәо
уажәы! Длеит. Диқәшәт.
– Узусҭада, уабаҟаз?
Абас, абас, сзықәшәаз ҳәа иеиҳәт. Ари ииҳәақәаз рыла аҽадабаӷь
ҳәа зыӡбахә иҳәаз ари адахәҭыр иашьа еиҵбы шиакәыз идырт.
– Иуура умбо! Уаалаганы ԥсыԥцарҭак амаӡамкәа қәацәк ҟаҵа.
Апырпыл, атыҩша, акәтхәы, иагьаџьара ибааԥсу акры ыҟазар зегьы убра
амца леиқәҵаны илақәжьны, уҽадақәа рыхԥагьы лыҩнацаланы, ашә
аԥсыԥ кылымсуа иҩаркны, уара удәылҵны уца уаха, ишаанӡа уа
иҩназааит уҽадақәа рыхԥагьы. Аншалакь, ашә аартны иоужь.
Ианоуужьлакь, убри аҽадабаӷь ахьцо, егьырҭгьы ацҵаны идәықәҵа, нас
иҟалалак убап, – ҳәа иеиҳәеит. Ани адохҭор иоуп изҳәо.
– Аҳ длахынҳәын даакылсын, ани адохҭор ишиеиҳәаз иҟаиҵеит.
Ақәацә аԥсыԥ кылымсуа иҟаҵаны аҽадақәа ахԥагьы лыҩнеикын, атыҩша,
апырпыл, агәам-сам афҩы бааԥсы зхылҵраны иҟоу зегьы леиқәыжьны
амца ацраҵаны, ақәацә ашә ҩаркны, иара дныҩдәылҵын дцан иҭыԥаҿ
диеит.
Амца анеибакы, алҩа аныҩначы, анҭ аҽадақәа аҟәақ-чақ ҳәа
иареимсо, акаамеҭ рзаанацо ишааиуаз, ани аӡӷаб (аҽада еиҵбы)
илыҿшәахт акәты аҵәынҵәалаӷь. Аҵәынҵәалаӷь анлыҿшәа, ани
аҽадабаӷь иамҵасны иафт.
Ашьыжьымҭан ианааша, аԥшәма ақәацә ашә анааирт, ани аҽадабаӷь
аангыло иҟоума, иеиҳәҭырԥаны иҩт, алаҳақәа рахь. Аҽадаԥсқәагьы иаша
баба иҵбыбны иҟаауа, иҩны ишьҭалт. Аҽадақәа ахԥагьы еиманы ани
алаҳаш ахьгылаз ақьамҭажә аҿы инкылст.
Ани аҽадабаӷь алаҳаш ааҿыхны ианафа, ажәытә дышуаҩԥсыз еиԥш
еиҭах дааҟалеит. Егьырҭ аҽадаԥсқәагьы алаҳаш ааҿыхны инарҿеиҵан,
ажәытә ишыҟац иуааԥсха иаақәгылт, ахҩыкгьы еиманы амҩа иқәлт
уажәы. Аҳ иҿы иааит.
Аҳ ус иҳәеит:
– Уара, шәанҽадақәаз (уара уанҽадабаӷьыз, лара данҽадаԥсыз) абри
сыԥҳа усгьы амш лылоугахьан, думаз, ԥҳәысс дусҭоит, дга!
– Дызгап, мап скуам, аха иабаҟоу, сара санхәа лҿгьы сыцқьам, санхәа
сылцәыԥхашьоит. Урҭ ара уара уҿы иҟазааит, уара иумаз, умш
аабзиахааит! – иҳәан, ани аҷкәын длықәҵны дцеит.
Урҭгьы убри ала иеилгеит.
Ԥҳәысеибак дыҟан, хҩык аԥацәа лыман. Лхаҵа заанаҵы дыԥсхьан.
Лыҷкәынцәа нап рыдкыланы лхала илааӡеит, уаҳа џьара хаҵа сцоит
ҳәагьы даламгеит. Ианылааӡа, “нанраа сыҷкәынцәа, сара уашьҭа сажәит,
аҳәсақәа аажәга”, – ҳәа ралҳәеит. Даргьы ран лҳәатәы харҵеит. Аиҳабы
аԥхьа дҩагылт, агәыбжьанытәи аиҵби ҩаишьҭалеит. Ишнеиуаз, аԥхьа
ирԥылаз аԥҳәызба аиҳабы дигеит, ашьҭахь ирԥылаз агәыбжьанытә
дигеит. Аиҵбы даанхан ус ишнеиуаз, адаӷь аарԥылеит. Адаӷь аашьҭихын
иџьыба инҭеиҵеит. Аиҵбы инасыԥ уи акәзаарын.
Аҷкәынцәа хынҳәны ран лыҟны ианааи, ус лҳәеит лара:
– Сыҷкәын аиҵбы акагьы даԥсамхеит, идаӷьгьы иаргьы сышәмырбан,
џьара хара дганы қәацәк изшәыргыл. Идаӷьгьы иаргьы убра инаганы
иҩнашәҵа! – ҳәа ралҳәеит аиҳабацәа. Ран ишрыдылҵаз иагьынарыгӡеит
дара.
Ари иара ныҟәара дцалон. Ныҟәарантәи данааилакь, иҩны цеи-цеиуа
еилырганы, ифатә, ижәтә рхианы, еиқәҷаб ибон. Ари ас ҽнак акәымхеит,
ҩымш акәмхеит.
Ҽнак иақәикит идаӷь иҟанаҵоз ибарц. Џьара дцазшәа дынҭыҵын, нас
даагьыжьны дышкылыԥшуаз аӡӷаб хазына, анцәа хша ззырҳәоз иҩны
дшыҩнагылаз ибеит. Хазы ибеит адаӷь цәа илхылхыз ахьышьҭаз.
Афырҳәа дылкылсын, адаӷь цәа аашьҭихын амца илақәҵаны иблит.
Адаӷь цәа аниблы нахыс анцәа ишиҳәара иҟалеит. Аишьцәа
аиҳабацәа рыҳәсақәагьы даргьы иреиӷьхеит. Анхәа абри лҭаца
дшьыцылгеит. Дҭасырхап ҳәа иақәылкит. Ҽырчмазаҩ ҟалҵан
дышьҭалеит. Лыҷкәын аиҵбы дааиԥхьан ус иалҳәеит:
– Абрыгь-абрыгь адгьыл аҿы иҟоуп кәалаԥк ашәа зҳәо, исзаага,
исзаага, убри сеиқәнархоит, мамзар сыԥсуеит, – ҳәа. Ари иан иззылҳәаз
акәалаԥ аагара шыцәгьаз идыруан, дхырқәақәо иԥҳәыс лҿы дааит.
Илеиҳәеит иан идылҵаз. Иԥҳәыс иҟалаз зегьы лдыруан.
– Хьаас имкыкәа уаха ушьҭалан ҭынч уцә. Уаҵәы сара амҩа уқәсҵап,
– лҳәеит лара.
Иара дышьҭалан дыцәеит, лара ауха дмыцәаӡакәа длатәан арахәыц
рацәаны илхахеит. Илхахаз арахәыц акәанҷ иакәыршаны иҟалҵеит.
Ашьыжь иара даныҩагыла, акәанҷ наилҭеит. Инкаиршәын икәыруа
аҿынанахеит, иаргьы днашьҭалеит. Данашьҭала, иҩны хынтә
дакәнаршеит, данакәша, абаа дуӡӡа ҟалеит. Еиҭах акәанҷ кәыруа ицон.
Даманы ишнеиуаз гәашәк аатын, абаа дынҭалт. Дахьынҭалаз хаҵаки
ԥҳәыски еицәажәо, еибаргәыбзыӷуа ибеит. Урҭ днараҩсын дышнеиуаз
хәыҷқәак қәабк ршуа ишахагылаз ибеит. Аанда наҟ-ааҟ арԥарцәеи
аԥҳәызбацәеи еибаргәырӷьо иадгылаз ибеит. Ус дышнеиуаз ԥҳәыск
дибан, “аа, усҭ уара узышьҭоу!” лҳәан кәалаԥк илҭеит. Уи аԥҳәыс ари
амҩан иибаз зегьы закәқәаз ныҭкааны иалҳәеит. Нас лара еиҭах
даацәажәан ус иалҳәеит:
– Уара аԥҳәыс иумоу сара сыԥҳа лоуп. Адаӷь цәа картоӷаны илықәын,
дгәыӷьны аӡәы дышьҭихаанӡа алҵра азин лымамызт. Дышьҭызхуаз
дитәын. Уара дышьҭухын дунасыԥхеит.
Ари аҷкәын иҩны дааиаанӡа иашьцәа еиҳабацәа иԥҳәыс дыршьырц
дыргазаап, иара усгьы деибганы дзаауам ҳәа. Иԥҳәыс абаа аҵаҟа анышә
жны абаа дҭыргеит. Дыршьырц днаган аҵла днадҿарҳәалон еиԥшаан,
иаргьы дынкылсит.
– Ааит, сан, ас шԥасзыбуи, бара бҳәахааит, сашьцәа шәара
шәлақәахааит, алақәа аҳәа инашьҭалан ирфааит, – иҳәан, ишиҳәаз
иагьыҟалеит.
Днеин иԥҳәыс дахьҿаҳәаз даауишьҭит.
Нхаҩык дыҟан. Хҩык аԥацәа иман. Абри анхаҩы иҩны ашьҭахь
арасаҭра аҟан. Иара уаҩы цәгьан, анахь, арахь қәылара дцалон. Қәылара
данцалак, жәаха жәымш даауамызт. Ҽнак зны қәылара данцоз иԥацәа
ахҩыкгьы ааизиган иреиҳәеит уашьҭа рнахыс сыҩны ашьҭахь арасаҭра
шәҭамлан ҳәа.
Жәаха жәымш рышьҭахь дхынҳәит қәыларантәи, аха иҩны ааигәара
данааи, ашҭа дҭамлакәа дхынҳәит. Иҷкәынцәа дрыԥхьан иреиҳәеит
шәсыцца ҳәа. Ҩыџьа иццеит, аӡәы – реиҵбаӡа иҽирмараҳәын имуит,
дицымцеит. Даҽа жәаха-жәымш рышьҭахь аҩны данааи, иҷкәын аиҵбы
диҵәыуеит ԥсык иеиԥш, ихы игәы далихит.
– Сара ҷкәынас исымоу ҩыџьа роуп, ахԥатәи сара дыстәым, сҳәатәы
хазымҵо аҷкәын хшарас дсыԥхьаӡом, – иҳәеит.
Абас иҳәо даналага, аҷкәын еиҵбы ицәымӷхан зынтәык саб сиԥырҵны
схы ахьынахоу сцап ҳәа дгәааны, аҩны ашьҭахь иҟаз арасаҭра дҭаланы
иҿынеихеит. Уа дахьынҭалаз аумашәа иџьеишьаз ҽык ашьҭа ибеит. Абри
закәу еилыскаароуп иҳәан, аҽы шьҭа дхыланы дышнеиуаз, ӡык анырцә
ҵла дук шгылаз ибеит. Абри аҵла амахәҭақәа руак аҿы уарбажәык
аԥацәа ахьықәтәалоз гәылшьапк иафарц ишаҿыз ибан, аҵықьҳәа
дааихсын, агәылшьап ишьит. Иара ҭынч длықәиан аҵла дамҵаианы
дыцәеит.
Ауарбажә хәыҷқәа ран анааи, ирыхьыз, абри ауаҩ ишеиқәирхаз атәы
рҳәеит. Ауарбажә лалбаан, агәылшьап ҩышьҭыхны аԥацәа ирнаҭеит.
– Ҭынч шәахатәаны ишәфала! – аҳәеит.
Ауарбажә игәанаҭеит ари аҷкәын дықәианы дахьыцәаз амра
икацеиуаз шиҿаԥхаз, дшамырцәоз. Иара неин изхара дыцәаанӡа
амҵәыжәҩақәа рыла ашәшьыра изыҟанаҵеит. Данааҿыха, ахәыцқәа
иалаз акы аалнахын, “усҭ, абри схәыц умаз, иумырӡын, цәгьак уақәшәарц
уҟоуп, уанақәшәалакь, абри схәыц амца ауркыр, сара сахьыҟазаалакгьы
снеиуеит, сагьуцхраауеит!” ҳәа ианаҳәеит ауарбажә. Арҭ
еиқәышаҳаҭхеит, еицәажәеит, нас еиԥырҵит. Иара дышцац имҩа
дықәлеит. Акыр дныҟәахьан еиԥш, ҽнак ҭакәажәык дахьынхоз днеит.
Ари еиԥш асас данылҭаа, ҽадак лызҿаҳәан, абӷа днас-насын, аҽада
ачхәрала абысҭа лурц далагеит. Ари иҟалҵоз аниба, аҷкәын дҵааит:
“Ас ҟабымҵар аӡы бымаӡами?” ҳәа . Аҭакс аҭакәажә ус лҳәеит:
– Абри ҳара ҳҳабла ду аҿы ӡык ауп иҳамоу. Уи аӡы гәылшьап дук
ахылаԥшуа иалагеит. Аԥҳал зманы инеиуа зегьы кны иафоит, – ҳәа.
– Аԥҳал сыҭ, сара сцаны аӡы бзаазгоит, – иҳәеит, аха лара илымурц
далагеит, аҷкәын агәылшьап дафар ҳәа дшәаны. Аҵыхәтәан имузт,
аԥҳал аашьҭыхны дцеит. Аӡаҿы даннеи, “аа, уфф, уфф!” ҳәа агәылшьап
анааизыҵҟьа, иаҳәа ҭыхны даазыҵҟьан, еихыҵәҵәа-еижьыҵәҵәа
илышьҭеиҵеит. Аԥҳал азнагьы ицқьакәакәараӡа аӡы иманы аҭакәажә
лахь дхынҳәны дааит. Ԥыҭк анааҵ, ҽмыршьагала аҭакәажә длазҵааит:
“Абри аҽышьҭа сызхыу закәи, акры бдыруазар?” ҳәа.
– Аа, – лҳәеит аҭакәажә ари аҭакс, – нан, нан, иалаухыузи, уи
уадаҩуп. Иахьа ашьыжь удәықәлар, ахәылбҽха саҳәшьа лҿы унеиуеит,
уи иуалҳәоит изакәу, – лҳәеит. – Амала, нан, џьара машәыр ухьыр
сабацари, иудыруазеи ушыҟалаша? – лҳәахт.
Иара ахызаҵә ааҭихын илиҭеит, абасгьы налаҳәаны:
– Абри шьыжьла ахш ца иӡааршәла. Ахш шьаарҵәыраны иҟалозар,
сҭахеит, ишыхшу инхозар, сеиқәханы сыҟоуп, – ҳәа.
Шьыжьымҭан иҽааибиҭан иҿынеихан, ахәылԥаз ари аҭакәажә
лаҳәшьа лҿы днеит.
– Уабацо? – ҳәа дҵааит уа зыҟны днеиз аҭакәажә.
– Абра ҽык ашьҭа схыуп, изакәу еилыскаарц сҭахуп, – ҳәа аҭак
ҟаиҵеит.
– Уи зегьы реиҳа инҭкааны изакәу цқьа иуалҳәап абрыгь-абрыгь аҭыԥ
аҿы дыҟоуп саҳәшьа еиҵбы, убри лҿы уца! – ҳәа иалҳәеит. – Амала
уҭахар ҳәа сшәоит, уҭахар злаздыруазеи? – ҳәа дҵааит лара.
Уигьы лаҳәшьа еиҳаб леиԥш ахызаҵә лыҭаны ус леиҳәеит:
– Абри шьыжьла ахш ца иӡааршәла. Ахш шьаарҵәыраха иҟалозар,
сҭахеит, ишыхшыу инхозар, сеибгоуп, – ҳәа.
Абри иҳәан шьыжьымҭанк иҽааибиҭан, амҩа дҩықәлан, ахәылԥаз ари
аԥҳәыс лаҳәшьа еиҵбы лыҟны днеит. Арҭ дара хҩык ыҟазаарын, умбо,
аиҳәышьцәа.
Уи лаҳәшьа лҿы даннеи, “уабаҟаз?” ҳәа данҵаа, иара ииҳәац иҳәеит.
– Абасгьы, абасгьы ауп, ҽык ашьҭа схыуп, изакәу еилыскаарц сҭахуп,
– иҳәеит.
– Абар дахьынхо уи аҽы зтәу. Лара ҭыԥҳа бзиак лоуп. Лара лҟны
унеир, улшьыр ҟалоит, дшәарҭоуп, уара уфҩы лкыргьы ҟалоит, – лҳәан,
– абра уааи! – лҳәан, днаганы ашәындыҟәра дҭалыртәеит.
Ҽнак уи аҭыԥҳа ари аҭакәажә лҿы дааит. Дшааиз еиԥш “аԥсыуа фҩык
саҳауеит!” – лҳәеит.
– Аԥсныҟа ицало бара боуп, уаҟа арасаратә баҳчара иахылаԥшуа бара
боуп, закәызи ибҳәо, нанхеит, аԥсуа сара сҟны даазгодаз?! – лҳәеит
аҭакәажә аҭакс.
Ԥыҭрак ицәажәан, егьин, нас дгылан дцеит. Ани аӡӷаб данца, аҷкәын
ашәындыҟәра дҭылгеит. Нас лара (аҭакәажә) ус лҳәеит:
– Уи аӡӷаб лҟны анеира даара ицәгьоуп, уаҩытәыҩса дахәом.
Ахьыҵәцара хԥаны еихагылоу дыҩноуп. Шьыбжьонла ахԥатәи
аихагылараҿы, асоф иамоу аҿы дықәианы дыцәоит. Лыхцәы ԥшь-ԥаракны
иҟоу иқамызуа ҵаҟа адашьмаҟынӡа илаӡоит. Убасҟан улызиааир, настәи
башоуп, – лҳәеит.
Иара ари аҭакәажә лажәа дықәныҟәаны аҭыԥҳа хырзаман ахԥатәи
аихагылараҿы асоф аҿы шьыбжьон дықәианы дшыцәаз лыхцәы қамызқәа
ламҵарсны икны асмит иадиҳәалт. Нас дынкылсын, лгәы днықәсын
дааирҿыхеит.
– Аа, усиааит, усиааит, уара сутәуп. Сара убас ҿаҭахьас исыман,
исиааиуа сиццарц, – лҳәеит лара ас еиԥш данирҭыслым.
– Сара даук дсышьҭан, аха дансзымиааи, бара бзыццо, ибиааиуеи сареи
ҳмеисыр, дысшьырц саламгарц ҟалом! – ҳәа сеиҳәеит ҳәа иалҳәеит.
Аамҭа ԥыҭк цеит. Ҽнак ари ныҟәара дцарц иақәикит. Лара арашь
лымамзи, абни лара лрашь дақәтәаны ныҟәара ддәықәлеит.
– Амҩан уахьцо чычиа дубозар, дышьҭумхын! – ҳәа иалҳәеит данцоз.
Аха иара даара акыр дныҟәахьан еиԥш аан, ҭакәажәы бимбарахк, гәаҟк
аӡмах дышҭажьыз дибан, дрыцҳаишьан, диманы аҩныҟа дааит. Егьи ари
иааигаз аҭакәажә ари аҭыԥҳа илышьҭаз адауы иакәзаарын, иҽырҩашьаны,
ҭакәажәҵас иҽыҟаиҵазаап. Абраҟа адауажә иҽырччианы аԥсуа игәы
иҽанӡамкәа дааиақәԥан дииааит. Аԥсуа дишьит. Нас адауажә днеин аҭыԥҳа
диманы ддәықәлеит.
Адауы имуӡакәа диго даналага, ус лҳәеит:
– Аа, абааԥсы, ари дыԥсуп, аха ала дафоит, ашҭаҿы днумыжьын, асоф
ма дықәҵа! – ҳәа адауы диҳәеит лара.
Адауажә аԥсуа рыцҳа даашьҭихын дырууаӡа дыршәны асоф
длықәижьт. Лара диманы дцеит.
Дахьнеигаз адауы мызкы аҿҳәара аҭаны ачара еиҵихит. Ари аҭыԥҳагьы
“сыхәда хыумҵәозар мызкы нҭакәкәа иаанҵәаанӡа сымԥан уқәсыжьлом!”
– ҳәа изылыцҳаит.
Ари аԥсуа дышҭахаз анҭ аҭакәажәцәа ахҩы еиҳәшьцәа ианеилыркаа,
иааин ахан асоф ихалан иҵәуа ихатәеит. Ахқәа рзнимыжьхьази, урҭ рыла
ирдырит иара дышҭахаз.
Ари еиԥш ахҭыс иҟалаз аԥаҳамбарцәа рлымҳаҟынӡа инаӡеит. Нас дара
ааилатәан руаӡәк ус иҳәеит:
– Абри аԥсуа дуаҩы цқьан, аԥсы цқьа ихан, арыцҳара дақәшәеит,
цхыраашьак иаҳҭар акәын, – иҳәеит.
Даҽаӡәы даацәажәан ус иҳәеит:
– Счабра наган инеихьысшьыр, дыбзиахон, – ҳәа.
– Ачабра сара изысгоит, иагьихьысшьуеит, – аҳәеит арҭ реицәажәара
заҳаз ажәҵыс ахьықәтәаз.
Ажәҵыс иаҳәаз иагьынанагӡеит. Ачабра наганы ианааихьнашь, “ҳаи,
схы сзымдыруа сҭахәхәа сышԥацәаз!” иҳәан, аҭҳарцә ҳәа дааҿыхеит. Арҭ
аиҳәшьцәагьы илаӷырӡышо ишихатәаз ибзиахәха игәырӷьаҵәа иааҟалеит.
Иара даалаган иҽааибиҭан, ирашь дақәтәаны ддәықәлеит анҭ аиҳәшьцәа
ахҩыкгьы уа ахан ахьыҵәцараҿы иааныжьны. Акыр бзиацәа дааныҟәахьан
еиԥшааны, ҭакәажәык дааиԥылеит.
– Бабаҟаз арахь? – ҳәа данлазҵаа, аҭакс лара ус лҳәеит:
– Адауы ҩажәи жәаба мшы ачара иуеит, аԥсыуак дишьын, уи иԥҳәыс
нцәа хша дигеит. Мызкы нҭакәкәа иаанҵәаанӡа лымԥанҟа дналышьҭӡауам.
Агәақьҳәа ажәлар ачара ду иахатәоуп, убрахьынтәи саауеит саргьы, –
ҳәа.
Аԥсуа иԥҳәыс лыхьтәы мацәаз инапы иамӷан.
– Абри амацәаз наганы адауы иԥҳәыс ибызлыҭару? – ҳәа аҭакәажә
иԥылаз данлазҵаа, исылсыршоит, – лҳәеит.
– Уаҩы имырбакәа инаганы исызлыҭ! – иҳәеит иара.
Аҭакәажә амацәаз лыманы дцан, адауы иԥҳәыс илылҭеит. Лаԥсуа хаҵа
илҭахьаз шакәыз лдырын, дыҩны днеин еибабеит. Адауы уеизгьы мызкы
аҩнуҵҟа лымԥан дықәымларц ажәеи аҿҳәареи илҭахьан. Ауха ари аԥсуа
хаҵа дылҵәахит. Адаугьы хазы диԥхьан даалгеит.
– Аԥсыуа фҩык саҳауеит, изакәузеи? – ҳәа дҵааит адауы.
– Аԥсуа араҟа даазгоз, душьхьеит, даныскьысыз ифҩы сара
исхылазар акәхап, – лҳәеит.
– Уара сутәуп усгьы, уԥсы ҵәахны иахьумоу аасоумҳәакәа сааигәара
уаасышьҭуам, уареи сареи хаҵареи ԥҳәысреи ҳзеилам иудыруазааит! –
лҳәеит лара.
– Иабабҭаху сыԥсы ахьыҟоу, баҟәыҵ! – иҳәеит.
– Мамоу, иаасоумҳәар ҟалом! – ҳәа илаҿалыршәит лара.
– Иаабасымҳәар бмуӡеит акәымзар, уи џьара исҳәо сыҟамызт, ибасҳәап
нас, агәараанда иалоуп, – иҳәеит.
Адырҩаҽны лара даалаган агәараанда зегьы хьыҵәцараны иҟалҵеит,
алада дакәшо, аҩада дакәшо дацәнымхошәа лҽыҟалҵеит. Ари аниба,
адауажә дамхаччеит џьаҳаҳа ҳәа.
– Изакәузеи, узырччазеи?
– Сыԥсы злоуҵәҟьа уи акәӡам, – иҳәеит.
– Ааит, сужьеит уара, уԥсы хьӡыркны иҟасҵап ҳәа акәын исҭахыз,
иумуит акәымзар, – лҳәеит лара.
– Ус акәзар, уажәышьҭа ибасҳәоит сыԥсы ахьыҟоу аиаша, –
дналагеит иара. – Амшын ҟаԥшь, амшын еиқәаҵәа, амшын шкәакәа
рыбжьара адгьыл ҭоуп, адгьыл бжьаха. Убри адгьыл бжьахаҿы аџь ҵла
дук ықәгылоуп, убри аџь ҵла ҳәа дук амҵатәоуп. Аҳәа амгәа ашьабсҭа
ҭоуп, ашьабысҭа амгәа ажьа ҭоуп, ажьа амгәа сылақәа ҩба ҭоуп, сыԥсы
хьыԥшьаны иҟаҵаны иҭоуп.
Ауха адауажә дынҭаҳан даныцәа, лара днеин, лыԥсы ӡаны адауы
иԥсы ахьыҟаз ани лаԥсуа хаҵа иалҳәеит. Ари иалҳәеит, аха, иалаухи,
анҭ амшынқәа рыбжьара иҟоу адгьыл бжьахаҿы ацара илзыршоиз. Аха
иҿылеихан агаҿаҿы длеин ауарбажә ахәыц имаз аацәыриган амца
ҩацреиҵеит. Ауарбажә аминуҭк азы иааит иԥырны.
– Уара иухьыз зегьы сара издыруеит, – аҳәеит ауарбажә. – Уара
иахьуҳәо адгьыл ахь сара узгоит! – ҳәагьы нацнаҵеит. – Сара уи аџь
ҵла ахьгылоугьы здыруеит, иагараан сықәтәахьеит.
Ари ас анаҳәа, иара днеин абӷа днықәтәан даманы, дганы хымшынк
(амшын ҟаԥшь, амшын еиқәаҵәа, амшын шкәакәа) рыбжьара иҟаз адгьыл
бжьаха иқәгылаз аџь ҵла амҵан дартәеит. Уа аҳәа аниба, аҵықьҳәа
дааихсын ишьит. Аҳәа амгәа анирҟьа, ашьабсҭа ҩҭыԥеит. Ашьабсҭа
ахыкәлаа еиԥш иҩит, аха уигьы ишәақь инапы инықәырсны деихсын
ишьит. Ашьабсҭа амгәа анирҟьа, ажьа ҩыҭҟьан иҩит. Ажьагьы хара
имышьҭыкәа ишьит. Адауы илақәагьы, иԥсгьы ажьа амгәа иааҭигеит.
Арҭ анҭига, адауы арахь дахьыҟаз иаразнак дарыхьҭышьит, аҟәара
деиҵасуа, дычмазаҩхеит.
Уи аамҭазы ани ауарбажә азхара афо итәан. Ари аԥсуа еиҭах
даашьҭнахын, даманы арахь даанагеит. Ара иахьеиқәшәаз агаҿаҿы
ианааи, абзиараз ҳаибабалааит уажәышьҭа нахыс рҳәан, иуарбажәи
иареи ааиԥырҵит.
Аԥсуа адауы иҿы дааит, уи илақәа ҭихит.
– Сылақәа ҭухит, аха сыԥсы сызныжь, адунеи акыр сымазар зегьы
уара иусҭоит, – иҳәеит адауы.
Аԥсуагьы ари адауажә ас еиԥш ииҳәаз азнык азы дақәшаҳаҭхеит.
Арашьқәа хәба ахьҭакыз иеиҳәеит, днеины ибеит. Ахьи араӡни хынҩажәи
жәаба ԥуҭ ҵәахны иман, уигьы иирбеит. Арахә имаз зегьы рыӡбахә
иеиҳәеит, ибеит. Нас адауы иԥсы ахәагара иҭазгьы ааҭихит.
Аԥсуа иԥҳәыс даашьҭихын, амал адунеи иазымкуаз иманы, ауаа
ицны, иԥҳәыс лхан хьыҵәцараҿы амҩа дықәызҵаз аиаҳәшьцәа ахьыҟаз
дааит. Нас уантәи илықәиршәын иаб иҿы дааит.
Абас дҟалеит аишьцәа реиҵбы. Аџьамыӷәа цәгьа ихигеит, аха
аҵыхәтәаны ииулакгьы абри еиԥш ала дшьақәгылт, аԥсҭазара бзиа
дазкылст.
Хҩык аишьцәа ыҟан. Дара ахҩыкгьы уаҩытәыҩса ишимбац ала
ихандеиуан, аха иага рундазгьы ԥгала рмоуит. Аиҳабацәа аҳәса ааргеит.
Аиҵбы дааимгацызт. Ҽнак иара ус иҳәеит:
– Сара сцоит схы ахьынахо, иҟоу, ину ма избап. Ара усгьы иага
ҳхандеиргьы ҳаингаланы ҳзыҟамлеит, – иҳәеит.
Амҩа дықәлан акыр дныҟәеит. Уахык аԥшәымара џьара даангылт.
Дахьнеиз аԥшәма уаҩ ӷарк иакәзаарын. Бысҭахь хьшәашәак аацәыриган
еиҟәшаны еицырфеит. Аҵхыбжьон аԥшәма ихьыӡ ҳәаны аӡә ҿиҭит.
Аԥшәмагьы “ҳаи, уарбану?” ҳәа дындәылҵит.
– Уаха шәҩык ԥсит, шәи аӡәҩык иит, – иҳәеит ани ҿызҭыз.
– Иԥсыз џьанаҭ гыларҭас ироуааит, ииз сымш рымшхааит! – иҳәеит
аԥшәма.
Арҭ еибырҳәаз ари асас иаҳаит, дмыцәацызт, аха алаҿимҭит. Ииҳәоз?
Адырҩаҽны ианааша, аԥшәма иҿеиҵоз имамызт, ус дындәылҵны имҩа
днықәлеит. Адырҩауха ҩнаҭа шьахәк дақәшәеит. Акрыиҿарҵеит,
акрыидыржәит, аиарҭа бзиаҿы дышьҭарҵеит. Ус ашарԥазы аԥшәма ихьыӡ
ҳәаны аӡәы ҿиҭит.
– Ҳаи, уарбану? – ҳәа аԥшәма абӷьааҳәа дындәылҵит.
Ари асасгьы ацәа даалҵын, иаҳауеит уажәы арҭ еибырҳәо.
– Иахатәи аҵх ала шәҩык ԥсит, шәи аӡәҩык иит, – иҳәеит ани ҿызҭыз.
– Иԥсыз џьанаҭ роуааит, ииз сымш рымшхааит! – иҳәеит аԥшәма.
Ашарԥаз ари асас ҷкәын дҩагылан ддәықәлеит. Адырхауха иԥжәаӡаны
иҟаз аӡә иҿы днеит. Ирахә, ишәахә, имал – зегь рыла деибыҭан уи ауаҩ.
Даара ибзианы деибыҭан. Асас инеизгьы иеигәырӷьан дрыдыркылт.
Ашарԥаз аԥшәма ихьыӡ ҳәаны аӡә ҿиҭит.
– Ҳаи, уарбану, иҟоузеи? – ҳәа аԥшәма дындәылҵит.
– Иаха шәҩык ԥсит, шәи аӡәҩык иит, – иҳәеит ани ҿызҭыз.
– Иԥсыз рыхараҭ бзиахааит, ииз сымш роуааит! – иҳәеит аԥшәма аҭакс.
Арҭ еибырҳәозгьы ари асас ҷкәын дахьышьҭаз иаҳаит.
Адырҩаҽны аԥшәмацәа рысас акыр аамҭа дырмышьҭит. Дандәықәла,
аԥшәма дҵааит уабацо ҳәа.
– Схы ахьынахо сцоит, – иҳәеит аҷкәын аҭакс.
– Ухы ахьынахо уцартә, уиаҟара узыргәаҟзеи? – ҳәа дҵааит аԥшәма.
– Сабамцо, иахьагьы, уахагьы, сашьцәагьы саргьы ҳхандеиуан, еиԥгала
ҳмоуит, сықәҵып ҳәа ақәскит, – иҳәеит.
Аԥшәма дааччан, дааирӡырҩит.
– Исҳәо уаҳауоу? – иҳәеит.
– Аа, исаҳауеит, – иҳәеит.
– Сара акы уасҳәоит, игәынкыланы ухшыҩ азцозар, шәыбзиахоит, –
иҳәеит. – Иаха уашьа еиҳаб иԥҳәыс аԥа длоут, убри ихьыӡ ала иҟашәҵа
шәмал зегьы, нас шәшыҟало жәбап! – иҳәеит.
– Иалыудраауазеи? – ҳәа диазҵааит ари аҷкәын (аԥшәма иоуп
дзызҵаауа).
– Излаздыруа уи ауп, – иҳәеит, – аԥхьа уандәықәлаз уабаҟаз? – иҳәан,
– ергь афара ҳәа иҟаз аӡәы иҿы сыҟан, – иҳәеит.
– Адырҩауха уабаҟаз? – иҳәан, – хар змамкәа инхоз аӡәы иҿы сыҟан, –
иҳәеит.
– Иаха сара сҟны уҟан, сшынхогьы убеит. Шәара аԥхьаӡа зыҟны унеиз
дшыҟаз еиԥш аамҭа цәгьа шәалиааит. Ҳара ҳԥаембарцәоуп. Иаха ииз уашьа
иԥа сеиԥш дҟалоит, ихьӡ ала иҟашәҵа шәмал. Уи аамҭа бзиа далиааит,
шәара аамҭа цәгьа шәалиааит. Шәҭаацәа рҿы аӡәгьы гәынҷыхь хьаас
иҟамҵакәа ишуасҳәаз иҟашәҵар, шәыбзиахоит.
Ари аҷкәын иаҳаз аагәникылан, дхынҳәны иҭаацәа рҿы дахьааиз иашьа
аԥа дышиоуз иарҳәеит. Иҭаацәа ааизиган иибаз, иаҳаз реиҳәеит. Даргьы
акәшаҳаҭхеит. Уи нахыс, рмал ҿыц ииз ахәыҷы ихьӡала ианыҟарҵа нахыс,
дара зегьы арыӷьарахь игьыжьит, амалгьы роуит ирацәаны, рыԥсы
еивыргеит абас ала.
Дыҟан шәарыцаҩык, х-лак иман, ала ӷәӷәақәа. Иаҳәшьа дыҟан. Иаҳәшьа
былҩшыла дчахны диман. Шәарыцара дцон, ашәарах рацәаны ишьон.
Иаҳәшьа аӡиас аҿы дцаны лхы лҿышлон.
– Бара убра бцаны бхы бымҿышлан, адауы бибар, баргьы бишьоит,
саргьы сишьоит, – ҳәа леиҳәеит ашәарыцаҩ иаҳәшьа.
Аха лара дизымӡыҩрӡакәа дцон хыҿышра. Зны лашьа шәарыцара данца,
лҽааидкыланы хыҿышраҳәа аӡахьы дцеит. Аӡаҿы днеин лхыҿышра дшаҿыз
акәымкәа, бжьык лаҳаит.
– Фу, аԥсыуа ччиа фҩык саҳаит, дарбану ара иԥхамшьаӡакәа иааны
зхы зҿышуа? – иҳәан адауы даакылсын ашәарыцаҩ иаҳәшьа даалыдгылт.
Данлыхәаԥш, дигәаԥхан, “ԥҳәысс бызгароуп” иҳәеит.
– Сашьа дуаҩыцәгьоуп, ҳаибар, уаргьы уишьоит, саргьы сишьоит! –
лҳәеит лара.
– Уи сара даԥырысхуеит, акы бацәымшәан! – иҳәеит адауы.
– Ус акәзар, иара ала цәгьақәа имоуп, шәарыцарантә данаауа, иаԥхьа
игыланы иаауеит. Урҭ сара иҭаскуеит, уара аҩнашә уавҵагылаз. Акәац
иманы данааҩналалакь, ихы уласыр, дышьны дылкаужьуеит, – лҳәеит.
Арҭ ашәарыцаҩ абас дшыршьышаз неибыҳәаны аҩныҟа ицеит.
Ашәарыцаҩ ихынҳәра аамҭа анааи, адауы аиха кны ашә днавҵагылеит.
Алақәа еибархәмаруа ашҭа ианааҭала, ашәарыцаҩ иаҳәшьа даарыԥхьан,
инаганы иҭалкит. Ус ашәарыцаҩ иеидара акәац иманы ашә даахыҵит.
Ашә данаахыҵ, адауы иеиха рыҳәҳәа ихы дласын, еиҟәырԥаны илкаижьит.
Иаҳәшьа адауы диԥҳәысхеит. Арҭ ас ала ашәарыцаҩ даныршь,
илеихыҵын, адауы иҩныҟа ицеит.
Алақәа ахыҩназ иҟалаз раҳан, шьацәхыԥла анышә ҭыжааны, ихәыҵыҵны
иааны, аԥсы идтәаланы ауура иалагеит. Арҭ алақәа руубжьы алаҳҭаала
иаҳаит.
– Адгьыл аҿы иҟалаз еилкаа, – ҳәа абжы лаишьҭит.
Абжы ԥырны илеин, иҟаз илахәаԥш-ҩахәаԥшын, иԥырны уаҳәшьҭахьтәы
ицеит.
– Иҟоузеи уара, уахьлеиз иубазеи? – ҳәа аллаҳ данҵаа, “быжжы!” –
аҳәеит.
– Уара, иҟоузеи? – ҳа еҭырҩагь дҵааит.
– Быжжы! – аҳәеит.
– Уара исзеилукааз ҳәа акгьы ыҟам, аха уара ажәҵыс уцеи, иҟоу убап,
– иҳәан аллаҳ ажәҵыс лаишьҭит. Абӷьааҳәа ажәҵыс ԥырны илеин иҟаз
еилкааны иҩеит.
– Иҟоу убри ауп, адауи ашәарыцаҩ иаҳәшьеи ашәарыцаҩ дыршьын,
илақәа уууа ихатәоуп, – аҳәеит ажәҵыс.
– Усҭ, абри аҟамчы уманы уца! Ашәарыцаҩ дышьны дахьышьҭоу унеины,
инеихьшьы-ааихьшьны, унеихаԥыр-ааихаԥрааны уаа! – иҳәеит аллаҳ.
Ажәҵыс аҟамчы аманы илеин, аллаҳ ишиҳәаз еиԥш, ашәарыцаҩ дыԥсны
дахьышьҭаз инеихьшьы-ҩеихьшьны, инеихаԥыр-ҩеихаԥырны ицеит.
– Ҳаи, асҟаамҭа сышԥацәаз! – иҳәан дҩықәтәеит ашәарыцаҩ.
Дҩагылан дцеит шәарыцара, ашәарах маҷымкәа ишьит, аҩны иааиган,
иаргьы акрифеит, илақәагьы акрырҿеиҵеит. Нас илақәа даарыԥхьан адауы
дахьынхоз днеит. Агәашә днадгылан “адауажә арахь уаацәырҵи!” ҳәа ҿиҭит.
Адауы даадәылҵит. Ашәарыцаҩ илақәа даарыԥхьан, “дышәфа
абыржәыҵәҟьа!” аниҳәа , илеи илаисын адауы деимыжәжәа днықәырҵеит.
Ашәарыцаҩ иаҳәшьа иҟоу збоит ҳәа данаадәылҵ, уигьы деимыжәжәа
днықәырҵеит. Саргьы абрахь саақәланы сааит.
Дыҟан ажәытәан зны Папыҟаԥшь ҳәа аӡәы, ҩыџьа аԥацәа иман. Иара
даныԥсуаз иԥшәма ԥҳәыс лцәа лтәымкәа дыҟан. Папыҟаԥшь иԥацәа ҩыџьа
дрыԥхьан иааиган ус реиҳәеит.
– Иҟоу шәдыруама, бабараа?
– Аа!
– Са саныԥслак абри ииуа шәашьа Алықьсандр ихьӡышәҵа, хышықәса
ихыҵаанӡа џьара дышәмышьҭын, цқьа шәихылаԥшла.
Абас иҳәан Папыҟаԥшь дыԥсит. Иԥҳәыс лаамҭа анааи, аҷкәын
длыхшеит. Алықьсандр ихьӡырҵеит. Хышықәса ихыҵаанӡа џьаргьы
дырмышьҭит иашьцәа. Ус ҽнак анҭ аҩыџьа аиҳабацәа ауахьад аӡы
дҳаржәуеит ҳәа ицеит.Ишнеиуаз Шьанҵах ду ҳәа быжь-хык зхагылаз даук
дрықәшәан, руахьадгьы даргьы игеит.
Алықьсандр усҟан хышықәса рзы маҷӡак игын. Хышықәса анихыҵ, иан
длазҵааит:
– Сан, саб Папыҟаԥшь дхаҵа ӷәӷәан ҳәа рҳәоит, илаиз хаҵарас?
– Нан, уаб хаҵаӷәӷәарас илаз убри ауп, ф-ԥуҭк ицоз аҳәа иҟәнын, быжь-ԥуҭк иҟаз ахыци ахәымпали иман.
– Иабаҟоу нас саб иаҳәеи, ихыци, ихәымпали? – ҳәа Алықьсандр иан
длазҵааит.
Дналган иахьыкнаҳаз илырбеит. Иаакнихын, дларыхәаԥш-ҩарыхәаԥшит,
аха иҟәнишьан аҳәеи, ахыци, ахәымпали ԥыҵәҵәаны наҟ икаиԥсеит. Иара
даалаган жәаҩа ԥуҭ ицоз аҳәа иҟәниҵеит, жәиԥшь ԥуҭ зкапануаз ахыци
ахәымпали ҟаиҵеит. Ихәымпал ажәҩан ахь ахы рханы иандәықәиҵа,
шықәсык уахь инхеит, ианааи, адгьыл фыӡа иҵалан, хаԥыцла иҵихит.
Агәыла ԥҳәыс ԥҳалла аӡы лыманы дшааиуаз, лыԥҳал деихсын, иԥиҽит.
– Ааи, нан, нан, сара ԥҳәысеибак сакәын, сыԥҳал ԥуҽит. Убри аҵкыс
уашьцәа ршьа уур еиҳа иузеиӷьын, – лҳәеит зыԥҳал ԥиҽыз аԥҳәысеиба.
– Ди, сара аишьцәа сызҭада, насгьы шьас исыдузеи? – ҳәа данлазҵаа,
“уи уан иуалҳәап” лҳәеит.
Алықьсандр иҿыҩеихан иан лҿы днеит.
– Ди, агәыԥҳәы сҿабҵароуп! – ҳәа даалысны дикит.
– Изакәузеи, нан, иуҳәо, изакәытә гәыԥҳәузеи уара иуҭаху,
ухаҵахахьете?! – лҳәеит иан.
– Хышықәса роуп макьана исхыҵуа, – иҳәан, иангьы агәыԥҳәы анилҭа,
ихаԥыц алакны икит.
– Сзыхурҟьозеи? – ҳәа аӷьаҵәыӷьаҵәра даналага, “абыржәыҵәҟьа
исабҳәароуп аишьцәа сымазу, исымамзу, насгьы шьас исыдузеи?” ҳәа
дыхҭеикит.
Ианимуӡа, иҟалаз шыҟалаз, иашьцәа ауахьад аӡы ддыржәырц иахьцаз
Шьанҵах ду ҳәа быжь-хык зхагылаз адауы рырахәгьы даргьы шигаз
иалҳәеит.
Ас анылҳәа, Алықьсандр имҩаныфа лырхиарц леиҳәеит. Иан амҩаныфа
излырхиан, дныҳәа-ныԥхьаны амҩа дықәылҵеит. Алықьсандр агаҿа
даваланы дышнеиуаз, аҽан хьан абгақәа ишырфоз ибеит. Абгақәа ишьын,
аҽан еиқәирхеит.
– Сара сахьеиқәурхаз азы саанӡа џьара умцакәа абра угылаз! – аҳәан,
аҽан цан, дук инымхакәа, арашь изаанагеит.
Иара иҽы уа иныжьны арашь дақәтәаны дцеит. Дышнеиуаз баагәарак
днавалеит. Абаагәара ашә ԥҽны дынҭалазар, ԥҳәызбак длаша-лашо
дтәоуп.
– Ҳаи, дызусҭада ари иааз? Папыҟаԥшь иԥа Алықьсандр иакәымзар
ҳара ҳгәашә аԥҽра, ҳашҭа аҭалара згәыӷьуаз дарбаныз? – лҳәеит.
– Сара соуп Папыҟаԥшь иԥа Алықьсандр.
– Сашьцәа жәаҩаҩык ыҟоуп, иаар уршьуеит, уабазго? – лҳәеит лара
дшәаны.
– Аҳаҳаи, ак хьаас иҟабымҵан, урҭ са избап! – иҳәеит Алықьсандр.
Ус жәаҩаҩык лашьцәа агәгәаҳәа иаакылсит.
– Ари дызусҭада Папыҟаԥшь иԥа Алықьсандр иакәымзар ҳара ҳҟынӡа
иааиуаз? – рҳәеит.
– Папыҟаԥшь иԥа Алықьсандр ҳәа шәызҿу сара соуп! – иҳәеит
Алықьсандр. Аԥсшәа раҳәан рнапқәа анрымихуаз, рызегь рнапқәа
еилаԥиҵәҵәеит. Ауха пату иқәҵаны дныҟәыргеит. Ашьжьымҭан амҩа
дықәлеит. Дышнеиуаз дырҩагь баагәарак аҿы днеит. Абаа иҿаз аихатә
гәашә шьацәԥықәла данагәҭас иҿыҩрны инкаҳаит. Дахьынҭалаз нцәа
хшоуп ззуҳәарыз ԥҳәызбак дибеит.
– Ҳаи, ҳаи, Папыҟаԥшь иԥа Алықьсандр иакәымзар, ҳара ҳашҭа аӡәы
изыгәыӷьуамызт, – лҳәеит.
– Папыҟаԥшь иԥа Алықьсандр сара соуп! – иҳәеит иара.
Ари аӡӷаб ԥшьҩык аишьцәа лыман.
– Сашьцәа ааир, ирасҳәозеи? – лҳәеит.
– Урҭ са избап, хьаас ибымкын, – иҳәеит.
Лашьцәа анааи, “дарбану ҳашҭа аҭалара згәаӷьыз Папыҟаԥшь иԥа
Алықьсандр иакәымзар?” – рҳәеит.
– Папыҟаԥшь иԥа Алықьсандр сара соуп! – иҳәеит.
Аԥсшәа иаҳәаны, пату иқәҵаны дныҟәыргеит.
– Иахьарнахыс саҳәшьа боуп! – ҳәа леиҳәеит уи аӡӷаб.
Адырҩаҽны урҭ днарԥырҵын дышнеиуаз, ииулак иашьцәа згаз адауы
иҿы днеит. Иашьцәа дырзымдырӡеит.
– Шәызусҭқәада? – ҳәа дразҵааит.
– Ҳара Папыҟаԥшь иԥацәа ҳауп, – рҳәеит.
Нас еицхыраан адауы дышьны, ималгьы ихыхны, иашьцәагьы иаргьы
аҩныҟа иааит. Иахьааиз, ачара руит. Саргьы убра сыҟан, уантәи сааит.
Аҳак дыҟан, ԥа заҵәык диман. Абри аҳ иԥа ихы идыруа даныҟала
нахыс ԥҳәыс илхымшаз аӡӷаб даазгароуп иҳәон. Мшызҳа, ҵхызҳа
изҳауан. Иарԥысра данынҭагыла, ддәықәлеит ныҟәара ԥҳәыс илхымшаз
ԥҳәыс даазгоит ҳәа. Акыр дныҟәеит, деимдеит, аха уи леиԥш аӡәгьы
димбеит. Игәы аныԥҵәа, дхынҳәны дшаауаз харантәи лашарак иҿаҷҷеит.
Абри закәузеишь ҳәа алашара ахьибаз ахь иҿынеихан, дазааигәахо
даналага, аисыр зқәыз ҩын хәыҷык ибеит, мца хәыҷык икәиӡа еиқәны ибеит.
Абӷьааҳәа уахь днымҩахыҵит. Ашҭа данынҭала, ԥҳәыск дааиԥылт.
– Шьыжьбзиа! ҳәа уааир акәын узышьҭоу уус аныманшәалахоз, –
лҳәеит иара иҿы ааихыхны ажәак иҳәаанӡа.
Аҩныҟа дналган акриҿалҵеит, акрилыржәит. Нас уаҳа акагьы ламҳәакәа
дналԥырҵны имҩа дықәлеит.
Ус дышнеиуаз, даҽа ҩнык аҿы днеит. Уаҟагьы амца хәыҷык еиқәын,
алашарагьы ыҟан. Ашҭа данынҭала, ԥҳәыск дааиԥылеит.
– Мшыбзиа! ҳәа уааир акәын узышьҭоу уус аныманшәалахоз, – лҳәеит
уи аԥҳәыс иара ажәак иҳәаанӡа. Нас аҩныҟа дналган акриҿалҵеит,
акрилыржәит. Нас иара дҩагылан еиҭах имҩа днықәлеит. Дцо, дцо
дышнеиуаз, еиҭах ҩын хәыҷык аҿы днанагеит. Уаҟагьы мца хәыҷык еиқәуп.
Ашҭа данынҭала, ԥҳәыск дааиԥылеит, аха лара ажәак аҳәаха лымҭакәа
иара “уа мшыбзиа!” иҳәеит.
– Бзиа убааит, бзиала уаабеит, уааи арахь, уззымҩахыҵыз уус шьҭа
иманшәалахоит, – лҳәеит ари иааиԥылаз аԥҳәыс.
– Уара ахаҵаразы уӷәӷәоума? – ҳәа диазҵааит, аҩныҟа днаган
ианаатәақәа.
– Аиеи, – иҳәеит иаргьы.
– Ус акәзар, ак уасҳәоит, иҟауҵар, уманшәалахоит, – лҳәеит.
– Изакәузеи?
– Уаалаганы агаҿа уца! Убраҟа ашәҭ бзиақәа аҟоуп. Иуҭаху, еиҳа
иугәаԥхо шәҭык аалхны уҵырҟа аџьыба иҭаҵаны, уагәыламԥшыкәа иаага,
– ҳәа иалҳәеит.
Ари арԥыс ас аниаҳа, џьара гәыӷрак аниоу, дгәырӷьаҵәа иҿынеихан
аԥҳәыс иахьылҳәаз агаҿа днеит. Уи ишиалҳәаз еиԥш, уа иҟаз ашәҭқәа,
еиҳа игәаԥхаз акы хҵәаны иҵырҟа џьыба иҭаҵаны иманы дааит. Иман
данааи, ашәҭ иџьыба иааҭиган, аԥҳәыс иналиркит. Ашәҭ анааирт, анцәа
хша ззырҳәо аӡӷаб даагәылԥеит. Ари иара даниба, дџьашьаны, иԥсы
маҷханы дкаҳаит. Лара аҟаԥыҳәа днаимҵасын дҩышьҭыхны дналыртәеит.
Нас иԥсы анилала, аӡӷаб еиҭах ашәҭ днагәылалыртәан, инеилыркит.
– Уџьыба иҭаҵаны, ихтны уамыхәаԥшыкәа аҩныҟа ига! – ҳәа иалҳәеит
аԥҳәыс.
Иаргьы абӷьааҳәа аҩныҟа адырра ҟаиҵеит ԥҳәыс илхымшаз аӡӷаб
дназгоит ҳәа. Иҩны ааигәара даннеи, закәузеи иҟасҵо, ишԥыкәу сџьыба
дҭартәаны дшаазго иҳәан, ашәҭ иџьыба иааҭихын, аҵеџь ахы инықәиҵеит.
Уа инықәҵаны аҩныҟа дааит. Убри иақәыршәаны аӡызлан днеин, аӡӷаб
дызгәылатәаз ашәҭ днагәыллыршәан аҵеџь дҭалыжьит, лара днеин ашәҭ
днагәылатәеит.
– Иааугаз дабаҟоу? – ҳәа аҷкәын иҭаацәа аҵаара иалагеит.
– Абна аҵеџь аҿы дыҟоуп, – иҳәеит иаргьы дыԥхашьа-ԥхаҵо.
– Нас арахь дааҳамгои! – рҳәан, инеин аҩныҟа дааргеит.
Дааргеит, аха дызусҭада иаарго? Ԥҳәыс илхымшаз аӡӷаб нцәа хша
дабаҟоу? Аҩсҭаа, аӡызлан, лыхцәқәа лықәԥсаны. Ари аҷкәын иани иаби
данырба, ирцәымыӷхеит, иаргьы деилагеит, исыхьзеи иҳәеит, ас
дыҟаӡамызт, лыҽшԥалыԥсахи ҳәа хьаас иҟаиҵеит, аха иҟаиҵахуаз.
Ани иара ашәҭ иагәылартәаны иааигаз аӡӷаб аҵеџь дахьҭаҳаз
дыԥсыӡхеит. Ани аби аҵеџь аҿы аӡы аныртоз аҽԥхьанакуан, рҭаца-ӡызлан
даннеиуаз, аӡы ҭҟьаны илықәнаҭәон. Ари аҵеџь аҿы днеины ас аӡы
лҿанаҟьо, илықәнаҭәо мацара лгәы ԥнаҵәеит.
– Абра аҵеџь ԥсыӡк ҭоуп, иҭыганы ишәшьыроуп! – ҳәа ралҳәеит.
Рҭаца лҳәатәы аахарҵан, аԥсыӡ ҭганы иршьит, ацәа наганы рыҩны
аԥхьа игылаз аҵла иакәдыршеит. Иара аҵла уаҩы ишимбац
иџьашьахәтәха, ибыбышӡа ишәҭит. Араҟагьы аҭаца (ӡызлан)
давсцыԥхьаӡа амахәқәа рҽыларҟәны илхьынҳаланы дыркуан,
дрышьҭуамызт. Уаагьы ҭаха анлылымҭа, ари аҵла ԥышәҟароуп лҳәеит
аҭаца.
Аҵла ԥырҟан, аԥенџьырқәеи ашәқәеи алхны аҩны иаҿарҵеит. Ари
аҭаца аҩны даныҩналоз, данындәылҵуаз, ашәқәеи аԥенџьырқәеи
аналыртуаз, ианалыруказ илысуа, лнапы џьара иавҵахо, лшьапы џьара
иԥнаҵәо иалагеит. Ланхәеи, лабхәеи, лхаҵеи рзы ашәқәеи аԥенџьырқәеи
аҷараҳәа иаатуеит, иакуеит.
Араҟагьы ҭаха анлылымҭа, абыржәыҵәҟьа иҿыхны ижәблыроуп ҳәа
ралҳәеит. Рҭаца лҳәатәы харымҵар амузт, ашәқәеи аԥенџьырқәеи зегьы
ааҿыхны, амца иҩақәҵаны ирыблит. Аха аҳ имаҵуҩы ари аҵла иалхны
ахҳәа ҟаҵаны иџьыба иҭаҵаны имазаап. Арҭ рҭаца уи иалылдыраауеи?
Ашәқәеи аԥенџьырқәеи анырблы ашьҭахь шьҭа исыбаргәузеи, скьаҭеит
ҳәа дыҟоуп, ани ԥҳәыс илхымшаз аӡӷаб лҵыхәтәа ԥҵәеит ҳәа.
Ари аҵла иалхны ахҳәа ҟаҵаны измаз хазынхара иман. Иара аҩны
дындәылҵны данцалак, иҩны еилырганы ибо далагеит. Ари закәузеи
иҳәан, ҽнак зны џьара дцозшәа ааҟаиҵан, ашә ныдҵаны абыркьыл
даватәеит. Ус дшыԥшыз, ахҳәа ахьықәыз инкашәан, аӡӷаб ахьырҵәаҵәа
даагәылшәеит. Ахҳәа аӡӷаб даагәылшәан, абӷьааҳәа дықәгьыжьааны
аҩны аилыргара далагеит. Уи аамҭазы ари аҳ имаҵуҩы ашырҳәа ашә
ааимԥааны дааҩналеит.
– Аа, банаџьалбеит, бара бзакәузеи? Иахьа рнахыс сара бсыԥҳауп!
– ҳәа леиҳәеит.
– Ибзиоуп, уԥҳа сакәзааит, аха сышуԥҳау џьара иумҳәан! – лҳәеит
лара.
Иҟан ус. Амаҵуҩы ари аӡӷаб џьаргьы дцәыригаӡомызт. Ус ишыҟаз,
ҽнак аҳ иҩызцәақәак ицны арҭ раԥхьа ииасны ишцоз днаԥшны илбеит.
– Иҟалозар аҳ абрахь дымҩахыҵыртә иаҳә! – лҳәеит. Ларгьы лажәа
ааҩбамтәкәа днеины аҳ диҳәеит даамҩахыҵны иԥсишьарц, аха аҳ имуит,
амаҵуҩы иахь дымҩахымҵит, дыҟәнишьазар акәхап.
Ари лара ианеилылкаа, даалаган “лаб” (аҳ имаҵуҩы) аҩны
еихагылақәа ицаӷьцаӷьуа излыргылт, уахьыԥшра узымдыруа иҟалҵеит.
Даҽа ҽнак зны аҳ иҩызцәа ицны раԥхьа диасны дышцоз лбеит.
– Иҟалозар, аҳ иҩызцәагьы иаргьы ҳашҟа иаамҩахыҵны
рыԥсыршьааит, – лҳәеит.
Аӡӷаб “лаб” днеин аҳ иеиҳәеит дымҩахыҵырц.
– Арҭ аҩнқәа уара иутәума? – ҳәа дҵааит аҳ.
– Са истәуп, иҟалозар, шәаамҩахыҵ, – иҳәеит амаҵуҩы.
– Ас еиԥш аҩнқәа узгыланы са сышԥамнеиуеи, – иҳәан аҳ, иҩызцәагьы
иаргьы аамҩахыҵит.
Аӡӷаб дықәгьыжьны абырсааҭк рыфатә, рыжәтә лырхиеит.
– Аишәа шәанахатәалак, аԥхьа аҵәца анышьҭухлак сара исыҭ, – ҳәа
маӡала “лаб” иалҳәеит аӡӷаб.
Аҳ данааи, ари аӡӷаб даниба, лыԥшра, лсахьа, лымаҵушьа аниба,
ари дызтәыда ҳәа дҵааит.
– Сара дыстәуп, – иҳәеит амаҵуҩы.
Аҳ даара дигәаԥхеит. Афатә лырхиан, егьин аишәа илахатәеит.
Аԥхьа амаҵуҩы аҵәца никылт. Нас аҵәца наганы иԥҳа иналиркын,
“исҭахуп сыԥҳа дшәықәныҳәар” иҳәеит. Даргьы мап рымкит. Ларгьы
дыԥхамшьакәа аҵәца аанылкылан илыхҭысыз зегьы лҳәеит – ашәҭ
дшагәылҵыз, аҳ иԥа дигәаԥхан дшааигаз, аҵеџь дахьнықәиҵаз аӡызлан
даакылсны аҵеџь дышҭалыжьыз. Уа дахьлеиз дшыԥсыӡхаз. Аԥсыӡ ҭганы
ианыршь, ацәа аҵла ишакәдыршаз, аҵла ԥҟаны аҩны ашәқәеи
аԥенџьырқәеи шалырхыз. Ԥыҭрак ашьҭахь ашәқәеи аԥенџьырқәеи ҿыхны
ишырыблыз. Абри уажәы зыҩны дыҟоу амаҵуҩы аҵла анԥырҟа, иалхны
ахҳәа шыҟаиҵаз, нас лара ахҳәа дшалҵыз – илхысыз зегьы лҳәеит.
Ари ас аҳәара даналага инаркны иџьаршьеит, илакәыршьеит. Аҳ иԥагьы
уа дрыцын, уик дхагахарц егьигымхеит.
Абас ала еилибакааит. Аҳ иҭаца аӡызлан бна дук ахь дганы дыршьит.
Амаҵуҩы ԥҳас имаз аҳ иԥа дигеит. Ачара ду руит рыуа, рҭахы зегьы
еизганы.
Аҳак дыҟан, хҩык аԥацәа иман. Ҽнак иаашәшьын, идады мацәысын,
аԥшатлакә ҩасын, абри аҳ иуаажәлари иԥҳәыси агеит. Иԥацәеи иареи
нхеит. Дзықәшәаз гәырҩеигон, аха илшоиз. Дыччом, дыхәмаруам, илахь
еиқәуп есымша. Иԥацәа хәыҷқәоуп макьана, ирызҳауеит. Абас ишыҟаз
аҳ ихәыҷқәа хәмарра ҳәа рҩызцәа рҟны иахьнеиуаз, “Мычча-иԥацәа!”
ҳәа ирхыччо иалагеит. Ари ҽнак, ҩымш, хымш. Аҳ иԥацәа ари
хьымӡӷыршьеит.
– Ҳаб иҟны ҳнеины дзымыччо еилаҳкаап, – ҳәа еибырҳәеит иԥацәа
ахҩыкгьы.
Аԥхьа аҳ иԥа аиҳабы днеит.
– Саб, хәмарра ҳҩызцәа рахь ҳахьцо “Мычча иԥацәа, Мычча иԥацәа!”
ҳәа иаҳхыччоит, измаанои? – ҳәа диазҵааит.
– Дад, иалаухыузеи, уаҟәыҵ наҟ, – иҳәеит аб (аҳ).
– Мамоу, исоуҳәароуп, – ҳәа дыхҭеикит.
– Дад, сара сзымыччо уасымҳәар умуазар, унапқәа уваԥсаны угыл,
ашьаҟа еиԥш уҽыриашаны, уҽмырҵысыкәа. Слабашьа схы иакәыхшаны
сусуеит. Умқәацакәа иузычҳауазар, иуасҳәоит, – иҳәеит.
– Ибзиоуп, – ҳәа дақәшаҳаҭхан, ашьаҟа еиԥш иҽыриашаны, инапқәа
иваԥсаны даагылт аԥа.
Аҳ илабашьа ихы иакәыхшаны, ишилшоз иандәықәиҵа, иԥа дшәан,
дааҵҟьан, дыҩны дцеит.
– Уахьнеиз ҳаб иуаиҳәазеи? – ҳәа иазҵааит иашьцәа рҿы дахьааиз.
– Исаиҳәахуази, унапқәа уваԥсаны ашьаҟа еиԥш уҽыриашаны угыл,
слабашьа схы иакәхшаны сусуеит, уанеиҭамҵ, иуасҳәоит ҳәа сеиҳәеит.
Аха илабашьа аниҟьа, исаахар ҳәа сшәан, сааҵҟьан сааит, – иҳәеит.
– Да, шьҭа сара снеиуеит, исеиҳәо саҳап, – иҳәан, агәыбжьанытә
дҩагылан иаб иҿы днеит.
– Абас, абас ауп, саб, хәмарра ҳәа ҳыхьцо Мычча-иԥацәа ҳәа
иаҳхыччоит, измааноузеи? – ҳәа иаб диазҵааит.
– Дад, уи закәу уасҳәарц уҭахызар, унапқәа уваԥсаны, ашьаҟа еиԥш
уҽыриашаны угыл. Слабашьа рыхха сусуеит, умқәацакәа иузычҳауазар,
иуасҳәоит, – иҳәеит аб.
– Да, игәаҳҭапи, нас, – иҳәеит агәыбжьанытә.
Аб илабашьа ихы иакәыхшаны ианиҟьа, агәыбжьанытә днаҭрысын
дцеит.
– Иуеиҳәазеи уахьнеиз? – ҳәа иашьцәа иазҵааит.
– Уара иуаиҳәазоуп саргьы исеиҳәаз, – ҳәа аиҳабы ихы наиқәикит.
– Саргьы сцапишь, – иҳәан аиҵбы днеит иаб иҿы.
– Уара, баба, агәылара ҳахьнеиуа, ҳақәлацәа “Мычча-иԥацәа, Мычча-иԥацәа”, – ҳәа иаҳхыччоит, лааԥшырак ҳарҭом, измааноузеи? – ҳәа иаб
диазҵааит.
– Дад, уи змааноу уасҳәарц уҭахызар, унапқәа уваԥсаны угыл,
ашьаҟа еиԥш, уиашаӡа. Слабашьа схы иакәыхшаны сусуеит, усҟан
уанеиҭамҵ, иуасҳәоит, – иҳәеит.
Аиҵбы дақәшаҳаҭхан, ашьаҟа еиԥш, иҽыриашаны дгылт, инапқәа
иваԥсаны, дымқәацаӡо.
Аҳ илабашьа рыхха ишилшоз илымҩаниҵеит. Алаба агәҭаҵәҟьа
лаиқәԥҵәеит. Аиҭаҵра акәым, дахьгылаз дагьымқәацеит.
– Аҳа, баба, уажәшьҭа иуасҳәоит, – иҳәеит.
– Изакәузеи?
– Схы иаҟароу амыҵмыџь сзаага, нас иубап сызмырччо, – иҳәеит.
Ари аиҵбы длагьыжьын иашьцәа рҿы дахьааиз иуаиҳәазеи ҳәа
иазҵааит.
– Схы иаҟароу амыҵмыџь сзаага, нас иубап сызмырччо ҳәа сеиҳәеит,
– иҳәеит.
Аишьцәа ахҩыкгьы ҳаи-сеиҳәа иҩаҵибарҟьан, рҽеибыҭаны амҩа
иқәлеит амыҵмыџь ааргарц.
Еицны ишнеиуаз хы-мҩакы ахьеихагалаз инеит. Амҩақәа руак
амрагыларахь иган, уи еиҳа имариан. Даҽа мҩак аҩада иган, уи еиҳа
ицәгьан. Ахԥатәи, амраҭашәарахь игаз, зегь реиҳа иуадаҩын.
Амрагыларахь игаз ус анын: “Арахь ицаз уеибганы ухынҳәуеит”. Аҩада
игаз ус анын: “Арахь идәықәлаз аџьабаақәа убоит, аха умшәар,
уеиқәхоит”. Амраҭашәарахь ихаз амҩа ус анын: “Ари амҩа уқәымлан,
иузаԥсам. Уахь аӡәы дцаны, деибганы дмаац” ҳәа.
– Исыхьлакгьы сара “уеибганы узыхынҳәуам” ҳәа изну амҩа саццоит,
уара амрагыларахь уца, уаргьы аҩада ихоу амҩа уаныл, – иашьцәа
иреиҳәеит аиҵбы.
– Сара сааргьы абра сышәзыԥшуеит, шәара шәааргьы абра
шәысзыԥшы, – иҳәеит.
Исхашҭыз. Ари иара Хәлаԥсы ихьӡын. Дышнеиуаз, аҵлақәа
еиқәаҵәаны игылаз, шәаԥшьла иҟаԥшьны ибеит. Акыр данынаскьа,
қәацәк гылан ибеит. Ԥҳәыск илыхьчозаарын. Ари Хәлаԥсы длаҩсны
дышцоз анылба, даанылкылеит.
– Уабацои, уаанҿас, шьҭа хәлоит. Ҳара ус ауп ҳшыҟоу, ҽынла ҳуаауп,
уахынла ҳабгахоит. Уажәшьҭа сааҭк ала ҳабгахоит, – ҳәа иалҳәеит.
– Уаха сҵәахы, сшәымфан, – ҳәа аԥҳәыс длыҳәеит.
Аԥҳәыс еихатәы шәындыҟәрак лыман, ашә аалыртын, днаган
дҭалыртәан, абырқәам аҿаҵаны ашә алыркит. Амрагь ҭашәеит, ларгьы
дыбгахеит, ааигәа-сигәа иҟаз ауаа зегьы бгахеит. Абгақәа ашәындыҟәра
надырҳәы-аадырҳәит, аха ирзаамыртит.
Ус ишеит. Даргьы уаахеит. Иануааха, аԥҳәыс ашәындыҟәра ашә
аалыртын Хәлаԥсы даулышьҭит. Даноулышьҭ, иҭабуп ҳәа леиҳәан,
амҩа дықәлеит.
Дцо, дцо дышнеиуаз хан дук днадгылеит. Ахан аҟны абыркьыл
инкылда-аакылданы иаб ихы иаҟараз амыҵмыџьқәа шҿаз ибеит.
Хәлаԥсы ашҭа данҭала, ԥҳәыск ахан даадәылҵит, аха дизымдырит.
– Абри амыҵмыџь азын сааит, исыҭ, – ҳәа леиҳәеит.
Лара изуҭахыузеи ҳәагьы дымҵаакәа, “иҿыхны ига!” ҳәа иалҳәеит.
Афырҳәа днеин, амыҵмыџь ааҿыхны, даагьыжьын шьҭахьҟа амҩа
дықәлеит.
Уахынла ибгахоз, ҽынла иуаахоз, ҽынла драҩсит. Хы-мҩакы
ахьеихагалоу дааизар, иашьцәа иаабац аԥсуа мыҵмыџь хәыҷқәа акака
кны ишыԥшыз ибеит. Ари иара иаб ихы иаҟараз иман даауеит. Ахҩыкгьы
еиманы ишааиуаз, аӡба иакит. Аӡба иакит, аха адгьыл каршәроуп,
иаарыкәыршаны џьаргьы ӡы ыҟаӡам. Ус ҵеџьк рбеит. Кәапеи хымызт,
ведрак хымызт, излартои? Рмаҟақәа еиԥшьны аиҳабы дҭарҵан, аӡы
ижәын, дхаргалеит, агәыбжьанытәгьы ус. Аиҵбы данҭарҵа, уа дҭажьны
ицеит, амыҵмыџь ду аазгаз ҳара ҳауп ҳәа ҳҳәап рҳәан.
Раб ихы иаҟараз амыҵмыџь рыманы аиҳаби агәыбжьанытәи аҩны
иааит.
Раб Мычча иаразнак идырит амыҵмыџь аазгаз алаба зычҳаз шиакәыз.
– Дабаҟоу амыҵмыџь аазгаз? – ҳәа дразҵааит.
Анс, арс рҳәеит, аха имуӡеит иаргьы.
– Иԥсы ҭазар, иҭоуп, иԥсы ҭамзар, абри ачабра неиҿышәшьыр, иԥсы
ҭалоит, шәцаны даажәга, – ҳәа акакеиҳәа дрыҵаҟьан идәықәиҵеит.
Аишьцәа цеит реиҵбы аҵеџь дахьҭарыжьыз. Аиҳабы амаҟақәа
еиԥшьны, дахьынҳаланы дҭалан, ачабра аниҿишь, иԥсы ҭалан, дҭырган,
зегь еиманы аҩныҟа иааит.
Аҳ иԥа еиҵбы днаиртәан зегь иеиҳәеит.
– Уахьцаз иубама ашәаԥыџьаԥ еиқәаҵәала еилаҳәаны ишгылаз,
ишәаԥшьны иҟаԥшьӡа иҟаз? Иубама уахынла ибгахоз, ҽынла иуаахоз?
– Аа, избеит.
– Баба, урҭ ҳауаажәлар ракәын. Уахьнеиз ахан аҿы аԥҳәыс иубаз,
уан лакәын. Адауы амч змоу иоуп урҭқәа зегьы ус иҟазҵоз. Ирдыдуа,
ирмацәысуа, аԥшатлакә аирсын игеит. Убри азоуп сзымччо, – иҳәеит
аҳ.
Аҳ иҷкәын амыҵмыџь аазгаз ари аниаҳа, иабџьар, иара абӷьааҳәа
иҽааибиҭан, амҩа дықәлеит. Уахынла ибгаз, ҽынла иуаахоз ҽынла
драҩсит. Амыҵмыџь ахьааигаз адауы ихан аҟны даннеи, иани иареи
еибадырит. Ауха дылҵәахит. Адауы шәарыцарантәи ашәарах ҟәаҟәаны,
даҵаланы данааи, ашҭа данааҭала, “ԥсыуа ччиак ифҩы саҳауеит,
закәузеи?” – иҳәеит.
– Аԥсуа ҳа ҳҟны даазгозеи, аашьагь имам, – лҳәеит.
Ихәы лырхиан еидтәалеит.
– Уара гәыкԥсыкала бзиа субоз џьысшьон, аха суҭахымзаап, – ҳәа
иалҳәеит.
– Бзиа бсымбакәа, бышԥасымбо, – аниҳәа, “Бзиа субонда, умчи уԥси
злоу саумҳәоз, – ҳәа иалҳәеит.
– Сара сымчи сыԥси злоу аҩымсаг ауп, – ҳәа леиҳәеит.
– Аа, ус акәзар, ибзиоуп, – деигәырӷьазшәа ҟалҵеит.
Адырҩаҽны ашьыжь адауы шәарыцара дцеит. Лара даалаган аҩымсаг
еилалҳәеит, илырԥаԥарит, илыршәҭит, илыркакаҷит. Ахәылԥаз адауы
данааи, ифатә рхианы инаимҵалыргылт. Акрыфара иантәа, иԥҳәыс
аҩымсаг лкыуп, уажәы-уажә игәыдылкылоит, дакәхшоит.
– Иҟабҵозеи, уи аҟараҵәҟьа бзиа сыббома? – ҳәа длазҵааит.
– Ыы, ари акәӡами умчи уԥси злоу? Суҭахымзаап азоуп, суҭахыз
џьысшьон, – анылҳәа, “уажәы аиаша басҳәап, – иҳәеит.
– Иарбану?
– Сыԥсы аҟәџьал иҭоуп, – иҳәеит.
Адырҩаҽны иара еиҭах шәарыцара дцеит. Лара даалаган аҟәџьал
еилалҳәеит, илырԥшӡеит.
Ахәылԥаз адауы аҩны данааи, ифа, ижәтә лырхиан, астол
инахатәеит. Ари лара аҟәџьал ес уажәы-уажәы дакәшан игәыдылкылоит,
дахӡыӡаауеит, дазӡатәуеит.
– Асҵәҟьа сыбҭахуп ҳәа сыҟамызт, даара бзиа сыббозаап, – иҳәеит.
Уашьҭа дԥишәеит, лыгәра игеит. Абри ашьҭахь илеиҳәеит имчи иԥси
злаҵәҟьаз.
– Сара сыԥсы аҩымсаггьы иалам, аҟәџьалгьы иҭам. Сыԥси сымчи
злоу фы-шьхак урхысны абжьы-шьхак аҿы уасак ыҟоуп, жәаҩаҩык ауаа
аҭәа дырхуеит ишзахәо, иара ҭәицк аанмыжькәа иафоит. Убри ауаса
амгәа ажьа ҭоуп, ажьа амгәа акәалаԥ ҭоуп, акәалаԥ амгәа ҩ-ҵыск ҭоуп,
акы сыԥсоуп, аҵыс-ӷра, егьи ацәыш сымч ауп, – иҳәеит.
Адырҩаҽны адауы шәарыцара данца, аҷкәын (лыҷкәын иоуп, Хәлаԥсы
ихьӡуп) имҩаныфа аалырхиан, апҟаҩҳәа амҩа дықәлеит. Фы-шьхак
дырхысны абыжьбатәи аҿы даннеи, жәаҩаҩык ауаа аԥхӡы рыхьшы, аҭәа
шдырхуаз ибеит. Иаадырхуа зегьы ауаса иафоит ҭәицк аанмыжькәа.
Аҷкәын ауаса деихсын ишьит. Жәаҩаҩык ауаа аххаҳәа инеилаҳаит.
– Ҳаи, абаааԥсы, ҳзыркьаҭаз, ҳџьабаа ҳхызхыз, уара узы ҳаԥсы ҭоуп,
– ҳәа иарҳәеит. Иаргьы ихы, иҵыхәа зегьы ныҭкааны иреиҳәеит.
Иааицхыраан, ауаса амгәа дырҟьеит. Ауаса амгәа андырҟьа, ажьа ҭҟьан
иҩит, аха илашьҭалан, иааныркылан, амгәа андырҟьа, акәалаԥ ҭҟьан
иҩит. Ирулакгьы акәалаԥ ркит. Акәалаԥ аадыртын, адауы имч злаз аҵыс-ӷра
уаҵәҟьа иршьит. Арҭ ажәаҩаҩыкгьы Хәлаԥсы ҭабуп ҳәа иарҳәан,
дырԥырҵны адау иахь дааит. Уа дахьааиз адауы имч илыҩрны ашҭа
дҭажьуп. Иԥсы злаз аҵыс ахы Хәлаԥсы икуп.
– Ааит, адауажә, абыржәы уԥсы ҭысхуеит, саб иуаажәлар ажәытә
ишыҟаз еиԥш иуааханы ианыҟаумҵа, ҽынла иуаахо, уахынла ибгахо,
ашәаԥыџьаԥ еиқәаҵәаны, ашәы ахьыкәкәо иҟауҵазгьы, ажәытә ишиаҵәаз
иҟауҵароуп! – иҳәан, урҭ зегьы ажәытә ишыҟаз иааҟаиҵеит.
– Ухьы, умал ахьыҟоу саҳә акәымзар, уԥсы ҭысхуеит! – иҳәан зегь
ииҭеит. Нас адауы иԥсы злаз аҵыс ахәда аахиҵәеит. Иара адаугьы
уаҵәҟьа иԥсы ааихыҵит.
Адауы имал, ишьал, иуаажәлар, аҳ иуаажәлар, иԥҳәыс (Хәлаԥсы
иан) – зегь иманы иаб иҿы дааит. Мычча дыччеит, ачара ду иуит, саргьы
исаҳәан, аха сеилахан, сзымцеит.
Дыҟан аҳак, акыр иқәрахь днеихьан, аха иԥҳәыси иареи хшара
дроуамызт. Хшара дахьрымамыз гәырҩаргон. Абри аҳ хәылбыҽхак
абаҳчаҿы дшылеиҩеиуаз ахьӡымҳәа ахшаареи иареи шыхәмаруаз ибеит.
– Абриҵәҟьагьы ахшаара амоуп, сара дсымам, – ааиҳәеит.
Абри ашьҭахь, ԥыҭрак ааҵуаны, иԥҳәыс лцәалтәымкәа дҟалеит. Аҳ
иԥҳәыси иареи гәырӷьо ишыҟаз, иԥҳәыс лаамҭа аан, ахшара ҳәа
хьӡымҳәа лоуит.
– Аҳ, уԥҳәыс ахьӡымҳәа лыхшеит, иаҳшьуама? – ҳәа ауаа анизнеи,
аҳ даара иааицәымыӷхеит, игәы каҳаит, аха нас дааиԥхьхәыцын,
“ишәымшьын, иҟаз, сара ислахьынҵазар акәхарын абри хшаарас” ҳәа
иҳәеит.
Абри ахьӡымҳәа рымшьыкәа иаанрыжьт. Уамашәа лассы иазҳаит.
Убысҟак идухеит избалак иџьаршьо, жәа уадак иара иатәын, убра
иҩнакны ирыман. Афатә, ажәтә уа иазнаргон, иазнаргоз зегьы афон,
аха есымша иҳәҳәон.
Арҭ иҟалаз, изырҳәҳәоз рзеилкаауамызт. Зны аҳ ус иҳәеит:
– Абри иаҳамҭац ҳәа фатәы ыҟам, иаанхуа ҳәа иҟоу ауаҩы ижьы
ауп.
Аҳ адҵа риҭеит имаҵуцәа ҩажәаҩык ауаа ичаламалақәаны иҟоу
ԥшааны иааргарц. Зежәҩык рыԥшааит, аӡә дагхеит, акыргьы иԥшааит,
аха уаҳа уаҩ дрымбеит. Ус ӡӷаб ԥшӡак деихьыжә-еикәыжәны деилаҳәаны
абна дшылаз рбан, дхагоуп рҳәан, дыкны дааргеит.
Абри аӡӷаб аҳҭынраҿы дахьааргаз убас дыԥшӡан, аҳ даниба, ари
лҩыза дзаашәгазеи ҳа иуаажәлар драцәҳауа далагеит.
– Лцымхәра даҽаӡәы дыԥшааны даажәга, ари дыҟаз, – иҳәеит.
Адҵа риҭеит аӡӷаб дыдрыцқьарц, дкәабаны, деиларҳәарц. Аӡӷаб
дкәабаны, егьины, данааиларҳәа, зынӡа дысирхеит. Аха дыззааргаз
ахьӡымҳәа ахьыҟаз ахь днеирц далагеит.
– Бара уахь баҳзынашьҭуам, – рҳәеит, аха лара илымуит.
– Сылахь ианыз акәын, уахь снеироуп! – лҳәеит.
Ианылмуӡа, ашәқәа аадыртын, ауадақәа дрыҩнысуа дышнеиуаз,
ажәабатәи ауада анаалырт, ахьӡымҳәа днадгылт.
– Угыгшәыгны, ауаҩы дуфо уҟазар, абыржәыҵәҟьа сылбаада, ус
акәымкәа ууаҩԥсызар, уаҩ сахьа уауааит! – лҳәеит.
Абригьы лҳәеит, ахьӡымҳәа ацәа аахнаԥаан, ҷкәына ссирк дааҭыҵит.
Егьырҭ зежәҩык ауаа иафарц иааргазгьы еиқәхеит. Абри ахьӡымҳәа
ацәа иалҵыз аҷкәын днеин аӡӷаб дигәыдиҳәҳәалеит.
Аҳ дгәырӷьеит, ажәлар еизигеит, ачара ду иуит. Абри аӡӷаб аҷкәын
ԥҳәысс дигеит.
Ҷкәынак дыҟан, иааиқәшәан дыԥсит. Ҩаха-ҩымш дыкҿан. Нас иԥсы
ҭалеит. Ари иҭынхацәа иџьаршьеит, илакәыршьеит, иеигәырӷьеит,
иазҵаауа иалагеит.
– Шәысҟәаҵ, уажәы усҟак шәацәажәара азин сымам, абра еиҳа зыгәра
жәго ҩыџьа аҩызцәа сзышәыԥшаа, ныҟәара цатәыс исымоуп, нарцәы
сахьыҟаз избаз насыгӡоит, – иҳәеит.
Иреиӷьқәаз ҩыџьа, иӷәӷәақәаз аҷкәынцәа изырԥшааит. Иаргьы даргьы
аҽқәа иҩарықәтәан идәықәлеит.
– Исҳәо шәаҳауама, сҩызцәа? – иҳәеит, – Шәахьсыцу шәгәы иамыхәо
акы сҳәаргьы, ажәа сымашәымкын. Ҳгьыжьны аҩны ҳааир, зегьы
змаанақәоу шәасҳәоит, – иҳәеит.
– Ибзиоуп, – рҳәеит иҩызцәагьы.
Рыҽқәа иаарысны апҟара-апҟараҳәа ицоит арҭ уажәы. Мышныҟәа
иныҟәеит. Ихәло иалагеит. Ихәло ианалага, ари аҷкәын иҩызцәагьы
ааникылан аҳабла џьара дазҵааит, абра зегь реиҳа ибеианы инхода
ҳәа. Идырбеит зегь реиҳа ибзианы инхауаз иҩны. Убра имҩахыҵт ауха
аԥшәымара аҷкәын иҩызцәагьы иаргьы.
Аԥшәма даадәылҵын аҩныҟа иныҩнеигалеит. Аԥшәмацәа рацәак
рыҽмырҵысыкәа имарианы ирымаз фатәқәак аацәырыргеит. Асасцәа
ҳҭоуп, шьтәак ҳшьып, егьип ҳәа имқәацеит. Аишәа илахадыртәан,
амариа ирымаз ала акрыфара иналагеит, ҵәыцақәакгьы ааныркылеит.
Ари нарцәы ицаны иааз аҷкәын иҿаҳәатәы ҟалон шьҭа, уахь дцаны
дааижьҭеи. Аишәа иахьахатәаз ҵәыцак аашьҭихит.
– Аԥшәма ухаҵкы, арахә ҳәа акыр умоума? – иҳәан, иаҵәца шикыз
аԥшәма диазҵааит.
– Ааи, исымоуп, уххь згеит! – иҳәеит аԥшәма. – Аџьмақәа хышә
сымоуп, иацым иагым, – иҳәеит.
– Ҳаи, даҽа хышәгьы нарыцлааит! – иҳәеит ари зҿаҳәатәы ҟалоз
аҷкәын.
Аԥшәма иџьмақәа хышә ахьыҟаз, даҽа хышәгьы нарыцлеит.
– Аԥшәма ухаҵкы, ауасақәа умоума? – иҳәан, деиҭаҵааит ани аҷкәын.
– Ауасақәагьы хышә сымоуп, – иҳәеит аԥшәма.
– Ууасақәагьы даҽа хышә нарыцлааит! – иҳәан аҷкәын, урҭгьы раҟара
хышә нарыцлеит.
Арҭ иеибырҳәақәо ари аҷкәын иҩызцәагьы ираҳауеит, аумашәа
ирбоит, аха ичҳаны итәоуп, ирықәҿырҭӡом. Абас аишәа ишахатәаз
иаашеит.
Ашьжьымҭан аԥшәмацәа бзиала ҳәа нараҳәаны асасцәа рыҽқәа
инарықәтәаны рымҩахь рҿынархеит. Аҽны хәлаанӡа иныҟәон.
Ахәлбыҽха даҽа ҳаблак аҿы иныбжьалеит. Зҿаҳәатәы ҟалоз ҩнык аҟны
ҿиҭит аԥшәма уҟоума ҳәа. Аԥшәмацәа аадәылҵит.
– Абра абри шәҳаблаҿы зегь раасҭа иӷарны инхода? – иҳәан, ари
зҿаҳәатәы ҟалоз аԥшәмацәа дразҵааит.
Дзызҵааз инапы наирххан, ҭакәажәык лхала абни аԥацхаҿ дыҩноуп,
хыхь – ажәҩан, ҵаҟа – адгьыл, ууаллаҳ, уаҩ длымаӡам, агәаҟ ззырҳәо
лоуп, уаҳа уи леиԥш иӷару ҳҳаблаҿы уаҩ дыҟам – иҳәеит.
– Уаха убри аҭакәажә лҿы ҳаанҿасуеит, – иҳәан ари аҷкәын, иҩызцәа
иманы иҿынеихан, уи лҿы иҽыжәҵит.
Аҭакәажә лԥацха ахыб ақәбааны акәын ишыҟаз, аарлаҳәа акәын
лыҩны дшыҩнатәаз.
– Хәлабзиа, ди! Асасцәа ҳабҭоуп! – иҳәеит ани иԥсны ибзахаз.
Иҩызцәа ҿырҭуам.
– Нан, шәхахә сцааит! – лҳәеит аҭакәажә. – Шәара шәҩызцәа шәхы
иаҭәашьаны са сҿы шәызлаазеи? Шәыҩнал аҩныҟа, – ҳәа лыбжьы
налыргеит. Илымаз асқамыжә даахан ахәышҭаараҿы иналыртәеит.
Аҭакәажә ахәыцра далагеит, ишԥаныҟәзгари абарҭ сысасцәа ҳәа.
Иаалгәалашәеит лыжә заҵә иаҵаз аҳәыс. Дындәылҵны агәылара дцан,
гәыла ҷкәынк даалган, лыжә заҵә иаҵаз аҳәыс илыршьит. Акәац лжәит,
абысҭа луит. Леишәа даахан, рнапқәа дырӡәӡәаны лысасцәа
нахалыртәеит.
– Ди, аӡы сыржә! – иҳәеит ани зҿаҳәатәы ҟалоз аҷкәын.
– Аа, нан, уажәыҵәҟьа, – лҳәан, аҵәца азна аӡы неилыркит.
– Ди, арахә бымоума? – ҳәа длазҵааит ани аҵәца шикыз. (Аӡоуп
иҭоу, аҩы усгьы илымаӡамызт, иабаалгоз!)
– Нан, ахш змысхуаз сыжә заҵә аԥоуп ишәзысшьыз, шәара
шәсасцәоуп, шәара шәзын сара акы сеигӡозма, – лҳәеит.
– Иашоуп, ди, – иҳәеит зҿаҳәатәы ҟалоз. – Быжә заҵәгьы
ашьжьымҭан ианаашалакь иԥсны иббоит, – ҳәа леиҳәеит.
Арҭ крырфеит, егьит. Ауха уа иҟан. Адырҩаҽны ианааша, иҩҽыжәлан
рымҩахь ицеит. Аҭакәажә лыжә ахьҭакыз даннеи, ихаббала иԥсны
ишкажьыз лбеит.
Ари аҷкәын иҟаиҵақәо, ииҳәақәо иҩызцәа аумашәа ирбоит,
иџьаршьоит, илакәыршьоит, аха акы рҳәар иақәиҭымызт.
Ицо, ицо ишнеиуаз, дәы ԥшӡара дук инықәлеит. Адәы аҵыхәаҿы ҵыск
даҟараны ҽыла аӡәы дшаауаз рылаԥш наиқәшәеит. Дааиуа, дааиуа
дырзааигәахеит.
– Мшыбзиа! – иҳәан днарыхәаԥшит.
– Бзиа убааит! – иҳәеит зҿаҳәатәы ҟалоз.
Аҷкәын днарывсын ацара далагеит.
– Рацәа уҷкәына бзиоуп, узықәтәоу аҽы адәы аҵыхәаҿы унеиаанӡа
аҽы уашьааит! – ҳәа наишьклеиҳәеит зҿаҳәатәы ҟалоз.
Ари ирԥылаз аҷкәын адәы аҵыхәаҿы днеиаанӡа дзықәтәаз аҽы
аҽарыцәгьан дашьит.
Ҟоҳ! Ариҵәҟьа збаз зҿаҳәатәы ҟалоз иҩызцәа ирзымычҳаит.
– Иазхоит шьҭа! – рҳәеит. – Ҳара уара уаҳа ҳуцныҟәом! – рҳәеит. –
Ҳгьыжьны аҩныҟа ҳцоит, – ҳәа иааиҿагылеит.
– Ишәмугәышьозар, ибзиоуп, шәаала нас, – иҳәан, игьыжьны аҩныҟа
иааит.
– Агәылацәа еизыжәга! – иҳәан зҿаҳәатәы ҟалоз, агәылацәа
еизыргеит. Зегьы ырӡырҩны ус реиҳәеит иара:
– Ҳахьеицныҟәоз сҩызцәа ргәы нсырхеит, аха аиаша ҟаҵаны сааит.
Ҳахьныҟәоз исҳәоз, иҟасҵоз змааназ сҩызцәа раҳәара азин сымамызт,
аха аиаша нагӡаны сааит.
– Аиаша нагӡаны ушԥааи, арахә хышә хы змаз ҳаниҭаа, шьтәакгьы
ҳзимшьыкәа ахьшәашәа мацара ҳахартәаны ҳанныҟәига, даҽа убри
аҟара уауааит уҳәан, даҽа хышә изацуҵеите, – иҳәеит иҩызцәа руаӡәк.
Иԥсны ибзахаз акыркырҳәа дааччеит. Сара саныԥсыз исымбеи, са
исымдыруеи уара гаӡа. Уи абзиара изызуз џьушьоит. Уи иоуп акаамеҭ
ззызуз иаҳзимшьыз ашьтәазы. Шәышықәса дыԥсраны дыҟам. Иара
ирахә жәаба-жәабала ирызҳауеит. Аха ҳара ишьны иаҳҿеиҵаз аҳа иара
ифаргьы дақәиҭӡам. Уи иара итәу џьушьома, аҩсҭаа ихәуп, аҩсҭаа
ирахәқәа дрыцуп.
– Уи бзиоуп, аха ани аҭакәажә гәаҟ, акы змамыз, ак зыхӡымыз лҿы
ҳаннеи, лыжәхьа аԥа шьны пату анҳақәылҵа, уи азмырхакәа лыжә
зушьзеи? – иҳәеит ари аҷкәын иҩызцәа руаӡәк.
– Уи бааԥсы лзысмуӡеит, лара илзеиӷьыз ҟасҵеит. Лыжәи лҳәыси
заанаҵ уахь нарцәыҟа илзысышьҭит. Ларгьы ирласны дыԥсраны дыҟоуп.
Лара лзы исабаԥуп, – иҳәеит.
– Урҭқәа зегьы бзиоуп, аха ани адәы ԥшӡаҿы иаҳԥылаз аҷкәын
иԥсҭазаара дзалухызеи? – ҳәа иазҵааит арҭ ицыз иҩызцәа.
– Уигьы цәгьараны иҟасымҵеит. Уи арԥысгьы бзиак иакәын, ҩажәа
шықәса ракәын ихыҵуаз. Даҽа шықәсык анҵыра иоуны дҟалар, акагьы
зхараӡамыз быжьҩык ауаа ишьраны дыҟан, нас аџьанаҭ ҭыԥс иауамызт.
Арахь иԥсҭазаара далсхит, аха џьанаҭ гыларҭа иоуртә дҟасҵеит.
Абас иԥсны ибзахаз анарцә иибақәаз, иеиликаақәаз зегьы наигӡеит.
Лакә, лакә сышнеиуаз, лыгажәык дыҟан. Алыгажә ҩыџьа аԥацәа
иман. Алыгажә дшәарыцаҩ бааԥсын, аха дажәит, ашәарыцара илымшауа
далагеит, аха ашәарыцара даара игәхьааигауан.
Ҽнак зны, алыгажә иҷкәынцәа даарыԥхьан ус раиҳәт:
– Дад, сыҷкәынцәа, сыԥсаанӡа знык аҟара иадамхаргьы, шәарыцара
сцар сҭахуп, сааиқәыршәаны шьхакы сшәышьҭы, – ҳәа.
– Уаҟәыҵ, ҳаб, угәы уажьуаит, уара иулшарым, уаҟәыҵ, – рҳәеит,
аха имуӡеит. Ианимуӡа имҩаныф, ишәақь, ихы, ихәшә дааибырҭеит,
аҷкәынцәагьы аӡәы иҽааиқәиршәит диццаразы, аха имуит, – сцауазар
сара сцауеит, ҩыза дысҭахым, саагылеижьҭеи ишызуц аиԥш, – иҳәан,
имуит. Ианимуӡа имацара дрышьҭит.
Ажәеиԥшьаа иаҭәаршьаз иманы дшааиуаз, дааԥсан џьара хаҳәык
днықәтәеит. Дахылаԥшуаз, ӡаҩак ибарҭан. Дышԥшуаз, абни аӡаҩа
ибарҭаз лаҳәа еиқәаҵәак, алаҳә еиқәаҵәамкәа изеиԥшраузеи,
аҽылҭнашьын ишкәакәаӡа иааҭыҵит. Уамашәа ибит, абни аӡаҩа акала
иҟоуп, ааигәахәт, алаҳә еиқәаҵәа аҽҭнашьын ишкәакәахеит, сара
слыгажәуп, издыруада, сыҽҭысшьыр, сҿахар, ааигәахәын, ашьшьыҳәа
длылбаан, аӡаҩаҿы днаит. Аӡаҩа ахықәан хаҳә дук шьҭан, днықәтәан,
иҭаҭынжәга амца шакыз алҩа ахылббуа уа инықәиҵит, ишәарахжьгьы
уа инышьҭаиҵт, ишәақь ааихирҵәрын инкыдиргылт, ахаҳә днықәтәан
иҽааилихын, аӡаҩа дынҭалан данааҭыҵ, дыԥҳәызба ссирха, мрада
дкаԥхуа, мзада дкаҷҷуа дааҟалт. Ддәықәылт, аха дахцуа лыздыруам,
аккар дыҵахт. Ус дышнеиуаз шәарыцаҩцәақәак шышәарыцуаз лбит, анҭ
анылба, дшәан, ԥсак дықәлеит. Ашәарыцацәа реиҳабы дшааиуаз,
ԥҳәызба ссирк аԥса дшықәтәаз ибит. Дылбааганы аҩныҟа дигеит. Иара
дҭаацәарамызт, ԥҳәысс дааихәт. Ҩышықәса дыҟан, ҩыџьа аԥацәа лаут.
Урҭ анхбыџха лҿыналхан, аӡаҩаҿы днаит. Аӡаҩа дынҭалан лҽылҭшьны
данааҭыҵ, дҽан цқьаха дааҭыҵит.
Ус, аҽан ҳәуа аӡаҩа ишаваз, шәарыцаҩык ибан аҩныҟа игит. Уагь
ҩышықәсаҟа иҟан, ҩ-лашак ахылҵит. Ус ишыҟаз ҽнак зны, аҽан аӡаҩаҿы
инаин, агәаҟәыӷара амамзи, аҽынҭнашьын, длыгажәха аԥаса дшыҟаз
аиԥш дааҭыҵт.
Дыԥшызар ашәарах жьы, имаҭәақәа, ашәақь ахьыҟаиҵаз ишныҟаиҵаз,
кьыс рымаӡамкәа иҟан, нхашьас ирау уара идыр, иҭаҭынжәгаҵәҟьагьы
амца мыԥсыцт, алҩа ахылббуа иқәуп.
Иҽааилеиҳәан, ишәақь ихәда иаахшьны, ишәарах жьы изқәа
инықәиҵан, иҭаҭынжәга иҿакны, аҭаҭын абырқь дахуа амҩа днықәлт.
Дцуа, дцуа дышнеиуаз, ӡык дныҽԥынгылт. Дыԥшызар, ауаа жәпаҩны
иаиқәҽыжә иаауаит, иара дахцуа рхы рха. Урҭ ирышьҭауп ҩыџьа
аҷкәынцәа ссирқәак, ҽы ҭуӷанқәак ирықәтәаны.
Абанҭ ашьҭахь иааиуа срыҳәар аӡы сышԥаррымгара ааигәахәит.
Анҭ аҷкәынцәа анааидгыла, аԥхьа игылаз (аиҳабы иакәын) диҳәаит,
– дад, ҭаҳмадак соуп, аӡы сзыруам, сырга, – ҳәа.
– Аха сымам уара аӡы ургара; аҳ иԥҳа лмацәаз кнаҳаны иаихсуаит,
уахь сыццакуеит, – иҳәан, дааҳәынгьы дихәамԥшит.
Уи данивс ашьҭахь, иааиуаз аиҵбы диҳәаит аӡы сырга, ҳәа.
– Ҳаи, иагьа ус сымазаргьы, аӡы ушԥарсымгуа, – иҳәан, дылҽыжәԥан,
аҭаҳмада акәадыр днаныртәаланы, иара дааиҽхьнылан, аӡы дыригаит.
– Уабацуа, дад? – ҳәа дизҵааит аӡы ианныр.
– Ҳахцуа убри ауп, аҳак иԥҳа лмацәаз кыдҵаны иаихсуаит,
икыдызԥааз дииҭауаит, ҩымчыбжьа ҵуаит иаихсуаижьҭеи, аха
ирызкыдмыршәацт, убрахь ҳцауеит, – иҳәеит, аӡы дырзгаз аҷкәын.
– Уца, дад, умҩа бзиахааит, – ҳәа диқәныҳәаны, дауижьуаит.
Аҭаҳмадагьы абарҭ зегьы ахцуаз дцаразы ихәыцт. Амҩа дықәны
дышнеиуаз, аҳ игәар дынҭалаит. Днаин иҭыԥ ылихуеит ихысуаз рыҟны.
Ус дышԥшыз, иара ихысра аамҭа ааит, аха датәарымбазт, дҳархысуам
ҳәа иалагеит, – уара алыгажә ара усс иумаузи ҳәа. Иреимакырахт, аҳ
илымҳаҟынӡагьы инаӡеит. Аҳ аҭаҳмада ахысра азин ииҭит.
Ихысыз изкыдыршәар, ҽыла даҵаххны икыр акәын. Аҭаҳмада
рацәакгьы дкылымԥшыкәа дхысын, имацәаз кыдыршәаны, дыҩны ҽыла
днаҵаххын, амацәаз кашәаанӡа икын, даагьажьит.
Аҳ даақәгыла – аиҵбы лмацәазгьы кнаҳауп, уеихс – ҳәа аҭаҳмада
ибжьы наиқәиргеит, аиҵбы лмацәазгьы наганы иныкнарҳаит.
Аҭаҳмада дааҵамхаӡакәа дхысын, убригьы кыдыршәаны, ҽыла
даҵаххны икуеит.
Аҳ ари аҭаҳмада иҟаиҵаз игәамԥхт. – Аҽа ҿаҭахьак сымоуп, – иҳәеит.
– Уи закәу уи ауп, ақәаб азна акәац кнасҳауеит, убри мцада ажәала
изыршуа итәуп сыԥҳацәа.
Қәаб дуӡӡак азна акәац аӡа кнарҳуаит. Иалагуаит ауаа наины
иахагыланы ацәажәара, аха акәац шыкнаҳац икнаҳауп. Аҭаҳмада иаамҭа
анааи, днахагылан ацәажәара дналагуеит. Дзықәшәахьоу, дзыниахьоу
ҳәуа дшааиуаз, абни аӡы ируаз аҷкәынцәеи урҭ зықәтәаз аҽқәеи иара
изихшаз аниҳәа (урҭ иара изихшаз аӡаҿы ианиба идырт, аха
иҽдимырдырт), акәац агәара-гәараҳәа ашра иалагаит, ԥыҭрак ашьҭахь
акәацгьы жәны иааҭыргаит.
Аҳ иҟаиҵуази, ари аҵкьыс зҟаҵара иаицәау иҟаиҵуази, иԥҳацәа
аҭаҳмада ииҭуаит.
Аҭаҳмада даарыԥхьуаит, анҭ ихылҵыз иҷкәынцәа аҩыџьа, усгьы
раиҳәуаит ажәлар ишраҳауа:
– Дад, ишыҟалазаалакь, шәарҭ шәзықәтәоу аҽқәа сара исыхшаит,
сара ҭаҳмадак соуп, урҭ раиԥш иҟоу ахазынақәа сара ирзызуази, аҩныҟа
изгар изысҭаша сымоуп, аха урҭ ирынасыԥу дара ирауп, арҭ шәара ара
иақәшәаз ишәысҭуаит, аха уара аиҳабы хәҷык ухы умхаԥагьашәа
уыҟоуп, исзууз удыруеит, ажәлар ишраҳауа исҳәуаит, уара аӡы
сырумгаит, уаиҵбы сыригаит, даҽазны ус умыхьааит, уажәазы
иуанасыжьуаит, – иҳәан, ажәлар зегьы ишраҳауаз дирԥхашьаит.
Нас, аҭацацәа аашьҭырхын, аҭаҳмадагьы дыҩҽыжәҵаны, аҷкәынцәа
аҩныҟа ицаит: уа иахьнеиз иҟалаз, ианылаз рарҳәт, чара руит, жәра
руит.
Аҭаҳмада иԥсы анишьа, аҩныҟа дцаит, дыԥсаанӡа сыҷкәынцәа ҳәа
ибуан аҳәса зиҭазгьы, даргьы ҳзыхшаз ҳәа пату иқәырҵуан.
Дыҟан даара акрызлаз нхаҩык. Уи иман иани иаҳәшьаи. Ани анхаҩы
ианагь адауцәа шәарҭас иман, ичычан аҟынтә.
Ҽнак ани анхаҩы, адауцәа рабашьра дцеит. Иара адауцәа рахь данца,
иара иҩны дауык дааит. Уи аамҭазы, иаҳәшьа агәылара дыҟан. Адауы
дышиашаз анхаҩ иан дахтәаз длыҩнашылт.
– Ҳаит, уара адауажә, сыҷкәын дшыҟамыз гәаҭаны уааит акәымзар,
сыҷкәын дыҟазар иԥшәымҟәар ахь уқәижьлуамызт, аха сара ԥҳәыск
шсакәу убуаит, анышә уамандаз, усԥырҵ наҟ! – лҳәан, диҵаҟьеит, аха
дымцаит.
Ус ажәақәа шынеихарда-ааихардуаз, иааишьцылан, алафгьы рҳәауа
иалагеит. Ус-ус ишааиуаз ихибахт, аҭакәажә мыждагьы адауажә
дылгәаԥхаит. Иаргьы даангылар иҭаххеит, аха иабаҟоу, лыҷкәын дааны
иаарыҵихыр аҩыџьагьы ишьуеит, уи лдыруеит иангьы.
– Уара, ари сыҷкәын дааины иааҳаҵихыр изуа иакәӡам, џьара
ҭархашьак иаҳамҭауазар, аха ҭархашьас иаҳҭуази? – ҳәа дҵааит ан.
– Уи сара издыруаит бара ибзыҟаҵуазар. Шықәсык анихыҵуаз
изыбзихуаз аимаақәа изыӡах. Нас иара данааилак, – абарҭ уышьаҵаны,
аӡха уцаны аӡы сзааумгар сыԥсуаит, иуҭахызар иҟаҵа, мап
уҳәауазаргьы, ишыуҭаху бзиоуп ҳәа иаҳә, уи ҟаимҵар иурым; аӡы
аазгуаит ҳәа аӡха даннеилак, нас сара избап, – иҳәеит адауажә.
Ан даалаган, адауы ишиҳәаз аиԥш, лԥа аимаа хәыҷқәа изылӡахт. Уи
алымҭала лԥагьы дхынҳәны даауаит. Лԥа данааи, – нан сыҷкәын,
сымԥсыр уҭахымзар, абарҭ аимаақәа уышьаҵаны, аӡха уцаны, кәмаанк
азна аӡы сзаага, мамзар сыԥсуаит, – лҳәеит ан.
– Исырбеи нас, ибӡахыз аимаақәа, – иҳәеит аԥа.
– Аа, нан, абар иахыҟоу, – ҳәа инаганы илҭауаит.
– Сан, банаџьалбаит, арҭ сышьалауама, абри акы иазҳәазар акәхап,
сыԥсыргьы исышьасҵап, – иҳәан, ашьаҵара далагаит. Ииулак цәгьа-мыцәгьала
ишьаиҵан, акәмаан аашьҭыхны аӡхаҟа дцауеит. Аӡы таны
иаахынҳәымҭаз, адауы уа зыҽӡаны итәаз дааҵҟьаны дикуаит. Аиқәԥара
иалагауаит.
– Сан, абри акәызма бцәа иалаз? – иҳәуаит, иагьидырт иҟалақәаз.
Еиқәԥуаит, аха иабаҟоу, ишьапқәа ихәуам акәымзар адауажә
знаҟьара даиргагәышьуан. Ус ишеиқәԥауаз, ииулак изимаак ишьихт,
егьигьы сышьсхуеит ҳәа дшаҿыз, адауы иҽиқәижьын, ихәцә ԥҵәаны
дишьит. Нас адауы еидарак амҿы иманы даауаит ан лҿы, – шьҭа
ҳҭынчуп, ҳазцәшәуа егьыҟам – иҳәуаит адауы. Уи аамҭазы, аҷкәын
иаҳәшьа агәыларантә дхынҳәны дшааиуаз, лашьа дышьны дышкажьыз
лбеит. Арҵәааҳәа дыҳәҳәуа аҩны данааи, адауы аҩны дтәоуп. Нас
иҟалаз иаразнак илдырын, – илабхыузеи сашьа иаӷа даахәан,
ибгәаӷьызеи, харкәкәы, – лҳәан, аҵәыуара далагаит.
– Бысҭыҳә шьҭа, уи шьҭа бара дыбзыргылуам, уи аҵкыс бҽааиқәыбкыр
қьафура ҳақәшәараны ҳаҟоуп, – лҳәеит ан, аха иаулаҳахуаз. Лашьа
дахышьҭаз днаин, даашьҭыхны длыманы ддәықәылт.
Дныҟәаит даара акыр; абна бааԥсқәа дрылсит, абахә цәгьақәа
дырҿыст. Ус дышцауаз ашә ҟьантаз дуқәа ҩба ахгылаз каршәрак аҿы,
лашьа днаганы ашәқәа рыуак ашьапаҿы длышьҭаҵаны, акәукәуҳәа
дыҳәҳәауа хыла ашә дасуа, даагьежьуа дшааиуаз, ашә акараҳәа
иааиҟәшәаит. Даалаган лашьа имаҭәақәа лара илышәҵаны, лара
лымаҭәақәа лашьа ишәҵаны, днаганы ашә ахаиҟәшәаз дныбжьалҵт,
ашәгьы ҩаимашьшьы ицаит. Нас уи ашьҭахь, лара лымҩа дықәлахуаит.
Дышнеиуаз акәымкәа, нхаҩык игәара днавалуаит. Агәара ҽы бзиак ҭан,
дынҭалан, уи аҽы кны илыманы днаиуаит аԥшәма иҿы. Аԥшәма аԥсшәа
ҳәаны аҩныҟа днаигауаит, афатә ҟарҵауаит, дхаҵау џьишьауаит иҭау,
хаҵа маҭәала деилаҳәауп. Анапы ӡәӡәара иналагауаны хысбыжьқәак
гауеит.
– Иҟаузеи абна ахысбжьқәа ахгуа? – ҳәа дҵаауаит лара.
– Абра ҳааигәара аҳак дыҟоуп, хҩык аԥҳацәа имауп. Иԥҳацәа хьӡык
аҭаны хаҵа ишьҭыр иҭахуп. Убри иазкны х-мацәазк кнаиҳаит. Абанҭ
амацәазқәа ирихсны, икыдыршәаны, икашәаанӡа иаҵаххны изкуа дигауаит,
– абри ауп ахысрақәа змааноу, – иҳәеит аԥшәма.
– Ус акәзар, суыҳәуеит иҟалауазар, абри уҽы икны иаазгаз кәадырк
нақәҵаны жәамшҟа ауаара сыҭ, суыздыруам, аха намыс сымазар убап, –
ҳәа диҳәаит.
– Ибзиоуп, дад, ҽабаак лак амгәа иҭаӡаша уанаҳәа, ауаара моу зынӡа
уҳәаргьы иуысҭауеит, – иҳәеит анхаҩы.
Акранырфа ашьҭахь, аҽы акәадыр ақәҵаны инлиҭан, дақәтәаны дцауеит.
Дышиашаз аҳҭны длеиуеит. Ҽыҳәҵәыла аҳ ибаагәара дласын, иԥыххаа
илкажьны, амӡырха длықәххын, аҵықьҳәа аиҳабы лмацәаз даихсын,
илкыдыршәаны днаҵаххны икны агәара дынҭҟьаны дцауеит. Агәар
дынҭыҵаанӡа лара ишлықәшәуа, лызынтә цәҩыча рӡахуан ахаҵамаҭәа. Ус
иасымчыбжьа знык-знык даауа, рыхҩыкгьы рмацәазқәа кыдылԥааит,
ахынтәгьы лызынтә цәҩыча рӡахит.
Лара лаб иашьцәа хҩык ыҟан, урҭ рҿы дцаны раԥхьа аиҳабы
даалышьҭуеит, амацәаз кыдзыршәаз иара иакәушәа. Дҩыхәнауеит
аҭыԥҳацәа ахтәау, аха амаҭәақәа иӡахны ирымаз акгьы избзиахауам, уи
алауп дызлардыруа амацәаз кыдызԥааз. Ус аишьцәа рыхҩыкгьы аауеит,
аха аӡәгьы амаҭәақәа избзиахауам. Нас, аҵыхәтәаны лара хаҵамаҭәала
дшеилаҳәоу днаиуаит. Амаҭәақәа ахԥагьы аттаҳәа инлыдшәалауа
илзыбзиахуаит. Нас лара аҳ иҿы аҳәара ҟалҵуаит, аҭыԥҳацәа лаб иашьцәа
ириҭараз.
Аҳ дазыразхеит, чара иуит, жәра иуит, уи ашьҭахь амал рыҭаны
имаҳәцәа амҩа иқәиҵит. Лара лҿынахан аҽы змылхыз иҿы дцаны, аԥсшәа
ахҳәааны илҭит. Нас днықәлан лашьа ашә дахалаз днаит. Арҵәааҳәа
дыҳәҳәуа, хыла ашә дасуа, давагьыжьуа дшаҿыз, ашә адырҩегьх акараҳәа
иааиҟәшәуаит; лашьа ашә дааӷрыхны, сара сжьахааит, уара уԥсы ҭалааит,
ҳәа дуҳа ҟалҵуаит.
– Ҳаи, анаџьалбаит, сышԥацәаз! – ҳәа ахьшәҭҳәа лашьа иԥсы ҭаланы
дҩаҵҟьауаит, ларгьы джьаха абна дылашәкәа дцауеит.
Аиашьа идыруеит иҟалаз, аха иҟаиҵахуаз. Амҩа дықәланы дышнеиуаз,
иаб иашьцәа, аҽцәа аҭацацәа зманы ицауаз дрыхьӡауеит. Ус инеиуеит аҩны.
Ианнеилак, иҟалақәаз зегь реиҳәауеит, нас ус иҳәуеит:
– Сара ара аангылашьа сымам, сдәықәлуаит саҳәшьа лыԥшаара, уи
дсымбакәа хынҳәра сықәым. Сыԥсы ҭанаҵы, сҽышьҭа ахш хыжжыла
иҟазаауаит, санԥслак, ашьа хыжжыла иҟалауаит, – ҳәан раҳәаны, иаргьы
имҩа дықәлуаит.
Заҟа мзы, заҟа шықәсы дныҟәах здырхуада, иԥсуаит иҽы, имаҭәақәа
хуаит, ахәы иқәлуаит, ихашҭуаит ацәажәашьа. Аха иаҳәшьа дибуам.
Ҽнак зны, ӡыхьк аҿы ӡык ыжәны иҩагыламҭазы данԥшы, лақәак жьак
ԥхаҵа иаарцуаит. Ажьа иара имариаша иааиуан. Ианааидыххыла, – унан,
сашьа иуыхьша сара сагааит, уԥсы ҭалама? – лҳәан, дуаҩԥсны лнапы
ыргьежьуа, дикәшаны даагәыдылкылт, иаргьы иаразнак дидырт. Арҭ
ас реиқәшәаратәы агәырӷьара сҳәуаит ҳәагьы сагьалагуам, аҳәара
уадаҩыуп, убриаҟара иаибаргәырӷьаит. Алақәа ажьа аазцуазгьы иҟалаз
рзымдырызт, иҵхәыршәшәуа иаарыдгылт.
Иашьеи иаҳәшьеи еиманы аҩныҟа иаауаит; амҩахь иахынӡаауаз,
ицәажәара ихашҭызгьы изыхынҳәуеит, игәалашәуаит.
Аҩны ианааилак, адауы иан илхатәаз дишьуеит, аха иан дылкьысуам,
амала лара лҿы даангылуам, иаб иашьцәа рҿы иаангылуаит иаҳәшьагьы
иаргьы. Уа дыҟан ҩы-шықәсаҟа; иԥсы анишьа, иҽааибыҭаны ныҟәара
дцауаит.
Мызкы аҟара дныҟәахьан, ҽнак данԥшы, ҩбаҟа цәы аура аманы,
мшынҵас ицәқәырԥуа акы адәы ишықәыз ибит.
– Анаџьалбаит, ани закәызи? – иҳәан, изакәу аилкааразы уахь,
ицәқәырԥуаз ахь ддәықәылт. Днаиуа, днаиуа даназааигәаха, ицәқәырԥуа
иибуаз маҭқәазаап. Даныҩрыдгылах, анҭ амаҭқәа маҭык аарылҵын,
иҩаԥан ихәда аҽаакәнаршаит, нас уаҩԥсҵас иаацәажәан, – арахь уара
сцап ҳәа угәы иахьҭоу узцуам, уахь ицаз уаҩы деибганы дыхнымҳәыцт
угьажьыроуп уышьҭахьҟа, – аҳәеит амаҭ.
– Иахьақәскыз сымцар ҟалаӡуам, саушьҭ, суҳәуеит, иҟалауазар, –
иҳәит аныҟәаҩ.
– Ара сара уаусышьҭып, аха ҳара ҳрахәны ҳазмау ҭакәажәык дыҟоуп,
ушнаиуа уи унлыдгылуаит, уи узлыцәцуам, амала уи сара лахь сылҭуа
сҟауҵуаит, ухынҳәы иаҳа иаиӷьуп, – аҳәахт амаҭ, усҟангьы ихәда
иакәыршоуп.
– Уи азы усыдымхалан, сыԥсыр сыԥсит акәымзар, сыԥсы ҭаны
иахақәскыз сымцар залшауам. – иҳәан, имуӡуа далагаит.
– Иумуӡуазар нас, уаангылшь зны, усҭ абри ашәҟәыбӷьыц, укалам
иҭазааит, – ҳәаны икалам инҭанаҵуаит. Уи ашәҟәыбӷьыц ус анын: “Нан
ахашара” ҳәа. Амаҭ ихәда иакәыршаз, уи ашьҭахь ԥшьшьала
аҽааилырҵәрааны, адыхҳәа асаара инкаԥылт.
Аныҟәаҩ иҿынаихан дышнеиуаз, аҭакәажә, амаҭқәа рахәыс измаз,
лгәашә днадгылт.
Агәашә адгылаха имаӡакәа, лара лылаԥш дааҵашәан, “шылп” лырган,
иҽгьы иаргьы лбаалдаит, аха абни ашәҟәыбӷьыц, ишыҟалах здыруада,
лхаԥыцқәа акы иаԥыхьашәан, илбаалымдакәа лҿы иҭшәаны икашәеит.
Абӷьыц аашьҭыхны данаԥхьа, “Нан ахашара” ҳәа ианын.
– Ҳаит, ауама ҟасҵазаап, – лҳәан, дааихан, уашьҭахьтәи иҽгьы
иаргьы шаибгаз иаалгит.
Нас дизҵаауа лҿаалхан, ихы иҵыхә зегьы ааилылкаауеит. Урҭқәа
рышьҭахь ҷкәынс дҟалҵеит. Уа даангыланы дыҟан акыраамҭа, иԥсы
ишьаит, иҽгьы аԥсы ашьаит.
Убра дахынӡаҟаз, иасышьыжьымҭан иҿы иӡәӡәацыԥхьаӡа,
амрагыларахь мацәыск ибуан, аха изакәу издыруам. Даара лассаамҭа
дымҵаакәа дыҟан, аха аҵыхәтәан иан длызҵаауаит.
– Нан, иасымша сҿы сыӡәӡәацыԥхьаӡа, абнахь, амрагыларахь,
мацәыск збалуаит, абри акы иазҳәамкәа иҟам, изакәузи, абри
змааноузеи?
– Уи закәу нан, уи ауп, абни иубуа абжь-бахәык рнаҩс, даҽа дунеик
ыҟоуп. Убра дыҟоуп ажәеиԥшьаа рҭыԥҳа; уи иасышьыжьымҭан
дкәашуаит, даныкәашуа илырлашауаит, абри ауп иасышьыжьымҭан
имацәысуа, – лҳәеит аҭакәажә.
– Нас сан, убра уаҩ дцар ҟамлаӡуаи, цашьас иамаузеи, сцар сҭахын?
– иҳәеит аҷкәын.
– Уахь уаҩ дызцуа иҟам, цашьа амаӡам, нан. Абни абахәқәа
зықәгылоу гәылшьапуп; уи иадырны абахә уаҩы дхыҵыр ауам,
дахьчуаит. Насгьы дыҟауп џьын ҳәынҭқарк, абни ажәеиԥшьаа раҳәшьа
длышьҭауп, уи уибар улхибаар ҟалауаит, уахь амҩа дықәуп, дагьнаиуаит.
Лара лашҭаҿы рашьк ықәҿаҳәоуп. Уа инҭалаз иҽи уи ирашьи аиқәԥара
иалагуаит, урҭ рыуак ԥсыр, лара лахь наишьа амам, иаибамырԥсыкәа
инхар, убасҟан ауп лара лахь анаира анауа.
– Сан, азин сыҭ, исразҟыу збап, – ҳәа длыҳәуаит. Ианимуӡа,
даулышьҭуеит, иара амҩа дықәлауаит, агәылшьап иҽамырбаӡакәа
абахәқәа дырхыҵуаит, аџьын ҳәынҭқар иаԥхьа, ажәеиԥшьаа рҭыԥҳа
дахьыҟаз адунеи аҿы днаиуеит. Ажәеиԥшьаа рҭыԥҳа лашҭа дахьынҭалаз
рашьк ҿаҳәан, аха арашь ззумҳәара ыҟоуп, уамаӡак ауп. Дылҽыжәԥан,
иҽи ирашьи наиуижьуеит. Арашьи аҽи аисра иалагуаит, даара
иаидшылуаит, аха акгьы аҵахуам, нас иаибарбзауа иааидгылауаит. Уи
нахыс иара аҭыԥҳа лахь днаир алшуан. Иҿынеихан, ажәеиԥшьаа рҭыԥҳа
лхан аҿы дыхәнаит. Усҟан лара дыцәан. Иара аӷьараҳәа ибжьы
наиргуаит: “Хаҵа сааит ԥҳәыс быҟазар!” .
– Аԥҳәыс сыҟоуп, ахаҵа уыҟазар! – ҳәа дҩаҵҟьауаит ажәеиԥшьаа
рҭыԥҳа. Иара ашә аартны дныҩналуаит лара лҿы. Лара ус лҳәауеит:
– Ара сара сҿы иахьа уажәаанынӡа уаҩ дзымааицызт, уара уауп ара
ааира зылшаз, ара ааира зылшауа ида уаҩы сышицымцара ҳәа ҿаҭахьыс
исыман, сутәуп шьҭа.
Иааинаалан иааибагуаит, чара руаит, жәра руаит; нас анхара-нҵыра
иалагуаит.
Ус ишыҟаз, мышкы зны ианԥшы, амшын агәаны ирбит канџьак.
Аканџьа хәмҽханы аҟәарахьы иааскьуаит, шьыжьымҭанла амшын
агәахьы инаскьуаит.
Аканџьа иаахаҩан, аҟәараҿы ианааи, иркит. Ианырк, ҭакәажәык дҭан.
– Бабаҟаз, банаџьалбеит, бымацара аканџьа бҭаны, ибхыузи,
ибҵыхәузи? – ҳәа ианлызҵаа, ус лҳәеит:
– Сара сыҷкәынцәа ԥсит, аха сара сҽысзымшьгәышьаит; рықә-рҵас
ҟасҵит акы самеигӡаӡакәа, аха адырҩагь амал рацәаны инхит. Схәыцын,
иҟасҵара ансзымдыр, амал инхаз ала абри аканџьа ҟасҵан амшын
схыуп, уахынла сааӡхыҵны адгьыл сшьапы нықәсыргылауаит, сыԥсы
сшьуаит, ҽынла амшын схыуп.
– Ус акәзар, сара аныс бҟасҵуаит, бгәы бамыргакәа бныҟәызгауаит,
бгәы иаанагуазар, – ҳәа лаиҳәауаит. – Ибзиоуп, – лҳәан, уигьы ҷкәынас
дҟалҵуаит.
Иҟан, инхуан, зны-зынла амшын ахь канџьала ицаны иныҟәалуан.
Аҷкәын зны-зынла шәарыцара дцалуан, ус изаманахәха иҟан.
Аҷкәын шәарыцара данцалак, аҭакәажә аҷкәын иԥҳәыс
длызҵаалауан, – бхаҵеи бареи шәышԥаҟоу, бзиа дыббуа, бзиа бибуа? –
ҳәа.
– Ааи, цәгьа бзиа ҳаибабуаит, – лҳәалуан аԥҳәызбагьы.
Зны, аҷкәын шәарыцара данца, аҭакәажә аҷкәын иԥҳәыс
дынлыдтәалан, – бара бхаҵа бзиа сибауаит бҳәеит, бзиа бибуазар, иԥсы
ахьҭоу баиҳәахьоу, ибдыруау? – ҳәа длызҵааит.
– Мамау, иԥсы злау саимҳәацт, сагьизымҵаацт, – лҳәеит аԥҳәызба.
– Ус акәзар, бзиа бибуау быздырӡуам, бзиа бибаҵәҟьуау еилыбкаар
бҭахызар, бизҵаа, иԥсы злаҵәҟьау анбаиҳәа, убысҟан ауп бзиа банибуа,
– лҳәеит аҭакәажә.
Аҷкәын шәарыцарантә данааи, иԥсы анишьа ашьҭахь дынидтәалан,
– уара бзиа субауау, удинаныс, – лҳәан диазҵааит.
– Изхыбҳәааи, бзиа бызбуау бсымбуау бзымдыруа быҟаума, бзиа
бышԥазымбуа, – иҳәит лхаҵа.
– Бзиа субуазар, уԥсы злау зсаумҳәуаи? – лҳәан дҵааит.
– Уи акәзар гәырҩас ибымау, сыԥсы абни аҵла иалауп. – иҳәан,
днаԥшны агәараҿ игылаз ҵла ԥшӡак лирбит.
– Ус акәзар бзиа субаҵәҟьуазаап, – лҳәан иаахалҵт.
Аҷкәын шәарыцара данцах, аҭакәажә аԥҳәызба длызҵаахт, – иԥсы
злаз баиҳәама? – ҳәа.
– Ааи, исаиҳәт, абни аҵла ԥшӡа иалауп, – лҳәит аԥҳәызба.
– Ааи нан, бышԥагаӡоу, аҵла зыԥсы алау дыббахьау, бижьагәышьаит,
– лҳәеит аҭакәажә, даақәԥсычҳашәа ҟаҵаны.
Аҷкәын шәарыцарантә данааих, аԥҳәызба лҽыргәааны, – уара бзиа
сшумбуаз здырт, аҵла зыԥсы алау дубахьоу, бзиа бызбуам уҳәар иаҳа
иаиӷьымзи, – лҳәан, ҵәыуараны ихҭалкуеит. Анс иҳәит, арс иҳәит, аха
ианылмуӡа, ибмуӡуазар сара бара убриаҟара бзиа бызбуаит,
ибасҳәауаит, аха аӡәы иабымҳәан сыбҭахызар. Сара схагәҭаны хәыц
иаҵәак алагылоуп, убри ахәыц иаҵәа ауп сыԥсы злау. – иҳәан иԥсы
злаз лаиҳәт.
Уи ашьҭахь, аҭакәажә аԥҳәызба длызҵаахуеит, – иԥсы ахҭаз
баиҳәама? – ҳәа.
– Ааи, исаиҳәт, иԥсы ихагәҭан хәыц иаҵәак алагылауп, убри иалауп,
– лҳәит аҷкәын иԥҳәыс.
– Аа, абраужәауп ианбаиҳәа иԥсы злаҵәҟьау, ииашаҵәҟьаны бзиа
бибауазаап, – лҳәит аҭакәажә.
Ԥхынра шоура мшык аҽны, шьыбжьонк, – шәаала, нан, ашәшьырахь,
ԥшак ааҳасып, цәгьала шоуроуп, – лҳәан, аҭакәажә аҷкәынгьы
аԥҳәызбагьы ашәшьырахь илыманы дцеит. Ашәшьыраҿы ианнеи, амшә
цәақәа нкадыршәт; рыуак аҭакәажә днықәтәан, – нан, уааины сшьамхы
ухықәҵ, ԥыҭрак исшьшьлар бзиа избауаит, – анылҳәа, аҷкәынгьы лажәа
ҩбамтәкәа днаин, лшьамхы ихы нықәиҵт, абжьааԥынгьы ишыҟаиҵалац
аиԥш.
Аҷкәын ихы аҭакәажә лшьамхы ианықәиҵа, ишылшьышьуаз дыцәт.
Даныцәа, иԥсы злаз ахәыц аалԥшаан иаалылжәааит, иԥсрагьы уи акәхт.
Аҷкәын иԥҳәыс лхаҵа дыцәау џьылшьуаит. Нас аҭакәажә ԥшьаала
аҷкәын ихы ихчныз инықәылҵан дҩагылт.
– Баала, нан, цәгьала шаурауп, ари ара дыцәазааит, ҳара аканџьа
ҳанҭаланы ԥыҭк ҳнаныҟәап. – лҳәан, аԥҳәызба длыманы аканџьа
дынҭалан, хараӡа амшын агәахьы дылгит. Нас аҭакәажә даацәажәан
ус лҳәеит: – Сара исҳәақәаз зегьы мцуп, сара саазышьҭ бара ибышьҭаз
аџьын ҳәынҭқар иауп, бхаҵа дшьуп, абар иԥсы злау ахәыц, бҽанаабырхха
амшын балажьны бысшьуаит, – лҳәан, дыршәаны длыманы аџьын
ҳәынҭқар иахь дылгауаит. Убри аамҭазы, аҷкәын аҩны дандәылҵуаз
ишиҳәаз аиԥш, аҽышьҭра ахш акәымкәа ашьа ҭалуаит. Уи ала иҭынхацәа
ирдырт дышҭахаз.
Иҭынхацәа рҽааибырҭан иҽышьҭа ихылт. Иҽышьҭа ихыланы
ишааиуаз, даара акыр иныҟәахьан, аҷкәын дыԥсны дахьышьҭаз
иааихагылауаит, иаб иашьцәагьы хҩык рыцуп, урҭ ирдыруан иԥсы злаз;
ихы ианлахәаԥш, ахәыц алхны иҟан.
– Ари иԥсы злаз ахәыц, хымԥада, амшын иҭаршәуп, амшын аӡы иҭау
зегьы сара иҭсырбуаит, – иҳәеит аб иашьа еиҳабы.
– Иԥсы злаз ахәыц амшын иҭаршәзар, ԥсыӡк иафеит, урҭ зегьы кны
иаизызгуаит, – иҳәеит агәыбжьанытә.
– Сара убарҭ аԥсыӡқәа зегьы рҟьа, ахәыц зыӷрау иаӷрысхуаит. –
иҳәеит аиҵбы.
Аиҳабы амшын ҭирбаит, агәыбжьанытә аԥсыӡқәа зегьы кны иаизигаит,
аиҵбы аԥсыӡқәа рҟьуа дшааиуаз, иԥсы злаз ахәыц зӷраз аԥсыӡ
ааиԥыхьашәан, ианааирҟьа, ахәыц ааӷрырхит. Ахәыц рыманы рҿынархан,
рашьа дахышьҭаз инаин, ихагәҭа ианналаԥш, ианналарҵа, – ҳаит,
сышԥацәаз, – иҳәан, ахьшәҭҳәа дҩаҵҟьан, игылаз данынрылаԥш,
иаразнак иҟалаз идырт. Афырҳәа днаин, иԥҳәыс лрашь ааҭиган,
икәадырны, дақәтәаны ддәықәлт, арашь ныҟәашәала акәмызт ишцауаз,
иԥыруан, иаразнак аџьын иҳәынҭқарраҿы днаит, уи аамҭазы иԥҳәысгьы
днаганы аџьын иҩны дныҩныдыргылт. Ҽыҳәҵәыла аҟәақҳәа иԥҳәыс
дахьыҩнагылаз ахышә дласны, иԥҽны иԥҳәыс даадәылиган, уаҩԥсык
дизбзиамхаӡакәа иҭынхацәа ахьыҟаз иԥҳәыс лыҩнаҿы дааит.
Уа данааи, зегьы гәырӷьаит, икәшуа, изӡатәуа иалагаит. Нас
рызынтәыкгьы шаимаз, аҭацагьы дрыманы аҩныҟа иаауаит, чара руит,
жәра руит, гәырӷьарауп, бжьаха-бжьымш чаран, саргьы сымҩасны
сшаауаз сымҩахырган, қьафҵәҟьа сыруны саурышьҭын, арахь сааит.
Аӡәы дыҟан, уи ддырыҩ бзиан, бжьышықәса рышьҭахь иҟалаша
идыруан. Ани адырыҩ игәылара ԥҳәыс дук дыҟан, лыҿҳәара анааи,
хшара длоут. Ахшара илауыз иӡара лахыс дыԥсыӡны, егьырахь
дуаҩԥсны длоут. Ари, асаби ииз, иҭынхацәа даара хьаас иҟарҵит, абас
адунеи аҿы иҟамлацыз ҳара ҳҿы изыҟалази ҳәа. Џьара хәарҭарак
иауазар аабап, рҳәан, рҿынархан бжьышықәса рышьҭахь иҟалауаз
здыруаз адырыҩ иҿы асаби дрыманы инеит.
Асаби адырыҩ иҿы дрыманы ианнеи, адырҩы асаби дынихәаԥшын, –
ари хәарҭара иауаны сыздыруам, саргьы сихәарҭам. – ҳәа реиҳәеит.
– Ари иеиԥш адырыҩ ианизымдыр, уаҳа ҳзызҵаауада, аҩныҟа
ҳцагәышьап, – рҳәан, асаби дназгаз дрыманы аҩныҟа идәықәылт,
аԥшәма аԥсшәа иаҳәаны.
Адырыҩ дхәыцуа дгыланы дрыхәаԥшуан. Ус агәашә иҭыҵуаны аиԥш.
– шәангылышь, – иҳәан, ибжьы нрықәиргеит. Анҭгьы аагьажьит, иаргьы
днырԥылт. Нас адырыҩ даацәажәан ус иҳәеит:
– Абри аиԥш иҟау хәарҭара амазар иамоу ҳәа издыруа уи ауп, зыжәла
еизакым ауаа қьиақәа хҩык шәзеиқәыршәар, иахәар ҟалап, – ҳәа.
– Унан, уи акыр иахәуазар имариами, хҩык зыжәла еизакым ауаа
қьиақәа шԥаҳзеиқәмыршәауа, уи хәарҭара алазар ухаҵкы ҳцеит, – рҳәеит
дара.
– Урҭ шәзеиқәыршәауазар, шәцаны иаажәга, нас сара избап, – иҳәеит
адырҩы.
Анҭ рҿынархан, реиҳа иқьиоуп зыргәахәыз, зыжәла еизакымыз хҩык
рыманы иааит.
Иахааргаз адырыҩ дынрыхәаԥшын, – ииашам, арҭ қьиам, – иҳәеит.
– Арҭ ҽеимзар, даҽа шьоукы ауаа цқьа қьиақәа аагап, – рҳәан, анҭ
асаби иҭынхацәа еиҭацагәышьахт.
Уажәы даара еимдан, аӡәыр қьиазар, абарҭ қьиоуп зыргәахәыз, хҩык
зыжәла еизакымыз рыманы иааит.
Урҭгьы данынрыхәаԥш, – арҭгьы ҟалауам, – иҳәан, идимкылт.
Анҭ дырҩегьых ицан, даҽа хҩык ааргеит, аха урҭгьы ҽеимхеит. Нас
адырҩы ауаа рылаҵан иуаажәлар еизигеит. Ауаа анеиза, даарылагылан
ус иҳәеит:
– Ажәлар шәхаҵкы, сара иахьа сшәыԥхьаны шәзеизызга уи ауп, абарҭ
ижәбуа абри асаби дрыманы иааит, хәарҭас имаузи ҳәа исазҵааразы; ари
асаби ибжа ԥсыӡны ибжа уаҩны диит. Сара санихәаԥш, уи ихәарҭаны
издырыз уи ауп, хҩык зыжәла еизакым ауаа қьиақәа, аиашамзар акы
зымҳәауа ааиқәыршәаны рқьиара дырҳәазар, асаби дшеибакәу
уаҩԥсхшарак дшыҟоу дааҟалуеит ҳәа. Дара цан, ус иҟауп зыргәахәыз
ааргит, аха иааргаз санрыхәаԥш, ишуаақьиақәамыз збеит, дара ари даара
имариоу џьыршьуан, аха арҭ реиԥш иҟау ауаа адунеи аҿы имаҷқәоуп, аха
иҟауп, убарҭ иагьа имаҷзаргьы адунеи злашьақәгылоу дара роуп. Арҭ реиԥш
иҟау ауаа реиқәыршәара акыр иадхалауан аҟнытә, шәаргьы ижәбуа,
ишәаҳауа ақьиара аиашара иамчу, иалшауа ҟалар сҭаххеит, рацәакгьы
шәынсырхауам, шәаарыԥхьеи арахь сани сыԥҳәыси.
Иани иԥҳәыси ирыԥхьаны иааргеит.
– Абар, сан, сара, сыԥҳәыс хҩык ҳаҟоуп. Ишыжәдыруа аиԥш ҳара
ҳажәла еизакым. Абарҭ сани, сыԥҳәыси, сареи ҳаицәажәауеит, иашала
ҳцәажәауазар, абри асаби дышуаҩ хшароу аиԥш дшеибакәу дуаҩԥсны
дааҟалауеит, мамзар дшыҟац дыҟоуп. Сара бжьышықәса рышьҭахь
иҟалаша здыруан, аха уажәы хышықәса рҿы сааин сыҟоуп.
Нас иан ихы нлықәикын ус иҳәеит:
– Сан, бара бызмаз бхаҵа сара дсыздырӡауам, сшысабиаз дыԥсит,
бышԥаныҟәигауаз уи, бышԥаныҟәызгауа сара?
– Сара нан, уара усхьӡаанӡа гәаҟран исымаз, нан, уара уаб ацәқәа
раԥхьа сыргыланы, агәалра сынхаҳалуа сцәыҵарххуа симан, аха уара
уансыхьӡа жәҩангәашәԥхьара баны сыҟоуп, нан. Ус иагьа иҟазаргьы, нан
сыҷкәын, иуасҳәуа уи ауп, уара сышныҟәугауа убауеит, аха иара дшыԥсуи
уара уԥсы шҭауи шәеиҩысхуам нан, иара деиӷьасшьауеит. Уаха џьара
сыҟаны санаауа, снапы дахьжу агәы иаақәсымшьыкәа сзыцәаӡом нан, абарҭ
ажәларгьы уаргьы ишәцәызымӡара, – лҳәеит иан.
– Уи бзиоуп сан, аиаша бҳәеит, аиаша.
Нас адырыҩ иԥҳәыс лахь ихы нлаирхан даацәажәеит.
– Бара абра беиҳабык дыҟоуп, беиҵбык дыҟоуп ҳәа ԥхашьарак ҟамҵакәа,
бшыҟау аиашаҵәҟьа ҳәа.
– Ус акәзар, ибзиоуп, – лҳәан, даацәажәеит иԥҳәыс. – Уара узакәтә
хаҵоу убауеит, аха сара иахьа еизарак аҿы саннеилакь, сгәы иахәуа арԥыск
данызбалакь, ҳаи шьыри абни симанда ансгәахәуа ыҟоуп.
– Саргьы аҳәса ԥшӡақәа анызбалакь, убас сҟалауеит, афы асааит,
– иҳәеит адырыҩгьы.
Абри аиԥш рыгәҭакқәа ҳәаны иаалгеит, асабигьы дҟатмашьӡа
дшеибакәу дуаҩха дааҟалеит, иара адырыҩ идыррагьы абжьышқәсаҿы
инеины иаиҭааҟалахт.
Ашәарах шкәакәақәа зегьы Ажәеиԥшьаа иӡатәқәа роуп, иушьыр
ҟалауам, ари ашәарыцацәа зегьы ирдыруеит.
Ари шидыруаз агәырҩы мкыкәа, Абыгә Баранзаа аҳәа шкәакәа ишьит.
Абыгә Ажәеиԥшьаа дизгәааит:
– Абри иушьыз аҳәа ажьы нҵәаанӡа шәыжәла ыҟаз, уи нахыс
инҵәааит! – ҳәа Ажәеиԥшьаа Абыгә диқәшәиит. Абыгә иаҳуан ари.
Ажәеиԥшьаагьы Ажәеиԥшьаа иоуп, аха Абыгәгьы ус аламала акы
иаҿауршәуа иакәмызт, даалаган аҳәа иишьыз агәи агәаҵәи ааҭыхны,
уа иааигәара ашә ҵла ҟьантазк гылан, уи ашьапы кәаӡ дук ааҭырԥаны,
аҳәа агәи агәаҵәеи уа инҭаҵаны, икәаӡ аннеиҭа, иҩеимашьшьы ицеит.
Нас аҳәа иишьыз акәац аашьҭихын аҩныҟа дцеит. Акәац ыфаны
ианаалга, иара ида иара ижәла зыжәлаз зегьы ԥсит. Абыгә дыҟоуп
дыԥсуам; шәышықәса, ҩышә шықәса ихыҵт, дыԥсуам, дажәит, иаргьы
адунеи игәы ахшәан дыԥсыр иҭахуп, аха иабаҟоу дыԥсуам.
Дымԥсӡауашәа аниба, изызуаз имдыруази, иҭынхацәақәак
даарыԥхьан, – дад, ишыжәбуа аиԥш сыԥсуам, сажәит, ари сзызуа сара
издыруеит, шьҭа саргьы сгәы ԥҵәеит. Шәарҭ ижәура уи ауп, Аҵәақыра
ҳәа иахьашьҭоу абригьы-абригьы аҭыԥан шәыҵлак ашәахсҭа анны
игылоуп, иҩашьуа ҵлаӡам, уи иаҟарауи иақәлауи уаҳа ҵла ыҟам. Убри
аҵла ашәахсҭа ахану иааҭаԥышәҟар, акы жәбауеит; убри ижәбауа абрахь
иаажәга, ианаажәгалак иҟашәҵаша усҟан ишәасҳәап, – ҳәа реиҳәеит.
– Ааи, алыгажә рыцҳа данажә ихы еилагеит, – рҳәан, ихарымҵеит.
Аха иара ани дааҟәымҵӡакәа иасымша иҳәауа далагеит. Даҟәымҵӡауа
иҳәауа даналага, ҽнак иҭынхацәа ҩыџьаҟа, хҩыкҟа иааибахәан, аихақәа
рыманы иахиҳәаз ицеит. Ианнеи, ианааԥшаа, изиҳәаз ашәҵла рбеит,
ишиҳәаз аиԥш шәахсҭа дукгьы анын. Аихақәа рыла иаасуа ашәахсҭа
анааҭаԥырҟа, зыҽнамш инҭеиҵаз аиԥш аҳәа агәи агәаҵәеи уа иҭан, кьыс
амамкәа. Агәи агәаҵәеи акы иааларҳәан, аҩны ирыманы иааит.
Агәи агәаҵәеи анаарга, Абыгә ус реиҳәеит:
– Абри иаажәгаз ақәаб илҭаҵаны иҭарбааны ижәны, алақәа ирҿашәҵ,
шәарҭ аӡәгьы агьама шәымбан, абри ауп сара сымԥсуа сҟаҵаны сызмоу,
ишыҟалагьы абас ауп, – иҳәан, зегьы иреиҳәеит.
Иара ишиҳәаз аиԥш, агәи агәаҵәеи иааргаз жәны алақәа ирҿарҵт. Алақәа
ирыӷрыҵаанӡа иаргьы иԥсы ҭан. Алақәа аиуа рыӷрамкәа ианаарыӷрыҵ,
иаргьы дыԥсит.
Дыҟан ҭаҳмадак. Уи диман ҭакәажәык. Ԥҳа заҵәык дрыман, уи илыхьӡын
Сарикәа, уаҳа хшара дрымамызт. Уаҩ ӷар бааԥсык иакәын алыгажә.
Харабара (хлаҵан) аҽны ԥсыӡкра дцеит аҭаҳмада. Дахьцаз х-ԥсыӡк кны
иааигеит. Ах-ԥсыӡкгьы иԥҳа Сарикәа илиҭан, аӡахьы илыманы дцеит,
илӡәӡәаразы.
Иреиҳаз аԥсыӡ аашьҭылхын исрыцқьоит ҳәа даналага, “ҟыж” аҳәеит
аԥсыӡ.
– Иуҭахыузеи, узыргәаҟуазеи? – анылҳәа, – саубышьҭыр ибзеиӷьу акы
ҟасҵоит, иҟасҵогьы уи ауп, быччар, бҿы агьыл фҩы ҭышәшәо иҟасҵоит.
– Ус акәзар ибзиоуп, – лҳәан, иолуышьҭит аԥсыӡ.
Уи аулышьҭын егьи аԥсыӡ срыцқьоит ҳәа ианаашьҭылх, уигьы “ҟыж”
аҳәеит.
– Иууазеи, узырҟыжуазеи? – анылҳәа, – соубышьҭуазар, аӡы
бықәырҭәар иразынхо, аҩы бықәырҭәар ихьхо иҟасҵоит, – аҳәеит аԥсыӡ.
– Уи иуҳәаз сгәы иахәоит, уца! – лҳәан, аӡы иналалыжьит.
Егьи аԥсыӡ анаашьҭылх, уигьы “ҟыж” аҳәеит. Уажәшьҭа илымдыруази
ари акы ишамааназ, – иуҭахузеи, узырҟыжуазеи? – ҳәа дҵааит.
– Саубышьҭуазар, бахьныҟәо бышьҭа аҳаскьын қақаӡа иаауа иҟасҵоит,
– аҳәеит ахԥатәи аԥсыӡгьы.
Сарикәа арҭ аԥсыӡқәа ахԥагьы аушьҭны аҩныҟа дааит.
Аҩны дахьааиз, – аԥсыӡқәа абаҟоу? – длызҵааит лаб.
– Аԥсыӡқәа аусышьҭит, – лҳәеит иԥҳа.
– Аԥсыӡқәа аушьҭны бааит, аха иаҳфозеи иахьа шьҭа ҳара? – иҳәан,
дысшьоит ҳәа иԥҳа дыԥхаҵа дима дықәлеит.
Лара лаб дишьыр ҳәа дшәан, лылаӷырӡ алеира иалагеит. Лылаӷырӡ
аттаҳәа илеиуаз разынны икаԥсо иалагеит, ӡыми алаӷырӡгьы.
Аӡӷаб лан данԥшы, игәалҭеит лыԥҳа аԥара лцыршәшәаны ишкаԥсоз.
– Ҳаи, уанаџьалбеит, ҳаӡӷаб акы далаҟахеит ҳәа сыҟоуп, душьуама,
ари умбаӡои илцыршәшәо, – лҳәан, днеин ллыгажә даанылкылеит. Нас,
Сарикәа лышьҭа лан дынхылан, аԥарақәа калҭла илыҟәшәеит. Ашықәс
ҿыц излаԥыло ҳәа акыр аурымахыз, аԥсыӡқәа рыда, аԥара анроугәышьа
афатә, ажәтә аархәагәышьан, аныҳәа бзианы имҩаԥыргеит.
Уи ашьҭахь, дара игәарҭан, аԥҳәызба аӡы лықәҭәаны иԥарартәуа,
анхара бзиагьы ҟарҵеит. Ус ишыҟаз, аҳак иԥа дымҩасны дышцоз, ауыха
ианиқәхәла, дара абанҭ рҟны аԥшәымара дымҩахыҵит. Сарикәа цәгьала
дыӡӷаб ԥшӡан, аҳ иԥа дигәаԥхеит.
Аԥшәмацәа афатә дырхиан акрыфара, аҩыжәра ишаҿыз, аҳ иԥа аҩы
анижә, иаанхаз анынкеиҟьа, Сарикәа илықәҭәан, ихьха инкаԥсеит.
Лыхьқәа аашьҭылҟәшәан, атыҟҳәа луаҭах дныҩнапҟа дцеит. Ари аҳ
иԥа игәеиҭеит. Дааип игәахәын, акыргьы дылзыԥшит, аха лара дмааит.
Дмааиӡошәа аниба, – Сарикәа дмааикәа акрысфом, – иҳәан, акрыфара
даҟәыҵит.
Аҳ иԥа анс аниҳәа, илыԥхьан, дааҩналеит.
Акранифа ашьҭахь аҳ иԥа Сарикәа длацәажәеит, – бзиа бызбеит,
бсыцымцар сыхәом, – ҳәа.
– Сара ҭаҳмада хәыҷык иԥҳа, аҳ иԥа сиаҭәашьаны сигоит ҳәа агәра
ганы сызуццом, – лҳәан, мап лкит.
Аҳ иԥа анс иҳәеит , арс иҳәеит, аха илмуӡошәа аниба, – зегь дара
роуп хаала бсыцымцар, бабгьы дысшьуоит баргьы мчыла бызгоит, –
ҳәа диршәеит.
Анс даниршәа, – ибзиоуп нас, ианумуӡа, уара мҩакы уқәуп, уахьцо
уца, ухынҳәны уанаауа иуасҳәап ажәабжь, – лҳәеит Сарикәа.
Аҳ иԥа дазыразхан, ицыз 25ҩык ауаа шицыз ашҭа дынҭыҵын амҩа
дықәлеит.
Ашҭа данынҭыҵ, иҩызцәа руаӡә ашәҟәы ҩны ииҭеит иаб изы, “абас
ауп, ԥҳәыс дысҳәеит, дсыманы снеиуеит, ачара уҽазыҟаҵа” ҳәа. Иаргьы
дахьцоз дымцакәа даахынҳәын, днеит аӡӷаб лҿы.
Сарикәа ишылымуаз мчыла лаб дааимпыҵыкәкәааны
ддәықәыргалеит. Ус аҳ иԥа иԥҳәыс диманы днеит иаб иҿы. Иаб ачара
иуит, жәаха-жәамш чаран.
Ус ишыҟаз аҳ иԥа аибашьраҟа ацара иқәшәеит. Арра данца ашьҭахь,
ианагь иԥҳәыс лахь асалам шәыҟәқәа иҩуан.
Ус ишыҟаз, аҳ иҩны иҩназ аҳҭыԥҳәыск аҳ иԥа иадрес еилылкааит.
Нас даалаган, Сарикәа илҩызшәа, “Сара аҷыдарақәа исымаз зегьы
аамҭала исыман, исызҭаз исымырхит, суҭахымзар аҩныҟа сцоит”, ҳәа
лҩит.
Ара иҟала уи ауп, абни аҳҭыԥҳәыс лыԥҳа аҳ иԥа бзиа дылбон, уи
Сарикәа диманаҵа арҭ реиқәшәара ҟаломызт, убри аҟнытә Сарикәа
лышьра дашьҭан, ма лҭархара.
Рқыҭан дыҟан ҭакәажәы гызмалк. Ани аԥҳәызба 500 мааҭ аԥара
ааиқәыршәаны, илыманы, абни аҭакәажә гызмал лҿы дцеит. Уа дахьнеиз
дзышьҭаз мӡакәа илалҳәеит.
Аҭакәажә ус лҳәеит:
– Сарикәа дышьны, лшьала бҽыбкәабар, лара лхаҭа блеиԥшны бҟалоит,
аҳ иԥа дааргьы, Сарикәа бакәу џьишьоит, уаҳа биздырӡом. – ҳәа.
Аҳҭыԥҳәыс лыԥҳа анс анлаҳа, лҿаалхан, аҩны дааин, ҩыџьа аҷкәынцәа
дылрацәажәан, иазхыхны, Сарикәа лҿы илыманы днеин, дыдлыршьит.
Ашьа иаалылҵыз ала лара лҽылкәабеит. Ус аныҟала, уи зынӡа Сарикәа
длеиԥшхеит. Сарикәа акошька дылкылрыҩрын дылкажьны иара уа дыржит.
Лара Сарикәа луадаҿы даангылеит.
Ари аҳҭыԥҳәыс лыԥҳа ашьыжьымҭан данаадәылҵ, Сарикәа лакәыз
џьыршьеит, Сарикәа ҳәа дырбон.
Аҳ иԥа ани аиԥш асалам шәҟәы аниоу, ус иҩит: “Бара аҷыдарақәа ибымаз
(ахьы, аразны, бҿыҵа агьыл фҩы бҿышәшәара) аамҭала ибыман, урҭ
бымырхыргьы сара бшысҭахыц бысҭахуп, баангыл, џьаргьы бымцан
снеиаанӡа” ҳәа.
Анс ашәҟәы анлоу, дҟалоит лара дгәырӷьаҵәа, иаргьы даауеит дук
мырҵыкәа.
Ашҭа данааҭалалак аҳ иԥа Сарикәа илеиԥшхаз аҳҭыԥҳәыс лыԥҳа дыҩны
диԥылеит, усгьы иалҳәоит:
– Ишузызҩыз аиԥш, аҷыдарақәа исымақәаз зегьы сымҵит, урҭ аамҭала
исыман, – ҳәа.
Ашьыжьымҭан анааша, акошька асаркьа ԥҽны, ҵәамахәк х-ҵәак ҿаны,
икылҳәҳәо ишыҟаз аҳ иԥа иаԥхьа лара дааԥшны илбоит.
Аҳҭыԥҳәыс лыԥҳа ари шылбалакь, дҩаҵҟьаны дцоит ани аҭакәажә
гызмал лҿы, иагьлалҳәоит илбаз.
Аҭакәажә ус лҳәоит:
– Убарҭ аҵәақәа аҳ иԥа иҿихыр Сарикәа дыбзахоит, убри аҟнытә иара
имырбакәа аҵәақәа ҿыхны, иара аҵәаҵлагьы ашьапы ыҵхны, махәгьы-шьахәгьы акы аанмыжькәа ижәблы, уи аҵәа Сарикәа лгәы иқәиааз ҵәоуп,
уи аҵәаҵла аиуа џьара мацәак анаанха лара лыԥсы ҭамлар ҟалом, – ҳәа.
Аҳҭыԥҳәыс лыԥҳа данааи иара дҿыхахьан, уи алымҭала аҵәақәагьы
ибоит, иҿысхоит ҳәагьы далагоит, аха лара илуӡуам, иҿухыр уԥсуеит ҳәа
иаҳәаны, дылжьоит. Нас лара даалаганы, аҭакәажә ишлалҳәаз аиԥш, аҵәа
дыԥлырҟоит, адац ыҵыхны зегьы длырбылуеит. Аҵәа ахьгылаз акәша-мыкәша агаз ақәҭәаны икыллыблаауеит, ҵәаҟьакгьы нмыжькәа.
Аҵәа ԥҟаны иандыршьшьоз ҵәаҟьак амшәаны ақьаҳиаԥҳәыс лкалҭ
илашәоит. Абни ақьаҳиаԥҳәыс лкалҭ аҵәаҟьа илашәаз ганы амшын
ихлыршәлоит, Сарикәа бмыӡааит ҳәа ҳәаны. (Лара илдыруан Сарикәа
дшыршьыз).
Аҵәаҟьа амшын ишынхшәалаз аиԥшҵәҟьа икәатахоит. Убри акәата
амшын иахьхыу уахынла иарлашо иалагоит.
Ани аҳҭыԥҳәыс лыԥҳа уахынла акошькаҿы дахьԥшо илбо далагоит
абни алашара. Лара лҿынаханы, дырҩегьых дцоит абни аҭакәажә лҿы.
Илалҳәоит уахынла амшын аҿы кәатак иарлашо ишылбо, длызҵааит абни
иаанагозеи ҳәа.
– Уи закәу уи ауп, – лҳәеит аҭакәажә. – абни аҵәа аиуа ҵәаҟьак амшын
ибцәыхшәалеит, ишыҟала сыздыруам, убри аҵәаҟьа кәатахеит. Убри ауп
изырлашо, убри акәата бымшьыр, дыбзахоит Сарикәа.
Ани аҳҭыԥҳәыс лыԥҳа аҭакәажә лҿы дцацыԥхьаӡа 500 мааҭ лылҭон.
Аҩны данааи, аҳ иԥа ус иалҳәоит: “Ԥхыӡырла избеит абни акәата
изырлашо иааны ҳаҩны, ҳгәара зегьы аблызшәа. Хымԥада, ашәарыцацәа
ԥшааны идуршьыроуп, мамзар уи ҳара ҳабылуеит”.
Иара ари аԥҳәыс илҳәаз хаҵаны иршьрацы акәата ауаа ашьҭеиҵоит.
Ауаа анашьҭала иԥыруеит акәата. Иԥырны ицаны аҵлақәа иреиҳау,
абаӷлачын иашҭа иҭагылоу аҷандар ацәқәан иқәтәоит. Убра аҭра ҟанаҵоит
иара акәата. Иашьҭаз ирцәыӡуеит.
Абаӷлачын уахынла ибо далагеит абни аҵла ацәқәантә алашара.
Апапцәеи адикәанцәеи дрыԥхьаны иеизигоит абаӷлачын. Абарҭ зегьы
драцәажәоит, абни аилкаара иҭахуп, аха изеилкааӡом.
Нас абаӷлачын даацәажәан, ус иҳәоит: “Абни аҵла иқәланы убра
алашара ҟазҵо еилызкаауа сара сбаӷлачынра исҭоит” ҳәа.
Апапцәа, адикәанцәа абни аҵла ду ҳақәланы еилаҳкаауеит уа алашара
ҟазҵо ҳәа иалагоит, аха аӡәгьы илшом.
Зықәрахь инеихьаз ҭаҳмада папык дыҟан. Уи арҭқәа раан аҩны
дыҟамызт, данааи, иҟаз аниаҳа, дааит абаӷлачын иҟны. Данааи, абни
аҭаҳмада далагеит аҵла ақәлара. Ашьыжьымҭазы ақәлара иалагаз
ашьыбжьон дҩеит аҵла ацәқәан. Уа данҩеи, акәата хԥрааны ицоит, аҭра
данынхыԥшыла ҩ-кәтаӷьк хны ибоит. Акәтаӷьқәа иџьыба иҭаҵаны, иманы
длыбаауеит.
Данылбаа, абаӷлачын иҿы днеины, аҵла ацәқәа кәатак аҭра ҟаҵаны
ишыҟаз иҳәоит, иара данҩеи ихԥрааны ишцазгьы иҳәоит, акәтаӷьқәа
илыбааигазгьы наганы абаӷлачын ииҭоит. Абаӷлачын акәтаӷьқәа иԥҳәыс
илиҭоит. Иԥҳәыс урҭ наганы, аҟыз ихҵаны илымаз, иаҵалҵоит.
Аҟыз иаҵаз акәата кәтаӷьқәа рыҿҳәара анааи, ҩыџьа ахәыҷқәа
ргәылҵоит. Арҭ ахәыҷқәа абаӷлачын иԥҳәыс илааӡоит. Ирызҳаит, идухеит
арҭ. Абаӷлачын ԥа заҵәык иакәын имаз, абар уажәы хҩык аԥацәа иауит.
Ныҳәак аҽны апапцәа зегьы еизаны, абаӷлачын иҿы ишыҟоу анҭ
аҷкәынцәа еиқәԥоит. Абаӷлачын иԥаҵәҟьа дкаҳауеит.
– Сҟыз аԥацәа сыҷкәын дкарыжьт, – иҳәоит абаӷлачын. Ари раҳауеит
аҷкәынцәа. Уи ираҳаз иахырҟьаны ибналоит.
Амҩа иқәлеит рхы ахьынахо ицарц. Урҭ амҩа иахьықәу ран (акәата)
дырхылаԥшуеит дрымбоны, агәаԥхара рылҭоит, раб дахьынхо ахь амҩа
ақәлара.
Анҭ аҷкәынцәа раб (аҳ иԥа) иҩны иазааигәуа ианалага, ран дрымбо
днеин, аҷкәынцәа рыԥсы ахьҭаз иааҭыхны, рҩыҵрақәа иамалдоит, уа
рыԥсы еиҳа иахьчап ҳәа.
Ус шьыбжьонк иҭалоит раб иашҭа. Урҭ зегь раԥхьа ибоит рабду, аха
иалидыраауеи арҭ имаҭацәа шракәу.
Абду днырԥыланы дразҵаауеит: – Шәани шәаби зусҭда? – ҳәа, аха –
иҳаздырӡом, – ҳәа иарҳәоит.
Абду иҷкәын дааԥхьаны, – уара хшара думаӡам, абарҭ ахәыҷқәа
ҳашьҭрым, иаанкыл, ԥацәас иҟаҵа, – ҳәа иеиҳәоит.
Аҳ иԥа ари дақәшаҳаҭхоит, ахәыҷқәа идикылоит, аха ани аҳҭыԥҳәысԥҳа
гәрамгарҭас илкуеит. Лҿынаханы дцоит ани аҭакәажә лҿы, ҩышә мааҭгьы
лылҭоит. Нас илалҳәоит, абас: – Ҩыџьа ахәыҷқәа ҳзааит, измааноузеи? –
ҳәа.
Аҭакәажә ус лҳәоит:
– Урҭ ахәыҷқәа Сарикәа данышәшьоз, лцәа лтәымкәа дыҟан, ҩыџьа
ахәыҷқәа лымгәаҭа иҟан; абни аҵәаҟьа икәатахаз, ҩ-кәтаӷьк аҵан, убарҭ
иргәылҵыз роуп абарҭ ахәыҷқәа, ибшьыроуп, мамзар, бара быршьуеит.
Шьышьас ирымоу уи ауп; ажьыхҵә ршны рҩыҵра иҵыбшьыр иԥсуеит.
Аҩны данааилак ақьаҳиацәа маӡала драцәажәаны, 500 мааҭ рыҭаны,
ирымҳәаратәа иҟаҵаны, ажьыхҵәы ршны, рҩыҵра иҵышьны, идлыршьуеит.
Ашьыбжьон ааӡоны аиԥш, ахәыҷқәа шыԥсыз гәеиҭеит аҳ, аха ус
иаарықәшәаны иԥсыз џьишьеит, ишшьу издыруам, даара игәы иалсит,
ихьымӡӷишьеит ирыхь имбаӡакәа иахьыԥсыз.
Аҳ ахьтәы кәыбақәа дирҟаҵеит. Ахәыҷқәа акәыбақәа ирҭаҵаны, иганы,
ауахәама иҭаиргылоит. Урҭ рҿы жәаха-жәымш аԥсы дыржӡомызт, ус ҵасс
ирыман.
Иасыуаха, апапцәа иеиҭакны ауахәамаҿы ицаны, ауыха шаанӡа
ирхаԥхьон.
Уахык ус папык дшырхаԥхьоз, ауахәама ацәқәа ааимҟьан, ԥҳәыск
дааҩнаԥалеит. Апап дгачамкны, иԥсы илшәшәаны дкаҳаит, аха ани аԥҳәыс
лыбжьы иаҳауан. Аԥҳәыс, – шәан, шәан! – ҳәа дҵәыуан, лкалҭ шьҭыхны
илкын, лылаӷырӡқәа илҿышәшәоз ишаалҿшәалак иԥарахон, лкалҭ илаԥсон,
илҿышәшәоз ауардагьы лкалҭ ианыԥсалон. Анша, ани ауахәама ацәқәа
ааимҟьахын, аԥҳәыс дцеит. Апапгьы аҩныҟа дцеит, аха дзыԥсахыз иҩыза
иибаз иеиҳәаӡом.
Адырҩаухагьы ԥаса дшааиз аиԥш, даахт ани аԥҳәыс, апапгьы иԥсы
маҷхоит, аха лҵәыуабжьы еилиргоит, лылаӷырӡқәа шԥарахо ибоит. Аншах,
аԥҳәыс дышцац дцоит, аха уардк лцәкашәаны акәыба иавашәоит, уи апап
игәеиҭоит, ашәҟәы иагәылаҵаны игоит.
Ари апап ашәҟәы иагәылаз ауард абаӷлачын игәеиҭан, – ари сара истәуп,
исуҭароуп, – ҳәа апап дикуеит, аха апап иуам. Еимаркуеит. Арҭ реимакра
иҟалаз аҳ иарҳәоит. Аҳ уи ауард иара ирымихуеит. Аҳ ауард дафыҩуа
дышгылоу иԥа дааиуеит. Иԥа ауард аниба, иразанак идыруеит уи Сарикәа
луард шакәу.
Ари анидыр, иаб дизҵааит: – Ари ауард узҭада? – ҳәа.
Аҳ иԥа иеиҳәоит, ари ауард апапи абаӷлачыни ианеимарк, иара
ишырцәигаз, аха убри аиԥш фҩы хаа змоу уард шимбац.
Аҳ иԥа иаразнак ани ауард аазгаз апап дишьҭалт, диԥшаан иирҳәеит
иибаз шибаз, ишиаҳаз зегьы. Ауыха ани апап диманы, уарҳалк
аашьҭыхны ауахәамахь дцоит.
Ауарҳал инеигаз кәынҭхәк аҿы икнаҳаны, иара убра дцәыҵатәаны
иҽиҵәахуеит.
Ани аԥҳәыс ауыхагьы даауеит, дшаац аиԥш, ауахәама ацәқәа
ааимҟьаны дааҩнаԥалоит, дышҵәыуац еиԥш аҵәыуара далагоит. Аҳ иԥа
идыруеит Сарикәа шлакәу.
Аҳ иԥа ашырҳәа даацәырҟьаны, дааимлагәа дикуеит Сарикәа.
Даниклакь, лара деилашәоит, ддаӷьхоит, дмаҭхоит, дшышкамсхоит,
дызлацалак дицәцарц лҽазылкуеит, аха дишьҭуам. Данимышьҭлакь,
дуаҩхоит.
Аҳ иԥа даацәажәан ус леиҳәеит: – Абарҭ ахәыҷқәа рыԥсы
бызҭамҵозар, баргьы бысҭахым, сыхгьы сҭахым, боусышьҭуеит,
иахьыбҭаху бца, – ҳәа.
– Ариаҟара санургәаҟ, уажәшьҭа сабацахуа, урҭ рыԥсы аҭаҵара
сылшоит. – лҳәеит Сарикәа. Даалаганы ахәыҷқәа рыԥсы ҭалҵоит,
рыԥсышьа лымдыруази. Уи ашьҭахь еибаргәырӷьо аҩныҟа ицоит. аха
иара ани аҳҭыԥҳәыс лыԥҳа лахь дцаӡом.
Аҳҭыԥҳәыс лыԥҳа ауыха лхаҵа данымаа, акы шыҟалаз гәрамгарҭас
илкын, ани аҭакәажә лҿы дцахуеит аԥара лыманы. Аха аҭакәажә
иҟалақәаз зегьы лдыруан аҟнытә длыдлымкылт. – Баргьы саргьы
ҳаршьуеит шьҭа, – анылҳәа, дхынҳәны аҩныҟа даауеит аҳҭыԥҳәыс
лыԥҳа.
Сарикәа илҳәоит лара дшыршьыз, лшьала аҳҭыԥҳәыс лыԥҳа
лыҽшылкәабаз, нас лара дышлеиԥшхаз уҳәа, иҟалақәаз зегьы; урҭқәа
зегьы лара доуҳала илдыруан, арахь иара иаҳәара дақәиҭымызт
акәымзар.
Аҳ иԥа ауаа дәықәҵаны, ани аҭакәажә дааигоит.
Усҟан ани аҳҭыԥҳәыс лыԥҳа дыбналоит. Аха ауаа лышьҭаҵаны дыкны
даадиргоит.
Аҳ иԥа иуаажәлар рахь адырра ҟаиҵоит: – уардыни камбашьи змоу
зегьы уардынк-уардынк амҿы сзаажәга. – ҳәа.
Шә-уардынк ааргоит. Абни амҿы иааргаз агәҭаны ани аҭакәажә
гызмали аҳҭыԥҳәыс лыԥҳаи агәылаҿаҳәаны, ԥуҭ ҩажәа агаз ақәҭәаны,
амца ацраҵаны ирбылуеит.
Аҳ иҭацеи имоҭацәеи рыԥсы ҭаны ианиоу, даара дреигәырӷьоит, чара
иуеит, жәра иуеит, дгәырӷьоит, дкәашоит.
– Саргьы убра сыҟан, ачара сфеит, – иҳәеит Ламшьаҵә Бераиа
Рашьыҭ-иԥа.
Аӡә дыҟан. Уи ауаҩ хҩык аԥацәа иман. Аб ҵәак еиҭаҳаны иман. Абри
аҵәа ахьеиҭаҳаз ҽнак даннеи, аҵәа еиҭаҳаз аҿы ԥшьбаҟа, хәбаҟа ҵәа
ҿаны ибеит. Аб адырҩаҽны аҵәаҿы даннеих, аҵәақәа иҿаз акгьы имбеит.
Ари аб уамашәа ибеит, аха иҟаиҵозеи. Адырхаҽны аб иҵәаҿы даннеи,
жәабаҟа ҵәа ҿаны ибеит.
– Абри аҵәаҵла аҵәақәа иҿало уахынла акы иафоит, уаха уара
иҷаԥшьа, уаха урҭ акы иафар, уара уаҳа аҩныҟа умаан, ухы ахьынахо
уца, – ҳәа иԥа аиҳаб иеиҳәеит.
Аԥа ауыха аҵәа иҷаԥшьон, аха аҵәаҵла иҿаз аҵәақәа акы ааин ифаны
ицеит, иара имбаӡеит. Аҷкәын иаб иеиҳәаз имдыруази, дықәҵны дцеит.
Анааша, аҵәагьы ыҟам, иԥагьы дыҟам.
Аб уи адырҩаҽны аҵәаҵлаҿы даннеи, жәабаҟа ҵәа ҿахыуп. Аб
дгьажьын аҩны дааин иԥа аиҳабы иҵкьыс еиҵбыз дааиԥхьан, ус иҳәеит:
– Уаха уара абри аҵәаҵла иҿоу аҵәақәа хьча, уаха урҭ акы иафар,
уара аҩныҟа уаасышьҭуам, иахьыуҭаху уца!
Анааша, аб аҵәаҵлаҿы даннеи, ҵәакгьы ыҟам, иԥагьы дыҟам.
Иҟаиҵоз, аҩныҟа днеит.
Аб адырҩаҽны аҵәаҵлаҿы днеизар, жәабаҟа ҵәа ҿахыуп. Уи иҷкәын
аиҵбы дааиԥхьан, иеиҳабацәа ишреиҳәаз аиԥш иеиҳәеит.
– Ибзиагәышьоуп, – иҳәеит аԥа.
Аԥа еиҵбы ауыха аныхәла, днеин аҵәаҵла дықәтәеит. Дшықәтәаз,
ашарԥазшәа хьтәы ҵыск ааит, аҵәаҵла иаақәтәан, аҵәақәа сфоит ҳәа
аҽаназнакы, аҷкәын аҵыс скуеит ҳәа аԥырҳәа инапы аҿанынаирха, аҵыс
аҵыхәа ааиԥыхьашәан, илалижәеит, аха иара цеит. Анша, аҷкәын
ахьтәы ҵыс ахьтәы ҵыхәа иманы аҩны дааит. Аб ари аниба,
деигәырӷьеит, – ҳаит, суркьаҭеит. – иҳәан, иԥа дгәыдикылеит. Аҷкәын
иаб ус иеиҳәеит: – Усыркьаҭазар, акы еиԥшымкәа суҳәоит, аԥара суҭар,
сашьцәа срышьҭаланы исыԥшаауеит, – ҳәа. Аб иԥа ииҳәаз дазыразхан
аԥара заҟа иҳәаз ииҭеит. Аҷкәын аԥара аниоу, иҽы кәадырны дҩақәтәан,
сашьцәа сыԥшаауеит ҳәа амҩа дықәлеит. Ус даара акыр дныҟәахьаны,
дышнеиуаз, иашьцәа дрықәшәеит. Дрықәшәеит, аха ирыцҳахәха, ирфо
рымамкәа, иржәуа рымамкәа ҵлак ашьапаҿы иыштәаз дынрыдгылеит.
Аҷкәыни иашьцәеи анеибаба еигәырӷьеит, игәыдибакылеит. Уи
аҷкәын иашьцәа иманы, ԥаҵасарҭак ахьыҟаз иган, рыхқәа ирҟәыдит,
рԥаҵақәа исеит, акрырҿеиҵеит, акрыдиржәит, аԥара имаз зегьы риҭеит.
Нас иара, – сара иҵегь ныҟәара сцоит, – иҳәан, иашьцәа ааныжьны
амҩа дықәлеит. Амҩа дықәланы дышнеиуаз акәымкәа, хы-мҩак
ахьеихагылаз днанагеит. Амҩақәа руак ус анын: “Абри амҩала ицаз,
дыԥсуеит” ҳәа, аҩбатәи амҩа ианын: “Абри амҩала ицаз, агәылшьап
дафоит” ҳәа, ахԥатәи амҩа : “Аабри амҩала ицаз, абга дафоит” ҳәа.
Аҷкәын длатәан, даара акыр дхәыцит, мҩас дызлацарыз азы.
– Ных, агәылшьап сафар аҵкьыс, ианаму абга сафааит, – иҳәан, абга
амҩа дықәлеит.
Аҷкәын аҽы дақәтәаны абгаҿы даннеи, абга ааимҵасын, аҷкәын иҽы
афеит.
– Абга, абааԥсы сара сумфан, – ҳәа даҳәеит.
– Усфом, акы уасҳәоит иуылшозар, – аҳәеит абга.
– Сымфакәа сыԥсы еиқәырха, исылшо ала схы акы саигӡом, – иҳәеит
аҷкәын.
Абрагьы-абрагьы хьынҵыԥак дынхоит, уи рашьк имоуп, убри ирашь
сзааугар, усфом, унсыжьуеит, – аҳәеит абга.
– Ус акәзар, суықәртәаны сга, – иҳәеит аҷкәын.
Абга азырзхан, аҷкәын аҟәаҟәа даақәнартәан, абни ахьынҵыԥа арашь
змоу иахь амҩа иқәлеит. Ишнеиуаз, арашь змаз ахьынҵыԥа дахьынхоз
инеит, аха арашь ахьҿаҳәоу унеир, аҵәҵәа абжьы ахьынҵыԥа дахьыҟоу
игоит, уи ала ахьынҵыԥа идыруеит ирашь аҿы аӡәы дышнеиз, аха уи аҷкәын
иалидыраауазеи. Аҷкәын арашь ахьҭакыз даннадгыла, ахьынҵыԥа иҽы
аҵәҵәабжьы аагеит. Ахьынҵыԥа, аҵәҵәа абжьы анга, дааԥшит. Ари аныҟала
уахынла ауп. Аҵәҵәа абжьы ахьынҵыԥа ианиаҳа, дгылан, аҷкәын дикит.
Даник, дизҵааит, – Иуҭахузеи? –ҳәа.
– Абри урашь збар сҭахын, – иҳәеит аҷкәын.
– Арашь абара акәмызт узышьҭаз, арашь агара акәын узышьҭаз, аха
ускит акәымзар. Арашь акәзар иуҭаху, иуысҭоит, абригьы-абригьы адгьыл
аҿы дауцәак нхоит, урҭ иаҳәшьа заҵәык, ссирӡак дрымоуп, убри ԥҳәысс
дысзааугозар, – иҳәеит ахьынҵыԥа.
Аҷкәын абга дақәтәаны адауцәа рҿы дцеит, ашара ԥыҭк шагыз. Аҷкәын
адауцәа раҳәшьа дахьышьҭаз днеин, дымҵарсны, абга длақәыртәаны
дааиҽхьынҵаны ахьынҵыԥа иааигәара днеит. Уа иаангылан, аҷкәын абга
длацәажәан ус аҳәеит:
– Уара уԥҳәызбоушәа ԥҳәыс маҭәала уҽеилаҳәаны, абри адауцәа
раҳәшьа лоуп ҳәа ахьынҵыԥа унаганы уисҭап, нас уи ирашь сара исиҭар,
абри аԥҳәызба сара бзиа дызбеит сара дызгон арашь дҩақәыртәаны; ҳара
ҳанцалак, нас уара ахьынҵыԥа ушыбгоу идырыр, уникылар ҳәа ушәоу,
умцари, – ҳәа абга даҳәеит. Абгагьы аҷкәын ииҳәаз иақәшаҳаҭхеит.
Адау ԥҳәызба џьара дааныжь, уи лымаҭәақәак илшәымкәа илымаз абга
инашәҵаны, иманы днеит аҷкәын ахьынҵыԥа иҿы. Ари аныҟало уахынла
ауп. Аҷкәын ахьынҵыԥа иҿы даннеи, ахьынҵыԥа ддырҿыхеит. Ахьынҵыԥа
дангыла, аҷкәын ус иҳәеит:
– Абар, адауцәа раҳәшьа дузаазгеит, ҳазлеилаӡахьаз ала, урашь шьҭа
сара истәуп, амала адау ҭыԥҳа дааԥсаха дыҟоуп, уаха лыԥсы лшьароуп,
лымацара уадак лыҭ, сара сцеит, уҵх аабзиахааит, – иҳәан иҿынеихеит.
– Уаргьы уааԥсаха уҟами, уаангыл, уԥсы ушьап, уаҵәы уцап, – иҳәеит
ахьынҵыԥа, аха аҷкәын иауиуыхуаз, дцеит.
Ахьынҵыԥа абга наганы аиарҭа ҟаҵаны иахьыҟаз ауадаҿы, – абра
быԥсы шьа, – ҳәа иҩнеиҵеит.
Аиашазы, абга караха иҟамзи. Ҩыџьа дуӡӡақәа аҟәаҟәа иқәыртәаны
иаанагон, аиарҭа аҽнықәнажьын, ашарԥазынӡа аԥсы ашьеит, шауа
иналага, иҩагылан, амаҭәақәа иашәыз ашәыхны инкажьны, алақәа
цырцыруа ашә аартны ианындәылҵ, ахьынҵыԥа дгәаҟуа, длеиҩеиуа,
шаны адау ԥҳа сналҿаԥшындаз ҳәа дшыԥшыз, абга алақәа цырцыруа
данынхыԥшыла, ииуа, ииҳәо, дахьыҟаз изымдыруа длеилыууа дцеит.
Уи аамҭазы абга ахьынҵыԥа иҩивасны, ес уцаларгьы уца, инылашәкәа
ицеит.
Абга аҷкәын ишьҭа ихыланы аҿынанахан, ихьӡеит, еицны ишнеиуаз,
абга ахьтәаз амҩаҿы инеит. Уа ианнеи, абга уа иаангылеит, аха аҷкәын
саркьак инаҭеит. – уара цәгьарак уанақәшәо абри асаркьа уахәаԥшыр,
усҟан сара издыруеит иҟалаз, снеины суцхраауеит. – ҳәа иаҳәаны.
Аҷкәын иԥҳәыс арашь дақәыртәаны, иара длыҽхьныланы ишцоз,
аҷкәын иашьцәа рҿы иааит.
Аҷкәын иашьцәа рашьа иҵашьыцны, дышьны иԥҳәысгьы ирашьгьы
дара иргаразы рыӡбеит. Ишырӡбаз иагьыҟарҵеит, рашьа дыршьит,
дыржит, аха уи абга инаҭаз асаркьа адау ԥҳәызба илыман, аха
асаркьазы абга иаҳәаз лгәаламшәеит.
Аишьцәа рашьа даныршь, иҩықәлан рыҩныҟа ицеит, аӡӷаби арашьи
рыманы. Аҩны ианнеи, аиашьа еиҳабы ани адау ҭыԥҳа агәыргьын
лхаҵаны ԥҳәысс дигаразы ауахәамахь ицеит. Агәыргьын ахаҵара
ианалага, аԥҳәызба асаркьа лгәалашәан дахәаԥшит. Адау ԥҳа асаркьа
данԥшы, иҟалаз абга иадырын, иаразнак, али-ԥси рыбжьара аҷкәын
дахьжыз иааин, иԥсы ҭанаҵан, азқәа дықәыртәаны, даманы, иаразнак,
агәыргьын ҟарҵаанӡа ауахәамаҿы днанагеит.
Уажәы ара ассир ҟалараны иҟоуп. Абга неин адау ҭыԥҳа даанаган
аҷкәын диванаргылеит, – аа, ари уара уоуп дзыԥҳәысу, агәыргьын
шәхашәҵа, – ҳәа.
Агәыргьын рхарҵеит. Агәыргьын анырхарҵа, абга ус аҳәеит:
– Арҭ уашьцәа ааганы сҵыхәа иадҳәала, абра ԥыҭрак снеи-ааишт, –
ҳәа.
Аҷкәын абга ианаҳәаз, ишианаҳәаз иҟаиҵеит. Нас абга апҟацаҳәа
инаҵҟьан ишнеиуаз, уа аҵла игылаз аҵыхәа иадҳәалаз ианнаҟьан, ицҟьа
иҟанаҵеит, иашьит, нас иаргьы аҭыԥ ашҟа ицеит.
Аҷкәын иԥҳәыси иареи ааизынхан, изаманаха инхо-инҵуа иҟалеит.
Иҟан ҩыџьа аишьцәа, урҭ аҩыџьагьы арахә ирыцын. Арахә иахьрыцыз
руаӡә маҭык ишьит. Амаҭ анишь, гәылшьап дук ааин амаҭ зшьыз даманы
ицеит. Агәылшьап цо, аҷкәын дашьҭаны дцо, ишнеиуаз, хаҳә дук
инадгылеит. Ахаҳә агәылшьап иҩышьҭнахын, аҷкәын наҟ дҭанаҵеит.
Аҷкәын уа дааныжьны агәылшьап цан, аԥсуа маҭәала – кәымжәыла,
кабала аҽеилаҳәаны иаԥсыуаха иааит, уаҩԥсҵас ицәажәоит.
Анс аҽеилаҳәаны ианааи ашьҭахь, – уаала аҩныҟа, – аҳәан, аҷкәын
даманы идәықәлеит. Ишнеиуаз агәылшьап аҩны инеит, уи аҩны ҳара
ауаа ҳаҩны еиԥшуп. Аҩны арԥыс заманак диоуп, дгәаҟуеит, дҟәаҟәаны
дыҟоуп, аԥсра даҿуп. Дыԥшызар, арԥыс иан, “сзушьзеи нан, сзушьзеи
нан!” ҳәа дӷьаҵәыӷьаҵәуа аҷкәын дааидгылеит.
– Изакәызеи, изузеи? – аниҳәа, – иушьыз, иуҟәаҟәаз сара сыҷкәын
иоуп, далумыргар схы удсшьылоит, – лҳәан, арҵәааҳәа дыҳәҳәан
аҷкәын дылкит.
– Сызмаҭәоузеи, иахәшәузеи? – аниҳәа амаҭ зшьыз, аҷкәын даазгаз
агәылшьап, уажәы иуаҩу ус аҳәеит:
– Сара издыруеит уи далзырго ахәшә, узаазгазгьы уи азоуп, уи
аԥшаара уара иуылырша. Усҭ, абри асаркьа, абри иадыруеит уи ахәшә
змоу; уи зхаҵа ида хаҵа дызмам лкыкахш ауп. Аҳәсақәа
уанынрыдгылалак абри асаркьа уаԥшыр, заҟаҩ хацәа лымоу лыдгыланы
иунарбоит. Аӡәы ида дыздгылам, уи лхаҵа ида хаҵа длыздыруам, убри
лкыкахш ауп сашьа далзырго, убри улырша, – аҳәеит агәылшьап-уаҩԥсы.
Уи ашьҭахь, аҷкәын асаркьа иманы амҩа дықәылт, агәылшьап уи
иахьҭалоз ахаҳә аҿы дааганы ахаҳә шьҭыхны данаунажь.
Уажәы ана аҷкәын дцоит, дцоит асаркьа иманы, уа днеины асаркьа
даԥшуеит, ана днеины асаркьа даԥшуеит, аха асаркьа инарбоит урҭ
зегьы рхацәа рыда даҽа хҩык, ԥшьҩык ахацәа шрыдгылоу. Уи уаҳа
наилымшахуа адунеи дакәшеит, аха ииҭахыз имоуит. Нас дгьажьны
имҩа дықәлеит. Ус дшааиуаз бнак аҿы аӡәы дшынхоз ибан, уа днеит.
Хәыҷык дҵәыуеит, ахәыҷы иан ус лҳәоит:
– Ахәыҷы, уаҟәыҵ акәымзар, уаб дымсааит цәгьала ушыҟасҵо!
– Ҟаҳ! Абри зхаҵа дызнықәуа ԥҳәыс цқьак лакәзар ҟалап, – иҳәан,
аныҟәаҩ исаркьа днанԥшызар, лара лхаҵа ида уаҩ динамырбеит. Нас
ани аԥҳәыс илеиҳәеит дзықәшәаз, дзышьҭаз зегьы, дагьлыҳәеит,
иҟалозар, аҵәыца бжак лкыкахш илҭаразы.
– Акыкахш зызкыу ааӡароуп, аха иԥсуа дарбзозар ишԥаусымҭо, –
лҳәан, аҵәыца бжак лкыкахш илҭеит, иаргьы длаҭабуан, иманы амҩа
дықәлеит. Дышнеиуаз дахьҭыҵыз ахаҳә аҿы даннеи, агәылшьап ааин,
ахаҳә ҩышьҭыхны, наҟ дҭанагалеит. Аҩны ианнеи, ахәшә иааигаз ачымазаҩ
ихьыршьын, далнаргеит, дыбзиахеит.
Ачымазаҩ даныбзиаха, абни аҷкәын аҩныҟа ацара иҭаххеит. Ибзиахаз
аҷкәын ацара шиҭахыз анеиликаа, ус иеиҳәеит:
– Аҩныҟа ацара шуҭаху анидырлак, сашьа аԥара рацәаны иуиҭоит, аха
иумган, имацәаз уаҳәа, – ҳәа.
Аҷкәын аҩныҟа дцар шиҭахыз аиҳабы идырит, ианидыр, – уара сара
сеиҵбы душьын, аха дагьалургеит, убри аҟнытә аԥара заҟа уҭаху усҭап. –
иҳәеит. Аха уи аԥара мап ацәикит, – Акыр суҭар уҭахызар, сара исҭаху
уара иумоу амацәаз ауп, уаҳа акагьы згаӡом, иузыгәаӷьуазар уи сыҭ, мамзар
сцоит, – иҳәан, аҷкәын ддәықәлеит.
– Амацәаз ҳәа зыӡбахә уҳәаз ада сара схәарҭаӡам, уи уысҭар, сара
сабацо, егьирахь иуҭаху, заҟа уҭаху усҭоит амацәаз ада, – иҳәеит аиҳабы.
– Ус акәзар, шәымш аабзиахааит! – иҳәан, аҷкәын имҩа дықәлеит.
Аҷкәын дандәықәлаҵәҟьа, аиҳабы имхацәгьахан, – ари аҟара абзиара
сзызуз игәы нсырхарым, – иҳәан ииҭеит, усгьы иеиҳәеит:
– Уара абра уахьынӡаҟаз, сара уара уадгьыл аҿы сцақәахьеит, уара
уаби уани ԥсхьеит, иуцәызӡарым, аха абри амацәаз убас иҟоуп, аԥсы
ианынаихьушь, иаразнак иԥсы ҭанаҵоит, удыруазааит.
Абарҭгьы иеиҳәеит, амацәазгьы иҭаны, нахьхьи ахаҳә аҿы днаганы,
ахаҳә ҩышьҭыхны, адәахьы днықәҵаны, даахынҳәит.
Аҷкәын иахьа дныҟәо, уаха дныҟәо, амҩа даара акыр дықәхеит, аха
ииулак аҩны дааит. Аҩны дахьааиз, иҩны игәара зегьы былхьан, иани иаби
ԥсхьан, аха иахьжыз амацәаз имаз рыгәқәа ианықәишь, рыԥсы ҭалеит.
Ҵлак ахьгылаз днеины амацәаз анынахьишь, здаҟамыз аҩны гылеит, ргәара
азна арахә – ажәқәа, акамбашьқәа, аҽқәа, ауасақәа, аџьмақәа, акәатақәа,
агәагәшьқәа еилыбзаауа иааҭалеит. Уи нахыс ибзиахәха иҟан; аҷкәын
ԥҳәыс дааигеит, аԥацәа, аԥҳацәа ихшеит.
Ус ишыҟаз агәылшьап аиҳабы зны абни аҷкәын иҿы иааит, аха
дуаҩԥсханы, аԥсуа маҭәа ишәны.
Аҷкәын исас ачара изиун, пату иқәиҵеит, дцо даналага, ани амацәаз
ииҭаз ҵәахны имамзи, иаацәырганы, аԥсшәа ахҳәааны шьҭахьҟа ииҭеит.
Аҳак дыҟан. Абри аҳ ӡыхь бзиак иман. Уи аҳ есышьыжьымҭан абни
иӡыхь аҿы дцаны иҿы ӡәӡәа, инапы ӡәӡәа, анцәа диҳәаны, аӡыхь ыжәны
аҩны дааиуан.
Абас ишыҟаиҵоз, ҽнак аӡы зжәуеит ҳәа ихы ларҟәны аӡы иԥышә
нӡааикылоны аиԥш, аӡыхь аҵахьынтә акы ижакьа акит. Сжакьа зкыз
иамсхуеит ҳәа анс-арс иуит, аха ирӷәӷәаны иакит. Уи аамҭазы аӡы аҵахьтә
бжьык ааиаҳаит; уи абжьы ус аҳәон:
– Уара иузымдыруа, аха бзиа иубо дсыумҭар уоусыжьуам, – ҳәа.
Ани аҳ дхәыцт, деиҭахәыцт, аха игәы иаламшәеит ари закәыз.
– Абригь-абригь аамҭазы сара уара уҿы снеиуеит, усҟан иудырп,
иугәалашәап, иагьсуҭап, – аҳәеит аҳ ижакьа зкыз.
– Ибзиагәышьоуп, – иҳәеит аҳгьы. Нас ижакьагьы аунажьуеит.
Аҳ длатәан, даара акраамҭа дхәыцуан, – абри исаҳаз иаанагуазеи? –
ҳәа. Дхәыцуа дшааиуаз, игәалашәеит ари иаҳаз иаанагоз. Уи закәу уи ауп,
ани аҳ иԥҳәыс деимгәадузаарын, убри илхшо 18 шықәса анихыҵлак, абни
дииҭараны акәзаап ари иаанаго.
Аҳ иԥҳәыс лхшараура аамҭа анааи, ԥа длоуит. Акыр бжьысит, уи
дхаҵахеит, дҽыжәло дҽыжәҵуа дҟалеит, 18 шықәса дырҭагылт.
Ҽнак зны, шьыжьымҭанк, абри аҷкәын дҽыжәлан дышнеиуаз, абни иаб
ижакьа зкыз ахаҵа диԥылт. Аԥсшәа анеибырҳәа, – уаб дабаҟоу, ауал
сызиқәуп, абригь-абригь аҽны саауеит, исуҭароуп ҳәа сызиоуҳәароуп. –
иҳәан, дхынҳәны дцеит.
Аҷкәын аҩны данааи, иаб дизҵааит. – Абригь-абригь ауаҩ итәны уал
уқәума? – ҳәа.
– Исықәуп, ииашоуп, аха исықәу сшәо сыҟам, уи ауал ҳәа дызҿу уара
уоуп, уара уигарацы ауп ишыҟоу, аха уи уара усызиҭом, – иҳәеит аб.
Абар, аҿҳәара ааит, аҳ ижакьа зкыз иҟаиҵаз. – Суал иуқәу сзааҭи, мамзар
суабашьуеит, – ҳәа ааицҳаит уи. Иазаауази, аҷкәын дымцар ада ԥсыхәа
амамкәа иҟалеит.
Аҳ ауахьад изанын, аҽы бзиақәагьы иман, аха абни аҷкәын дахьцо
дақәтәаразы, абни ауахьад далаԥшын иреицәаз ҽанк рылихит.
– Ас зуузеи, ҽы бзиак дақәумыртәоз? – рҳәеит ауаа, аха имуит.
Аҳ иԥа данҽыжәлоз, ибзыцәашь рашьк дақәтәаны. – уахьцо суыцымцар
зуам, – ҳәа дицҽыжәылт.
Амҩа иқәланы ицоит. Ус ишнеиуаз, аҳ иԥа иҩыза ирашь гылан, даҽа
рашьк ԥшааны дақәтәеит. Ани аҳ иԥа дзықәтәаз аҽан шцац ицоит.
Ишнеиуаз мшын хықәк иазынаԥшо инеит. – Уара ара уаангыл, уаҳа
узцом, ари урашьгьы гылт, – иҳәан, иҩыза уа дааныжьны, аҳ иԥа
ддәықәылт. Ус амшын ахықәан днеит. Данынаԥш, жәааҩык аӡӷабцәа
рыҽшыркәабоз ибеит. Иҽы џьа иааныжьны, шьапыла иҿынеихан, анҭ
рымаҭәақәа ахьышьҭаз днеин, аӡӷабцәа руаӡә лымаҭәақәа иӡан, атрышә
дасит. Атрышә данас, зегь рымаҭәақәа аашьҭыхны амшын рҽалаԥсаны
ицеит, ани змаҭәақәа игаз, дзымцо дықәхеит, амшын дызҭамлеит.
Лара дзымцо данықәха, лымаҭәақәа иманы лара лҿы днеин, –
шәабатәиқәоу? – ҳәа длызҵааит.
– Ҳара амшын аҵантәи аҳ иԥҳацәа ҳауп, сара реиҵба соуп, сымаҭәақәа
ануга, сзымцеит, сынхеит, егьырҭ аҩныҟа ицеит, – лҳәеит.
Арҭ еицәажәо ишааиуаз, бзиа еибабеит.
– Сара саб бара баб итәны ауал иқәын, уи ашәаразы шәаб иахь сцоит,
– иҳәеит аҷкәын.
– Аҳаҳаи, акы уацәымшәан, сара узгоит саб иахь, – лҳәан, длыманы
ддәықәлеит. Ус лаб иҿы инеит.
– Уа бзиала уаабеит! – ҳәа диԥылеит амшын аҵантәи аҳ. Длаганы
дладыртәеит. Афатә, ажәтә дырхиоит: рхәы ианахатәалакь, ауал ирбжьаз
алацәажәара иалагоит. Аҳ ус иҳәоит:
– Уара уаха уԥсы шьа, уааԥсаны уҟоуп, уаҵәы ашьыжымҭан
сызузҵаақәуа рҭак анузыҟамҵа, иумбои нахьхьи ахқәа ихарԥоу? Абна 99
хы ыҟоуп, уара ухгьы убра иахасырԥоит, – ҳәа.
Ас аниеиҳәа ашьҭахь, дышьҭарҵеит дхагаланы уадак аҟны, аха игәы
рҭынчны дызлацәозеи, уаҵәы дзықәшәо издыруам, дазхәыцуеит.
Ус дшышьҭаз, ани аԥҳәызба даазгаз, дымҵхан дԥырны днеит абни арԥыс
дахьышьҭаз, уа даннеи дуаҩԥсхахт.
– Уаҵәы шьыжьымҭан аншалакь, ҳара ҳаб иԥҳацәа ажәааҩыкгьы
ҳаидыргыланы ҳиргылоит, ҳара ҳазынтәыкгьы ҳаиԥшуп, уаҩы
ҳаизеиҩдыраауа ҳаҟаӡам. Саб ус уеиҳәоит: – Абарҭ уаарылаԥшны, унеины
уара уаазгаз реиҵба далх, – ҳәа. Убысҟан, сара сызлаудырша уиауп, сара
сызшьапык ҳаб иахь иазырхашәа исыргылоит, убри ала судыруеит, унеины
саарылухуеит. Убра уи ала уицәцоит, мамзар ухы хҵәаны абанҭ иуирбаз
ахқәа рҿы иҟаиҵоит, ашә-хыкгьы наӡоит. Шьҭа уҭынчны уцә, ашара
узгәырӷьарахааит! – лҳәан , дырҩагь дымҵхан, лҭыԥ ахь дцеит.
Ианша, ани аҳ иԥҳацәа ажәааҩыкгьы, еиҳаба еиҵбала акәымкәа,
еилаԥсаны иргылеит, дара ус уахьрыхәаԥшуа еиҩдыраашьа рымам, –
иеиԥшуп. Нас арԥыс дааиԥхьан, – унеины абанҭ сыԥҳацәа унрылаԥшны,
аиҵбы дрылх, данузымдыр, ухы аҭыԥ уасҳәахьеит, – иҳәеит.
Арԥыс данынрылаԥш, аиҵбы лшьап ргылашьала иаразнак дгәеиҭеит.
Ашырҳәа днеин, – абри лоуп уԥҳацәа реиҵбы, – иҳәан, даарылхны
длаиргылеит.
Аҽны ус дырхәлоит. Аныхәла ишьҭалоит, ани арԥысгьы дцаны иуадаҿы
дышьҭалоит. Дшышьҭоу акәымкәа, ани аӡӷаб аиҵбы дымҵханы дԥырны
дааихуеит ани арԥыс дахьышьҭоу, усгьы иалҳәоит:
– Уаҵәы шьыжьымҭан ҳашжәааҩыкыу ҳҟызқәаны ажәҩан ахь
ҳирԥыруеит, нас уара ус уеиҳәоит: – Абанҭ сыԥҳацәа роуп, реиҵбы дарбан,
дысурбозар? – ҳәа. Уи аамҭазы, сара сназлоу хҩык ҳанрылкьны ҳԥыруеит,
сара урҭ рыгәҭаны сгылоуп. Уи ала судыруеит, – лҳәан, дырҩегь дшымҵхац
дымҵхан, дԥырны лиарҭахь дцоит, иаргьы игәы рҭынчны дыцәоит.
Адырҩаҽны анша, аҳ иԥҳацәа ҟызны ажәҩан ахь ирԥырит, нас арԥыс
дааиԥхьан, – абанҭ сыԥҳацәа роуп, реиҵбы дарбан? – ҳәа дҵааит. Уи
ахьынӡеибырҳәоз х-ҟызк аарылкьны рҿынархеит.
– Абарҭ ах-ҟызк рыгәҭа игылоу лоуп уԥҳа аиҵбы, – иҳәеит арԥыс.
Уи акәхеит, уагьы уи ала дицәцеит. Аҽынтәи амшгьы уи ала
ирхыргеит.
Ауыха ианышьҭалоз аԥшәма арԥыс ус идиҵеит:
– Уаҵә анаашалакь, сара сгылаанӡа, сгәара, сыҩны, зегь
хьырҩцараха, аӡахәа еилышьны, ажь рҿассы, уигьы хьӡыркны абас
иҟоуҵароуп, – ҳәа.
Ауыха ианышьҭала, ани аӡӷаб днеихуеит арԥыс иҿы, дышнеиц аиԥш,
ҵәымӷки жьаҳәаки лыманы, усгьы иалҳәоит:
– Уаҵәы шаанӡа, ҳаб дгылаанӡа угыланы, абри аҵәымӷ агәара, аҩнқәа
инырхьшьы-аархьшьны, унеины ҳаб дахьиоу иханы уасны иалаҵа, нас
урҭ иара ишиҳәаз иҟалоит, – лҳәан, дԥырны дцахоит.
Ашьыжьымҭан шаанӡа дгылан, ишиалҳәаз аиԥш иҟаиҵеит арԥыс. Аҳ
иханы аҵәымӷ дасны иалеиҵо даналага, дцәырҳаны дааԥшит аҳгьы.
Дааԥшызар, игәара, иҩнқәа хьырҩцараха, аӡахәақәа ажь рҿассы
ирҿаны, ихьӡыркны ишыҟаз ибеит. Уагьы диааит арԥыс. Аха зегь дара
роуп, ари ас дишьҭуам.
Аҽны амш ус ирхырган, аныхәла ишьҭалеит. Ианышьҭала, аҳ иԥҳа
еиҵбы днеихит арԥыс иҿы.
– Зегь дарароуп џьара акала уимкыр ҟалом, уи аҵкьыс еиӷьуп
ҳабналаны ҳцап, ҳамԥшӡакәа уахаҵәҟьа. – ҳәа иалҳәоит.
Арԥысгьы ари деигәырӷьаны дақәшаҳаҭхоит, рҽааибыҭаны ибналоит.
Ус ирулакь, амшын иҭыҵны, раԥхьа аҳи иареи ахьеибабаз аҭыԥаны
иааиуаны шоит. Ианшалакь, анҭ шыҟам аҳ ианиарҳәалакь, ирашь
дақәтәаны дрышьҭалоит. Ирашь рашь мыждак акәын, дрыхьӡо далагоит.
Дрыхьӡошәа анылба, аԥҳәызба чалаак аацәырганы арԥыс
инилыркуеит, – абри ачалаала аҭәа рхла (аҭәа маҟҿаҳәара иааиуа
игылан), сара сҭәаҟәаха саагылоит, уара уиздыррым. Саб данузҵаалакь,
абас арԥызбаки ԥҳәызбаки аауан иумбаӡеи ҳәа, мамоу, абра мчыбжьык
ҵуеит аҭәа сырхуеижьҭеи, аха уаҩ диасуаны дсымбеит, ҳәа иаҳә, – ҳәа
иалҳәоит.
Уи ашьҭахь лара дҭәаҟәаханы дҟалоит, иара ашыҵә-ашыҵәҳәа аҭәа
рхуа днықәлеит. Ус аҳ дааидыххылан, – Уара аҭәархҩы, абра арԥызбаки
ԥҳәызбаки еицны иааиуан иумбаӡеи? – ҳәа дизҵааит.
– Мамоу ухаҵкы, сара абра мчыбжьык аахыс аҭәа сырхуеит, аха аӡә
диасуаны сымбеит, – иҳәеит дзызҵааз.
– Ус акәзар, урҭ сызрыхьӡозаарым, – иҳәан, ирашь ахы даахан,
даахынҳәын, аҩныҟа дцеит.
Аҩны даннеи, иԥҳәыс дизҵааит, – аӡәыр убама? – ҳәа.
– Мамоу, ҭәархҩык дызбан сизҵаан, аха уаҩ дсымбеит аниҳәа, арахь
сааит, урҭ шьҭа срыхьӡом сҳәан, ҭәаҟәа дукгьы гылан уа, – иҳәеит аҳ.
– Уннан, анышә уамандаз. Аҭәа зырхуаз иара иакәын, аҭәаҟәа
игылазгьы лара лакәын, уцароуп дырҩегьых, – анылҳәа, дырҩегьых
дрышьҭалеит.
Аԥҳәызбеи арԥызбеи аҳ даныгьажь, еихан рымҩа иқәлеит. Ус ишцоз,
аԥҳәызба данԥшы, лаб дрыхьӡо лбеит. Нас ус лҳәеит: – Саб дырҩагь
дҳашьҭалан, абар дҳахьӡоит. Сара суахәамаха саагылоит, уара
удикәанха уҟалоит, асыркьал уасла, иара дузҵаахуеит дышҵаац аиԥш,
аха мамоу уаҩ дсымбеит ҳәа иоуҳәар, дхынҳәуеит.
Ишылҳәаз аиԥш иааҟалеит. Лаб дшааиуаз, адикәан дааидгылан,
дизҵааит, – абра арԥызбаки ԥҳәызбаки еицны иааиуан, иумбаӡеи? – ҳәа.
– Мамоу, ус уаҩ дсымбеит, – аниҳәа, аҳ аҩныҟа дцеит.
Аҳ даныхынҳә, даргьы еихан рымҩа иқәылт
Аҳ аҩны даннеи, иԥҳәыс диазҵааит, аха, – уаҩ дсымбеит, дикәанк
дызбан сиазҵааит, аха мап аниҳәа арахь сааит, – иҳәеит.
– Ҳаит, уи адикәан иара иакәын, ауахәама игылаз лара лакәын, рацәа
уржьеит, – лҳәан, даӷьуа далагеит. Нас аҳи аҳкәажәи аҳәагәыжь
иақәтәаны ирышьҭалеит. Ирышьҭаланы ишцоз, ирыхьӡо иалагеит.
Ирыхьӡошәа анылбалакь, рышьҭахьҟа зегь бныршәыра бааԥсны, аӡаӡара
цәгьаны, иҟалҵоит аԥҳәызба.
Аҳи аҳкәажәи ирулакь абна илст, аха арҭ абна илсаанӡа арԥызбеи
аԥҳәызбеи даара акыр инаскьеит.
Дырҩегьых ирыхьӡо иалагеит. Ирыхьӡошәа анырбалакь. Рышьҭахьҟа
ӡбаараны, ҵабгараны иҟалҵоит, аха аҳәагәыжь уигьы илнагоит, нас
рышьҭахьҟа амшын ҟалҵоит, аха амшынгьы иӡсо ихыланы ирышьҭалоит.
Уагьы ирыхьӡошәа аԥҳәызба ианылбалакь, ирышьҭоуи дареи
рыбжьара, амшын агәаны абаагәара ҟалҵоит. Ирышьҭаз абаагәара
иадхалоит, изхыҵуам, иагьрызԥҽуам. Уа ианадхала, рышьҭахьҟа
ихынҳәуеит, арԥызбеи аԥҳәызбеигьы рхы иақәиҭхоит. Ус ишнеиуа иҽан
ахьынижьыз инеиуеит. Уа ианнеи, лара уа дааныжьны иҩыза
дахьынижьыз ахь ддәықәлоит, аха лара ус лҳәоит:
– Уара сара ара сныжьны уцоит, аха уа уахьнеиуа узықәшәо
иудыруазеи, сара сухашҭыргьы ҟалоит, уи аҵкьыс ҳаиццап, – ҳәа, аха
иара иуам, – бышԥасхашҭуа, – ҳәаны, лара уа дныжьны имҩа дықәлоит.
Амҩа данықәла, лыбжьы иқәлыргон, – сухашҭуеит! – ҳәа, иара, –
бысхашҭуам! – иҳәон. Абас: “сухашҭуеит, бысхашҭуам!” ҳәа рыбжьқәа
ахьынӡеиныҩуаз аҳәара иаҿын.
Иҩыза дахьынижьыз даннеи, уи дбынуаҩхан, дизымкуа дгәырҩаха
диоуит. Ииулакь дикын, аҩныҟа дигеит. Иҩыза игәырҩара имаз аԥҳәызба
диханаршҭит. Аҩны ианнеи, ибынуаҩхаз ддырҟәдит, дырсеит,
дыркәабеит, амаҭәа изыӡахны ишәырҵеит, чара руит, жәра руит, аха
ани ибынуаҩра лассы дзалымҵит, ани аҳ иԥагьы уи дааидхалеит,
иԥҳәызба зынӡа ихахьы дмааиӡеит, дихашҭит.
Лара дыԥшит, дӡырҩит, аха ларԥыс данымааӡа, лҿыналхан,
дышнеиуаз аӡәы ихьчак иааигәара џьажәгәаҩа дук гылан, абни аџь гәаҩа
аҿы даангылеит, абни аџь агәаҩара ҩнра сызнауп лгәахәны.
Лааигәара итәаз ахьча дҳәахьчан. Ари аҳәахьча гәарҵра данцалакь,
лара днеины иҭыԥ ԥссаны, ирыцқьаны иҟалҵон, дыӡәӡәон, акрылуан,
акрылфон, нас днеины лҭыԥаҿ дтәон, лҽилырбаӡомызт.
Ахьча данааи, уамашәа ибеит. Аха ииҳәара изымдырит. Ари мышкы
акәымхт, ари ҩымш ракәымхт, ианагь гәарҵра дцаны даацыԥхьаӡа, абас
ибоит.
Ахьча, ари ҟазҵоз анизеилымкаа, аԥшцәеи аҟәыдырԥацәеи
дрышьҭалеит, абри ҟазҵо еилыскаауеит ҳәа.
Аԥшцәеи аҟәыдырԥацәеи данрызҵаа, ус иарҳәеит:
– Уара иузымдыруа аԥҳа думоуп, убри лоуп уҭыԥ иахылаԥшуа, убра
ушнеиуа уҭыԥ ааигәара џьажә гәаҩа дук гылоуп, убри аџь ашьапы
уладгыланы еихала аԥҟара уалага. Иԥҟо ушнеиуа, лара убра дааҭыԥоит,
– ҳәа.
Ахьча ҭаҳмада дхынҳәны аҭыԥ аҿы дааин, иеиха аашьҭыхны дцеит,
ани аџь зыӡбахә иарҳәаз аҿы. Днадгылан, даасуа аԥҟара далагеит. Иԥҟо
дшааиуаз, абжак аҟара ԥиҟахьан аиԥш, – Аа, дад, дад, сумшьын! – ҳәа
ԥҳәызба ссирӡак, мрада мзада дкаԥхо дааҭыԥеит.
– Бызусҭада? – ҳәа ахьча длызҵаауеит, аха лара лхы лҵыхәа ҳәа
акгьы лымҳәеит, данықәицалаӡа, – сара ус доуҳала иҟоу ԥҳәызбоуп,
хы ҵыхәа ҳәа егьсымам, – лҳәеит.
Доуҳала сыҟоуп анылҳәа, ахьчагьы уаҳа дылзымҵааит.
– Баала, дад, аҭыԥахь, ара бымацара аҵла гәаҩараҿы иҟабҵозеи! –
ҳәа диманы аҭыԥахь дцеит.
Ауыха ишьҭаланы аҽны ианааԥш, иреиҳау ахан рызгылоуп, дара уа
иҩнаны ирбоит. Ари лара лгәаԥхарала иҟалеит.
Агәылацәа-азлацәа ари ирбаз уамашәа ирԥхьаӡеит, ани хьчас
дызмазгьы рыхьча анс данырба, ишәан, рырахә даҽа хьчак дрыцырҵеит,
иара даара пату иқәырҵо, аамсҭеи ҭауади реиԥш дырԥхьаӡо иалагеит.
Иаргьы, – ари аӡӷаб сыԥҳа лоуп, – иҳәан, ус иҟан.
Ари аԥҳәызба дызхашҭыз иаб иҷкәын ԥҳәыс дизааигоит. Ачаразы аҳ
иуацәеи хар змам ауааи иахьреиҳәоз, хар змам аӡәы ҳәа, абни ԥаса
иҳәахьчазгьы – счараҿы усызнеи, – ҳәа иеиҳәоит.
Ачара аҿҳәаразы аригьы дцоит, аԥҳәызбагьы маҭәажәла
лҽеилаҳәаны, дызусҭоу рзымдыррацы, дицны дцоит. Дара ачараҿы
цәыкьа инеиуеит.
Ачараҿы аҳәсақәа еилагьежьуа ачыс ахьыҟарҵоз днеит, ани
аԥҳәызбагьы – саргьы чашәк ҟасҵоит азин сышәҭ, – ҳәа ралҳәеит.
– Бара аччиа иҟабҵо зеиԥшроузеи? – рҳәан, аҳәсақәа лхыччо
иалаган, ирымуит.
Ари илҳәаз, излаҟалах здыруада, аҳ иаҳаит.
– Ижәуазеи, дадраа, ачашыла ҵҩа змам, ашәаӡ акәзар убас ирацәаны
исымоуп, шәеигӡома, илышәҭ, иҟалҵааит, илзыҟамҵар лхы иавылбап,
хазынак ҟалҵозаргьы шәыздыруам, – иҳәан, азин лиҭеит.
Азин анлоу, дналаган, ачашә ҟалҵеит, аха убра иҟарҵахьаз акы
иаламҩашьуа, убас ибзианы.
Ани аԥҳәызба ачашә иҟалҵаз, аҭаца данааргалакь, абри ԥҳәызба
бзиак иҟаҵаны ишәзаалышьҭит ҳәа амаҳәи аҭацеи ирышәҭ, – ҳәа
ирҵәахит.
Аҭаца дрыманы ианааи, ажәлар дыртәеит.
Аҭацеи амаҳәи акрыфаразы иантәа, рхәы анрырҭоз, абни ачашәгьы
абас ԥҳәызбак иҟаҵаны ишәзаалҭиит ҳәа ирырҭеит.
Амаҳәи аҭацеи акрыфо ишааиуаз, амаҳә – абни ачашәгьы ҳфап, –
иҳәан, ҳәызбала ианааԥиҟа, ҩ-ҳәыҳәк ачашә иаагәылԥрааит. Аҳәыҳәқәа
иааҭыԥрааз, амаҳә наҟ-ааҟ ижәҩахырқәа акака нықәтәеит. Урҭ аҳәыҳәқәа
руак “сухашҭуеит” аҳәеит, егьи “бысхашҭуам” аҳәеит; иара ус
иааҟәымҵӡакәа “сухашҭуеит”, “бысхашҭуам” ҳәа аҳәара иалагеит.
Амаҳә ари аниаҳа, иԥсы илшәшәан, дгәыӷьны дкаҳаит.
Ауаа иханҭа-ҩынҭо еилалеит, иҟалаз рзымдырт. Амаҳә аӡы
иҿархәхәа цәгьала далырхт.
Даналҵ, – абри ачашә ҟазҵаз дысшәырбароуп, – иҳәан, рхәы аазгаз
даарысны икит. Урҭ изакәыз акырауырдырхуаз, ицан, абри лоуп абри
ачашә ҟаҵаны ишәзаазҭи ҳәа дидырбеит. Длыхәаԥшит, аха дизымдырит.
– Ари лакәӡам ари ачашә ҟазҵаз, ачашә ҟазҵаҵәҟьаз даашәымгар,
шәынсырҵәоит, – ҳәа далагеит.
Анс рҳәан, арс иҳәеит; иалоухыузеи имуӡеит. Анҭ аҳәыҳәқәа ирҳәаз
ала ачашә ҟазҵаз аԥҳәызба ицбналаз шлакәу идырит, аха иҟазҵаз ҳәа
идырбо уи шлакәу издыруам, дырҵәахуашәа игәы иабоит.
Нас лара аӡӷаб наҟтәирахьшәа џьара дныҩналан, лҽыԥсахны, дкаԥха-каҷҷо данааҩнала, аҳ иԥа арҵәааҳәа дыҳәҳәан, дыҩны
днылгәыдыххылан, даашьҭиԥааит.
Нас ус иӡбеит, ари ԥҳәысс дигарцы, ԥҳәысс иааигаз, иаҳәшьас
дҟаиҵарацы.
Ажәлар, еизаны ачара иахатәаз, дылрылагылан, иҟалаз шыҟалаз
зегьы реиҳәеит, иара изқәикызгьы аахтны иҳәеит.
Ажәлар ари иақәнадыргеит, ԥҳәысс иааигазгьы дазыразхеит.
Уи акәхеит, ани аԥҳәызба ԥҳәысс дигеит, егьи иаҳәшьас дҟаиҵеит,
усгьы чаран, ачара чара ацырҵеит, иршьра, ирфара рмоур ҳәа ушәозу!
Уаҩ бзиак дыҟан. Уи иман ҩ-ԥацәа. Ауаҩ бзиа арахә иман. Ауаҩ бзиа
иԥа еиҵбы уаҩы мыжданы, дуаманы дгылт.
Зны аб иҷкәын еиҳабы ус иеиҳәт:
– Сара санԥслак, уашьеи уареи утәы-стәы шәымҳәар ауышам. Уара
арахә згуеит ҳәа уаламган, ани мыждак иоуп, арахә угар, уишьуеит.
Аиҿыҵра шәҽаназышәклак, иаҳәа ҳарахәи ҳауацәеи иреиӷьаушьауа
умаз, – ҳәа. Абригьы иҳәеит, рацәак мырҵыкәа дагьԥсит, иаџьал
ааигәахахьан.
Раб данԥсы, имчыбжь ааҵаанӡа, – ҳтәы ҳуршароуп, – ҳәа дгылт
аиҵбы.
– Уанаџьалбеит, макьана ҳаб дыԥсижьҭеи мчыбжьык ауп иҵхьоу,
уаангыл, ҳаб иқә-иҵас ҟаҳҵап, – иҳәит аиҳабы, аха аиҵбы имуит.
Ианимуӡа, – уааи нас, ибзиоуп, иаҳшап ҳмал. – Ҳарахәи ҳауацәеи
ааиҩыхны урылаԥш, иреиӷьаушьауа умаз, – иҳәеит аиҳабы.
– Арахә сара исымазааит, ҳауацәа уара иуымаз, – иҳәан, аиҵбы
арахә игит.
Аиҵбы арахә данрықәиҭха, даханы афара, аҭира далагеит. Аиҳабы
днықәлан, рыуацәа рахь дцеит, иашьеи иареи ртәы шашьас иарҭазгьы
раиҳәт.
Рыуацәа зегьы, – арахә, амал уаҳҭап, – рҳәан, аха иара имуит, –
ԥыҭк снаныҟәар, снаԥшы-ааԥшыр сҭахуп, сылахь иану збашт, схынҳәны
анхара саналагалак, усҟан шәсыцхраа, – иҳәеит.
Ишиҳәаз еиԥш, ддәықәылт ныҟәара. Даара акыр дныҟәахьан, уахык
ккара дук дыҵанагалт. Аккара дыҵаланы днаԥшы-ааԥшуа дышнеиуаз,
қәацә хәҷык шгылаз ибит. Иҿааихан, ақәацә аҿы днеит. Дныҩнашылазар,
агҿыҩра ҽыхәчар дук гҿагылоуп. Абни аккара иҵганы иааргалауеит
ҳәынҭқарк ихазына камбашьуардынла, ауардынхьшьцәа аккар аҿы
ианрықәхәлалакь, абни ақәацә аҿы иԥхьалуеит, ркамбашьқәа рхәы
ачыхәчар аҿы иҭаҵаны акрырҿарҵуаит. Абри азы ауп аккараҿы ақәацә
згылоу.
Аныҟәаҩ амца ааиқәиҵан, имҩаныфа аарԥханы акрифит, нас
аҽыхәчар, аҟәынџь ҭажьымзи, дынҭаланы дышьҭалт. Дшышьҭаз
акәымкәа, дмыцәацкәа, ақәацә иааҩналт қәыџьмаки, бгалаџки,
бгахәыҷыки. Ажәабжь ҳҳәап, рҳәит ишааҩаналаз аиԥш.
Абгаду аацәажәан, – Еи, уаха акы абаҳфари, акы ахҳауа ҳәа акгьы
сыздыруам, – аҳәит.
– Акрыхҳаура сара издыруеит, – аҳәит абгахәыҷы.
– Иабыкәу акрахҳауа, уара агызмал иудыруа? – рҳәан, иҵааит
ақәыџьмеи абгалаџи.
– Абра ҳааигәара дә-дук ыҟоуп, убри адәаҿы ӡы ыҟаӡам: адәы
иқәнакит шәҩык ауардынхьшьцәа ркамбашьқәеи дареи. Урҭ
ркамбашьқәагьы даргьы аӡыдара иахҟьаны анҵәара иалагарц иҟоуп,
уа ҳцар қьафура ҳақәшәараны ҳаҟоуп. Убри адәы агәҭаны, хаҳә
шкәакәак шьҭоуп, ахаҳә тамак ахагылоуп, атамаҿы ҟамчык кнаҳауп.
Аҟамчы аакныхны ахаҳә шкәакәа инаархазар, ахәырҳәа аӡы
ааҵыхәраауеит, аха ари ас ишыҟоу уаҩы издырӡуам. Сара ирасҳәап
ҳәа шәыҟоу, ауаа, акамбашьқәа нҵәуа иалагар, ҳара ҳзы иқьафурами,
– аҳәит абгахәыҷы.
– Ус акәзар, ара ҳазтәоузеи, шәаала-саала, – рҳәан, абгақәа
рҽеибаркны индәылҵит.
Ани аныҟәаҩ арҭ зегьы имаҳауази, анҭ анындәылҵ, ашырҳәа
дҩаҵҟьан, ани адә ду аҿы днаит. Уа даннаи, ани абгахәыҷы ишаҳәаз
аиԥш, уаашәҩык ркамбашьқәагьы даргьы, абар даҽа уахык аӡы рмаур
анҵәара иаламгар ада ԥсыхәа рымамкәа, анахьгьы изымцауа, арахьгьы
изымцауа ишыҟаз дрыниеит.
Анҭ анс данрыниа, ус реиҳәт:
– Абарҭ заҟа шәҭаху аӡы шәызҭуа ишәҭуази? – ҳәа, – Аӡы ҳзаазгауа
иаҳамҭара закәызи! – рҳәит, зҿы еилгартәы иҟаз.
Аныҟәаҩ анҭ зеиԥшраз имбуази, уаҳа акгьы рамҳәаӡакәа ахаҳә
шкәакәа ахышьҭаз ааиԥшаан, атама иахагылаз аҿы икнаҳаз аҟамчы
аакныхны ахаҳә шкәакәа ианлааирха, аӡырҩаш аиԥш аӡы ахырҳәа
иҵхәраа аҿаанахеит. Аӡы газгуа адәы ианықәла, уаагьы камбашьгьы
рҽахажьны ажәра иалагеит, рыԥсгьы ааиқәхит. Аӡгьы ҭабара амаӡамкәа
иааҟалт.
Ауардынхьшьцәа, аҳ ихазына мҩаԥызгуаз ракәзаап, рыԥсы анрылала,
аҳ иҿы адырра ҟарҵит, – абас ауп, ҳашԥсуаз аӡәы ҳаиқәирхит, ари
нахысгьы адәысакара аӡы агымхуагьы иҟаиҵеит, ихәҭау аԥсшәа иаҳҳәап,
– ҳәа.
Аҳ ас иҟаз ажәабжь аниаҳа, иаразнак дҽыжәлан днаит, уамашәа
ибеит, дуниахаан ӡы ахьыҟамыз аӡы ыҵыҩр ицауа ианиба. Уи зыбзоурала
иҟалаз аԥсшәа иаиҳәт, аҩныҟа диган, чара изуны, жәра изуны, аԥара,
арахә рацәаны иҭаны, ауаа ицҵаны аҩныҟа дишьҭит.
Ани аҩны данааи, аиҵбы жәыки цәыки рыда егьырҭ дрылгахьан.
Урҭгьы ирласны дрылгашт. Нас иашьа дизҵааит, – уара абас ирласны
акырзлаурҳази? – ҳәа.
Аиҳабы иҳәит дзықәшәаз, дшақәшәаз зегьы.
– Ус акәзар ибзиоуп, саргьы амал аасымгуазар умбари, – иҳәан,
иҽааибиҭан амҩа дықәлт. Даара акыр дааимдахьан аиԥш, ани ақәацә
ахгылаз дақәшәт. Ауыха аҽыхәчар дҭаиаит. Аҽыхәчар дышҭаиаз, анҭ
абгақәа ааихт.
– Уаха ҳахцара ажәа ҳшәырҳәы, – аҳәит ақәыџьма.
– Сара исҳәуаит уаха ҳахцаша, – аҳәит абгахәыҷы.
– Ааит, уара агызмал, аԥаса зынгьы цәгьа ҳаужьаит, уажәыгьы ус
мцык уҳәуазар акәхап, шәасны ишәкы, даҽазны амц амҳәауа иҟаҳҵап,
– рҳәан, ақәыџьмеи абгалаџи назыҭрысын, аҽыхәчар ианнадибагәала,
ани аҽыхәчар иҭаиаз дшәан, дхәааны даныҩагыла, абгахәыҷы
ааурышьҭын, иара длышьҭагәа дааимыжәжәа дырфеит.
Егьи аиҳабы дзаманахәха, ихшара-иԥшара деиҵаҩҩы, иахьагьы
ишьҭыр мыӡкәа иҟоуп.
Абас ауп, дад, аҳарамра шыҟоу, уаҩы дыхнарҵәоит.
Ачаи захьӡыз даара дуаҩыцәгьан. Анарҭаа уи иҿы егьрылшуамызт.
Зны, Ачаи қәылара Анарҭаа рҿы дцан, дырхәит, ахы дызгарыз
иқәшәеит. Аҩны данааи, дышԥсуаз идырит. Ачаи иԥҳәыс ддуны дыҟан.
Ачаи иԥҳәыс ус леиҳәеит, дыԥсуашәа аниба:
– Бара ибауа дԥахуазар, Чамаз ихьӡтәы. Скәадыр, сабџьармаҭәа
ҵәахны ибымаз, сыҽқәа рыжәла бмырӡын. Чамаз дуаҩханы
даныҟалалакь, скәадыри сабџьармаҭәеи сара стәқәа шракәу иаҳәаны
иҭ. Сара сыҽқәа рыжәла ада ҽык дақәбмыртәан, – ҳәа леиҳәеит.
Уи ашьҭахь Ачаи дыԥсит, дыржит. Ишааиуаз, Ачаи иԥҳәыс ԥа длауит.
Аԥа илауз, лхаҵа ишиҳәаз аиԥш Чамаз ихьӡылтәит.
Ачаи-иԥа Чамаз ддухеит, дуаҩхеит, дҽыжәларатәа, дҽыжәҵратәа
дҟалеит. Иан Ачаи иҽыжәла мырӡкәа илыман, аҽы бзиақәа рылан.
Ҽнак, Ачаи иҽыжәла иҟаз иреиӷьыз акы кны идаалырган, Ачаи
икәадыр ҵәахны илымаз аацәырганы инаганы ирылҭан, иақәырҵеит. Нас
Ачаи иабџьармаҭәа аацәырылган ус лҳәит:
– Уаб уасиаҭны абас инижьит, уара анузҳалакь, иабџьармаҭәеи,
икәадыри, иҽыжәла мырӡкәа уара иусҭаразы. Уаб иҿы иаирҳәаз
насыгӡоит, хьӡы бзиа алугааит, – ҳәа зегьы наганы илҭеит Чамаз.
Чамаз даалаган, аҽықәтәара бзианы иҵеит, ахысра иҵеит. Чамаз
ахысҩы аимҭахараҿы дахнеиз уаҩ димыхәо, зегь иара игуа дҟалеит,
аҽыбӷаҿгьы зынӡа уаҩ димаҭәамызт.
Ҽнак џьара аимҭахара ыҟан. Уи аимҭахараҿы ахысра ыҟан, аха Чамаз
уаҩы иимҭеит, иара игеит. Аҽыжәлараҿгьы уаҩ димаҭәамхеит, иара игеит.
Ақәԥара ыҟан аимҭахараҿы. Қәԥаҩы ӷәӷәаӡак дыҟан, уигьы диақәԥан
дкаижьит. Икаҳаз дгәаан, – уара уиаҟра акранулаз, уаб дызшьыз рҿы
ушьа умуаз,– ҳәа иаҽԥниҳәеит. Иаб дшыршьыз издырӡуамызт, иан
иалҳәаӡуамызт.
– Иуҳәаз саҳаит, иахьатәиала уаҳа егьуасҳәом, амала
исыздыруамызт саб дшыршьхьаз, исзеилкаауазар убап, – иҳәан
днықәлан, даара илахь еиқәны, аҩныҟа иан лҿы дааит.
– Бареи сареи анра ҷкәынра ҳзеилазар, саб дызшьыз сабҳәароуп,
исабымҳәар, схы ахынахуа сышцуа, – ҳәа ҭоуба иуит.
– Ҳаи, сыгәнаҳа иқәшәааит, аӡәы иуаҽԥниҳәазаап. Иуасымҳәар
уугәышьом. Уаби Нарҭааи еиӷацәан. Нарҭаа уаб иқәлалон, аха
егьрылшуамызт. Зны иара Нарҭаа дрықәлан, дырхәын, аҩны данааи,
убри дахԥсааит, – лҳәеит Чамаз иан.
Чамаз иаб иԥсышьа анааиликаа, иҽааиқәыршәаны амҩа дықәлеит,
саб ишьа зымукәа сшымгьажьуа ҳәа ҭоуба уны.
Чамаз амҩа дықәны дышнеиуаз, хаҵа бзиак, ныҟәаҩык диқәшәеит.
Аԥсшәа анааибырҳәа, уабацуа, сабацуа рҳәан иааизҵаақәеит. Чамаз
иԥылаз. – сара сныҟәаҩуп, – иҳәеит. Чамазгьы, – саргьы сныҟәаҩуп, –
иҳәеит.
– Иҟалуазар, уара уахьцо ҩызара узызур сҭахуп, – иҳәеит, Чамаз
иниаз аныҟәаҩ.
– Иулшуазар, сара мап сҳәом, уаала ҳаицныҟәап. – иҳәеит Чамаз.
Иеицны даара акыр иныҟәахьаны, хьшьцәак арахә рацәаны ирыманы
иахтәаз ирықәшәеит.
– Абарҭ рырахә каҳцап, – иҳәеит Чамаз иҩыза.
– Мамоу, сара сахьцо акырнабжьоуп, ас агәылара сқәылап ҳәа
саауам, сара қәылара сахьцо Нарҭаа рҿы ауп, акырҳалшуазар убра
ауп иахьҳалҳаршо, ара ақәылара сақәшаҳаҭым, – иҳәеит Чамаз.
– Ҟоҳ, урҭ уаацәгьақәоуп, ҳрыхәарым, ахьымӡӷ ҳдыргоит, – иҳәеит
Чамаз иҩыза.
– Ҳрыхәа ҳармыхәа сара уа ауп иақәкны сахаауа, сымцаргьы ҟалуам,
амала уара ушәозар, угьажьы, сара сцоит, иуылшуазар уаала ҳәа
зуасҳәазгьы абри азоуп, – иҳәеит Чамаз.
– Сыԥсы, сынха уара уахьцо саргьы суццоит, –иҳәеит Чамаз иҩыза.
Иеицны рҿынархан, даара акыр уыха, акыр ҽны иныҟәахьаны аиԥш,
Нарҭаа ахынхоз инеит.
– Аброуп ҳахқәыло, шьҭа ҳааит, – иҳәеит Чамаз.
Нарҭаа рыхьшьцәа ахтәаз ирықәлан, руахьад, дара еидцаланы
ирыманы идәықәлеит. Акыр инаскьахьаны, ӡ-дук ацҳа хны илеиуан, убри
ацҳа ашьапаны инеиуаны аиԥш, Нарҭаа ириуаз аӡәы игәеиҭан
дрышьҭалоит, аха ирдыдуа ирмацәысуа ауп дшаауа. Чамаз иҩыза ани
аниба дшәан, дышьҭыԥуа далагеит.
Чамаз иҩыза дышшәаз ангәеиҭа, днаганы ацҳа ашьапы
дадҿеиҳәалеит, ацҳа ашьапы данҟьаны дыԥсыр ҳәа дшәаны.
Анарҭ дшааиуаз ацҳа ашьапы данаадыххыла, ирашь “хәырр!” арган
еиҵахха иаангылеит.
– Ҳаит, ала уафааит, уара узцәшәазеи? Ачаи иакәзар, уи ҳилгахьеит.
Иара данԥсуаз иԥҳәыс ддыун, ԥа длауит. Чамаз ихьӡуп. Уи макьана
дымшәыцт, дшәызаргьы уи ара дааны ҳара ҳҿы илшап зугәахәуазеи?!
– Ачаи-иԥа Чамаз дагьиит, дагьшәит, аранӡагьы дааит, иаб ишьа
иуратәгьы дыҟоуп, – иҳәан Чамаз иаҳәа ҭԥаа Анарҭ дылижәлан, деиҩҵәа
длышьҭеиҵеит. Нас днихасын, иабџьармаҭәа, иҽы, икәадыр ааихихит.
Дырҩагьых ианԥшы, даҽа Нарҭк даауан. Уигьы ацҳа данаадыххыла,
иҽы “хәырр!” аҳәан иаангылеит.
– Иууазеи, ала уафааит, узыршәазеи? Ачаи иакәзар, уи ҳилгахьеит.
Иара данԥсуаз иԥҳәыс ддыун, ԥак длауит Чамаз ҳәа. Аха уи макьана
дымшәыцт, дшәызаргьы ара ҳара ҳҿы дааны илшап зугәахәуазеи?! –
иҳәеит Анарҭ.
Нарҭ иажәа алгаха имҭакәа, – Сара соуп Ачаи-иԥа Чамаз. Сагьиит,
сагьшәит, аранӡагьы сааит саб ишьа ауразы! – иҳәан, аҳәала дылисын,
дышьны иҽи, икәадыри, иабџьари ааихихит.
Ишԥшуаз, дырҩегьых даҽа Нарҭк дааит. Уи иҽгьы “хәырр!” арган
иаангылеит. Уигьы анҭ иашьцәа ирҳәаз аиԥш иҳәеит. Чамазгьы ииҳәац
ҳәаны данаацәырҟьа, Анарҭ Чамаз ӷәӷәала дихәит. Чамаз зҿынаирхаз
Анарҭ дашьит. Уигьы иҽы, икәадыр, иабџьармаҭәа ааихихит Чамаз.
Ианааихсыӷь, Чамаз днеин, иҩыза ацҳа иадҿаҳәалаз дааԥиртын,
ауахьад иаарцуаз, ахьшьцәа раԥцаны амҩа иқәлеит.
Анарҭаа рыхьшьцәа ҭаҳмада бзиак дрылан. Уи ахәра ахәшә идыруан.
Нарҭаа ираиуоу аӡәы иагьа иӷәӷәаны, дызцәнымхуала дхәызаргьы, абни
аҭаҳмада далиргон. Уи Чамаз иаҳаит. Чамаз аҭаҳмада дааиԥхьан, ус
иҳәеит:
– Сара исаҳаит, уара ишыудыруа ахәра алзырго ахәшә, Нарҭаа
анырхәлакь ишалургуаз, убри ахәшә саумҳәар хы хҵәароуп иуқәу, –
ҳәа.
Аҭаҳмада дшәагәышьан ус иҳәеит:
– Ааи, ахәра иагьа иӷәӷәазаргьы иалзыргуа ахәшә здыруеит, уи
шыҟаҵатәу абас ауп: ҽҵыск ацәа ргәаҩаны, уи ҽан хшла ирҭәны уахык
уҩҭаиар, уаалгоит.
Ауыха аԥхьара иантәа, Чамаз аҭаҳмада ишиҳәаз ҟаҵаны дҭаиеит.
Чамаз иҩыза Чамаз аҽҵыс ацәа данҭала, – ари шьҭа иҟаиҵуа егьыҟам,
дыԥсуеит ара даанҳажьып, – иҳәан, Чамаз уа дааныжьны, арҭқәа зегьы
ҟазҵаз сара соуп ҳәа, ахьыӡ са изгап иҳәан, ауахьад, ахьшьцәа иманы
амҩа дықәлеит.
Ашьыжьымҭан анааша, Чамаз егьызмыхьӡаз иеиԥш дыбзиаханы
дааԥшит, аха иҩыза ауахьад има дцахьан. Чамаз иҟалаз шаибакыу
идырит, аха иабаҟоу, арахь аҳаҭа дызҭау ԥзыртуа димам.
Чамаз ииулакь, дкәмпылуа, ишьапқәа ыҵарсуа, инапқәа ыҵарсуа
иҩызцәа адырҩауха иахьтаз дрыхьӡеит. Данрыхьӡа, аҭаҳмада днеин,
аҳаҭа ахы анааԥирты, Чамаз деибга-дызҩыда дааҭыԥит.
– Уара уашәа сымхәыцыр иуықәнагуаз ыҟан. Уара ушҽеимз ацҳа
ашьапы уанадсҳәалозгьы издыруан, иԥхашьуа бла ухазар, уԥхашьап,
иԥхамшьуа уаҩызар, даҽазны абас акы уақәшәар, иҟауҵац ҟауҵап. Уажәы
уаџьал уахыԥеит, аха усҟан уахымԥар ҟалап, – иҳәеит Чамаз.
Ус ишеицыз, Чамаз иҩны иааит. Ажәлар еизеит, Чамаз Нарҭаа рҿы
дцаны иаб ишьа уны дааит ҳәа. Иан рыцҳагьы, ишԥсра иҟаз, лыԥсы
ҭалеит. Чара руит, жәра руит.
Абас ахаҵара илшеит Ачаи-иԥа Чамаз хаҵа.
Ачеиаа ҳәа аҟан. Убарҭ дрыман даара уаҩы цәгьак, хаҵа ӷәӷәак. Абнии
анарҭааи еиӷацәан. Ианагь дрықәлон, иқәылон, аха иара дыриааиуан,
макәымзар даҵахомызт, ицәшәон. Ашьҭахь ишааиуаз, Ачеи анарҭаа
иреиуаз аӡәы диеихсын, Ачеи дызгарыз ахы иқәшәт. Дызгарыз ахы
аниқәшәа, иԥсы шҭаз иҩны дааит. Дыԥсуеит уажәы. Иԥа дхәыҷны,
дсабины дгаран, иԥҳәыс длыԥхьан дааигеит.
– Исҳәа баҳауоу? – иҳәан, – аа! – лҳәеит.
– Сҽи, скәадыри, сабџьар маҭәеи ибмырӡын, иԥхасҭабымтәын,
сыҷкәын аҽы ихьымӡар ҟалоит, иажәышт, иԥсышт, аха сыҽқәа рыжәла
аҟоуп, иныбымхын. Абри ахәыҷы ибхылҵыз, абри убас дыҟазааит, Ачеи-иԥа Чамаз ихьӡзааит. Дуаҩханы, ихы дахәуа, ауаа рҿы днеиуа, дааиуа
даныҟалалакь, аҽгьы ирба, абџьаргьы ирба. Ари уажәы са сзықәтәоу
сҽы ихьымӡаргьы, сыҽқәа рыжәла ныбымхын, дрыхьӡар, нас иара изхоит,
дақәтәап. Сара сызшьыз анарҭаа роуп, аха сшыршьыз иара сыҷкәын
иабымҳәан, – ҳәа леиҳәеит.
Иара дыԥсит. Ачеи-иԥа Чамаз иаб даныԥсы, иан длааӡеит иаб
ишиҳәаз ала. Мышла, ҵыхла изҳауан, иаразнак дуаҩхеит. Ачеигьы
диеиԥшымкәан, дхырзаманханы даақәгылт. Убас дуаҩыцәгьаны, ауаа
цәгьақәа дрыцныҟәо, қәылара дахьцо уаҩ димыхәаӡо дҟалеит.
Ани иан иаб иҽқәа рыжәлагьы лымамзи, иреиӷьыз агараган кны
ибжьеит, иҽитәит, иааӡеит, ибжьеит, дақәтәаны аҟәақҳәа қәылара
дцауан. Нас анс иуаҩыцәгьаны иҟаз иага хҭыс дрықәшәеит.
Ҽнак зны џьара еизарак аҿы дшыҟаз еиқәԥароума, хысроума акы
иахибарҟьан, аӡәи иареи ажәақәа еимаркын, еибаргәааит.
– Уара ацәыршәага уоума уи аҟара иӷәӷәоу, усҟак уӷәӷәазар, усҟак
улшозар уаб Ачеи дызшьыз думшьуази, уаб ишьа умуази, – иҳәан, ани
ажәа змеикыз ҽыԥныҳәас ииҭеит.
– Ҟоҳ, саб дыршьу, дыԥсит иаџьал ааны ҳәоуп са ишыздыруа,
дызшьыз уара дудыруазар дсауҳәароуп, – иҳәеит Чамаз.
Ани аҽԥныҳәа изҭаз “уаб анарҭаа дыршьит” ҳәа иеиҳәеит.
– Ибзиоуп, еилкаауп, – иҳәан, Чамаз апҟаҩҳәа иҿааихан иҩны дааит.
Иҩны дааин, “сан!” – иҳәан, “аа!” – лҳәеит иан.
– Иарбанзаалакь бара бзы анра ҷкәынра зуам, абыржәыҵәҟьа саб
иԥсышьа аасабымҳәар ҟалом, – иҳәеит.
– Ааи, нанхеит, иабауаҳауаз, иуазҳәаз сыгәнаҳа иқәшәааит.
Иалаухузеи уаб иԥсышьахаз, – лҳәеит, аха имуит, илирҳәеит иаб
анарҭаа дшыршьыз.
– Уаб анарҭааи иареи еиӷацәан. Аҵыхәтәан дшааиуаз дҭадырхеит.
Уаанӡа иара дыриааиуан. Аха аҵыхәтәан дызгарыз ахы иқәшәан, иԥсы
има аҩны дааит. Уара уины, усабины агара угаран. Чамаз ухьӡызҵазгьы
иара иоуп. Сабџьари сыҽқәеи ныбымхын, сыҷкәын ддухар ихәап ҳәа
сеиҳәеит. – ҳәа лыҷкәын иалҳәеит.
– Нас уи акәзар, ибзиоуп, уашьҭа еилыскааит аиаша. – иҳәеит
Чамазгьы.
Ахьышәҭҳәа иаб иабџьар маҭәа аашьҭихит, иҽы акәадыр ҩақәҵаны,
дыҩҽыжәланы апҟаҩҳәа ддәықәылт анарҭаа рышҟа дцарц. Иҿынеихан
дышҩеиуаз, амҩан аӡә диқәшәт. Ани иқәшәази иареи аԥсшәа ааибырҳәт
егьит.
– Уабацо, уара? – иҳәан ани иԥылаз диазҵааит.
– Сабацо убри ауп, сара ныҟәара сцоит, – иҳәеит Ачеи-иԥа Чамаз.
– Ҳаиҩызцәазааит, саргьы суццоит,– иҳәеит ани иԥылаз.
– Азамана, ҳаиццап, – иҳәеит Чамаз.
Арҭ еиҩызцәахан еицны ишнеиуаз, ауаа ахьынхоз џьара иақәшәт.
Ахьшьцәа аҟоуп. Арахә-ашәахә рымоуп, ирбеит.
– Абарҭ ҳрықәланы иеимаҳҵәап, рырахә ҳгап, – иҳәеит ани иԥылаз.
– Ҟоҳ, ара ҳқәылартә, аӡәы иҳәо уаҳахьома, сара сааҵраҿы сқәылом,
уара утәы уара идыр. Сара сахьцо убри ауп, анарҭаа рҿы сцаны
срықәлоит, анарҭаа рҿы ауп акәымзар, ара арҭ рҿы сқәылом, – иҳәан,
Чамаз имуит.
Иалаухи, еиқәшаҳаҭхан, уа иаҟәыҵны, иеицны рҿаархеит. Инеит
анарҭаа рырахә ахьықәыз. Иааи иаарылагьыжьын, арахә ахьықәыз
аҟәақҳәа иԥҵәаны ирыман рҿаархеит. Ишааиуаз ӡ-дук ыҟан, ацҳа хын.
Ацҳаҿы иааит. Анарҭаагьы арҭ рхабар раҳан, апҟаҩҳәа рҽеибыҭаны
ирышьҭалт. Хҩыкны ирышьҭаланы иааиуан.
Аԥхьа анарҭаа рашьа еиҵбы дгыланы дааиуан. Ацҳа данаақәыхх,
Чамаз арахь дырхьан, ирахәгьы ырицахьан. Анарҭ ацҳа данаадыххыла,
дзықәтәаз иҽы “хәырр!” аҳәан, иааҭгылт.
– Ат, ала уафааит, уара узыцәшәозеи? Ҳара адунеи ахаан
ҳамшәацызт. Ҳара ҳзыцәшәоз Ачеи иакәын. Ачеи даҳшьхьеит,
ҳилгахьеит. Уажә ҳзыцәшәараны иҟоузеи? – иҳәан, анарҭ иҽы дазгәаан,
дасит, дасит, аха имцеит, еиҭах “хәырр!” аҳәеит.
– Ҳаи, ала уафааит! Ачеи иара даҳшьхьан, аха аԥа диман, уи Чамаз
ихьӡуп, дхәыҷуп макьана, дымицт, дихьазаргьы, дымшәыцт,
дышәхьазаргьы абра дааны ҳара ҳиршәартә дзыҟалом, – иҳәан анарҭ
еиҭах иҽы даст.
Убри аамҭазы Чамаз афырҳәа даацәырҵит.
– Ачеи-иԥа Чамаз дагьихьеит, дагьшәхьеит, уи захьӡугьы сара соуп,
сагьааит, – иҳәан, аҟәақҳәа Чамаз ашәақь иааҭирҟьаз анарҭ дышьны
уа дылкаижьт. Иҽи икәадыри ааихыхны арахь иааргеит.
Уи ашьҭахь, уи иҵкыс иеиҳабыз дааит. Уигьы дшааиуаз ани ацҳа
данаақәыхх, иҽы џыџӡа иаангылт.
– Ала уафааит, узыцәшәазеи, ҳара уаҩы ҳицәшәаӡомызт, Ачеи
иакәын ҳара ҳзыцәшәоз, уи ҳилгахьеит. Уажә ара ҳара ҳзыцәшәо
иҟоузеи? – ҳәа иҽы даст, аха “хәырр!” аҳәан имҵысит, имцеит.
– Аа, ажәла нҵәеит, Ачеи ҳилгахьан, аха иԥак дыҟан, Чамаз ихьӡуп,
аха макьана дагьымицт, дихьазаргьы дымшәыцт, дышәхьазаргьы, уи
ара ҳара дҳақәлартә ус дҟаломызт, – ҳәа иҳәан, анарҭ иҽы данас, Чамаз
абӷьааҳәа даацәырҵит.
– Ачеи-иԥа Чамаз дагьихьеит, дагьшәхьеит, дагьааит, – иҳәан, ашәақь
ааҭирҟьан, уигьы уа дышьны дылкаижьт.
Аҳа! Ҩыџьа дрылгеит. Ари аҩбатәигьы иҽи икәадыри ихыхны арахь
аӡы иааригеит.
Урҭ реиҳабы дшааиуаз, ари Ачеи-иԥа Чамаз амҩа кны дахьтәаз дааит.
Ацҳа данаадыххыла, уи иҽгьы “хәырр!” аҳәан иаангылт. Уи бааԥсӡак
иакәзаарын, арҵәааҳәа дыҳәҳәаны, аҽы даст, ацҳа иқәицалт, акаамеҭ
ҟаиҵеит, аха иалаухыузеи, аҽы мцеит, ихьышьарххеит.
– Ала уафааит, узыцәшәозеи, ҳара ҳзыцәшәоз Ачеи иакәын, Ачеи
ҳилгахьеит, уажәшьҭа ҳара ҳзыцәшәоз ара иаарыдаз? – иҳәан, аха
иалаухи, еҭырҩагь аҽы мцеит.
– Ҟеи, ари Ачеи-иԥа Чамаз ҳәа хәҷык диҭынханы дыҟоуп ҳәа рҳәон.
Аха уи макьана дагьымшәыцте, ҳара ҳҿы дааиратәы дҟаларызу? – ҳәа
ус иҳәеит ари анарҭаа реиҳабаӡагьы.
– Ачеи-иԥа Чамаз дагьиит, дагьшәит, дагьааит, уи захьӡугьы сара
соуп, – иҳәан, Чамаз даацәырҟьан, аҵықьҳәа даахысын, иааҭирҟьаз
анарҭаа рашьа еиҳабы иқәшәт. Аха анарҭаа иԥсы ихыҵаанӡа
зҿааирхазгьы Чамаз игәы иҵашәеит. Аха анарҭаа дахькаҳаз дзымгылт.
Ачеи-иԥа Чамаз ишьапы дықәгылт дырҩагь умбои! Длеин анарҭ
дҩеихагылан, “абыржәыҵәҟьа ухы хысҵәоит. Абыржәыҵәҟьа салзырго
ахәшә аасоумҳәар” ҳәа дикит. Ачеи-иԥа Чамаз иаҳәа ҭыхны анарҭ
дихагылт. Егьи ихы дахәом, деизҟьа дкажьуп, дцәажәоит, иԥсы ҭоуп
макьана. Аԥсы ҵаами, анарҭ дшәеит.
– Иуура умбо? – иҳәан, – аа, – иҳәеит Чамаз.
– Аҟыԥҳәа аҽҵыс аанкыланы, ишьны, ацәа ргәаҩаны иаахых, аҽанқәа
хьаны азна хшы лҭаҭәаны, убра улҭатәаны, ухы нылыҳәҳәо уаҵәы
ашьжьымҭан уанааҭыҵ, уцыр-цыруа, иарбанзаалкь хәра ҳәа агьумамкәа
уалгоит, – ҳәа иеиҳәеит.
– Ибзиоуп! – иҳәеит Чамаз. Анарҭ ихы днаҵасны иаахҵәаны, нас
дааит, ирахәқәа аҟәақҳәа дларысын днаскьан, ауха аҽҵыс кны ацәа
ргәаҩаны иахыхны, аҽанқәа кны, ахш рымхны, аҽҵыс ацәа хшла ирҭәаны
иара дҭаҵаны иҟарҵеит. Аҽны ашьжьымҭан далгеит.
Аҩыза “бзиа” думбо иҟаиҵуа.
Иара ихәра бзиахеит, далгеит, аха аҽҵыс цәа ааԥҟаны дҭыхтәыми?
Ани иҩыза уажәшьҭа дҳәынҭқархеит, дыӷәӷәахеит, рахәгьы, уаагьы
иманы ддәықәлеит иара дныжьны. Ачеи-иԥа Чамаз уа дышьҭоуп. Иҩыза
иара дкажьны ддәықәылт.
Аҽны хәлаанӡа иныҟәеит, ауха иахьԥхьуаз адырҩаҽны ашьыжь
ианааԥш, аҽҵыс цәа ихәаԥ-хәаԥуа уа икажьуп дара ахьтәаз, уаҩ
дауакьысхуа, уаҩ дакьирсуам.
Адырҩаҽынгьы иныҟәеит, убри аухагьы адырҩагьых дара ахьтәаз
еиҭанеихт аҽҵысцәа. Ачамаз дышҭатәаз. Адырхаҽынгьы дырҩагь
еиҭадәықәлан, аҽҵысцәа еиҭаныҟәаны ирыхьӡеит. Ауха иахьтәаз ианнеи,
“уара абри ҳахьцалкь ихәаԥхәаԥуа иҳацуп, уамак илҵуазаргьы
ҳаздыруам” ҳәа иҳәан иҳәеит, ахьшьцәа аӡәы аҽҵыс ацәа ааирҟьан,
дцыр-цыруа дыбзиахәха Ачеи-иԥа Ачамаз даагәылҟьеит.
– Аа, уԥсцәа аҵухааит, сара скажьны уара ухаҵоушәа иуаашьоузеи,
сара анарҭаа санрақәԥоз, ианынсырҵәоз, аԥша иаҳхылҵуоз уагар ҳәа
сшәаны иҿаҳәаны иныскылаз уакәын, уара абаа усҟак уанбахаҵахеи?
Нас ирахәгьы-ишәахәгьы иманы аҩны дааит. Иангьы дгәырӷьаҵәа
диԥылт.
Абас ҟаиҵеит Ачеи-иԥа Чамаз.
Адамрыԥшь дхаҵа бзиан, дныҟәаҩын, аха хшара димамызт.
Зны Адамрыԥшь ныҟәара дцан, мшын ҟәарак даваланы дышнеиуаз,
данԥшы, уарбажә дук хәыҷык даманы ишаауаз ибеит.
Адамрыԥшь ахәыҷы ауарбажә даманы ишаауаз аниба, ани дафаразы
дагоит убоу иҳәан, ишәақь инапы инықәырсны деихсын ишьит. Ауарбажә
анишь, ахәыҷы дампыҵшәан дыкәлаауа дылҭалеит. Адамрыԥшь
деиҵамхаӡакәа, ашырҳәа, ахәыҷы дыниҵаххын, дкаҳаанӡа димҵасны
дикит.
Ахәыҷы иԥсы ҭан, дылихәаԥшызар дхаҵарԥысуп. Адамрыԥшь ахәыҷы
дааигәыдиҳәҳәалан аҩныҟа дигеит.
– Абри ахәыҷы уарбажә дук дафаразы даманы ишцоз збан, ауарбажә
шьны, дамхны даазгеит. Ишыббо аиԥш, ҳара хшара дҳамам, ари
дхаҵарԥысуп, игмыжькәа, излабылшола дааӡа. Издыруада разҟык
ҳамазар, дуаҩхап, – иҳәеит Адамрыԥшь.
Адамрыԥшь ауарбажә иамихыз ахәыҷы Адамрыԥшь-иԥа Дамырҟан
ихьӡыртәит.
Адамрыԥшь иԥҳәыс ахәыҷы длааӡеит, арахә ихьчартәа дхаҿӡа
дҟалеит.
Адамрыԥшь иашьцәа ыҟан, урҭ хьышьцәан, ашьха иҟан.
Зны Дамырҟан иаб ус иеиҳәеит:
– Саб, рахәқәак еидкыланы исуҭар, срыцлон, исааӡон, – ҳәа.
– Арахә ирылоухыузеи, арахә ушԥарыцло, уара аӡәзаҵәык уоуп
хшарас исымоу, арахә ушԥарыцсҵо, уи ҟалом, – иҳәеит Адамрыԥшь.
Аха аҷкәын иҽаԥсреиҭан имуӡеит, ҽшьроуп исықәу уи азин сумҭар,
иҳәан, имуӡо далагеит.
Дамырҟан ианимуӡа, иаб даалаган, арахә рацәаны иааидкылан, иԥа
иҭаны, иашьцәа ашьха иахьыҟаз дганы дрылеиҵеит.
Ус Дамырҟан иаб иашьцәа рҿы дзаманаха дшыҟаз, ҽнак зны
Адамрыԥшь иҿы иҩызцәа уаа цәгьақәак ааит. Иааиз ус иарҳәеит:
– Уамак ҳақәшәаны ҳаҟоуп, уара уҳацымхраар ԥсыхәа ҳамам.
Иҳахьызгьы уи ауп, абри амшын аҿы (мшынк аӡбахә рҳәан) ауахьад
рацәаны ишамаз гәаҳҭеит. Ауахьад амшын иааҭыҵны аҟәара
ианаақәлалакь, ҳара ҳанкылҟьаны, ауахьад ԥҵәаны иҳаманы
ҳдәықәлалоит. Ауахьад ҳаманы ҳшаадәықәлалакь аиԥшҵәҟьа, қьақәак
амшын иааҭыҵны иааины, ауахьад ааҳамхны, амшын иналацаланы
иканацоит. Ари заҟантәы иҳазноухьоузеи, иагьааундазгьы, убри
ҳамыхәеит, уара џьара ԥсыхәак ҳзыумуазар, убри азы ҳаузааит,
уаалароуп, – ҳәа.
Адамрыԥшь длахәыц-ҩахәыцт, аха иааиз иарҳәаз дазыразхан,
дрыцны дцеит. Амшын аҿы ианнеи, рҽааԥхьакны итәеит.
Ус рҽыԥхьакны иштәаз акәымкәа, ауахьад рацәаӡаны амшын
иааҭыҵын, аҟәара иаақәлеит.
– Абанҭ дара роума? – ҳәа дҵааит Адамрыԥшь.
– Дара роуп, ааи, – рҳәеит урҭ.
– Нас, шәнеины идәықәыжәгала, сара ара стәазаауеит. Ақьақәа ааир,
сара избап, шәара шәшахәо аиԥш шәдәықәыл, – иҳәеит Адамрыԥшь.
Ауахьад анындәықәыргалаҵәҟьа, ашырҳәа ақьақәа амшын
иаалҵәраан, агыгцәа ргыланы ауахьад казцоз иҩрышьҭалеит.
Адамрыԥшь дахьтәаз, ишәақь инапы инықәырсны аҿынаирхан,
ақьақәа ахыԥҳәа илеиқәижьит.
Нас изыцәшәахуазеи, ауахьад рыманы амҩа иқәлеит. Ус ишнеиуаз,
Адамрыԥшь-иԥа Дамырҟан дахьыҟаз аҭыԥ ианнавала, Адамрыԥшь ус
иҳәеит:
– Абри ауахьад иааҳцо, абра сԥа Дамырҟан дахьыҟоу аҭыԥ аҿы
иаанҳажьп, ҳара аҩныҟа ҳцап, ҩымшҟа-хымшҟа шәыԥсы шәшьап, нас
шәцап, – ҳәа.
Ус егьыҟарҵеит, иаарцоз ауахьад Дамырҟан иҿы иааныжьны дара
Адамрыԥшь иҿы ицеит.
Адамрыԥшьаа ауахьад иаарцаз ҽан макьак рылан. Ани аҽан макьа
ауахьад анаарца ауха ихьеит. Аҽан шаахьаз аиԥшҵәҟьа, аҽҵыс ыууаӡа
иԥан, ашьха иахыԥеит, нас иааҳәын арахь еиҭахыԥеит, ус хынтә
иахыԥеит. Ари Дамырҟан ибон.
Дамырҟан аҽҵыс иҟанаҵоз аниба, ус игәы иҭеикит, “изулакь,
ирыҵазгалалакь абанҭ аҽқәа аныршо, абни аҽҵыс сара ирымсхып” ҳәа.
Ҩымшҟа анҵы, Адамрыԥшь иҩызцәеи иареи ауахьад ахьынрыжьыз
иааин, руахьад ршеит, усҟан Дамырҟан аҭыԥ аҿы дыҟаӡамызт, ианыршоз
ани ауха ииз аҽҵыс зҵаз аҽан, асасцәа ирыхәҭан, иргеит.
Адамрыԥшь исасцәа рыхәҭа ауахьад рыманы ишнеиуаз, амҩан
Дамырҟан дрықәшәеит, дыԥшызар, ани аҽҵыс хәыҷы уа ирыцуп.
Дамырҟан иааиқәшәеит, дыԥсыр иҭаххеит, убриаҟара игәы иалсит аҽҵыс
ахьыргоз.
Дамырҟан жәцәеимаа ҿыцқәак ӡахны имаҟа иавҵан, даҽа жәцәеимаа
ажәқәак иара ишьан. Ауахьад казцози Дамырҟани анааиԥыла, ус
реиҳәеит:
– Абри аҽҵыс сара цәгьала сеилаҳауан, иҟалозар ишәымган,
исзыншәыжь, – ҳәа.
– Иауеи гәышьа, ианаҳшоз уҳақәшәар, имариаӡан, аха амҩа ҳанықәу,
ҳқәыланы иаагаз ахә ҳнамҭакәа, аӡәы иҭара ҳақәиҭым, уара иҳауҭо
иумоузеи? – рҳәан иазҵааит.
Адамрыԥшь абзиара ирзиуз аҳаҭыр аҟынтәгьы, амала ирҭаргьы моу
рымам, аха иабаҟоу амала аҭира иақәиҭым, изакәызаалакь иазноуп,
иабжоуп рҳәомызт џьара ириҭо ак иоур ирҭагәышьоит, аха иабаҟоу, иааг.
Уи аамҭазы, анҭ еицыз аӡәы Дамырҟан имӷыҵраз аимаа ҿыцқәа илаԥш
нарықәшәеит.
– Уара, абни аимаа ҿыцқәа иумӷыҵроу ҳаҭ, аҽҵыс уаҳҭап, – иҳәеит
аимаақәа гәазҭаз.
– Арҭ аҿыцқәа сызшәыҭом, аха сеимаа ажәқәа шәысҭап, – иҳәеит
Дамырҟан.
Ани дхәыҷымзи, иаҳаҭыр рбеит, насгьы иара иаб иакәымзи ауахьад
дзыргаз, убарҭқәа анеидырхәыцла, иазыразхан, иеимаа ажәқәа ааимхны,
аҽҵыс ааизныжьны ицеит урҭ.
Аҽҵыс анирҭа, инахәҭа ахаҵаны, иманы дгәырӷьаҵәа аҩны дааит.
– Ари абаҟаз? – ҳәа дҵааит иаб, аҽҵыс аниба.
– Абри сеилаҳан, ирыманы ишцоз срықәшәан, сеимаа ажәқәа рыҭаны,
ирымсхт, иҳааӡап, иалҵо аабап, Жьаман Чырыҟә ахьӡызааит (жьаман
чырыҟә чарқьаз бызшәала ажәцәеимаа иахьӡуп), – иҳәеит аҷкәын.
Аҽҵыс рааӡеит, иҽхеит, аха ала-мала акәымкәа, зынӡа ирашьхеит.
Дамырҟангьы изҳаит, дуаҩхеит, абаҩхатәра ду змоу уаҩны дҟалеит,
абаҩ ҷыдагьы илан, хәарҭа змам уаҩны дҟалеит.
Дамырҟан иҽы Жьаман Чырыҟә дақәтәаны дахьнеиз, иқәла зықәлоу
уаҩ димаҭәамкәа, аӡәы иимҭо дҟалеит, дныҟәаҩхеит, дшәарыцаҩхеит,
дзааӡаз иеиԥш.
Убри аамҭазы, Ҟабарда-ԥшьаа раҳк Қәычықә-ԥшьа ҳәа дыҟан. Уи аҳ
аизара ду сымоуп усзааи ҳәа Адамрыԥшь диԥхьеит, аха иара дымцеит,
иажәрахь днеихьан аҟнытә, – уара уца, дад, унаԥшы-ааԥшып, – иҳәан,
иԥа Дамырҟан дишьҭит.
Ажәлар иааизашаз анааиза, Қәычықә-ԥшьа ажәлар даарылагылан
ус иҳәеит:
– Забџьари зыԥҳәыси рыгәра згода? Насгьы шәарыцара дцаны,
ашәарах анааҵҟьалакь, ауардын иаҵацаланы изшьуа дҟалару? – ҳәа.
Аҳ арҭ азҵаарақәа иҟаиҵаз аҭак уаҩы изымҳәеит. Уаҩы аҭак
анизыҟамҵа, Дамырҟан даагылан ус иҳәеит:
– Абџьар агәра зларго уи ауп, абџьар заҟа ицқьаны иныҟәырго аҟара,
мцы аҳәом, ицқьаны иныҟәугозар, мцы аҳәом, агәра гатәуп. Аԥҳәыс
лыгәра умгароуп. Уи лкалҭ заҟа иауу аҟара, лыхшыҩ кьаҿуп. Уи
илоуҳәаз, бара быда уаҩы иасҳәом ҳәа, лҩызцәа даазықәшәалак зегьы
иралҳәоит. Егьи ашәарах ашьразы иуҳәаз, сара исылшап ҳәа сыҟоуп.
– Иуҳәақәаз бзиоуп, сгәы иахәеит, ус анакәха, шәаала шәарацара,
иҟоуҵо аабап, – иҳәан, Қәычықә-ԥшьа ажәлар еизаны иҟаз дынраԥгылан
дрыԥхьеит. Рҿынархан, бна дук аҿы инеит. Абна ду агәҭаны дәы дук
ыҟан. Убри адәы агәҭан уардынк наган идыргылеит. Дамырҟан иҭыԥ
ылхны џьара дгылеит. Қәычықә-ԥшьагьы уа дивагылеит.
– Дамырҟан, ушәақь сырбеи, – иҳәеит Қәычықә. Дамырҟан ишәақь
наганы аҳ инаииркит. Қәычықә Дамырҟан ишәақь днахәаԥш-аахәаԥшын,
– рацәа ишәақьуп, хьӡы алаугааит, аха асамԥал ԥшқацәоуп, – иҳәан,
уаҳәшьҭахьтәы инаииркит.
– Асамԥал ԥшқазаргьы, сара исызхоит, – иҳәан, Дамырҟан ишәақь
Қәычықә имхны иааникылеит.
Ашәарах аҵырҟьаҩцәа алақәа рыманы абна илалан, адәы иаақәлеит.
Дамырҟан иҽы даасны аҳәа днашьҭалан, анахь ицан имышьҭуа, арахь
ицан имышьҭуа иқәыргьыжьаауа ауардын иааҵеицалан, дааихсны ишьит.
Дамырҟан аҳәа шьны даагьажьын, – уара ушәақь асамԥал ԥшқоуп
ҳәа соумҳәази, иԥшқоу иԥшқаму аабап, уара уахь сшәақь ахы сырхоит,
– иҳәан, Дамырҟан Қәычықә-ԥшьа иахь ахы ирхеит.
– Ааит, уара анышԥажә. Уара Адамрыԥшь уиԥоуп анырҳәа, ҵабыргыз
џьушьеит, уара укашәарахыуп, Адамрыԥшь уиааӡеит, уара уи уиԥаӡам,
– иҳәан, аҽԥныҳәа ииҭеит.
– Ус анакәха, ибзиоуп, уара акы удыруазаарын, нас уареи сареи
ҳаиқәшәап, – иҳәан Дамырҟан, дыҩҽыжәлан аҩныҟа дцеит, ажәларгьы
ирбаз, ираҳаз џьашьо, еимпны рыҩныҟақәа ицеит.
Дамырҟан аҩны дааит, аха ирбац иакәӡамкәа, иқәшәацәгьан, иԥштәы
даара ицәгьаны.
Аҷкәын акы шихьыз рдырит Адамрыԥшь иԥҳәыси иареи,
иагьиазҵааит:
– Иухьзеи, узыниазеи? – ҳәа.
– Сара шәара сышәхылҵма, ма скашәарахны сшәааӡоу? Абри
аасашәымҳәар, ҽшьроуп исықәу, уаҳа ҟалашьа амам, – иҳәан, Дамырҟан
ишәақь хыршаны илымҳарҭа иҭеикит.
Аҷкәын имуӡо даналага, Адамрыԥшь даацәажәан, иҟалаз шыҟалаз
зегьы иеиҳәеит.
– Ус акәзар, сара сдәықәлоит, сызхылҵыз реилкаара сашьҭалоит,
урҭ еилымкаакәа хынҳәышьа сымам, исзеилкаауазар, ианеилыскаалакь,
сара сзааӡаз сани саби шәара шәоуп, шәкасыжьуам, саауеит, – иҳәан,
дыҩҽыжәлан, длықәҵны дцеит, дзааӡазгьы хырқәақәо илатәеит.
Дамырҟан днықәлан Адымрыԥшь ауарбажә дахьамихыз дцеит. Уи
нахыс мшынын, уаҳа царҭа амамызт, аха уи ирашь амшын иннакыло
иҟазма, амшын инҭалан, амшын нырцә дыӡхнагеит Дамырҟан.
Дамырҟан амшын дырны дышнеиуаз, дааԥсаха дыҟамзи, бзиа инхоз
аӡәы игәара дынҭалан дылҽыжәҵит. Ҩыџьа аҳәсахәыҷқәа ааин, иҽы
ааимхны инҿаҳәаны, аҩныҟа длаганы дладыртәеит.
Аҳәсахәыҷқәа рысас ихәаԥшызар, дара дреиԥшушәа рбо иалагеит.
Урҭ руаӡәы асас дихәаԥшны, нас лаҳәшьа длыхәаԥшуеит, егьигьы ус
ҟалҵо, даара акыр ихәаԥшит, аха иасааира еиҳа дреиԥшушәа рбон. Ус
ишыҟаз, ран дыҟамызт, дааит.
Аҳәсахәыҷқәа еибарыҩны ран инылԥылан, – ҳан, асас даҳҭоуп, аха
бара ианакәзаалакь хаҵарԥыс дбыхшахьоума, дбыхшахьазар дабаҟоу,
дыԥсыма, дыӡма? – ҳәа иаалысны дыркит.
– Уи шәзазҵаазеи, иазыжәуазеи, иахьанӡа шәазҵаауамызт, иахьа
ижәбазеи? – лҳәеит ан.
– Ҳасас цәгьала ҳара дҳаиԥшуп, иахьантәарак ҳалақәа ҭраа
ҳихәаԥшуеит, абриазоуп изаҳҳәа, – рҳәеит аԥҳацәа.
– Ус акәзар, шәара шәнеины иҽикәабаратәы аӡы рҟәанданы,
иҽызлеиԥсахша иҭаны, уааԥсаха уҟоуп, ӡык уқәҭәа, уԥсы ушьап ҳәа
иаҳәаны, иҽишәыркәаба. Иҽаникәабо шәкылԥшны дгәашәҭ, шәара
дшәашьазар, ишьҭахь, иарӷьа жәҩашәаҟьаҿы амзеи аеҵәеи рсахьа
шьананы иануп, шәаргьы ишәнуп, шәгәеибаҭар ижәбоит, шәара
шәыжәла ус ирымоуп. Уи анакәха, уи шәара дшәашьоуп. Сара аԥа
дсыман, аӡаҿы сшыӡәӡәоз, уарбажәык ааит,сшыҳәҳәоз дысцәагеит. Сара
ихәы ҟасҵап, шәара ишәасҳәаз ҟашәҵа, – лҳәеит ан.
Аҳәсахәыҷқәа неин, ран ишралҳәаз аиԥш, асас иҽикәабаратәы
деиқәдыршәан, нас иара иҿы инеин, – уааԥсаха уҟоуп, ӡык уқәҭәа, аӡы
ҳармазеит, – ҳәа аниарҳәа, – ауадаҩ шәыҽзалашәҵазеи, иҭабуп, – иҳәан,
днеин аҽыкәабара далагеит. Уи аамҭазы аиҳәшьцәа неин икылԥшо
иалагеит.
Асас иҽанааилих, ран ишылҳәаз аиԥш, ишьҭахь, иарӷьа
жәҩашәаҟьаҿы шьананы амзеи аеҵәеи анын.
Аҳәсахәыҷқәа ани анырба, асас аҽыкәабаха имҭакәа, арҵәаа-сырҵәааҳәа еибарҳәҳәан, иӷызы-ӷызуа, игәаҟуа иалагеит.
– Иҟалазеи? Аҽыкәабаха сышәымҭо? – иҳәеит асас.
– Аҽыкәабаха абауаҳҭо, уара ҳара ҳашьа уоуп, ирласны уҽеилаҳәа,
– рҳәан, аеҳәшьцәа аӷызы-ӷызра иалагеит.
Асас, иҟалаз изымдырызт, хыма-ԥсыма иҽеилаҳәаны даадәылҵит,
ангьы амаҵурҭа даадәылҵын, дааин даагәалҭазар, лыҷкәын иакәын.
Нас ан иаалырӡырҩын, лара аӡаҿы дшыӡәӡәоз, лыҷкәын ауарбажә
дшылцәагаз ралҳәан, дҵәыуа, лнапқәа ыргьежьуа лԥа дикәшо далагеит,
нан, уаҳәшьцәа роуп, уара уеиԥш рарӷьа жәҩахырқәа рҿы амзеи аеҵәеи
рсахьақәа ануп лҳәагәышьеит ан гәаҟцәгьа. Иара уи ала еибадырит.
Иани иаҳәшьцәеи, ирура рзымдыруа, еибаргәырӷьауа, ихәы ырмазеины
акыршиҿарҵоз, аб дааит.
Аб агәара дааҭаланы аҽы иҿаҳәаз даннахәаԥш, идырит. Ан
дындәылҵын лхаҵа дниԥылеит.
– Иаҳҭада? – ҳәа дҵааит аб.
– Ҷкәынак даҳҭоуп. – лҳәеит иԥҳәыс.
– Аҷкәын иаҳҭоу дсыздыруам, аха абри аҽы дзықәтәоу сара сыҽқәа
ирыжәлоуп, сыҩны иааӡаз акы ауп, – иҳәеит аԥшәма.
Нас аԥшәма днеин, – бзиала уаабеит, дад, – иҳәан, асас аԥсшәа
иеиҳәеит. Уи аамҭазы аԥҳацәа аагылан, асас рашьа шиакәыз раб
иарҳәеит, еибадырит, игәыдибакылеит.
Аҷкәын даагылан, ауарбажә шьны, дамхны дзааӡаз дшиааӡаз
реиҳәеит. Уи ашьҭахь, дзыниаз, дзықәшәаз, иаҳаз, иибаз, дзышьҭаз
зегьы реиҳәеит.
Насгьы иаб иҽқәа иара дзааӡаз Адамрыԥшь иҩызцәеи иареи ишыргаз,
абни дзықәтәоу аҽы ҽҵысны иҟан, иара жәцәеимаак ҳәа ишрымихыз
иҳәеит.
Ажәакала, урҭ рыхҭысқәа акы аанмыжькәа зегьы еибырҳәеит.
Урҭқәа рышьҭахь, аԥа даагылан ус иҳәеит:
– Сара сзышьҭаз еилыскааит, шьҭа сызусҭоу здыруеит. Сара
ауарбажә сафараны сшыҟаз самхны сзааӡаз сызкажьуам, рықәрахь
инеихьеит, урҭ сара сыда ԥсыхәа рымам, ма урҭ арахь иаазгароуп, ма
шәара уахь шәаалароуп.
– Уара уԥсраны ушыҟаз аԥсра уахырԥаны узааӡаз кажь, ара уаагыл
ҳәа сара исызуаҳәом. Иахьынӡауҭаху узааӡаз рахь уца, иануҭаху
арахьгьы уаала, уара ишуҭаху уныҟәа, сара акгьы удсҵом,
уахьыҟазаалакь, уԥсы ҭаны уаабазааит, ҳара уаҳа ҳҭахӡам,
жәҩангәашәԥхьара аабеит, – иҳәеит аб.
Аб даалаган, дызлаз иуаажәлар ааизиган, чара ду иуит, иҷкәын
иуаажәлар, иашьцәа, иҭынхацәа дыдирбеит, дыдирдырит.
Арҭқәа рышьҭахь, аԥа ишьҭахьҟа амҩа дықәлеит, дзааӡаз рахь.
Аԥа амҩа данықәлоз аб ус иҳәеит:
– Абри аҽы га, – иҳәан, иԥа ҽык ииҭеит, – абригьы сара сыҽқәа
ирыжәлоуп. Уара уԥсы еиқәырханы узааӡаз рахь умцан ҳәа сызуаҳәом,
уи намысым, уца, уара уԥсы ҭанаҵы, абарҭ аҽқәа урааӡоит, џьара акы
ухьыр, уԥсыр, убаҩ сзааргоит, амҩамш уқәлааит.
Аԥа иҭаацәа гәыдкыла-ихыдкыла дыҩҽыжәлан, иҽвакы иманы
иҿынеихан, Адамрыԥшь иҟны днеит. Нас дзааӡаз дынрыдтәалан иара
дызхылҵыз шиԥшааз, еибга, изҩыда ишыҟоу реиҳәеит.
Адамрыԥшь иҷкәын дызхылҵыз ԥшааны иаара даара деигәырӷьеит,
даара иџьеишьеит, уи даалаган ачара ду иуит, иҷкәын деибга, дызҩыда
дахьааз азы.
Дамырҟан акыр аамҭа иԥсы ишьеит. Иԥсы анишьа дыҩҽыжәлан
Қәычықә-ԥшьа иҿы дцеит. Уа дахьнеиз Қәычықә-ԥшьа ус иеиҳәеит:
– Сара скашәарахӡам, уара ишуҳәаз аиԥш, сара сызхылҵыз еилкааны
сааит, сызхылҵызгьы абарҭ роуп, амшын нырцә инхоит, уҩызеи уареи
ауахьад иаашәцаз зтәызгьы саб иоуп. Иахьа нахыс уареи сареи
ҳаиӷацәоуп, иаҳиааиуа даабароуп, – ҳәа дмақарит.
Қәычықә-ԥшьа анс Дамырҟан даниқәмақар, дшәеит, аҷкәын ишьра
дашьҭалеит. Уи даалаган Дамрыԥшь иашьцәа, ахьшьцәа, амал рацәаны
ириҭан, Дамырҟан дыршьратәы иҟаиҵеит.
Қәычықә-ԥшьа Адамрыԥшь иашьцәа ус реиҳәеит:
– Дамырҟан ишәақь имамкәа, иҽы дақәтәамкәа ақыҭахь дыжәга, нас
уа шәарыцара дшәыманы шәца, уи аҽны сара уа ауаа, уи дызшьыша
маӡала исыртәоит, – ҳәа.
Ҽнак зны, Адамрыԥшь иашьцәеи Дамырҟани ашьха ианыҟаз, урҭ
Дамырҟан ус иарҳәеит:
– Дамырҟан, ақыҭахь ҳамцеижьҭеи даара акыр ааҵоит, уаала ҳцап,
– ҳәа.
Урҭ иарҳәаз дазыразхеит Дамырҟан. Уи днеины иҽы акәадыр ақәиҵо
далагеит.
– Уҽы иалухыузеи? – рҳәан урҭ Дамырҟан иҽы акәадыр
иақәдмырҵеит. Амҩа ианықәла, Дамырҟан ишәақь шьҭихит.
– Ушәақь иазууазеи, ҳаргьы ҳшәақьқәа аагаӡом. Уа заҟа уҭаху ыҟоуп,
уаҟәыҵ, – рҳәан, ахьшьцәа ишәақьгьы ишьҭдмырхит.
Ақыҭаҿы ианнеи, – уаала шәарацара ҳцап, – рҳәан, Дамырҟан
иҩызцәа шәақьыжәк иҭаны, ҽабаак дақәыртәаны дыргеит. Уа иахьнеиз
Қәычықә-ԥшьа ауаа ртәаны иман, аҟәҟәаҳәа иааигәыдырҵан дыршьит.
Дамырҟан данҭаха иҽқәа ирдырын, рнахәҭақәа ԥҵәҵәаны уи
дахьҭахаз инеит. Уа ианнеи, ани ишыҽҵысыз ииааӡаз аҽы “хәырр!” арган,
ишалшоз ала Дамырҟан ихәлаҭәҳәеит. Ус Дамырҟан ианихәлаҭәҳәа,
“ҳаит, сышԥацәаз” иҳәан, ашырҳәа дҩаҵҟьеит. Аха данхәыц, иҟалақәаз
иаразнак идырит, иҽқәагьы иарҳәеит, иара дызшьызи дыдзыршьызи.
Урҭ шьҭа ҳзыцәшәозеи рҳәан, еицны рышьҭахьҟа ихынҳәит, аха харак
имцацызт.
Дамырҟан ашырҳәа иҽы дҩақәтәан, дызшьыз раԥхьа ашьха дцан,
мыц зымҳәаӡоз ишәақь уа иҟаз аашьҭихын, иара дышьны иаауаз
длырԥылан, ргәы рҽанӡамкәа, иҭынчӡа ишаауаз, аҟәҟәаҳәа ашәақь
лыргәыдиҵан, рызынтәыкгьы ишьит. Нас иҿынеихан, али-ԥси рыбжьара
Қәычықә-ԥшьа дахьынхоз днеин, амҩа акыр дықәхап ҳәа ушәозу, иҽы
ԥыруан, уи дышьны даахынҳәит. Амҩахь дшаауаз, иаб иуахьад згаз
дылрықәлан иҟәаҟәаны, иаб иуахьад раҟара рыцҵаны, иаԥца дзааӡаз
иҿы дааит, аха уи иҟалақәаз акымзарак издырӡуам. Дамырҟан
дахьцалакь, иаб ииҭаз аҽгьы ицуп, ҩыза ӷьеиҩк иаҳасабала ицхраауеит.
Дамырҟан дзааӡаз дылидтәалан, уи иашьцәеи Қәычықә-ԥшьеи иара
дшыршьыз, аха ашьҭахь дара шишьыз, абарҭ зегьы ааҭкааны иеиҳәеит,
насгьы диҳәеит иаб иахь иԥҳәысгьы иаргьы иццаразы.
Адамрыԥшь арҭ иҟалақәаз зегьы рхы дҭаԥшны ианеиликаа, иҷкәын
иеиҳәаз дазыразхеит. Иԥҳәыс, имал, ирахә аашьҭихын амшын аҿы инеит.
Амшын аҿы ианнеи, Дамырҟан иаб иуахьад амшын иашьцыламзи, урҭ
амшын инырырган, Дамырҟан иҭаацәа рҿы инеит.
Уа иахьнеиз, раашьа зеиԥшраз рарҳәеит. Уи нахыс Дамырҟан иани,
иаби дзааӡаз ԥсаанӡа ргәы иамыргакәа иныҟәигеит.
Уаҩ дук дыҟан. Уи ауаҩ ду ауаҩ маҷ диванхон. Ани ауаҩ маҷ ауаҩ ду
имеикуан.
Ауаҩ ду абри ауаҩ маҷ иҭархара дашьҭалеит иахьимеикуаз азы.
Зны ауаҩ маҷ дааиԥхьан, – адауцәа рахь уцароуп, абригь-абригь
аамҭанӡа убра уҟазароуп, – ҳәа иеиҳәеит. Уи уахь ус дзишьҭуаз, уа
адауцәа рҿы дҭахап ҳәа акәын.
Ауаҩ маҷ, дуаҩ ҟәышымзи, адауцәа рҿы дахьнеиз, иҽдирнаалеит,
даалаган алаҵара дирҵеит.
Адауцәа бжьҩык ыҟан, аӡәы хык ихагылан. Егьи ҩ-хык ихагылан,
егьи х-хык ихагылан, егьи ԥшь-хык ихагылан, егьи хә-хык ихагылан,
егьи – ф-хык. Абжьбатәи бжь-хык ихагылан.
Адауцәа абжьҩык бжь-цак дирҟаҵеит. Абжь-цак адауцәа иаадрыхыз
раԥшқәа шаны идҭаирԥсеит.
Ани ауаҩ маҷ иҿааихан ауаҩ ду иҿы дааин, – уаҵәы аизара иагымкәа
иҟаҵа, саргьы саауеит, – ҳәа иаҳәаны дцеит.
Ауаҩ ду ари деибганы дахьааз уамашәа ибеит, избан акәзар, адауцәа
рҿы ицаз деибганы дааны ҳәа ҟамлацызт.
– Ибзиоуп уаҵәы аизара ҟасҵоит, – иҳәеит ауаҩ ду.
Ауаҩ маҷ дцан, адырҩаҽны адауцәа рцақәа рызна аԥш шыҟаз
ирыҵаҵаны, ақыҭа аизара ахьыҟаз ааигәара дааин, адауцәа уа
иааныжьны, ажәлар еизаны иахьыҟаз дааин, ус реиҳәеит:
– Ажәлар шәхаҵкы, абра уажәы шьоукы ааиуеит, уаҩы
дзыцәшәаратәы иҟоу, аха шәымшәааит, урҭ шәара ишәԥырхагам, урҭ
заауа абри ауаҩ ду изоуп, – ҳәа ажәлар ргәы рҽанҵаны дцеит. Дахьнеиз
адауцәа рцақәа ирыҵаҵаны ажәлар еизаны иахьыҟаз дааихт.
Адауцәа анааи, ауаҩ ду дшәаны далаԥсит, ажәлар еихан
идәықәлеит.
Ауаҩ маҷ даагылан, – шәара ажәлар шәымшәан, урҭ шәара
ишәԥырхагам ҳәа шәасымҳәеи, – иҳәан, ажәлар мышьҭыкәа иникылеит.
Ус ани ауаҩ дугьы далҵит; ауаҩ маҷ адауцәа рцақәа рықәдиргылеит,
адауцәа рцақәа дара иқәдмыргылар иқәзыргылахуадаз, ажәлар
иқәдыргылап ҳәа уҟазу.
Уи ала аҵыхәа ԥҵәеит, ауаҩ дугьы ауаҩ маҷ уаҳа диԥырхагамхо
дҟалеит.
Дыҟан, данын Акәанба Ашҳангьари ҳәа хаҵа бзиак. Уи иман хҩык
аԥацәа. Реиҳабаӡа Мамсыр ихьӡын, дшәарыцаҩ цәгьан уи.
Ҽнак Мамсыр дшәарыцо дышнеиуаз, Ажәеиԥшьаа раҳәшьеи иареи
еиқәшәан, еицәажәан, еинаалан Ажәеиԥшьаа рахь еибагеит.
Ажәеиԥшьаа рысас пату иқәырҵеит, дныҟәыргеит. Ажәеиԥшьаа
ирыздыруамызт ажьы аҵаареи, насгьы аҭамҳаи ашәамкьаҭи. Урҭ
Ажәеиԥшьаа идзырҵаз Мамсыр иоуп. Убри аҟнытә Мамсыр дандәықәла,
аҳамҭа ирҭеит, днаскьаргеит.
Мамсыр иеиҵбы Маф ихьӡын. Ԥҳәызба бзиак, Деда захьӡыз, Маф
ԥҳәысыс дааигеит. Урҭ анеибагоз Дедеи Мафи ҳәа ашәа рхырҳәааит.
Уи нахыс уи ашәа ҭацаагара шәаны иаанхеит.
Мамсыри Мафи реиҵбы Ҟаимаҭ ихьӡын. Уигьы даара дшәарацаҩ
бзиан.
Ҟаимаҭ, ҽнак бгыӡрачан дшәарыцо дышнеиуаз, данԥшы, ҩ-мшәык
бгыӡрак иқәны абгыӡра шырфоз ибеит, иара дырбаӡом.
Абарҭ рықәгылашьеи рыфашьеи зеиԥшроу ала, акала иҟоуп, цқьа
саарызԥшыпишь, – иҳәан, дырмеихскәа дааԥшит. Цқьа данԥшы,
амшәцәа ршәуп акәымзар, уааԥсуп, ԥҳәызбаки ҷкәынаки роуп;
ишуааԥсыз анеиликаа доуреихсхоз, иҽааникылеит. Уи аамҭазы даргьы
дгәарҭан, “аа, Ҟаимаҭ, ҳумшьын!” рҳәан дшырдырыз идырдырит.
– Ҳара ашәыр бзиа иаабоит; зны ҳаб абра ҳааганы абгыӡра ҳирбан,
уи аахыс ҳааны иаҳфалоит. Аха ҳаб ицәымӷуп азы ҳаҽӡаны, амшә цәақәа
ҳашәҵаны ҳааны абгыӡра ҳфалоит, ҳара иашьеи иаҳәшьеи ҳауп,
ҳазхылҵыз Аиргь роуп, – рҳәеит урҭ.
Урҭ анеибадыр, иашьеи иаҳәшьеи Ҟаимаҭ ус иарҳәеит:
– Ҳара абра ҳанаало, маҭ дук абра иамоуп, ҳаршәалоит, ҳафар ҳәа
ҳшәоит, убри амаҭ узшьуазар, даара ҭабуп ҳәа уаҳҳәон, – рҳәан, иҳәеит.
– Иахьыҟоу жәдыруама амаҭ?
– Ааи, иаадыруеит, уҭахызар уажәыҵәҟьа иуҳарбап, – рҳәан,
днарԥшны идырбеит амаҭ ду қьақьаӡа иахькажьыз.
Ҟаимаҭ амаҭ ахьыҟаз анидырба, даихсын ахы ӷәӷәа ақәшәеит. Амаҭ
ахы ӷәӷәа анақәшәа, аԥсҭахьы илыҵаҩры ицеит.
Ҟаимаҭ амаҭ анишь, иашьеи иаҳәшьеи рыҽкажьны иҳәеит, – аҩныҟа
уаала ҳани ҳаби удҳарбоит, – ҳәа.
– Аха сымам, уахь сцаратәа сыҟам, – иҳәан, мап икит Ҟаимаҭ, аха
иҳәо-ичо ианидхала, дрыццеит.
Аҩны ианнеи, иашьеи иаҳәшьеи изықәшәаз зегьы рани раби
ирарҳәеит. Ани аби рхәыҷқәа абзиара ду рзызуз, даара ҳаҭырла
дныҟәыргеит, чара-жәра изыруит. Урҭ рысас дандәықәла, ҳамҭак уаҳҭар
даара иаҳҭахуп, иуҭахузеи? – ҳәа иазҵааит.
– Сара ҳамҭас амал сҭахӡам, амал сымоуп, сара смал ашәақь ауп,
аҳамҭа сышәҭозар, исҭаху убри ауп, сара санхысуа сзеихсуа сцәымцо,
ахы инасышьҭуа ахы иҭашәо иҟаларатәа исзыҟашәҵар, уи еиӷьу мал
сҭахӡам, – иҳәеит Ҟаимаҭ.
– Аҷкәынцәа заҟаҩ умада? – ҳәа иҵааит ани аби.
– Хҩык сымоуп, реиҳабы дыгмыгшәа дыҟоуп уаниацәажәо, амала
дласуп, абӷьыц икыр дацԥыруеит, аԥша дахьынҳалар, дацԥыруеит,
акьатрацә дахьынҳаланы даццоит, убри аҟнытә Кьатрацә ихьӡыртәит,
– иҳәеит Ҟаимаҭ.
– Акы уаҳҳәоит, угәы иалымсын, – рҳәеит ани аби.
– Шәара исашәҳәо сгәы ишԥалсуа, – иҳәеит иара.
– Уара қәрала харак узцом, ухы уақәымгәыӷуа уаналагалакь,
уҷкәынцәа уаарыԥхьаны, “санԥслакь снышәынҭра хаха ишәыхьча”, ҳәа
раҳә, нас ҳара иҟаҳҵалакь убап, – рҳәеит ани аби. – Кьатрацә абри
нахыс ушәақь дачычоит, аха дахыумбаан. Убри убас дҟаҳҵоит, уадаҩрас
дзықәшәо зегьы дыриааиуа. Аха уи ус ҳара ҳала дшыҟало иара идырыр
ҟалом, уаргьы иумҳәан. Ԥсы зханы иҟоу, исшьында ҳәа игәы иаанагаз,
акы иацәымшәо дхысҩны дҟалоит, – рҳәеит ани аби. Арҭқәа рышьҭахь
Ҟаимаҭ урҭ иҭабуп ҳәа раҳәаны аҩныҟа дцеит.
Ԥыҭрак ашьҭахь Ҟаимаҭ дышьҭалеит, ихы дақәмгәыӷуа дҟалеит. Ус
ихы аниба, иҷкәынцәа ааинигалан, “санԥслакь хаха снышәынҭра
шәыхьча”, ҳәа реиҳәеит. Уи ашьҭахь уи рацәак мырҵыкәа дыԥсит.
Ҟаимаҭ данԥсы анышә дарҭеит. Уи анышә данарҭа ашьҭахь, дара
рқыҭаҿы аҳ ду иҟаз, иԥҳацәа ахҩыкгьы рыхьтәы мацәазқәа хаз-хазы
арахәыцқәа рыҵхны икнеиҳан, ус иҳәеит:
– Абанҭ арахәыцқәа иреихсны иԥҵәаны, амацәаз кашәаанӡа иаҵаххны
изкуа, дуаҩ хәыҷуп сҳәом, дуаҩ дууп сҳәом, сыԥҳацәа рысҭоит, акыр
злоу иоуп ауаҩы, уи уаҩ хәыҷы дамам, уаҩ ду дамам.
Аҷкәынцәа раб анышә дышнарҭазҵәҟьа, аишьцәа аиҳабацәа аҩыџьа
абни ахысра ахьыҟаз ахь ацара аҽазыҟаҵара, рхы рыхәшә аиқәыршәара
иалагеит, раб иҷаԥшьара иаҟәыҵны. Иара ус рҽааибырҭан ахысрахь
ицеит.
Аҽны анаахәла, Кьатрацә иаб ишәақь еиҵаҵаны иаашьҭихын, днеин,
иаб инышәынҭраҿы, иҽынаԥхьакны, днаваиеит.
Кьатрацә иаб инышәынҭра дшаваиаз даара акрааҵхьаны, данԥшы,
ҽуаҩык арашь дақәтәаны, амца ицырҟьо дыҩивҟьеит, аха усгьы иҳәеит:
– Кьатрацә, уара ашәарақәа урықәшәахьеит, уаб амаҭ иихәыз уи
маҭӡамызт, дуаҩын, дгәаҟ ӷәӷәаны дышьҭоуп, уаб данԥслакь, игәи
игәаҵәеи ҭыхны иоуны ифар, далнаргоит, урҭ раагара уи иԥацәа
ирыдиҵеит, уи азы иаауеит, аха умшәан, уҽырӷәӷәаны уҟаз ҳәа.
Кьатрацә анс аҽыуаҩ ианиеиҳәа, иҽирӷәӷәеит, дымцабзха амшәара
амҩа дықәлеит. Кьатрацә ус дыштәаз, аҵх агәҭаны инеихьаны,
амраҭашәарахьтә аӡәы ҽыхәак дақәтәаны, ишәу зегьы шкәакәаны,
ирдыдуа дааит.
Иааиуаз Кьатрацә данааидыххыла, Кьатрацә аҟәақҳәа ашәақь
ҩигәыдиҵан, ихы ҩихицҟьааит, нас ахәараҳәа иҽы длаваҳаит.
Кьатрацә дҩаҵҟьан, иишьыз иҽы аақәиргьажьын, днацрасны аӷәра
ааникылеит; аҽа даҷкгьы ахәда иахан, инаганы даҷла ирӷәӷәаны
иҿеиҳәеит. Нас Кьатрацә даагьежьын, иишьыз имаҭәақәа ааишәыхны
иааилеиҳәан, инаганы аҽы акәадыр амаха инадиҳәалеит, иара
днарҳәазаны наҟ дынкаижьит.
Ус уа Кьатрацә шаанӡа дтәан, анша аҽы ааԥиртын аҩныҟа иманы
дцеит. Аҩны даннеи, аҽы наганы иара дахьиауаз ақәацә аҿы иҿеиҳәеит,
уахь уаҩ днаишьҭӡомызт Кьатрацә.
Адырҩаухагь Кьатрацә дцан, иаб инышәынҭра даваиахт. Адырҩагьых
аҵхыбжьон, амрагыларахьтә ҽызк дақәтәаны, иара ишәу имаҭәақәа зегь
ҟаԥшьны, даакылҟьан Кьатрацә дааихаххит аӡәы. Уигьы аҟәақҳәа
диеихсын, дышьны дылкаижьын, иҽы дламҵасны икны инҿеиҳәеит,
имаҭәақәа ааишәихын, иааилаҳәаны акәадыр амаха инадиҳәалеит,
иишьыз дынихан наҟ дынкаижьит. Аҽны анааша, аҽы иманы аҩны днеин,
ақәацә аҿы иныҩнагаланы иҿеиҳәеит.
Адырхауыхагьы Кьатрацә деиҭацахт иаб иҷаԥшьара. Дыштәаз
акәымкәа, ҵхыбжьон ааиуаны аиԥш, Амшын еиқәа дҭыҵны, ҽеиқәак
дақәтәаны, ишәу зегьы еиқәаҵәаны, апҟаҩҳәа Кьатрацә дааихаххит
аӡәы. Уигьы дышьны, егьырҭ ирзиуз изиуит. Шауа ианалага, аҽы иманы
дцан, ақәацә иҩнеикит.
Ус дшыҟаз иашьцәа хынҳәны иааит. Урҭ анааи, Кьатрацә дрызҵааит,
– иҟашәҵазеи? – ҳәа.
– Иҟаҳҵа егьыҟам, ҳцаны ҳааит ауп, – рҳәеит еиҳабацәа.
– Ишбыкәу егьшышәзыҟамҵа, ариаҟара шәҽырхианы шәанца, абар
хаха-хымш ҵоит уахь шәыҟаижьҭеи, – иҳәан, иашьцәа хҭеикит.
– Ааи, абри уара уеиԥш иҟоу аӡәы дыҟазар, акы илшар ҟаларын,
ааи! – рҳәан, ихыччеит.
Ихәло иналага, зыԥҳацәа рмацәазқәа кназҳаз аҳ, амацәазқәа кьыс
рымамкәа инхошәа аниба, имхацәгьахан, ааи, сыԥҳацәа разҟы
рымамзаарын, абар хымш нҭакәкәа ицеит, мацәазкгьы рызкыдмыршәеит
иҳәан, анеиҩеира хҭеикӡеит.
Кьатрацә иашьцәа анаа, адырҩаҽны днеин, иашьцәа ирымбаӡацыз
ҟамчык аацәыригеит, аха ианиҟьалакь, аҽыҩҳәа амца ацырҟьоит, уи
иишьыз аҽеиқәа иақәтәаз иҟамчы акәын. Уи уамашәа ирбеит иашьцәа.
– Шәнеины шәԥаҵақәа шәса, шәҽышәкәаба, – ҳәа реиҳәеит Кьатрацә
иашьцәа.
Урҭ неин рԥаҵақәа рсеит, рҽыркәабеит.
Кьатрацә днеин, аҽыхәа ааҭиган, инаганы аиҳабы ииҭеит, аха аӷәра
иаҵасуа, акәадыр иара еиқәхаԥса. Нас акәадыр амаха иадҳәалаз
амаҭәақәагьы ииҭан ишәиҵеит, абџьармаҭәагьы неииркит. Егьи аҽы, аҽыз
даахан, амаҭәақәагьы нишәҵаны, абџьаргьы нииркит агәыбжьанытә.
Иара днеин еиқәаҵәа маҭәала иҽеилаҳәаны, иҟамчы еиҩырҿа
иаанкыланы, ишәақь ихәда иҩхшьны, ахьшәҭҳәа аҽеиқәа дҩақәтәан,
“шәнеи, шәнеи!” иҳәан, иашьцәа има иҿынеихеит, ахысра ахьыҟоу дцоит
уажәы.
Аҳ дахьынхоз ааигәара ианнеи, Кьатрацә аиҳабы ус иеиҳәеит:
– Аҳ ихаҳәтә гәара амырҭашәарала унадххыланы уахыԥа, уҽы
ахыԥоит, амала уара умшәароуп; нас аиҳабы лмацәаз уеихсны
икыдыршәаны, уи ишақәуршәо сара издыруеит, нас амацәаз кашәаанӡа
унаҵаххны икны, агәара арахь уаахыԥаны уца ҳәа.
Аиҳабы Кьатрацә ишиҳәаз иҟаиҵеит, аҳ иԥҳа аиҳабы лмацәаз игеит.
Уи ашьҭахь, Кьатрацә агәыбжьанытәгьы ус иаҳәаны дишьҭын, уигьы
агәыбжьанытә лмацәаз игеит. Урҭ рашьҭахь Кьатрацә агәара дхыԥаны
дынҭаххын, аиҵбы лмацәаз даихсны илалыршәаны, икашәаанӡа
днаҵаххны икны, агәара дынҭҟьан дцеит.
Арҭ убра абриаҟара ауаа иҟаз уаҩы изымдырӡакәа ицеит. Ари зегьы
иџьаршьеит. Аҳ иакәын, уик анҭ ахьырзеилымкааз даараӡа ихьааигеит.
– Иҟалазеи? – ҳәа аҳ ауаа ҟасақәа дрызҵааит.
– Умццакын, аҳ ухаҵкы, урҭ рмацәазқәа иаарымгар ҟалом, – рҳәеит
аҳ дзызҵааз.
Аҳ иаҳҭнаҿы хаха-хымш амацәазқәа згаз ирзыԥшны итәан ԥсхәыц
ихәыцуа, аҳ иԥҳацәагьы рлакҭа хәашьхеит.
Аԥшьымш аҽны, Кьатрацә дырҩагьых иашьцәа ааибиҭан, аҳ игәара
ааигәара иазнеит. Уа ианнеи, Кьатрацә даагылан ус иҳәеит:
– Уара, ҳаиҳабы раԥхьа уахьхыԥаз уахыԥаны, агәара агәҭаны
улҽыжәԥаны, уаӷәра укәадыр амаха инахаршәны, ухы пату ақәҵаны
уаагыл. Уи ус аныҟаиҵалакь, уара, агәыбжьанытәгьы ус ҟаҵа.
Урҭ ус аныҟарҵа, Кьатрацәгьы агәара дынхыԥан, апҟаҩҳәа иҟамчы
амца аҿыддуа илышьҭакша дылҽыжәԥан, иашьцәа рҵыхәахьшәа
даагылеит.
Аҳ ари аниба, дгәырӷьеит, рлакҭа лашахеит, аҳҭны иҟаз ауаа “ура!”
рҳәеит, гәырӷьарахеит.
Аҳ даалаган чара ду иуит. Уи ашьҭахь амал рыҭа, ауаа рыцҵа,
рыҳәсақәа рыҭа аҩныҟа ишьҭит.
Аҩны ианнеи, “аиҳабы ара унха” иҳәан, Кьатрацә аиҳабы
дахьынхашаз иирбеит; “уаргьы абра унха” иҳәан, агәыбжьанытәгьы иҭыԥ
иирбеит, иаргьы дшеиҵбыз аиԥш рҵыхәахьшәа џьара дынхеит.
Уажәы Кьатрацә дныҟәаҩхеит, ныҟәара дцон, даауан. Ус зны
ныҟәрахьынтә данааи, иԥҳәыс димбеит. “Иҟалазеи?” ҳәа данҵаа,
“Хвакьыц захьӡыз амшын аӡәы дааҭыҵны дааин, дигеит” ҳәа иарҳәеит.
Кьатрацә иихәыцра изымдыруа дгәырҩуа дыштәаз, уахык ҽуаҩык
дааин, – Кьатрацә, умгәырҩан, уусқәа уара ишуҭаху иҟалоит, – ҳәа
иаҳәаны дцеит.
Аҽны анааша, Кьатрацә ирашь ааин ауаҩыбызшәала иаацәажәеит,
“уҽеибыҭ, ҳцароуп” ҳәа.
Кьатрацә иҽааибыҭаны дыҩҽыжәлан, ддәықәлеит. Ус дышнеиуаз,
амшын дынҽԥынгылеит. Арашь атыхҳәа амшын иналалеит. Ишнеиуаз
амшын агәаны бахәык ҩалҳәҳәо иалагылан, абни абахә ихәнар акәын.
Арашь знык иԥан, аха изымхәнеит, дырҩагьых ианыԥа, абахә
иҩхаԥалеит. Кьатрацә дылҽыжәҵын, уа акыр рыԥсы ршьеит. Рыԥсы
аныршьа, арашь аагылан ус аҳәеит:
– Абра ааигәа џьара амардуан ҭагалоуп, ҳҭалароуп, насгьы абра
хәшәкы аџыр иалаԥсаны иҟаҵоу ыҟоуп, убри аиуа хәы-мҳаҵәк соуны
исфар, нас абри амшын иубо адәаҿеиԥш агәдаҳәа сықәланы сныҟәо
сҟалоит. Аха уи ахьчаҩ дамоуп, ихьчоит, аҳәа икыуп. Уи џьаразаҵәык
ауп ахы ахьилало, егьирахь хы дагаӡом, ахы ахьалало мацәа заҵәык
аҟьаҟьара ахьамоу илахь аҿоуп, убра ахы узҭаршәыр, дагоит, мап
анакәха, аҳәала ҳахқәа аахиссоит.
– Уи сара избап, ахысшьа уажәы исымбеит, – иҳәеит Кьатрацә.
– Ус акәзар, ушәақь кны сыхәда уҵагыланы уааила, – аҳәеит арашь.
Арашь афырҳәа аҿынанахеит, иаргьы ишәақь агәҭа кны ахәда
дыҵагыланы иҿынеихеит. Ус ишнеиуаз, ани ахьчаҩ ианынидгыла, –
ҳаҳаи, шәабацауа? – иҳәан, ахьча иаҳәа ҭԥаа иҿааихеит. Уи
аамҭазҵәҟьа, Кьатрацә ахы иааҭирҟьаз ахьчаҩ илахь ахы ахьалалоз
илҭашәан, дышьны дылкаижьт. Нас Кьатрацә днеин, хәы-мҳаҵәк ахәшә
ааганы арашь иаҿеиҵеит. Ахьча иаҳәа Кьатрацә иааиҟәниҵеит.
Уи иахьыниаҩсыз ԥҳәыск, шәсышьҭуам ҳәа даарҿагылеит. Кьатрацә
уигьы аҳәала дыллысын, дааиҩирффеит. Даҽа ԥҳәыскгьы даарҿагылан,
аха уигьы аҳәа даиргеит. Алаӡарагьы ԥҳәыск дтәан, – ани аԥҳәыс
дымшьыкәа уаҳәа ҭԥааны дыршәа, даншәалакь, ҳара ҳзышьҭоу зегьы
рыла ҳаиқәлыршәоит, – аҳәеит арашь.
Ани аԥҳәыс арашь анылба, илдырын, – унан, Ану, ара уабаҟаз,
ҳақәхразы уаама? – лҳәан, аҳәҳәара далагеит. Кьатрацә ирашь Ану
захьӡыз усҟан ауп ианидыр.
– Аҳәала беиҩысхаауеит, ҿыбымҭын, – ҳәа Кьатрацә иаҳәа ҭкәыцәаа
данылзынаҭрыс. – аа, сумшьын, уара узышьҭоу зегь рыла
уеиқәсыршәоит, – лҳәан, аматанеира далагеит. Нас арашь лхацәкәакәын
данкны даманы иаақәлан, ишәҭаху зегь рыла шәшеиқәсыршәауа ҳәа
ҭоуба луаанӡа даунамышьҭит.
Аԥҳәыс лыԥсы анеивылга, ацәажәара далагеит, усгьы лҳәеит:
– Шәара шәзышьҭоу Хвакьыц, иԥсы злоу адырра даара иуадаҩуп.
Ҭакәажәык амшын нырцә ԥсҭак агәы дамоуп. Убри дышәзыԥшаар, уи
илдыруеит Хвакьыц иԥсы злоу, уи ишәалҳәоит, аха уи лҿы анеира даара
ицәгьоуп, сара ишәасҳәап уи лҿы анеишьа, шәара ишәылшозар.
Убри аҭакәажә шәнапаҿы дызлаажәгараны иҟоу акзаҵәык ауп.
Шәаалаганы, ашырӡи ахәыӡи рымацара еилаԥсаны, уаҳа даҽа шылак
аламҵаӡакәа ачашә ҟашәҵа. Уи аныҟашәҵо, ажә еиқәаҵәа ахш ала
ишәкәаҳа, ажә шкәакәа ашә агәылашәҵа, насгьы аччы ҟашәҵа ажә
еиқәаҵәа ашә агәылаҵаны, ажә шкәакәа ахш ала ишәкәаҳа. Зеиԥш ӡы
хкы уаҩы имжәыц аӡы, кәмаанк азна шәымазар ауп. Абарҭ еиқәыршәаны
“ҳчеиџьыка агьама ба”, ҳәа шәаннеилакь, илымфар, дунеи дықәны
крыфареи ӡыжәреи дақәиҭымкәа дҟалоит, убри аҟнытә илымфар ҟалом,
ианылфа, Хвакьыц иԥсы злоу шәалымҳәар ҟалом.
Аԥҳәыс анс анралҳәа, Кьатрацә дыҩҽыжәлан, ирашьгьы агәдыҳәа
амшын инхылан аҩныҟа ицеит. Аҩны иахьнеиз, ани аԥҳәыс ишралҳәаз
ала ачеиџьыка ҟарҵеит, уаҩы иимбацыз аӡгьы храк агәаны ирыԥшаан,
урҭ зегьы рыманы амшын ихылеит. Арашь акәзар, агәдыҳәа амшын
ихгыланы, икәаруа ицоит. Ус амшын нырцә ицеит. Уа рыԥсы ааиҭакны,
рымҩа иқәлеит, ицоит, иахьаарықәхәло рыԥхьара ҟарҵоит. Ус ишнеиуаз,
баа гәарак аханқәа ҭагыланы инадгылеит.
Абра иҟоу аабап, рҳәан, ианнеи, Фарҭын захьӡыз уамак дынхон,
дышуамаз ихьыӡгьы иаҳәон.
Фарҭан, харантәи иаауаз асасцәа аниҭаа, – бзиала шәаабеит, асас
дахьцәа! – ҳәа дырԥылан, аԥсшәа раҳәаны, аҩныҟа инеигеит. Асасцәа
ишрыхәҭаз ала рхәы ҟарҵан, акрырҿарҵеит, акрыддыржәит; нас
шәааԥсаны шәыҟоуп, шәыԥсы шәшьа, – иҳәан, асасцәа рыԥсы ршьеит
инықәиа-аақәиан.
Асасцәа рыԥсы аныршьа, Фарҭын дынрыдтәалан, – ҵаара ԥхашьарам,
шәхы абахоу, шәзышьҭоузеи, сара сызмаҭәоу акыр ыҟоума? – ҳәа
дрызҵааит.
– Ҳара ҳзышьҭоу Хвакьыц иԥшаара ауп, ҳазишьҭоугьы абри ауп, уи
иҿы неишьас иамоу абригь-абригь аҭакәажә лыда уаҩы дамаҭәам ҳәа
ҳаҳан, убри лымҩа ҳақәуп, даҳзыԥшаауоу ҳаздырам аха, – рҳәеит
асасцәа.
– Хвакьыц дахьыҟоу уаҩы издырам, иԥсы злоугьы уаҩы издырам,
уи уаҩы дызхәарҭоу иакәым, Нарҭ Сасрыҟәагьы иҽизикын, аха
димыхәеит, амала уи аҭакәажә шәлықәшәаратәа аҟаҵара сара
исылшоит, – иҳәеит Фарҭын.
Уи афарҭын дааԥхьан, исасцәагьы афарҭын иналалан, афарқьҳәа
аҭакәажә дахьыҟаз инеигеит.
Аҭакәажә анҭ анылба, дхагахеит, даапкит, ала кыдылҟьеит, аҳәа
кыдылҟьеит, лхахәы дахеит.
– Ара уаҩ дзааиӡомызт, шәара шәызлааизеи? Саҳәшьа хса амшын
агәаны дыҟоуп, убри лоуп ара ааишьа здыруа, уи лакәхап сара сҿы
ааишьа шәзырҵа, ларгьы саргьы анышә ҳамандаз, – лҳәеит аҭакәажә.
– Иҳазҳәазаалакь, ҳааит, абар ҳчеиџьыка, аӡы зыхкы уаҩы иимбац;
ҳчеиџьыка агьама ба, – рҳәан, урҭ рчеиџьыка аацәырганы инлымҵарҵеит.
Аҭакәажә иҟалҵахоз, акрылфар акәын, акрылфеит, кранылфалакь,
Хвакьыц итәы илдыруа лҳәар акәын.
– Хвакьыц даныцәалакь хаха-хымш дыцәоуп, данааԥшлакь, хаха-хымш дныҟәоит. Уи иԥсы иара илаӡам. Уи дааԥшуаны имԥахь шәықәлар,
шәынирҵәоит. Иара абри аамҭазы дыцәоит, усҟан ауп иԥсы злоу уаҩы
ибар аналшо, дааԥшны уи амԥахь уаҩ дықәиҵом.
Хвакьыц иԥсы злоу шьабсҭоуп, уи ахра агәаны иҭоуп, абжьас
иахьчоит. Ашьабсҭа жьак аӷроуп, убри ажьа ауп Хвакьыц иԥсы зыӷроу.
Раԥхьа абжьас шьтәуп, нас ашьабсҭа ушьуеит, ашьабсҭа анушьлакь,
амгәа ааурҟьар, жьак ҩҭыԥоит, убри ажьа ашьроуп зегь реиҳа иуадаҩу.
Ажьа узшьыр, иааурҟьоит, уи хьԥшьа хәыҷык аӷроуп, убри ахьԥшьоуп
Хвакьыц иԥсы зҭоу, – лҳәеит аҭакәажә.
Уи ашьҭахь, Кьатрацә иҿынеихан, аҭакәажә изылҳәаз ахра агәаны
днеит. Уа џьара ҳракырак аҿы, х-ԥсак гылан, Кьатрацә даннеи аамҭазы,
ашьабсҭагьы абжьасгьы ааин, абарҭ аԥсақәа рыҵаҟа илатәеит.
Кьатрацә иаразнак ишәақь инапы иаақәырсны деихсын, абжьас
ишьит; ашьабсҭа ахысыбжь анаҳа, иҵҟьаны идәықәлеит, Кьатрацә
иаразнак ишәақь еиҵаҵаны уигьы даихсын, ишьит. Ашьабсҭа аашьҭихын,
дәҟьаҟьарак аҿы инеигеит, уа ианнеига, амгәа ааирҟьеит, ашьабсҭа
амгәа анааирҟьа, жьак ашьабсҭа амгәа иҩҭыԥан, икәлаауа адәы
инықәлеит. Кьатрацә ишәақь инапы инықәырсны даихсын, ажьагьы
ишьит. Ажьа шьны амгәа анааирҟьа, хьтәы чықьмаџьак ҭан, иааӷрихит.
Кьатрацә ачықьмаџьа иџьыба инҭаҵаны, Фарҭын иҿы дааит. Уа
данааи, Фарҭын ифарҭын дааԥхьан, иаразнак Хвакьыц дахьынхоз инеит.
Уи анҭ аниба, даапкын дрыжәлеит, инсырҵәоит ҳәа, иагьынирҵәон, урҭ
Хвакьыц излаимаҭәази, аха уи аамҭазы Кьатрацә иџьыба инапы лҭаҵаны,
ачықьмаџьа анааимаирӷәӷәа, Хвакьыц иԥсы ҩихшәан, дхышәҭны
дылкаҳаит. Кьатрацә иԥҳәыс дгәырӷьаны, лнапқәа ыргьажьуа лхаҵеи
ицызи гәыдылкылеит.
Уи ашьҭахь, Хвакьыц имал аашьҭырхын, Кьатрацә иԥҳәыс дрыма
Фарҭын ифарҭын иҩалалахын, Фарҭын иҩны иааит. Уа иахьааиз Фарҭын
исасцәа чара ду рзиуит, ажәлар еизганы идирбеит. Ԥыҭрак ашьҭахь
асасцәа Фарҭын дрыманы, рмал дара Фарҭын ифарҭын иҩалалан,
иаразнак Кьатрацә иҩны иааит.
Кьатрацә анс дманшәаланы данхынҳәы, дызлаз ажәлар еизиган,
дзырманшәалаз Фарҭын чара ду изиуит. Уи нахыс Фарҭынгьы Кьатрацә
иҿы даанхеит.
Есма Ҳаным ҳәа ԥҳәыск дыҟан. Хҩык аҷкәынцәа лыхшеит: урҭ раб
аӷбаҿы амшын дашьит, Џьамлаҭ ихьӡын. Ани аԥҳәыс лыҷкәынцәа:
аиҳабы Уаҳәбар ихьӡын, агәыбжьанытә Хнышь ихьӡын, егьи Ԥаҵақьала
ихьӡын.
Абарҭ аешьцәа еибацәан, аха иаалаган ахан ҟарҵеит. Ахан ҟаҵаны
ианалга, акамиссиа аан, ирбеит. Акамиссиа ианырба, – абри аиԥш ахан
аныҟашәҵа, абри ахан иқәтәазароуп х-ҳәыҳәк ашәа зҳәо, – рҳәеит.
Аешьцәа анс анраҳа, ахҩыкгьы дәықәлеит ашәа зҳәо аҳәыҳәқәа
ҳаԥшаауеит ҳәа. Хы-мҩак ахьеихагалаз инеит абарҭ ахҩыкгьы. Хнышь
ус реиҳәеит: – Сара абри амҩала сцоит, шәарҭгьы абарҭ амҩақәа акака
шәрықәыл, – ҳәа. Ишиҳәаз еиԥш, хыџьара рыҽшаны рымҩақәа
ирықәлеит, хымш рышьҭахь аҳәыҳәқәа ашәа зҳәо ааргарц.
Хнышь иахьагьы уахагьы дцон, амҩа дықәын. Ус дышнеиуаз аҳак
иашҭа дҭанагалеит.
Хнышь амӡырхаҿы данааи, аҳгьы дылбааит.
– Уа бзиала уаабеит, Есма Ҳаным лԥа, ахаҵа бзиа! Уабаҳзаанагеи?
– иҳәеит аҳ.
– Уа бзиара убеит, аҳ, сахьаанагаз уи ауп, ҳара аешьцәа хҩык ахан
ҟаҳҵеит, уи ахан збаз акамиссиа иақәнадыргеит х-ҳәыҳәк ашәа зҳәо
ахан иқәыртәатәуп ҳәа, абри сашьҭоуп исыԥшаарц, урашь сҭахуп,
укәадыр ақәҵаны исуҭап ҳәа сааит, – иҳәеит Хнышь.
– Арашь уара ишԥаухызбаауа, шәнеины арашь акәадыр ақәҵаны
ишәҭ! – аниҳәа аҳ, амаҵуцәа арашь акәадыр ақәҵаны ирҭеит.
Иара дҩаԥан, арашь дҩақәтәан, ашҭа дынҭҟьан дцеит. Даара акыр
дныҟәахьан аиԥш, шьхакы дықәлан дышнеиуаз, ҳаԥык аҟны ажәеиԥшьаа
рҭыԥҳа ачангәыр арҳәо дыштәаз ибеит, ларгьы дгәалҭеит. Дангәалҭа.
– иухьзеи, узыргәаҟуазеи, Есма Ҳаным лԥа Хнышь, ухьӡ бзианы
иҳаҳаон, иарбан узыргәамҵуа? – ҳәа диазҵааит ажәеиԥшьаа рҭыԥҳа.
– Ахан ҟаҳҵан ҳара аешьцәа, х-ҳәыҳәк ашәа зҳәо ҳмоур ҟалом,
срышьҭоуп, – иҳәеит Хнышь.
– Ҳаи, Хнышь, уара ухаҵоуп, аха уи алшара цәгьоуп, урҭ ахьыҟоу
уасҳәап. Аха уа анеира агәаӷьра даара иуадаҩуп, сымцар ҟалаӡом
уҳәозар, уца!
Бжьҩык аешьцәа, адауцәа ыҟоуп, урҭ иаҳәшьак дрымоуп, рыгәҭаны
диоуп, ицәоуп рызынтәыкгьы. Урҭ ыцәар, хаха-хымш иааԥшӡом, иааԥшыр,
хаха-хымш ицәом. Убырҭ раҳәшьа илымоуп уара узышьҭоу аҳәыҳәқәа.
Урҭ ахьыҟоу абригь-абригь адгьыл аҿоуп. Амала иудыруазааит,
уанырԥыхьашәа, уԥсы ҭаны ушоурмышьҭуа, урфоит.
– Сырфаргьы, сынхаргьы аранӡа санаа, аҳәыҳәқәа ахьыҟоу ансаҳа,
сымцар шԥаҟало, – иҳәан, Хнышь аԥҟаҩҳәа ирашь даасын иҿынеихан,
рааигәара днеиуа даналага, аҳәыҳәқәа рашәабжьы иаҳо далагеит. Усҟан
дара адауцәа рыцәа аԥсымҭазы акәын. Дныҩналан, аҳәыҳәқәа ахԥагьы
аашьҭихит, ԥинак ыҟан, уигьы ааихәеит; адауцәа раҳәшьа хә-хьтәы
мацәазк лымӷан, урҭгьы аалымӷихит. Инацәа адауцәа раҳәшьа лӡамҩа
инадикылан, ашьашәы нҭатәеит, убриаҟара дааӡан лара. Нас
аҳәыҳәқәагьы аԥинагьы аашьҭихын, ажәытә ашьҳар калам ҳәа ыҟан,
абни ашьҳар калам иҳазырҭра иааҭихын, адауцәа раҳәшьа лыкәа
инҭеиршәын, ирашь дҩақәтәан, имҩа дықәланы, ишьҭахьҟа дцеит.
Адауцәа раҳәшьа раԥхьа дааԥшит, лыҿҳәара анааи, данааԥш, лнапы
днахәаԥшызар, иабаҟоу лмацәазқәа, арахь дааԥшызар, иабаҟоу лыԥсы
злаз лԥина. Дыҳәҳәеит акәукәуҳәа, – сыхьтәы мацәазқәа ыҟам, сԥинагьы
ыҟам, – ҳәа. Лашьцәа адауцәагьы ҿыхеит афыр-сырҳәа, рҿыхара аамҭа
мааихьази, рыцәа мнаӡацзар дыҳәҳәа моу дхысыргьы иҿыхомызт.
– Ҳаит, ҳара ҳазгәаӷьыз Есма Ҳаным лԥа Хнышь иакәхап, – рҳәан,
иҩагыланы рҽааибыҭаны, раҳәшьа дрыманы ирышьҭалеит ирықәлаз.
Хнышь иҩны даннеи, иашьцәа уаҩ дыҟамызт. Анҭ иааигаз аҩны
иааныжьны, иан ус леиҳәеит: – Сара сеиҭацахроуп, сашьцәеи сареи
ҳанеицрыҵоз, хымш рашьҭахь ҳаиқәшәаратәы еибыҳәаны ҳаицрыҵит,
ҳахьеицрыҵыз ҳаиқәшәараны ҳаҟоуп, ҳахьеицрыҵыз аҭыԥан аиха лаба
аҳарсын, уа иарсуп, сара санаауазгьы иҵсымхит, аҳәыҳәқәа зԥыхьшәаны
игьажьуа иҵихраны акәын ҳаицәажәаны ҳшыҟаз, уи ала ҳаибадыруан,
уи ала егьырҭгьы аҩныҟа иаауан, – абригьы неиҳәан, дыҩҽыжәлан
ддәықәлеит.
Дцо, дцо даара акыр дныҟәахьан, данԥшы, ӡлагарак аԥхьа дтәаны
иашьа шьоукы дышрацәажәоз ибеит. Урҭ дынрыдгылан. – уара ара
иҟоуҵозеи? – ҳәа иашьа дизҵааит.
– Сеимдеит, сеимдеит аха ашәа зҳәоз аҳәыҳәқәа срықәымшәеит,
уаҳа ансылымша, абри аӡлагара сахатәеит, аҩныҟа сцаргьы иҟасҵо
егьыҟам сҳәан, – иҳәеит иашьа.
Хнышь уи аҟыԥҳәа дааиҽхьниҵан, аҩны днаганы даанижьын, егьи
иашьа дишьҭалеит. Ус дышнеиуаз, иашьа уахьадк дышрыцыз ибеит.
– Уара, изтәыда ари ауахьад узцу? – аниҳәа, – аҳ итәуп ауахьад, –
иҳәеит иашьа.
Ауахьад зтәыз аҳ егьиамҳәакәа иашьа дааиҽхьниҵан, аҩныҟа
дааигеит.
Аҩны данааи, адауцәа раҳәшьа дрыманы иааины, имӡарха ишықәтәаз
ибеит.
– Бзиала шәаабеит, асасцәа! – иҳәеит Хнышь.
– Бзиара убааит, Есма Ҳаным лԥа Хнышь, ҳара ҳазгәаӷьыз, – рҳәеит
адауцәа.
Нас Хнышь даақәгьажьын, иқыҭа дрыԥхьеит, иуа, игәыцхәы зегьы
иреиҳәеит. Даалаган ачара ду иуит, пату рықәиҵеит.
Адауцәа анцоз иаагылан ус рҳәеит:
– Ҳара ҳазгәаӷьыз, ҳҵарақәа аазгаз, ҳаҳәшьагьы уара думаз, усгьы
дуҳәахьеит, лмацәазқәа ааугахьеит, – рҳәан, раҳәшьа ԥҳәысс дирҭеит,
еиуацәахеит, даргьы нықәлан ицеит.
Ус ишыҟаз, Хнышь иашьцәа ааидтәалан ус рҳәеит: – Уара абри ҳашьа
абриаҟара илшеит, ҳара егьҳалымшеит, даҳхыччуа адәы дықәуп,
изааурызеи? – ҳәа.
Инаскьагашәа ҵеиџь дук ыҟан, убри аҿы инеин ирӡбеит, акы уаҳҳәоит
ҳәа иааиԥхьаны, абни аҵеиџь дҭажьны дыршьрацы.
Рашьа иԥхьан, абни аҵеиџь аҿы днаргеит.
– Абра уаатәеи, акы уаҳҳәоит, – рҳәеит, аҵеиџь дынхықәдыртәалеит;
убри аамҭазы илигәҭасын, аҵеиџь дынҭарыжьит, даргьы нықәлан аҩныҟа
ицеит.
Анҭ иҟарҵаз аҳәыҳәқәа игәарҭан, ицаны адауцәа ирарҳәеит. Адауцәа
ааин аҵеиџь илҭаԥшызар, рымаҳә аҵеиџь дҭажьуп, аҳәыҳәқәа уа
иахагьежьуеит.
– Ара иҟауҵозеи? – ҳәа ианиазҵаа, – абра иҟасҵо убри ауп, абри
аҵеиџь иҵегь иҵоулазар сҭахын, исырҵаулоит ҳәа сыԥан сҭаԥалан, убри
ауп сызҿу, – иҳәеит, ихьҵәҟьаз иҳәар ԥхеишьан.
– Уҵеиџь ахьынӡажу уара иузхоит, арахь уҭыҵ, – рҳәан, дҭыргеит.
Данҭырга, иабхәындацәа аҩныҟа инеиган, дырҩагьых чара рзиуит,
пату рықәиҵеит. Саргьы убра сыҟан, мчыбжьык чаран. Сара толбошьс
срыман, рызынтәыкгьы аҩы иаршьны сааит.
Дыҟан аӡәы. Уи схәаџьоуп ҳәа ихы иахьӡиҵеит, аха иара
дхәаџьаӡамызт. Дхәаџьазар рҳәан, аԥсра ахьыҟало дыргон, аԥсы
дихаԥхьаразы. Ус иԥхьаны даннаргалакь, – аԥсы сихаԥхьоит,
шәындәылҵ-аадәылҵ, – ҳәа зегь дәылцаны, аԥсы дихаԥхьашәа ҟаҵаны,
аԥсы игәи игәаҵәеи ҭыхны игон, абри мацара даҿын уи ауаҩ.
Ари ауаҩ дҭаацәаран, иԥҳәыс дыҟан. Уахык зны дҩышьҭаланы
даныцәа, аԥсцәа ргәы, ргәаҵәы ҭыхны ишифоз аҳәара далагеит. Ари
аниҳәа, иԥҳәыс дааԥшуан. Ари ииҳәоз иԥҳәыс илаҳан, дшәаны дгыланы
лҽеилалҳәеит.
“Ари ииҳәо исаҳауала, саргьы сыԥсыр сгәи сгәаҵәеи ҭыхны ифозаап
сызднагала дызусҭада” лҳәан, аҩны дындәылҟьан дыбналеит. Дцо, дцо
дышнеиуаз, даара акыр ҽны, акыр уахы дныҟәахьаны, мшынк ахықәан
днеит. Лара дахьцоз лымаҭәақәа зҭаз шәындыҟәрак лыман.
Амшын аҟәараҿы даннеи, ашәындыҟәра иҭаз лымаҭәақәа ааҭыхны
инкажьны, лара ашәындыҟәра дынҭалан амшын лҽалҭеит.
Амшын аисра дықәԥақәсо даманы ишнеиуаз, амшын нырцә хҩык
аԥсыӡкцәа ыҟан, ианԥшы, ани ашәындыҟәра амшын ихыз рбеит.
Аԥсыӡкцәа руаӡәы ус иҳәеит: – Абни амшын агәаны иаабо иҭоу
ԥаразар, сара исымазааит, – ҳәа.
Егьи аԥсыӡкҩы даагылан ус иҳәеит: – Абни ашәындыҟәра иҭоу маҭәазар,
сара исымазааит, – ҳәа.
Ахԥатәи аԥсыӡкҩы, – абни ашәындыҟәра иҭоу дыԥҳәызбазар, сара
дсымазааит, – иҳәеит.
Аԥсыӡкцәа рканџьа амшын инхҵаны инҭалан, ицаны ашәындыҟәра
ӡхыргеит.
Ашәындыҟәра анаахдырты, ԥҳәызба ссирк дҭан.
– Ари сара дыстәуп, – иҳәан, ахԥатәи аԥсыӡкҩы, аԥҳәызба ԥҳәысс диган,
чара руит, жәра руит.
Акранааҵ, ари аԥҳәызба уажәтәи лхаҵа иалҳәоит аӡы лыҽзалҭаз, лхаҵа
дызмаз дзеиԥшраз, аӡы лҽалымҭар, диԥшаар ҳәа дшәаны аӡы лыҽшалҭаз,
аха арагьы дышшәарҭоу, уи ахаҵа арагьы даар ҳәа дышшәо уҳәа зегьы
лҳәеит.
Аԥҳәызба лхаҵа ҿыц даалаган, агәашә аҿы наҟ-ааҟ ала цәгьақәа
ҿеиҳәеит.
Ани ахәаџьа ацәа данаалҵ, иԥҳәыс дабаҟаз, дыбналахьан. Иԥҳәыс
дшыҟамыз агәра анига, длышьҭалеит диԥшаарацы. Амҩа данықәлоз ҩ-ԥаҭликак шьҭихит. Аԥаҭликақәа руакы аӡы шкәакәа ҭеиҭәеит, егьи аԥаҭлика
аӡы еиқәаҵәа ҭеиҭәеит.
Ари ауаҩ ус дыҟан, ианиҭаху длаҳәахон, иҭаххар дҵысхон, иҭаххар
дыԥсыӡхон уб.иҵ. Дцоит иара, амҩа дықәуп.
Ус амҩа дықәны дышнеиуаз, ани аԥҳәыс амшын лҽахьалҭаз аҟәараҿы
днеит. Уа дахьнеиз ҵарақәак ибеит, иаргьы дҵысхеит.
– Абас, абас, ԥҳәыск слышьҭоуп дыжәбазар? – ҳәа аҵарақәа
дразҵаауеит.
– Даабеит, ааи. Абра аҟәараҿы данааи, шәындыҟәрак лыман, дҭаланы
амшын дышнанагоз аԥсыӡкцәа дырбан, урҭ руаӡәы аҩныҟа ԥҳәысс дигеит,
– рҳәеит аҵарақәа.
Иԥҳәыс дахьагаз анеиликаа, дыԥсыӡхоит. Амшын дынҭалан, дыӡсуа
амшын нырцә иԥҳәыс аԥсыӡкцәа дахьӡхыргаз днеиуеит. Уантә иҿынеихан
ала ибар длаханы дазҵаауа, аҳәа ибар, дҳәаханы дазҵаауа, дара
рбызшәала драцәажәаны, “ԥҳәыск слышьҭоуп дыжәбазар?” ҳәа дразҵаауа
абна алақәа ахьылаҿаҳәаз агәашә аҿы днеит. Аха алақәа даара
илацәгьақәоуп; дахьынаԥшуа аҩны амардуан аҿы хәыҷык дтәаны
дыхәмаруеит.
Иара даалаганы, аӡы еиқәаҵәа зҭаз иҭоу аӡы рықәиҭәоит ҩнгьы, гәарагьы,
гәашәгьы, зегьы. Уи аӡы зықәҭәаз, зыԥсы ҭаз зегьы арцәоит. Урҭ зегьы
анарцәа, агәашә дынҭысын, амаруан аҿы итәаз ахәыҷы иҿы днеин, аӡы
шкәакәа имаз аиуа хәыҷык ихы иақәиҭәеит. Уи аӡы ицәоу дарҿыхон, ахәыҷы
дҿыхеит.
Ахәыҷы данҿыха, дизҵааит, – абра зхы иацәшәаны зҽызҵәахуа
ԥҳәызба дыҟоума? – ҳәа.
Ахәыҷы изҵааз днарԥшны иирбоит уаҭахк. Уи ауаҭах аҿы ԥҳәыск
лҽыҵәахны дшыҟоугьы иеиҳәоит, иара ахәыҷы лара дшылԥоугьы иҳәоит.
Иара дхәаҷахан, аӷәқәа дрывҵысны абни аԥҳәыс дахьыҩнаҵәахыз
ауаҭах дыҩналоит, аӡы шкәакәа лхы иақәиҭәоит, дирҿыхоит, насгьы
дысфоит ҳәагьы далагоит. Лара данеилылкаа, аиқәԥара иалагоит.
Ишеиқәԥоз, аӡы шкәакәа зҭаз иԥаҭлика иџьыба иҭҩырны икаҳауеит.
Аԥаҭлика анкаҳалакь, иԥҽны аӡы зегь каҭәоит. Аӡы анкаҭәалакь, аӡы
еиқәаҵәа иарцәаз зегьы ҿыхоит.
Иҿыхаз иҟоу анеилыркаалакь, ашә иласны иԥҽны илыҩналаны,
длышьҭагәа дыркуеит амц хәаџьа; данырклакь, дҿаҳәаны, ихы ларханы
алақәа ахьҿаҳәоу агәашә аҿы дыкнарҳауеит. Ус икәац аанҵәаанӡа,
алақәа дырфон.
Уаҩ ӷар рыцҳак дыҟан. Уи ахшара иқәнаԥсан, быжьҩык, ааҩыкҟа
ихылҵит. Уи ауаҩ урҭ ихшара изныҟәымго, ирфо, иржәуа рымамкәа,
иршәымкәа, ирхамкәа, ирышьамкәа ихәашабгаха аласбақәа реиԥш
еилаԥсан.
Ауаҩ рыцҳа иааигәара ӡык леиуан; убри аӡаҿы ҵәгәырла хамса-чамсак
иклон, убри џьыкак нақәԥсаны иӡны ирфон, ус иааиуан.
Ус ишыҟаз ҽнак зны, ауаҩ рыцҳа иҷкәын аиҳабы диманы ԥсыӡкра
дцеит. Иахьнеиз млагәыр дук ркит. Аби ҷкәыни ирулак иахуа, иагәуа,
аӡгьы рыцырхрааны аҟәараҟынӡа иааргеит, аха иара даара млагәыр
дук акәын, ҟәаҟәала уаҩы изго иҟамызт.
– Уара ара уҟаз, сара сцаны уардынк ԥшааны иаазгап, – иҳәан, аҷкәын
амлагәыр днадыртәаланы, аб дцеит.
Аԥсыӡ ҿарҳасуа аԥсра ианалага, аҷкәын ирыцҳаишьан, аҿы
ҩараҳацыԥхьаӡа инап хәыҷқәа ааргәаҩаны рызна аӡы лаҿаҭәо дшаҿыз,
аԥсыӡ аԥсы ҭалеит; аԥсы анҭала, инабылгьан, аӡы аҽналажьны иналаҩры
ицеит.
Аб цәуардынк џьоукы дрыҳәаны ирымхны, амлагәыр ахьикыз даннеи,
аԥсыӡ былгьо иалалахьан.
– Изакәызеи, иҟалазеи, ишԥаца ҳаԥсыӡ? – ҳәа аб дҵааит.
– Иԥсуа ианалага, ирыцҳасшьан, аҿы ҩараҳацыԥхьаӡа напыла аӡы
аҿасҭәо, аԥсы ҭалан ицеит, – иҳәеит аԥа.
– Ааит, иҟауҵазеи, ҳзааӡара ҳауит ҳәа сгәырӷьаҵәа сыҟан, рацәа
ҳаушьит, – иҳәан, аб дгәаан, ахәыҷы дааисуа диԥҟеит.
Аб ахәыҷы даниԥҟа, уигьы дгәаан, – усгьы ҳаузааӡом, сара шьҭа
аҩныҟа суццаӡом, схы ахьынахо сцоит, – иҳәан, иаб дынидҟьан
ддәықәлеит.
Аб имхацәгьахан, дсыргьажьуеит ҳәа дишьҭалеит, аха аҷкәын дыҩны
дицәцеит.
Аҷкәын иҿынеихан, уаха ара дыҟа, уаҵәуха уа дыҟа, даҽазны
даҽаџьара дыҟа, ана џьара уск иуа, ара џьара дҳәаны акы ааиго дшыҟаз,
аҷкәын изҳаит, дуаҩхеит.
Ус аҷкәын дышнеиуаз акәымкәа, ҽнак ӡы дук ацҳа ашьапаҿы аӡәы
дтәаны, ҳаҷҷа ԥыҭки ҵәаҷҷа ԥыҭки шиҭиуаз дынидгылеит.
– Уабацуа, дад? – иҳәан , ани ацҳа ашьапаҿы итәаз аҷкәын диазҵааит.
– Сабацахуа, схы ахьынахо сцоит, иахьа ара сыҟоуп, уаҵәы уа
сыҟоуп, абас сдәықәуп, – иҳәеит аҷкәын.
– Ус акәзар, абра сара сҿы уаангыл, ҳаицыҟазаап, – иҳәеит
ахәҳахәҭҩы.
– Ара сара иҟасҵозеи, уара ухәҳахәҭуеит, иуҭиуа умоуп, сара исҭиуа
ыҟам, мамоу, саангылом, сцоит, – иҳәеит аҷкәын, аха ани ахәҳахәҭҩы
аҷкәын дидҳәаҵаланы дикын, дникылеит.
Ахәҳахәҭҩи аҷкәыни еицәажәо ишеидтәалаз ианԥшы, ауаа рацәаҩны
агәгәаҳәа џьара ишцоз рбеит.
– Шәабацо? – ҳәа урҭ ианразҵаа, ицоз ауаа аӡәы даарылҵын ус
иҳәеит:
– Ҳабацо жәымбои, ана ааигәа аҳ беиак дыҟоуп, уи ԥҳа заҵәык
димоуп, иара уигьы дҿаҳауп, аха дынцәахшамзар уздыррым, ссирӡак
лоуп. Аҳ убри иԥҳа лмацәаз кнеиҳаит, уи амацәаз даихсны икыдыршәаны
икашәаанӡа дамҵасны изкуа, амал ҵҩа змам, ақьаранџьцәа рацәаҩны
илыцҵаны дииҭоит рҳәеит, убрахь ҳцоит ҳаргьы.
– Сшәыццар ҟалозар, саргьы сшәыццоит, азин сышәҭ, – иҳәеит
ахәҳахәҭҩы.
– Изыҟамлозеи, уаала, – рҳәеит инеиуаз.
– Сара саанӡа абарҭ ҭила, иҳәан, ахәҳахәҭҩы ииҭиуаз аҷкәын иниҭаны,
ииҭихьаз мааҭки бжакигьы ниҭан, иара аҳ иахь ицоз дрыццеит.
Уа иахьнеиз, ахәҳахәҭҩы аҳ иԥҳа лмацәаз икнаҳаз даихсын
икыдыршәаны, уи кашәаанӡа даҵаххны икит.
“Ура!” рҳәан, ахәҳахәҭҩы дышьҭырхит, аҳ иԥҳа дирҭеит. Аҳ чара иуит;
ачара ашьҭахь афаитонқәа рызна ахьы, араӡны ҟаҵаны, ақьаранџьцәа
рацәаҩны ицҵаны, аҳ иԥҳаи имаҳәи ахьтәы фаитон иақәыртәаны рымҩа
иқәиҵеит.
Арҭ рҿаархан, ани аҷкәын дахьтәаз ацҳа ашьапаҿы иааит.
– Иҟауҵахьоузеи? – ҳәа ахәҳахәҭҩы аҷкәын дизҵааит.
– Иҟасҵахьоузеи умбои, мааҭки бжаки рыхә сҭихьеит, – иҳәеит
аҷкәын.
– Ус анакәха, уаргьы саргьы иҳауз ҳзеиԥшны иаҳшап, – иҳәеит
ахәҳахәҭҩы.
– Сара исзалоузеи, аҵәагьы, аԥарагьы, уахьцаз иааугазгьы зтәу уара
уоуп, сара абжа шԥазго, – иҳәан, мап икит аҷкәын. Аха ахәҳахәҭҩы
ианимуӡа, аҷкәын дазыразхан, аԥҳәызба лыда зегьы ршеит. Аԥҳәызба
лҿы ианааи, – абригьы деиҟараны даҳшароуп, – иҳәеит ахәҳахәҭҩы.
Аҷкәын ари уамашәа ибан, – аԥҳәызба дышԥаҳшо, шашьас
илымоузеи, уара дааугеит, уара дутәуп, уара думаз, – иҳәеит, аха
ахәҳахәҭҩы имуӡеит.
– Усҭ, икы, – иҳәан, ахәҳахәҭҩы аԥҳәызба лызшьапык аҷкәын
инеииркит, егьи лшьапы иара иааникылан, аԥҳәызба алада лхы рханы
дааныркылеит.
Аԥҳәызба анҭ ирҳәозгьы лаҳауеит, иҟарҵогьы лбоит, аха арахь
дызцәажәом, дҿаҳауп акәымзар, дшәаны дыҟоуп, дыршьуеит лбоит.
Ахәҳахәҭҩы аҳәа иҟәнын. Аԥҳәызба деиҩысшоит ҳәа иаҳәа ҭԥааны
аҿанылаирха, аԥҳәызба дшәаны даныҩеиха, быжь-хык зхагылаз маҭык
Ҩылҿҟьан, аҿынанахеит. Аԥҳәызба “ыы, сашьцәа!” лҳәан, ахәҳахәҭҩи
аҷкәыни даарыкәшаны илкит. Ахәҳахәҭҩы амаҭ днахьӡан, ахқәа зегьы
аахиссеит иаҳәала.
Уи нахыс аԥҳәызбагьы ацәажәара далагеит.
Урҭқәа рышьҭахь ахәҳахәҭҩы ус иҳәеит: – Абас ҟасҵар, аԥҳәызба
дызцәажәоз здыруан; уи азоуп саҳәа ҭыхны слысуашәа зыҟасҵа. Абри
аԥҳәызбагьы уара думаз, уара дутәуп, амал иаҳшаз сара сыхәҭаҳәа
иҟоугьы уара иутәуп, – уара иумаз. Сара уара узы иҟасымҵара иҟоузеи.
Сара суаҩӡам, сыԥсыӡуп, – сымлагәыруп, зны уаби уареи ишәкыз соуп.
Усҟан сыԥсуан, уара аӡы сҿоуҭәо сеиқәурхеит. Убри абзиара исзууз
ацынхәра зундаз ҳәа зны суаҩхо, сыхәҳахәҭҩушәа ҟаҵо, зны сыԥсыӡхо
аԥсабара сықәын. Уажәы анцәа уансықәиршәа, иузызмура иҟоузеи. Сара
сыԥсыӡуп, – аниҳәа, ишиҳәаз аиԥш дыԥсыӡхан, аӡы еиҩырҽҽа дналапҟа
дцеит.
Урҭқәа рышьҭахь аҷкәын иԥҳәыс, имал, имаҵуцәа иманы дгәырӷьаҵәа
аҩныҟа дцеит. Уи нахыс ирыбаргузеи, аҭаацәа зегьы қьафурала инхон.
Абри азоуп абзиара уны аӡы иоуҭар иагом, иӡуам зырҳәо.
Аиага Гәырҩаҟ ҳәа хаҵа бзиак дыҟан. Уи даара дшәарыцаҩ бзиан,
дныҟәаҩын, ҳәызбеи кәаци еиқәихӡомызт, шәарах жьыла аҭаацәа ирчон.
Зны Аиага Гәырҩаҟ дшәарацо ахра даҿаланы дышнеиуаз, рҩаш
бааԥсык аҿы шьҭыбжьы цәгьак иаҳаит, уи аиԥш шьҭыбжьы цәгьа, Аиага
абриаҟара шьхеи геи дныҟәахьан, аха имаҳацызт. Ихы нхырҳәҳәаны
дыԥшызар, гәылшьап мшәык акын, иҟыжуеит, ашьҭыбжь цәгьа иаҳауазгьы
уи акәын.
– Ных, абриаҟара ныҟәызгахьеит, абри снавсны сцар, сахьнеиуа
ирасҳәозеи, иҟасҵо егьыҟам. Агәылшьап сацәшәаны сцар ԥсроуп,
саихсроуп, – иҳәан, длатәан ахысра далагеит.
Агәылшьап жәеиза хы анақәиршәа, иалсит, уаанӡа иаунамышьҭуаз
амышә иакыз лкажьны, инаԥшы-ааԥшын Гәырҩаҟ дахьыҟаз аагәаҭаны, иара
иахь иқрамҽан идәықәлеит.
Гәырҩаҟ хәшә загаки хы заҵәыки рҿы дааины дыҟан. Ихәшә загеи шәкы
иаԥсоу ихы заҵәи Гәырҩаҟ ишәақь инҭаҵаны, – иааигәахар еиҳа иахьԥсырҭоу
иагәыдсҵап, усгьы сыԥсуеит, – иҳәан, иҽырхианы дыԥшны дыштәаз, амш
ԥҭацк џьара ихымкәа икеи-кеиуа еилганы иҟаз, иаразнак еимаҩ-еимаҵәан,
аԥҭа еиқәаҵәақәа аахылеит. Нас аҟәақҳәа идыдын, аҵыр-ҵырҳәа
имацәысын, аҵықьҳәа ихысит. Агәылшьап адыд-мацәыс аахан иашьит,
иаблит.
Ари зегьы али-ԥси рыбжьара иҟалеит.
Гәырҩаҟ дгәаҟха дыҟамзи, агәылшьап адыд иашьшәа аниба, “уҳ
гәышьа!” иҳәан, ишәақь иааигәара игылаз аҵла инадиргылан, ихгьы уа
инадиҵеит.
Уи аамҭазы, “Гәырҩаҟ удырҩатәгьы еиӷьхааит” ҳәа аӡәы ибжьы аагеит,
аха иара изҳәо дибаӡом.
– Сдырҩатә еиӷьханы сара исылша егьыҟам, аха уара изҳәо уарбану?
– ҳәа ибжьы наиргеит Гәырҩаҟ.
– Сара изҳәо Ажәеиԥшьаа Дариан соуп, агәылшьап ашьраҿы суцхрааит,
аха уара ухымҭақәа жәеиза алоуп, аригьы удыруазааит. Уажәраанӡа
ашәарацараҿы ус ԥҟараны иҟан: ашәарах ашәарацацәа зышьҭоу иагьаҩы
рхымҭа аахахьазаргьы, аҵыхәтәаны илеиқәзыжьыз иакәын ашәарах зтәыз,
аха иахьа нахыс ашәарах ыҵҟьаны аҿанынанаха, раԥхьа зхы ақәшәо, уи
иазышьҭамкыргьы, уи итәызааит, еиқәзыжьыз иакәымкәа, уажәраанӡа
ишаԥыз аиԥш. Иахьа агәылшьап еиқәзыжьыз сара соуп, аха раԥхьа жәеиза
хы алазҵаз уара уоуп, убри аҟнытә ашәарахгьы зтәу уара уоуп,
удырҩатәгьы еиӷьхааит, – иҳәеит Ажәеиԥшьаа.
Убри инаркны, ашәарах еиқәзыжьыз иакәымкәа, раԥхьа зхы ақәшәаз
итәны ԥҟарас иаанхеит, иахьагьы ус иҟоуп.
Лабашьиа Баҭиа ҳәа уаҩ рыцҳак дыҟан. Уи қәацә ажәӡак, ихы ларҟәны
дыҩнало иман, ԥсы зхоу рахьтә хы-кәтызаҵәык изанын.
Баҭиа икәытқәа есымша иҵон. Шьыжьы кәтаӷьк ифон, шьыбжьон
даҽак ифон, уаҳа иифо егьимамызт уи.
Ус дшыҟаз, ҽнак бгахәыҷык ааин, икәытқәа руак агеит.
Баҭиа рыцҳа иҟаиҵагәышьахуаз, икәытқәа инхаз ирҵоз аҩ-кәтаӷьк
еиҟәырҷҷаны, есымша иҽалаибалон.
Баҭиа икәты згаз абгахәыҷы ԥыҭрак ашьҭахь иаахын, даҽа кәтык
агахт. Баҭиа рыцҳа кәтаӷьк дахаанхеит. Ус дшыҟаз, ԥыҭрак ашьҭахь
абгахәыҷы аахын, иаанхаз Баҭиа икәтызаҵәгьы агеит.
Баҭиа иаахәылеикит, шьҭа дышҩаԥо дыԥсуеит ауп, игәыӷырҭа
икәытқәа зегьы абгахәыҷы иагеит.
Адырҩаҽны, дырҩегьых абгахәыҷы ааин, Баҭиа иқәацәажә амца
ацраҵаны ибылны, “арахь уаала”, аҳәан даманы идәықәлеит. Ишнеиуаз,
ӡы дук иныҽԥынгылеит. Абгахәыҷы Баҭиа аӡаҿы дааннажьын, “уара абра
уҟаз, сара субаанӡа џьаргьы умцан” аҳәан, абгахәыҷы дәықәлеит.
Убрирахь аҳ дук дынхон, уи аҳ ԥҳа бзиак диман. Абгахәыҷы
аҿынанахан, иҳаш-ҳашуа абыз ҭҳәаны ишыҩуаз, аԥсы ахәлаханы
иааԥсоушәа ҟаҵаны, абни аҳ ду игәара инҭалеит.
Агәара ишынҭалаз аиԥш, “уажәыгьы ара шәыҟоума, иҟалаз
шәмаҳаӡеи, шәхы зыжәымгозеи?” аҳәан, абгахәыҷы ҳәҳәеит.
– Иҟалазеи, ҳабацо? – ҳәа аҳ дҵааит.
– Иҟалазеи закәызеи, Лабашьиа Баҭиа ҳәа уамак, хырзаманк, ҵҩа
змам ар иманы дааин, абна аӡы ду даарны дтәоуп, дқәыларазы даауеит,
уқәихуеит, хәарҭа змоу иакәӡам, – аҳәеит абгахәыҷы.
– Ииҭахузеи уи, ииҭахузеи? Ииҭаху аадырыр, иҳамоу акы акәзар
иаҳамҭари, ҳзықәихрызеи! – иҳәеит аҳ.
– Ииҭаху умбои, аҳ ԥҳа бзиак думоуп ҳәа иаҳан, убри уԥҳа диҭахуп,
уԥҳа диуҭар, уеиқәирхар ҟалоит, момузар уқәӡааит ауп, – аҳәеит
абгахәыҷы.
– Сыԥҳа дышԥаисымҭо ҳара ҳаиқәхозар, уцаны уиацәажәа, ир
иргьажьааит, сыԥҳа дисҭоит, – иҳәеит аҳ.
Абгахәыҷы аҿынанахан, ицаны Баҭиа иацәажәазшәа ҟаҵаны иааит.
Аҳ абгахәыҷы аауашәа аниба, – иҟоузеи, иаҳзааугазеи? – иҳәан,
дыҩны абгахәхыҷы днаԥыххылеит.
– Иҟоузеи умбои, сиҳәо, сичо цәгьала дазаазгеит. Ибзиоуп нас, иԥҳа
дсиҭозар, дансиҭалакь ашьҭахь сыр сыргьежьуеит, уаанӡа ара итәазааит
иҳәеит Баҭиа, – аҳәеит абгахәыҷы.
– Уи анакәха, уцаны даага, акы еиԥшымкәа суҳәоит, – иҳәеит аҳ.
– Дызлаазгозеи, абра аӡ ду дырразын данынҭала, аӡы иҽы
аашьҭнахын, аӡы иашьит, акәадыр шақәыз аӡы иагеит. Иара аӡы
иҽалажьны уаҳа уаҩ дизбзиамхакәа, деиқәыбааӡа, имаҭәақәа аӡы
иланагоз аԥашәқәа иркәкәын, ииулакь аӡы далҵын, аҟәара дықәтәоуп,
арахь дааиуа дыҟам. Ҽы бзиак кәадыр бзиак лақәҵаны, изынтә цәҩыча
ааикәырҳәны, иаарласны исышәҭар, сцаны даазгап, – аҳәеит абгахәыҷы.
Баҭиа рыцҳа дхьыжә-кәыжә дыҟоуп, аҳ иҿы дноуго дыҟоума,
абгахәыҷы гызмал иамхәыцша убахьоу акәымзар.
Аҳ иаразнак имаҵуцәа даарыԥхьан, – шәнеины сыҽқәа иреиӷьу акы
скәадырқәа иреиӷьу нақәҵаны, саԥсуа маҭәақәа иреиӷьу еиқәырҽы иашәҭ,
исхашҭыз, аҟамчы шәхашәмыршҭын, – ҳәа инрыдиҵеит.
Аҳ ианиҳәа, иҟамлоз закәызеи, урҭ зегьы ааиқәыршәаны, инаганы
абгахәыҷы иарҭеит.
Абгахәыҷы урҭ аманы ицан, Баҭиа деилаҳәа-деилаца даманы аҳҭны
иааит.
Аҳ Баҭиа даауашәа аниба, иаҳҭырԥар, иара рҽеиқәшьрыԥхаа игылеит,
адгьыл аҟынӡа иеихырхәаны аԥсшәа иарҳәеит, аҩныҟа днаганы ахчы
дықәдыртәеит.
Аҳ ауаа рылаҵаны иуаажәлар еизигеит, чара иуит, иԥҳа Лабашьиа
Баҭиа дииҭеит.
Акыр анаабжьыс ашьҭахь, абгахәыҷы аҳ иҿы инеин, ус ианаҳәеит:
– Баҭиа аҩны даныҟазгьы тәара зқәыз уаҩӡам, дшәарыцалон, даара
дшәарыцаҩ ӷәӷәоуп (усҟан Баҭиа ашәарацара захьӡу издырӡуам)
шәарацара дцар иҭахуп, уара дуцәыԥхашьоит акәымзар, – ҳәа.
– Унан, амарџьа, саргьы исҭахыз ус хаҵарак ҟаиҵар акәымзи, дцааит
шәарацара, – иҳәан азин ҟаиҵеит.
Уи ашьҭахь абгахәыҷы Баҭиа иҿы инеин, –унеи Баҭиа, шәарацара
ҳцоит, – аҳәан, ддәықәнагалеит, иандәықәлоз, – ҳара ҳгьежьаанӡа
агәашә аартны иҟазааит, – ҳәа аԥшәмацәа иранаҳәеит.
Агәашә ианынҭыҵ, – сара саанӡа уара уҽӡаны абра агәашә
уавагыланы уҟаз, сара ашәарах сыманы санааилакь, уара ашәарах
аауцазшәа, иԥхаҵа урышьҭаланы агәара уҭал, – аҳәеит абгахәыҷы.
Абгахәыҷы Баҭиа уа агәашә аҿы дааныжьны аҿынанахан, шәарах
хкыс иҟоу зегьы жьаны, дәы дук аҿы икылнагеит. Нас илрацәажәан, –
шәаала сара шәсышьҭаланы, наабеҭ шәақәсыршәоит, – аҳәан,
ашәарахқәа раԥхьа илагылан, иаманы ишнеиуаз, аҳ игәашә инҭалеит.
Уи аамҭазы Баҭиа, абгахәыҷы ишианаҳәаз ала, даацәырҟьан, ашәарах
ԥхаҵа иара иааицазшәа, агәара иҩҭацалан, агәашә ҩкыдыжьланы
иаиркит.
Аҳ абаатә гәара икәыршан, ашәарах ҭыҵны ицап ҳәа уҟазу, знык
агәара ианҭала, иабацахоз, уа иаанхеит.
Ари аҳ уамашәа ибеит, иџьеишьеит, дшанханы акыраамҭа ашәарах
дрыхәаԥшуа дгылан.
Амаҵуцәа есымша шәарахк кны иршьуан, идырмазеиуан, аҳгьы
уаагьы шәарах жьыла ичон, абгахәыҷы уа ирылан.
Ус ишыҟаз акәымкәа, ҽнак абгахәыҷы неихын, аҳ ус ианаҳәеит: – Аҳ
ухаҵкы, умаҳә дуцәыԥхашьоит акәымзар, иҩныҟа дцар иҭахын, уагьы
икаижьуа иҟам, амал ду имоуп, иԥхасҭахоит, аҩнҟа ацара азин иҭ, –
ҳәа.
– Ибзиоуп, сазыразуп, дцааит аҩныҟа, – иҳәеит аҳ.
Аҳ даалаган имаҳә диеигәырӷьаны чара ду иухт, имаҳә ддәықәло
даналага, амал рацәаны ииҭеит, диқәныҳәа-диқәныԥхьа,
дымҩаԥызгашаз ауаа бзиақәа ицҵаны, дгәыдкыла-хыдкыла амҩа
дықәиҵеит.
Амҩа ианықәла, абгахәыҷы Баҭиа ус ианаҳәеит:
– Сара заа аԥхьаҟа сцоит, шәара шәышнеиуа гәашә ааҭыҵк аҿы
сгыланы иахьубо, убри агәашә аҿы, уара уҩны акәушәа, уҩны унеизшәа
“бзиала шәаабеит” ҳәа убри агәара уҭал, – ҳәа.
Абригьы аҳәеит, амҩагьы иқәлеит. Ишнеиуаз акәымкәа, быжьҩык
адауцәа аишьцәа еихбааланы инхоз рынхарҭа инадгылеит. Абыз ҭҳәа,
иҳаш-ҳашуа, игәаҟха иаауашәа, абгахәыҷы адауцәа ргәара инҭаххын,
ус ааҿнаҭит:
– Уаа шәанаџьалбеит, уажәыгьы ара шәыҟоума?! Лабашьиа Баҭиа
ар иманы даауеит, дшәықәланы шәынирҵәаразы, шәықәҵ, шәықәҵ шәхы
шәызгозар ижәга! – ҳәа.
– Баҭиа ҳахьимбо ҳабацари? – анырҳәа, – шәабацари шәымбои,
быжьба-быжьба еидара аҭырас ҩа ааганы, џьара илеиқәыжьны, нас убра
шәхәыҵаланы шәҽышәҵәах, ҭырасыжәк еимарттуа далагарым, ус ихы
ишԥаҭәеишьара, иара деимҵәаҩуп, иибо игоит, дымҩасуеит, акыр
шәеиқәнархозар, убри шәеиқәнархоит, – аҳәеит.
Адауцәа цан, абгахәыҷы ишаҳәаз аиԥш, быжьба-быжьба еидара
аҭырас ҩа ааганы, џьарак илеилажьны, иҩагәылалан рҽырҵәахит. Урҭ
аҭырас иагәылаланы ианиа, ашырҳәа ицәеит. Урҭ аныцәалакь, адунеи
амца акыргьы, бжьаха-бжьымш иааԥшӡомызт. Абгахәыҷы неин, аҭырас
иаакәыршаны амца ҩацранаҵан, адауцәа ҩеимгәабыл ицеит. Нас
абгахәыҷы адауцәа ргәашә инҭыҵын иаагылеит.
Лабашьиа Баҭиа дшааиуаз, абгахәыҷы ахьгылаз агәашә дынҭалеит,
“уаа бзиала шәаабеит, асасцәа!” ҳәа иԥҳәыс, иҩызцәа агәгәаҳәа ицны.
Раԥхьа иара дылҽыжәҵит, нас егьырҭгьы.
Уи акәхеит. Адауцәа рынхара, рмал, рырахә зегьы Баҭиа
иааизынхеит.
Баҭиа исасцәа ахьԥшра рыздыруам, аҳ имаҳә деихбааны дышбанхо
ҳәа уамашәа ирбон.
Баҭиа исасцәа чара, жәра рзиуит, пату рықәҵаны, ианраамҭаз
рыҩныҟа ишьҭит.
Арҭқәа рышьҭахь, абгахәыҷы Баҭиа иазҵааит: – Уара, Баҭиа, сара
абриаҟара бзиа узызуит, уи ацынхәрас сара исзууазеи? – ҳәа.
– Иузызураны иуҭахузеи? – ҳәа дҵааит Баҭиа.
– Есымша жәкы-жәкы сыҭала, ариаҟара адауцәа рыжәқәа иҟоу зегь
уара инухп ҳәа уҟоу, – аҳәеит абгахәыҷы.
– Ибзиоуп, уара иуҭаху аказы мап скуам, – иҳәеит Баҭиа.
Абгахәыҷы уи ашьҭахь, абнахь ицеит, изышьцылаз акәымзи, аха
есымша иааны жәкы агон, аԥацәеи иареи уи ажә ааимцкласны ирфон.
Баҭиа иԥҳәыс абгахәыҷы иҟанаҵоз ламхацәгьахеит, рыжәқәа нҵәо
иалагеит. Адауцәа рмаҵуарқәа ыҟан, аха иҿаҳәан, рлеишәа цәгьан
аҟнытә. Ҽнак, абгахәыҷы ажә згоит ҳәа агәара ианааҭала, Баҭиа иԥҳәыс
амаҵуарқәа аушьҭны инажәылҵан, еимыжәжәа иқәырҵеит, уи ала ларгьы
лшьа луит.
Иҟан хҩык аишьцәа. Реиҳабӡа аԥҳәыс дааигахьан. Абарҭ ахҩык
аишьцәа есқьынгьы ираӷан хҩык аишьцәа адауцәа. Арҭ хҩык аишьцәа
нхон аӡ нырцә. Егьырҭ нхон аарцәҟа. Арҭ есымша еибашьуан.
Ишеибашьуаз хҩык аишьцәа аҵахеит. Хҩык аишьцәа адауцәа ириааит.
Аарцәҟа инхоз хҩеишьцәа реиҳабы иԥҳәыс лыбаҩ лтәымкәа дыҟан.
Уи хшара длоуит. Есымша изҳауан ииз ахәыҷы. Иҩызцәа аӡаԥшаҳәа
иахьаваз ихәмаруан иаргьы убрахь дцон. Иҩызцәа рҿы аӡәы
диҵахауамызт. Уи ихыц хәампалла аӡәгьы диҵахауамызт. Убырҭ
ахьыхәмаруаз ӡырҩашк неиуан, абри ақыҭаҿы инхоз абри аӡырҩаш зегьы
иргон.
Абри аӡырҩаш лгарц ԥҳәыск аԥҳал лыман дшааиуаз, аҷкәын ихыци
ихәампали иршәын лыԥҳал ԥиҽит. Ари аԥҳәыс лгәахы еибакит.
Дшәиргьы, дзымшәиит. Убри азыҳәан ауп дзымшәиз: уи иан ԥа заҵәык
иакәын илымаз, убри аҟнытә ус лҳәеит:
– Уара ари аҟара улшозар, уцаны уаб иашьцәеи иареи ахьҭахаз
адауцәа рҿы уеибашьырауазеи!
Ари аҩыза ажәа ахәыҷы ианиаҳа, сара аб дсымазаару иҳәан дыҩын
аҩны днеит. Аҩны даннеи, абыржәыҵәҟьа абысҭа ҟьата сзыбуроуп, сан
ҳәа леиҳәеит иан. Иан дыццакын ирласны абысҭа ҟьата луит.
Ишанылҵоз лнапы лышьҭагәа икын, абысҭа илалеигәеит. Иан арҵәаа
ҳәа дыҳәҳәеит.
– Иҟауҵозеи, нан? – лҳәеит.
– Боусышьҭуам, аб дсымоу, дсымаму саҳә абыржәыҵәҟьа, мамзар
абра быԥсы ҭысхуеит, – ҳәа леиҳәеит.
Ан даншәа илҳәеит.
– Уара, нан, абгьы думан, аб иашьцәагьы уман, аха убырҭ адауцәа
ираӷан есқьынгьы аҟнытә, иршьит.
Ари заҳаз са соума иҳәан даақәгьыжьит. Ауахьад днарылаԥшын,
сара исыхәаша ҽык абра исыдгылааит иҳәеит. Ус данынаԥш, аҽы ччиак
ааины иааидгылт. Аӷәра нахаиҵан дҩақәтәан, иҟамчы иҟьеит. Иҟамчы
аниҟьаҵәҟьа, ари рашьхан иԥрит.
Дыцо, дыцо дышнеиуаз, џьара ҩымҩак ахеихагылаз днеит.
Данынаԥшы, дибеит аӡәы, ихьыӡгьы иаҳахьан. Дхәыцуа, дхәыцуа, нас
ихьӡгьы иҳәеит ауаҩы Бжаҩа-Бжаӡа ҳәа. Дыҩын днеиԥылан, мшыбзиа
ҳәа наиеиҳәеит. Аҭак ҳәа акагьы имаҳаӡеит, усгьы наиеиҳәеит:
– Уара, аҷкәын, усыдызцалазеи? – ҳәа. – Уара сара ҩызара сзуурцы
угәы иҭоума?
– Сара уара уахьцалакгьы суҩызоуп.
– Ус акәзаргьы, сара иахьысҳәо уаала.
– Ибзиоуп, – ҳәа иеиҳәеит. – Уара уахьцо соуҳәароуп, – ҳәа.
– Сара сцоит еибашьра. Сашьцәа адауцәа иршьит, ашьоура сцоит.
Аха ишьҭа уара уахьцо соуҳәароуп, – ҳәа иеиҳәеит.
– Ус акәзаргьы, сара сахьцо уасҳәоит, сара сцоит адауцәа рабашьра,
саби саб иашьцәеи зшьыз адауцәа рахь.
Ас аниҳәа, ибзиоуп. Ишьҭа уареи сареи ҳаиҩызцәазааит иҳәеит. Ауаҩ
Бжаҩа-Бжаӡа имҩахь аҩыџьагьы иқәланы ицеит. Ишнеиуаз, адауцәа
рыҩны инеины, ирҳәны, даргьы шьны, руахьад, рырахә зегьы ирыманы
ихынҳәны иахьааиԥылаз иааит. Уа ианааи, аҷкәын ус иҳәеит:
– Ишьҭа сара сымҩахь сцап, – иҳәеит.
Ауаҩы Бжаҩа-Бжаӡагьы ари диццеит. Еицны ишнеиуаз, адауцәа инхоз
нырцә инарыдгылт. Ари аҷкәын ихьӡын Кәычықә ҳәа. Аҷкәын адауцәа
рырахә иманы хаха хымш амҩа дықәын ацҳа ирицарц. Ацҳа ирицан
агәҭаны инеиуан, ауахьад ирылаз ақьақәа ацҳа иқәымлакәа ацҳа ашьапы
аҿы иаангыланы, икьыркьырын, иалшоз амч ала иҩны адауцәа адырра
рнаҭеит рырахә шырырцаз ала.
Ақьақәа нцаҵәҟьа, адауцәа рахьынтәи аиҳабы  ацҳа ашьапы
даадгылт. Аҩыџьагьы аиҿахысра иалагеит. Усҟан Ажьӷьыг-иԥа Кәычықә
иҩыза ауаҩ Бжаҩа-Бжаӡа ҽык ацәа ахыхны иман, аҳаҭа еиԥш иҟаҵаны.
Ари адауы дхысуан, аха иҽы ацҳа ашьапы иқәымлеит. Игәамҵ-хамҵуа,
аҵыхәа афыр-фырҳәа иҟьо иадгылан. Адауы ус иҳәеит:
– Уара, сҽы, узымцозеи? Ҳара ҳзыцәшәоз Ажьӷьыг-иԥа Кәычықә
иакәын. Иара макьана дымиц, дихьазаргьы, дымшәыц, дышәхьазаргьы,
ара даазгоиз?
Усҟан Кәычықә ус ҿааиҭит:
– Ажьӷьыг-иԥа Кәычықә дагьиит, дагьшәит, дагьааит, еҳе, ара сыҟоуп,
уааи, ириааиуа даабап, – иҳәан, ацҳа агәҭан иааибакын, иеиқәԥеит.
Ишықәԥоз, адауы хәдацәаҟынӡа даныҵала, Ажьӷьыг-иԥа Кәычықә
маҟҿаҳәара дыҵалеит. Иаҳәа ааҭиԥаан, ашыршыр ҳәа иҟьо ихы ахсара
далагеит. Ари адауы мышьҭацәгьа шә-хык ихагылан. Ари инапҟьара
ицәынҵәо, илымшо ахәшԥырӷы ҳәа дыҳәҳәеит. Ахәшԥырӷы анизааига,
адауы ихы инақәиԥсан, уаҟа дааилгеит. Нас аҳаҭа ааиган ишьа илаз
зегьы ирҩан, ибаҩи ижьи наҟ иршәит. Ус дшыԥшыз агәыбжьанытә
дшааиуаз ибеит. Арашь дақәтәан дшаауаз ибеит. Ианиба, ацҳа ашьапы
даадгылт. Ацҳа ашьапы данаадгыла, иҽы мцеит…
Қыҭак аҿы дынхон хаҵа бзиак. Митәшәа иԥшӡаз ԥҳак диман. Абри
иԥҳа даныҩеидас, лҭәымҭа данынҭагыла, ҿаҭахьа лықәылҵеит хаҵа
сшымцара ҳәа. Лаби лани ирҳәахуаз, рыԥҳа ас анылҳәа, иақәшаҳаҭхеит,
уаҳа ақәҿымҭкәа иааиуан ус.
Аамҭа цон. Ишыҟалах аллаҳ идырп, абри ауаҩ иԥҳа лцәа лтәымкәа
дҟалеит. Аҭахцәа уамашәа ирбеит, аха ақәҿырымҭит. Ус иԥшын
иҟаларызеи ҳәа. Аӡӷаб лаамҭа анааи, ахаҵарԥыс длоуит. Илоуз аҷкәын
мшы зҳа, ҵхы зҳа изҳауан. Ԥшреи сахьалеи, гәамчлеи, шьамхылеи иара
иаԥызгоз уаҩ дҟамлеит. Дхаҵа ӷәӷәаны, акы дацәымшәо, иуаажәлар
рзы дхәарҭаны даақәгылт. Исхашҭыз, Ҭарашь ихьӡырҵеит.
Ари ақыҭаҿы дауажәк дынхон. Адауажә ажәлар аӡы риҭомызт,
иргәаҟуан, аӡазы инеиуаз икны ифон. Аӡырҩаш рқыҭа иалсны ицон, убри
ҳәынҷаны иман. Ажәлар абас ирыцҳахәха, аӡыша иԥсуа ишыҟаз ауп
Ҭарашь дхәарҭа дуны дшаақәгылаз. Иуаажәлар зҭагылаз арыцҳара
анеиликаа, адауы дҭаирхарц иӡбеит. Иҽеибыҭаны ддәықәлеит дахьцоз
наҳәаны. Издыруада сҭахар, аброуп сахьҭахо, аброуп сахьышәыԥшаауа
ҳәа наҳәаны амҩа дықәлеит. Дцо, дцо, дышнеиуаз, амҩан иқәхәлан,
ҵлак амҵан днықәиан дыцәеит. Аҵла амҵан дшыцәаз ԥхыӡырла убас
ибеит: адауы ибааш аҿы ҳәагәыжьла дԥахны дҭаҿаҳәоуп ӡӷаб ссирк.
Лыԥшра, лсахьа, лычаԥашьа – зегь рыла ак узлывбо дыҟам. Абри аӡӷаб
Ҭарашь иахь лнапқәа рыхханы ацхыраара даҳәоит. Иара абааш ԥыххаа
дыҩналахоит, лара дыԥиртлоит. Бзиа дибахоит. Рызхара изеибамбо
ишгылаз, адауы ихәаабжь гоит. Адауы ихәаабжь аниаҳа, аҭҳарцәҳәа
ацәа даалҵит, иибаз аԥхыӡ агәра изымго, изакәу изеилымкаакәа,
агәынамӡара шимаз амҩа дықәлеит.
Ари дышнеиуаз акәымкәа, данԥшы, аӡәы ихыци ихәампали
еиқәыршәаны дкылыԥшуа, акы иақәкны дышгылаз, дибеит. Днаидгылан,
“уа Ажәеиԥшьаа уирҭхаџьааит, узеихсуа закәузеи?” ҳәа диазҵааит.
– Абанҭ абна иеихәмаруа амшәҳәарақәа роуп, – иҳәеит.
– Ирымоукәузеи, изыхурҟьозеи, урҭгьы ҳара ҳаиԥш аԥсҭазаара
рҭахуп. Иушьыр ҟалом, – иҳәан иимыршьит.
Имҩа дықәланы иҿынеихеит еиҭа. Ари амшәҳәарақәа ран
ианеилнакаа, Ҭарашь ихьӡан, дааннакылан, уаҩԥсцәажәарала
иацәажәеит.
– Иҭабуп, Ҭарашь, абзиара сзыҟауҵеит, сԥацәа сзеиқәурхеит, ҳалалк,
гәыразк уакәымкәа уҟам. Саргьы абзиара узызурц сҭахуп. Уара узызцо
аус сара издыруеит, амҩа сара уқәсҵоит. Уара уахьцо адауы иҿы уара
уеиԥш аӡәырҩы ахацәа нанагахьеит, аха акгьы рылымшакәа иҭахеит.
Сара ишуасҳәуа еиԥш уныҟәар, хымԥада, адауы уииааиуеит. Ушнеиуа
усгьы адауы ихан умбар ҳәа ушәоу. Абаагәара акәыршоуп, аихатә
гәашәқәа ҿоуп. Убарҭ аихатә гәашәқәа ахьҿоу ушиашоу уаннеиуа
уармарахь ала унаԥшыр, иумбарц залшом хаҳәы еиқәаҵәак, егьырҭ
иреиԥшымкәа. Убри ахаҳә еиқәаҵәа аҿоуп адауы иԥсы ахьыҟоу,
иахьыҵәаху. Уаҳа уаҩы издыруам адауы ида уи ус шакәу. Ахаҳә еиқәаҵәа
уаҳәала уасны иҭаԥыуххаар, адаугьы иҵыхәтәа уи акәхоит.
Адауы данушьлак, адауцәа ҿарацәа имаҵ зуқәоз угәыдлоит. Убри
азыҳәа иусҭоит абри ахьы (амакәан азна ахьы инаҭеит). Амаҵуцәа
анугәыдлалак, ахьы ырбӷьыжәааны ирылауԥсар, еимакны дара-дара
анибарҵәара иалагоит.
Нас даҽакгьы уасҳәоит. Изакәу уи ауп, уара уԥшра, усахьа,
учаԥашьа злаҟоу ала, иуқәнаго аԥҳәызба убри узызцо адауажә ибааш
дҭаҿаҳәаны димоуп. Абааш аҿы аламала узнеиуа иҟам, аихатә гәашәқәа
ҿоуп. Убра уаннеилак, уаҳәа хәарҭахоит, аха уаҳәа аиха азхҵәом. Убри
аамҭазы ҳәыҳәк ааины ужәҩахыр инықәтәоит, исҳәар аҟара
иудымхалакәа инықәԥраа ицоит. Убри аҳәыҳә хәыцк алхны уаҳәа
инаҿушьыр, нас аихатә гәашәқәа шәарҭахаӡом. Шьҭа уца, амҩа бзиа
уқәлааит, анцәа уеиқәиршәааит, – аҳәан амшә аагьыжьын аԥацәа рахь
ицеит.
Ҭарашь амшә ианаҳәаз аагәникылан, иԥхыӡ иибазгьы дазхәыцуа,
имҩахь иҿынеихеит. Ҩаха ҩымш дныҟәон, ахымш рзы адауы игәашә
днадгылт. Амшә ишаҳәахьаз еиԥш, данааԥш, ахаҳә еиқәаҵәа ибеит.
Иаҳәала дасын, иҭаԥиххааит, адаугьы иҵыхәтәа уи акәын. Уи аамҭазы
адауцәа ҿарацәа (амаҵуцәа) игәыдлеит. Усҟан ани амшә инаҭаз ихьы
ааҭиган ирылаиԥсеит. Уи акәхеит, амаҵуцәа ахьы еимакны анибарҵәара
иалагеит. Иаргьы хьаас дҟарымҵеит. Данаахьаԥш, абааш ибеит. Убри
аамҭазы ҳәыҳәк ааин, ижәҩахыр иаақәтәеит. Афырҳәа дналасын, хәыцк
алхны иаҳәа инаҿишьын, нас аихатә гәашә дласын, иҟәыбаса игеит.
Абааш даныныҩнала, дшанхеит. Аӡӷаб дибеит, аха аиҭаҳәатә, иаразнак
иԥсы лылахеит. Днеин лхы дақәиҭитәит.
– Абасҟак абра сгәаҟуа сыҩнакын, уаҩы сизеиқәмырхеит. Уара сыԥсы
ҿухит. Иаауҳәо зегьы ҟасҵоит, сумаҵуҩуп, – лҳәеит лара даацәажәан,
дӷьаҵәы-ӷьаҵәуа.
– Мап, бара бысгәаԥхеит, ҳаинасыԥхар сҭахуп, – иҳәеит иара.
Аҩыџьагьы рнапқәа еибаркны абааш иҭыҵт. Ҭарашь адауы имаҵуцәа
дрылгеит, дрылагьыжьны иҟәаҟәеит. Нас днеин иҳәынҷаны иҟаз аӡы
анауишьҭ, аӡырҩаш ахьышьҭра иҭаланы, ацәқәырԥақәа еибарԥо,
еибархәмаруа, ахаҳәқәа инарыс-аарысуа аҿыланахеит. Абас Ҭарашь
афырхаҵара ҟаҵаны, иуаажәлар абзиара рзуны иқыҭахь дылбааит
иԥҳәыс диманы. Дахьааиз, ажәлар еизан иеигәырӷьаны афара, ажәра
ҟарҵеит, шәаҳәарахеит, кәашарахеит. Абас лыԥхала еилгеит.
Иҟан ҩыџьа аишьцәа хәыҷқәа. Раби рани ԥсхьан. Рымацара иҟан.
Арҭ аҩыџьа рани раби ирҭынхаз мал дук рымамызт. Ирфоз, иржәуаз
нҵәеит, рымаҭәақәа хеит, ахныҟәгара рцәыуадаҩхеит. Рааигәара аҳак
дынхон, убри аҳ иҿы ицеит.
– Урахә-ушәахә ҳара иҳахьчоит, ҳудкыл, – рҳәеит аҳ иҿы иахьнеиз.
Аишьцәа ирҳәаз аҳгьы дақәшаҳаҭхан идикылт, ирахә гәарырхуан,
игәарырцалон. Ус ишыҟаз, аҳ абарҭ аишьцәа игәамԥхо далагеит. Иага
умҳәан, ихәыҷқәамзи рыцҳа, ашьыжь шаанӡа изымгыло, амра халаанӡа
иамхацәо иалагеит. Аҳ дырмыхәаӡошәа аниба, даалаган иахьыцәоз
ауаҭах ашә аҿы аҵәҵәа кнаиҳаит. Ашьыжь ани аҵәҵәабжьы иарҿыхаларц.
Ари иахьа, ари уаҵәы. Знык игылт, ҩынтә игылт, хынтә игылт, аха
есышьыжьымҭан шаанӡа агылара ргәы ԥнаҵәеит. Ианамыхәаӡа, иаалаган,
аҳ имырбаӡакәа, ашә аҵәҵәа шахьынҳалаз иааҿырхын, ирыма
идәықәлеит.
Ицо, ицо ишнеиуаз, амҩан ирцәылашьцеит. Абнаҿы аԥхьара
рықәшәеит. Ианылашьца, ишәо ианалага, ани аҵәҵәа зхьынҳалаз
аҩнашә шыркыз аҵла иқәлеит.
Арҭ ахәыҷқәа уажәы иахьцо ҳәа акгьы рхы ақәкны ирымаӡам, рхы
ахьынахоу ауп иахьцо. Амни раҳ леишәацәгьа иԥырҵны ицоит. Ауха уа
аҵла ишықәтәаз, ацәа иакын, иамхацәеит.
Рыҳәцәақәак қыҭак рҳәны ишааиуаз абри аҵла ашьапаҿы ианааи,
атәара рықәшәеит. Аҵхыбжьон аҵла иқәтәаз ахәыҷқәа анамхацәа, ашә
иркыз аҵәҵәа ишахьынҳалаз инарымпыҵыҩрын, анҭ ҵаҟа иаҵатәаз
ақәылацәа ирылаҳаит.
Арҳәцәа уаҩы ишимбац ишәеит.
– Аа, абааԥсы, ҳаркит, иҳахьӡеит, – рҳәан, рмал иааргазгьы
илкажьны, илаҵҟьан иҩны ршьамхы рҽадыргеит. (Анҭ идырҳәыз ауаа
рышьҭаланы ирыхьӡаз џьыршьеит, умбо!)
Ашьыжь ианааша, ахәыҷқәа лалбаазар, ирбаз џьаршьеит,
илакәыршьеит. Анахь, арахь инаԥшы-ааԥшын уаҩ дрымбеит. Аишьцәа
аалаган арҳәцәа иааргаз амал аизыҟәшәара иалагеит. Аиҳабы ишьҭихит
ахьы, арахә, ашәахә, амаҭәа-ҩыҭәа. Аиҵбы урҭ иреиуаз ҳәа акгьы
шьҭымхкәа, даалаганы ацәа еизыҟәшәара далагеит.
– Уара иҟауҵо закәызеи? Уи акгьы иҳахәом, уи аҵкыс ахьы шьҭых,
амаҭәа шьҭых, ҳаҩны ҳзыԥшаауазар, ҳаҩныҟа ҳцап, уахь иаҳгап, ҳанхап,
ҳанҵып, – иҳәеит аиҳабы.
Аха аиҵбы имуит. Даалаган еизигеит быжь-гәыжьк реидара ацәа.
Аишьцәа араҟа еицрыҵит. Аиҳабы иеизигаз имал иманы аҩныҟа ихы
ирхеит. Аиҵбы иеизигаз быжь-гәыжьк реидара ацәа иманы ашьхарахь
ихы рханы ддәықәлеит. Дцо, дцо дышнеиуаз, шьха дук аҿы днеит. Уа
ҭыԥ ԥшӡак аҿы длатәан иеизигаз ацәа зегьы леиқәиҵан амца аиркит.
Ацәа амца анакы, насгьы ари аҟара ирацәаны абылра ианалага, адунеи
зегьы даҽа фҩы хаак ықәлеит. Аҷкәын еиҵбы ара дышгылаз иахьаа
имбаӡакәа уарбажәык иааигәара иааины иаатәеит. Ауарбажә аацәажәан
ус аҳәеит:
– Сара анцәа сааишьҭит. Абри аҟара афҩы хаа адунеи иқәзырчыз
ииҭаху еилкааны усзаа иҳәеит. Иуҭахузеи? – ҳәа иҵааит ауарбажә.
– Сара даҽа малк сҭахым. Сара исҭахуп убри еиԥш аԥхьарца, унапы
наҿушьыр, уааигәа игылоу уаазаргьы, шәаԥыџьаԥзаргьы, ԥстәызаргьы
икәашо иҟаларц, – иҳәеит аҷкәын аҭакс.
– Ибзиоуп иуҳәаз саҳаит, анцәа адырра исҭап, – аҳәан иԥырны ицеит.
Ус ԥыҭрак ашьҭахь, ауарбажә аԥхьарца аманы иааит. Ауарбажә
иаанагаз аԥхьарца аҷкәын инапы анааҿишь, ааигәа-сигәа игылаз зегьы,
ауарбажә ахаҭагьы назлаз зегьы, иқәԥрааны акәашара иалагеит.
Ари аҷкәын иԥхьарца иманы амҩа дықәлеит. Дааит зны иашьеи иареи
зырахә рыхьчоз аҳ иҿы. Аҳи иареи еилаӡеит абас: раԥхьа игәаауа
даҵахоны, аҳ аԥхьа дгәаар, ирахә-ишәахә зегьы изыхьчо ари аҷкәын
игарц. Ус акәымкәа ахьча дгәаар, иихьчоз арахә зегьы аҳ иҿы инхарц,
ахьчаразы акагьы имоурц.
Абас ари аҷкәыни аҳи еиқәышаҳаҭны еилаӡан, ахьчара далагеит.
Акыр аамҭа дыхьчон. Арахәгьы бзианы иныҟәигон, ашьыжь инҭицон,
иахьа хәлаанӡа дрыцын, аҳәырҭа бзиақәа рзиԥшаауан, аӡы диржәон,
ахәылԥаз ибақьа-бақьаӡа крырҿаҵа, кырдыржә иаагәареицалон.
Ус ишыҟаз, ҽнак аҳ игәеиҭеит иџьмақәа акрышырымфаз. Ари
закәызеи, измааноузеи ҳәа хьаас икит. Зны ахьча аџьмақәа иманы
дангәарҵ, аҳгьы маӡала дишьҭаланы дцеит. Дахьнеиз иибаз ауп
иуҳәаша!
Ихьча ҵлак ашьапаҿы, ашәшьыраҿ дтәоуп, аԥхьарца арҳәара даҿуп,
иааигәа-сигәа иҟоу зегьы акәашара иаҿуп, иџьмақәагьы атрым-срымҳәа
еибарԥо акәашара иаҿуп. Аҳгьы дара рааигәара даннеи,
иҽизнымкылакәа дықәгьыжьааны акәашара далагеит. Ишыкәашоз
ахәылбыҽха зегьы еиманы аҩныҟа игәарлеит.
Аҩны ианааи, ахьча дыԥшын, аҳ илахь еиқәызшәа дибан, угәаама
ҳәа диазҵааит.
– Мап, мап, сзыргәаауазеи? – иҳәеит аҳ.
Адырҩаҽны ахьча ирахә иманы дгәарҵит. Ашьыбжьышьҭахь
иџьмақәа кәашонаҵы, даалаган акакала зегьы аанкыланы ҵаҟатәи
рқьышәқәа ԥиҟҟеит. Ахәылԥаз аџьмақәа иманы дангәарла, ари аҳ
ианиба, ирыхьзеи арҭ аџьмақәа ҳәа диазҵааит.
– Ирыхьзеи, иацы икәашон, иахьа иччоит, – иҳәеит ахьча. Аҳ илахь
еиқәызшәа ибан, угәаама ҳәа дизҵааит.
– Мамоу, аџьмақәа ччозар, сара сзыргәаауеи, – ҳәа аҭак ҟаиҵеит
аҳ.
(Дгәаа моу, даарагьы иԥсахы еибакит, аха ани иеибырҳәахьоу
игәалашәоит умбои, сгәааит ҳәа џьеи иҳәап!)
Аҳ ииулакгьы абри ахьча диргәаар, уи ала даҵаирхар иҭахуп. Аҳи
аҳкәажәи ҽнак иааицәажәан ирулакгьы абри рыхьча наҟ дырԥырыргарц
рыӡбеит. Ахьча дангәарла иарҳәеит уареи ҳареи ҳаиԥырҵуеит ааԥын
акәыкәу аԥхьа ианҿнаҭуа аамҭаз ҳәа. Иҟаиҵахуаз, ахьчагьы
дақәшаҳаҭхеит.
Ус мышқәак рышьҭахь акәыкәу абжьы геит рҳәан ахьча ус иарҳәеит.
Ахьча иџьеишьеит, макьана акәыкәу аҿыҭра абаҟоу, иабаанагеи ҳәа.
Абри акәыкәу ахьҿнаҭуа сыԥшаароуп, избароуп измааноу ҳәа
дашьҭаланы дцеит. Ашәч зқәыз ҵлак иалатәаны акәыкәу абжьы иаҳаит.
– Ҳаит, ара убааанагеи? – иҳәан, абжьы ахьгоз ахь ишәақь ахы рханы
агәыз ҳәа данхыс, аҵлахьынтә далыҩрны длеит аҳ иан, аҭакәажә.
Иҟаиҵаз умбо, аҳ иан дганы аҵла дықәиртәазаап акәыкәу ацымхәрас
лыбжьы лыргарц. Уи ала ихьча наҟ заанаҵ диԥыригарц. Ахьча ари
иалидраауаз, акәыкәу акәу џьшьа длеихсны, дышьны дылкаижьит.
Ахьча ари аниба угәаама ҳәа аҳ диазҵааит
– Сышԥамгәаауеи сан душьите, – иҳәеит аҳ.
Ахьча ари аҩыза аниаҳа, дызцыз аҳ ирахә зегьы ааидицалан,
иԥхьарца аашьҭыхны, иашьа иахь, иҩныҟа дааит.
Иҟазаарын хаҵаки ԥҳәыски. Абарҭ хаҵеи ԥҳәыси хшара дрымаӡамкәа
рыуаҩыбжара инахысит. Даара игәныргон хшара дахьрымамыз.
Ҽнак шьыбжьхьафан рыԥсыршьарц абарҵаҿ иштәаз, ргәы
рҽанӡамкәа, агәгәаҳәа ргәашә рыбганы даук ашҭа дааҭалеит. Адауы
данырба, хаҵеи ԥҳәыси шәаны рыԥсы нархаҳа ицеит. Аха иркызи,
рыгәқәа аадырӷәӷәан инеиԥылеит.
– Амла сакуеит, амла! – аббы ааҭиргеит адауы анс, арс акәымкәа.
– Унан, сара иԥсыша, уажәыҵәҟьа, уажәыҵәҟьа, – лҳәан, аԥҳәыс
даақәгьыжьаан, абӷьааҳәа акрылуит. Акәтаӷьқәа лжәит, ашә лҟәаҟәеит,
аҟәыд чаԥа, арҵәы уҳәа илылшоз ала ихәы рхианы имҵалыргылеит.
“Шырп!” – иргеит адауы. Уи акәхеит. Имҵагылаз ихәгьы, изныз
саангьы, изықәгылаз аишәагьы иахьца иахьаа рымбо инихәлабгеит.
– Амла! – иҳәеит еиҭах исаса раҳаны, хаҵеи ԥҳәыси днарыхәаԥшит.
Хаҵеи ԥҳәыси иҟарҵара, рхы ахьыргара рзымдыруа, агәҭҟьа иаганы
иқыџьқыџьуа игылан ихәаԥшуан.
– Амла! – иҳәеит иара еиҭах илақәа кылырпаӷьны.
– Иҟасҵарызеи сара анышәахә, – дааӷьаҵәы-ӷьаҵәит аԥҳәыс
дшәаԥырҳаԥуа дахьгылаз.
– Шәыжә заҵә шьны исҿашәҵа, – иҳәеит адауы.
Ирымчгәышьаз, рыжә изыршьит. Ажәгьы ҟыԥ-ҟыԥ ҳәа иналбааидан,
какалк скит иҳәан дҩагылт.
Данцоз аԥшәмацәа ириҭеит ҵәа ҟаԥшьык.
– Уаха абри ааҩшаны ишәфар, ахшара дшәауеит, – ҳәа реиҳәеит
данцоз.
Ауха хаҵеи ԥҳәыси адауы ириҭаз аҵәа ҟаԥшь еиҩшаны ирфеит. Дук
мырҵыкәа аԥҳәыс лыбаҩ лтәымкәа дааҟалан, ҷкәынаки ӡӷабки лауит.
Ари илыхшаз аҷкәыни аӡӷаби мшызҳа, ҵхызҳа ирызҳауан. Уаҩы
иџьеишьартә иԥшӡахеит. Ани аби ргәазхара изреигәырӷьомызт. Абас
абарҭ ахәыҷқәа жәабаҟа шықәса аархыҵхьан еиԥш, ҩаԥхьа арҭ рашҭа
дааҭалеит ани зны иҟаз адауы. Ани данырба, ахәыҷқәа шәаҟьан,
ашьҭахьатәи ауадаҟны рҽырҵәахит. Адауы дышиашаз дааин,
иҽырӷаӷаны даатәеит.
– Ишәмоуӡеи ахшара? – иҳәан ахаҵеи аԥҳәыси дразҵааит дхара-хаԥшуа.
– Мамоу, уаҩ даҳмоуӡац, – рҳәеит аԥшәмацәа шәаԥырҳаԥуа.
– Нас закәызеи хәыҷ фҩык саҳауеит? – иҳәан даафҩышәеит адауы
лаҵас. – Амцҳәара шәаҟәыҵны абыржәыҵәҟьа шәхәыҷқәа сышәҭ,
мамзар, шәара шәхаҭақәа шәысфот, – иҳәеит иҿаԥшылара уамагаӡа.
Хаҵеи ԥҳәыси ҳашҳатәарахан, рҿы еилымго игылан.
– Исҳәаз шәмаҳаӡеи? – дхәааит адауы. – Исышәҭ урҭ сара, нас
еиҭашәаухуеит, – нациҵеит ашьҭахь еиҳа ибжьы аармаҷны.
– Ибзиоуп, – рҳәагәышьеит хаҵеи ԥҳәыси. Уаҳа ирымчыз.
Арҭ реицәажәара раҳауан ашьҭахь ауада иҩнатәаз ахәыҷқәа.
Ашьҭахьтәи ашә аартны иҩдәылҵын, аанда инкылкәраан, есс,
уцаларгьы, уцала, ибналеит.
– Шәааи, нан, арахь! – ҳәа ран иахьыҟаз ауада ашә анаалырты,
иабаҟоу, уаҵәы иубап. Анахь рҳәеит, арахь рҳәеит, аха иҟам џьаргьы.
– Шәара ибнашәҵеит! – иҳәан адауы дрықәхәааит хаҵеи ԥҳәыси,
аха ирылихуази. Ахәыҷқәа ржьакәын уи дзызгагаз, аҭаҳмадацәа ржьы
абаиҭахыз. Дааиқәҟьашан, ахәыҷқәа злацаз рышьҭа дхыланы иҿааихеит.
Ари аамҭала ахәыҷқәа акыр иныҟәахьан. Ишнеиуаз есырла ихыбыз
қәацә хәыҷык зҭагылаз шҭа ԥшӡакы инҭалеит.
– Шәааи, нан, арахь шәааи, зани заби ирҭииз, шәааи арахь, – лҳәан,
ҭакәажәы аҩысҭаак дыбӷарыҳәҳәо ақәацә даадәылҵит.
Аҭакәажә ахәыҷқәа аҩныҟа иналган акрырҿалҵеит, акрыдлыржәит.
Нас ус ралҳәеит:
– Нанраа! Шәышьҭахьҟа адауы дшәышьҭалан даауеит шәыкны
шәифарц. Шәышзахәо шәласны шәдәықәла. Уи агызмал дышәхьымӡар
иушам. Дшәыхьӡо даналагалакь, абри ахҳәа шәаԥхьаҟа акәымкәа,
шәышьҭахьҟа икашәыршә,– лҳәан шыцтә хҳәак наган инарылҭеит.
Ахәыҷқәа ишзахәоз еиханы амҩа иқәлеит. Ицо, ицо, акырӡа ицахьаны
рышьҭахьҟантә адыдбжьы ааҩуа иалагеит. Инхьаԥшызар, аԥсҭҳәа
хартәаланы, асаба шьҭарббы дрышьҭаланы даауеит адауы. Абар, абар
шьҭа дрыхьӡарц рацәак игым.
– Ахҳәа кажь, ахҳәа! – дааӷьаҵәы-ӷьаҵәит аҷкәын. Аӡӷаб абӷьааҳәа
лмакәан иааҭыганы рышьҭахьҟа илыршәит аҭакәажә ирылҭаз ахҳәа.
Али-ԥси рыбжьара ахәыҷқәеи адауи рыбжьара ирыбны иҩагылеит
ашыц-бна, еилаҵәаны, ахы зылымҟьо, аҵыс зылымԥраауа. Адауы
дзалымсуа дакит ари абнара. Дгәааит, дхәааит, дӷызит, аха иикыузеи.
Далагеит ашыцқәа рыҵыжәжәара, рхыжәжәара, амҩа аҟаҵара. Аха уи
даҿнаҵы ахәыҷқәа хара ицеит.
Ицо, ицо ишнеиуаз, есырла ихыбыз қәацә хәыҷык зҭагылаз шҭа ԥшӡак
инҭалеит. Уахьынтә даадәылҵит ашана здыруаз ҭакәажәы аҩысҭаак.
– Шәааи, нан, зани заби ирҭииз, шәааи арахь! – лҳәан, аҩнҟа инаганы
акрырҿалҵеит, акрыдлыржәит. Нас ҿаалҭын ус лҳәеит:
– Нан, шәара шәышьҭахьҟа адауы дшәышьҭоуп. Адауы леишәацәгьак
иоуп, шәифарц иҭахуп. Шәышзахәо амҩа шәықәла. Дшәыхьӡо
даналагалакь, абри шәаԥхьаҟа акәымкәа, шәышьҭахьҟа икашәыршә, –
лҳәан мақьак рылҭеит.
Арҭ ахәыҷқәа аҭакәажә ирылҭаз амақьа аалымырхын амҩа иқәлеит.
Ицо, ицо акыр ицеит. Аха адауы ииулакгьы абна дылсны, абар, абар
дрыхьӡо далагеит. Уи дахьаауаз игәы еибакны дбыбуан, дхәаауан,
адгьыл ирҵысуан ахәыҷқәа ргәы ҭиҟьарц. Ахәыҷ рыцҳақәа агәыҭҟьа
иагаха, ирулакгьы, адауы дрыхьӡошәа анырба, аҭакәажә ирылҭаз амақьа
рышьҭахьҟа идыршәит.
Али-ԥси рыбжьара адауи дареи рыбжьара иаарыбжьагылеит ажәҩан
иаҵакьысуа ахра цыҩцыҩ. Адауы дыԥшшаӡа дшааиуаз ахра дананҟьа,
акраамҭа иԥсы изышьҭамкаауа дкажьын. Аха нас, ԥыҭрак ашьҭахь иԥсы
анааи, далагеит напхыцла ахра акылҵәара. Уи даҿнаҵы ахәыҷқәа акыр
инаскьеит.
Ицо, ицо ишнеиуаз, есырла ихыбыз қәацә хәҷык зҭагылаз шҭа ԥшӡак
инҭалеит. Ақәацә даадәылҵит ҭакәажәык, лыбжьы гәардӡа, аҩсҭаа-цәа
лхьыкәкәа.
– Шәааи, нан, шәааи, зани заби ирҭииз, шәааи арахь! – лҳәан
имҩахылгеит.
Иналган акрырҿалҵеит, акрыдлыржәит. Нас даацәажәан ус лҳәеит:
– Нанраа, шәара дшәышьҭоуп адауы леишәацәгьа. Уи ахәыҷ-жьы
дазшуеит. Шәимфар изычҳараны дыҟаӡам. Уеизгьы-уеизгьы
дшәыхьӡоит. Дшәыхьӡо даналагалакь, шәаԥхьаҟа акәмкәа,
шәышьҭахьҟа икашәыжь абри, – лҳәан ахәҵәы хәахәаӡа мҟәыбак
нарылҭеит.
Ахәыҷқәа аҭакәажә ирылҭаз амҟәыба рыманы ишзахәоз еиханы амҩа
иқәлеит. Ицо, ицо акыр инеихьан еиԥшаан, адауы ахра кылжәан, абар
дқьыԥаха, иԥсахы еиҟәыжәжәо, зынӡак амца ықәҵаӡаны, ирдыдуа,
ирмацәысуа дрышьҭаланы дшааиуаз гәарҭеит. Абар, абар шьҭа
дрыхьӡоит. Убри аамҭазы ани аҭакәажә ирылҭаз амҟәыба рышьҭахьҟа
идыршәит.
Али-ԥси рыбжьара адауи ахәыҷқәеи иаарыбжьалеит ӡиас дуӡӡак. Уи
ахәараҳәа ишуан, аха ахылҩ-ԥсылҩ ахылҵуамызт.
Адауы дшааиуаз аӡы дааҽԥынгылан, ани аӡсара уажә ибазма, аӡы
дыннакыло дыҟазма, агәараҳәа иҽналаижьит. Иҽналаижьит, аха,
уаӷеимшхара, дхәааит, дхәааит, азу-зуҳәа, дқарамҽан ишьҭахьҟа аӡы
дҭыбганы аҟәара иҽықәижьит, дбылны, дӡаӷьаны. Ахәыҷқәа нырцә
игыланы, акыр-кырҳәа иччо уи изыԥшуан. Адауы игәы еибакны
иҭаҷкәымқәа ираҵәон, ахәыҷқәа дрықәмақаруан, дрықәхәаауан, аха
имчзеи, дшәаны уаҳа аӡыршы дызҭаломызт. Ахәыҷқәа ркьатеиах ԥҵәо
ишыччоз иччо “меҳ” умоуп ҳәа рнацәа ду ирбо игылан.
Аҵыхәтәан адауы данҭынчха, уи шьҭа ахәыҷқәа рзы дшәарҭамкәа
даныҟала, иаанаԥшы-ааԥшит. Амла иакуа ианалага, џьара ҩнык
ахьгылоу ҳбозар ҳәа идәықәлеит. Ишнеиуаз хәы-ԥшӡак иахьынхалаз,
аҵла еилачыра иалагылаз, аԥшӡара икны иаго иҟаз ԥсыуа кәасқьак
инагәыдԥшылт. Игәырӷьаҵәа иааҟалан, агәашә аҷараҳәа иаартны ашҭа
инҭалеит. Абарҵа ықәырлашаауа ԥҳәыс ԥшӡак даадәылҵт. Ахьхьаҳәа
ахәыҷқәа дрыхәлаччо амардуан дналбаан, дреигәырӷьаҵәа
иаагәыдылкылеит. Ахәыҷқәа амҩа иқәижьҭеи ирызҳан, ақәыԥш-цәа
рхьыкәкәа, аԥшӡара икны иаго, еихатыруа иҟан. Аҩныҟа иналган
илыртәеит. Рхәы ҟалҵан, акрырҿалҵеит, рыԥсы длыршьеит. Нас
даацәажәан ус ралҳәеит:
– Шәара шәани шәаби адауы ишицәшәаз здыруеит, шәзықәшәақәаз
зегьы здыруеит, – лҳәан, даалаган, изынҟьаз, изынԥаз рҭоурых зегьы
лҳәеит, иахьлаҳаз, излеилылкааз уара идыр. – Сара, – лҳәеит, – ахшара
сымаӡам, схаҵеи сареи ҳхала ҳаҟоуп. Уи есымша алақәа иманы
шәарыцара ашьха дцоит. Есымчыбжьа ашәарах ҟәаҟәаса иманы,
деимала-еиҿалаха дхынҳәуеит. Шәаангыл ҳара ҳҟны, хшарас
шәҟаҳҵоит, шәани шәаби реиԥш ҳҟамларгьы, иҳалшо ала анапы
шәыгҳархарым, – лҳәеит.
Ахәыҷқәа азнык азы иаалак-ҩакит, аха иақәымшаҳаҭхар иркызи, арахь
рани раби ирҭихьан. Ахәылбыҽха ирашь аԥынҵа афақь кылҟьо,
игәыжьқәа ашәарах жьы рықәҵаны, илақәа ицрыԥсса даакылсит
аԥшәмагьы.
Иԥсы анааиҭеик, иԥҳәыс дналыртәан ахәыҷқәа рыӡбахә иалҳәеит.
Ари иԥҳәыс илҳәаз деигәырӷьеит.
– Абыржәыҵәҟьа исырба! – иҳәан, лара ахәыҷқәа аацәырылгеит.
Игәыдикылт, ихыдикылт, дрыкәшеит, дрызӡатәит.
Убри инаркны иашьеи иаҳәшьеи мшызҳа, ҵхызҳа ирызҳауан.
Рацәакгьы мырҵыкәа аҷкәын дзааӡаз шәарыцара диццаратәы дҟалеит.
Дигон шәарыцара, иирбон ашьхақәа, абнақәа, амшынқәа. Иирҵон
ашәарыцашьа, алаҵгашьа, дыдиршьцылон алақәа, арашь.
Аӡӷаб лакәзар, деихышәашәо аиҭаҳәатә лакәны даақәгылт. Уигьы
дзааӡаз лан иллырҵон аҩн усқәа, аӡәӡәараҳәа аӡыршы ахьиасуаз
дылгалон.
Адунеи аҿы бзиа нагӡа ауҟахыу. Аира зшаз аԥсрагьы имшеи. Арҭ
абас ибзиахәха иҟан акраамҭа, аха нас аԥхьа дыԥсит изааӡаз раб. Аҷкәын
изынхеит уи ирашь, иабџьар маҭәа, алақәа. Алақәа ԥшьба аҟан: Урым,
Ҳарам, Гаҷарбел, Шьушьел. Аҷкәын бназараҳәа мчыбжьыла дцалон.
Иаҳәшьеи дзааӡаз иани ргәы иамыргакәа иныҟәигон.
Ҽнак арҭ зааӡаз ран иаалыгхан дыԥсит. Даныԥсуаз аҷкәын аҩны
дыҟамызт, аӡӷаб даалыԥхьан ус лҳәеит:
– Избоит сара сшыԥсуа, абри аҩнра бмырӡын, амала акы заҵәык
сызбыҳәо: ӡәӡәараҳәа аӡыршахьы банцало, уахь ибымгалан убра
амаҭәақәа ирылоу ачабра-ӷра. Сажәа шыҩбабымтәуала бқәы! – лҳәан
длырқәит.
Ас лҳәан аԥҳәыс дыԥсит, дыржит лмарҭхәқәа иахәҭаз зегьы ҟарҵеит.
Ицон аамҭа. Аҷкәын дшәарыцон, иаҳәшьа шәарах баҩлашала
дныҟәигон. Аӡӷаб аҩн усқәа дырҿын. Ус ишыҟаз, ари аӡӷаб ҽнак
лыӡәӡәатәқәа аиаҳәа инанҵаны аӡахьы данылбаауаз, иҟало збап ҳәа
ачабра ӷрагьы лгеит. Уи уахь ишызымгара ҳәа дымқәхьази, аха аӡӷабцәа
зныкыр ражәа нарыгӡахьоума! Днеин аӡәӡәара дшаҿыз лыблақәа
шәахәак аархыҷҷалт. Аҭҳарцәҳәа лхы дҩахан днаԥшызар, дкаԥхо,
мзашәа дкаҷҷо арԥыск иӡара еиҩаҳаҳа аӡ нырцә дгылан дааԥшуеит.
Ари данылба аӡӷаб даауалыуашеит.
– Бысгәаԥхеит! – иҳәеит уаҳа анс, арс акәымкәа. – Бышҟа снеир
сҭахуп, – иҳәеит уи ҩаԥхьа.
– Уара ишуҳәо! – ҳәа дыԥхашьа-ԥхаҵо лхы ларҟәны ҿаалҭит.
– Иабаҟоу, сызланеиуазеи, аӡы сҭалар сабылуеите?
– Иаԥсыхәоузеи нас?
– Иамоуп аԥсыхәа, уи бара бнапы иакуп, ианынабмыгӡа, аӡыршы
сацәынхаргьы, быбзиабара сшабылуа бдыруазааит, – иҳәеит иара.
– Нас иҟасҵарызеи, иаԥсыхәоузеи? – дааӷьаҵәы-ӷьаҵәит аӡӷаб. (Игәра
лгеит, умбо!)
– Убра бымаҭәақәа ибыӡәӡәо чабра-ӷрак рылоуп, убри аӡы иҭшьы.
Аӡӷаб даакәаны-занеит. Аха ишҟа даныԥшы, иблақәа иналҿаҷҷаз
дааилдыршшеит. Ачабра аалыԥшаан, аӡы инҭалҟьеит. Уи акәхеит,
агәара-гәараҳәа еилашуаз аӡиас иаразнак иаахьшәашәеит. Арԥыс дыӡсо
уи дынхылан, аӡӷаб лышҟа иҿынеихеит. Лара дгәырӷьаҵәа акы имыхькәа
аӡы дырындаз ҳәа дизыԥшуан. Ус агәгәаҳәа аӡы еимгәырҽҽо дырын,
лаԥхьа даагылеит, зны ианхәыҷқәаз лашьеи лареи иршьыз адауы,
доумагаха. Аӡӷаб лыԥсы лылшәшәан дынхьашьшьит. Аӡы лҿархәхәа
даалихын ус леиҳәеит:
– Бысцәымшәан сара, банхәыҷыз акәын бысфарц анысҭахыз. Уажә
сара ԥҳәысс бызгарц сҭахуп, бысгәаԥхеижьҭеи крааҵуеит, аха ани
бзааӡаз бан илуамызт, уи сара дысцәыбзан ԥыхьа, – иҳәеит.
Аӡӷаб аԥхыӡ далоушәа, ииҳәо лызхамҵо, дшәаԥырҳаԥуа уи
диҵаԥшуан. Нас адауажә дааигәыҵаиҳәҳәан имлашыра налыжәиҵеит.
Аӡӷаб дааԥсылмыткын, дынҭанагалт. Ԥыҭрак ашьҭахь данаалҵ,
лывараҿы иҭаҳәахаа ицәаз адауы илахь шьышьуа, дгәыдкыло,
дхыдкыло днеихалеит.
Ус дааԥшуеит адауы. Аӡӷаб инеимаҭәаны ауеимадаҳәа дҵәыуон.
– Ибыхьзеи, бзырҵәыуозеи? – дҵааит адауы.
– Исыхьзеи умбои, сашьа даара илеишәақәа цәгьоуп, уи иареи уареи
шәааибраны шәыҟаӡам, уишьуеит, – лҳәеит.
– Нас ишԥаҟаҳҵари?
– Акрыздыруама ишыҟаҳҵо.
– Бааи, нас даҳшьып башьа, нас бареи сареи ҟыҟ-ҿыҟда ҳанхалап.
– Ибзиоуп, аха изла? Уи ус аламала узииааиуам, насгьы илақәа
рлеишәа цәгьоуп.
– Маанала ҳаииааироуп.
– Ишԥа?
– Бара аҩны бнеины бышьҭал. Башьа ашҭа данааҭалалак, аҽырԥсра
бҽаҭаны аҳәҳәара балага, чмазара бааԥсык быхьны багошәа.
Иҟасҵарызеи ҳәа данҵаалак, абас иаҳәа: Шьоудыди Даучи рыбжьара
иҟоуп ҩ-хракы, наҟ-ааҟ еиҿаԥшуа. Урҭ ахрақәа уажәы-уажәы еидыҵуеит,
уажәы-уажәы еиҿасуеит. Убарҭ ирыбжьакнаҳауп мҟәыбак ӡыла иҭәны.
Убри амҟәыба иҭоу аӡы ааганы исуржәыр сыбзиахоит, уаҳа даҽак
сыхәом ҳәа иаҳәа, – иҳәеит.
Адауы ишиҳәаз иҟалҵеит. Лашьа данааи, иаҳәшьа аԥсхыхра даҿушәа
дуазыруа лиарҭа дылаиоуп. Ари ицәымыӷхеит, ииура изымдыруа, адунеи
дазымкуа дгьыжьы-гьыжьуа аҩны дааҩнахеит.
– Абас ауп иҟоу, абрыгь-абрыгь ашьхақәа рыбжьара ҩ-хракы ыҟоуп,
иеидыҵуеит. Убарҭ ирыбжьакнаҳауп мҟәыбак аӡы ҭаны. Убри сзааугар,
сеиқәхоит, – лҳәеит аеҳәшьа.
Ас аниаҳа, абӷьааҳәа ирашь даақәтәан, дфарҭынха ахрақәа
ахьеиҿасуаз дцеит. Аха уаҩ дзыхәо акоума, ахырзаман. Унхьаԥшны,
уаахьаԥшаанӡа ахрақәа еиҿасуеит, уларыбжьаҟьыцы уцоит. Ааигәа
даннеи, дылҽыжәҵын, ихы кны дтәеит. Ирашь аацәажәан ус аҳәеит:
– Избоит узҭагылоу агәаҟра. Уаалаганы убас маҳмызк саарха,
иахьсаахо сжьышә ҭнажәаратәы; ҟамчык ҳәа убас ак сыхҟьа, амацәыс
аркаҷҷаратәы.
Ирашь длақәтәан ддәықәлеит, имаҳмызгьы, иҟамчгьы ишилшоз
иааирхеит. Имацәысит, идыдит, атәыла бгеит ашьхара. Арашь хҿаҵас
ишьҭыууаан ахрақәа анааимҟьоз инарыбжьалт. Ахьышәҭ ҳәа амҟәыба
ахькнаҳаз иаакниԥаан, ԥсаатәҵас шьҭахьҟа, ахрақәа еиҿасаанӡа
даабыжьҟьеит.
Адыд-мацәыс иҟалаз заҳаз адауы гәҩарас икит ари деибганы
дшыгьыжьуаз. Уаанӡа уи иԥҳәыс дналыдтәалан ус иҳәеит:
– Ари башьа лажәк иоуп, иҟалоит деибганы даар. Ус ианыҟала, аӡы
иааиго анбиржәлак, зынӡа аҽырԥсра бҽаҭ. Убасгьы иабжьага: Нарҭаа
рыӡлагара аихашәқәа жәаҩа ҿоуп. Ажәаҩа ашәгьы уажәы-уажәы иатуеит,
иакуеит, унҭалар, уаҳа иаатӡом. Убри аӡлагараҿы аҭаҩара иҭаԥсо ашыла
ааганы, арцб алхны схы иадуҵар сыбзиахоит ҳәа иаҳәа, – иҳәеит.
Дааит ари лашьа амҟәыба иманы. Аӡы иҭаз лиржәит, аха ԥсыхәа
ҟамлеит.
– Ибыԥсыхәоузеи, ибыхәозеи? – ҳәа деиҭалазҵааит.
– Нарҭаа рыӡлагара иалагаз ашыла ааганы, арцб алхны схы
иадумҵакәа, акы сыхәом, – лҳәеит.
Апҟаҩҳәа деихан аӡлагарахь дцеит. Днеит, аха ана дызҭало дыҟазма.
Ихы кны дыштәаз, илақәа аагылан ус рҳәеит:
– Азин ҳаҭ, ҳара ҳҭалоит аӡлагара, ашыла ҳҿы иҭаԥсаны ашәқәа
акаанӡа ҳҭыҵуеит, – рҳәеит.
Дақәшаҳаҭхеит. Ари илақәа ԥшьба аҟан. Аԥшьбагьы лаҵҟьан иҩт,
аха иахьымӡеит. Аӡлагара ашәқәа акит, даргьы уа иааҭахеит. Алақәа
шзахәоз ашәқәа ԥырҽырц иасуан, аха шаҟа шәы ԥуҽуазеи!
Иҟаиҵагәышьоиз, деишәара-еиҵараха дгьажьит аҩныҟа, ма саҳәшьа
дыԥсаанӡа дызбап ҳәа. Ашҭа данааҭалаҵәҟьа, адауажә даацәырҵит.
Алақәа ракәын дзыцәшәоз ҳәа, шьҭа иԥикуази!
Адауи иареи аиқәԥара иалагеит. Зны адауы дкаҳаит, зны иара
дкаҳаит. Ус иеидшылаӡаны ақәԥара ишаҿыз алақәа аӡлагара ашәқәа
ԥҽны иааҭыҵын, еибарыҩны ашҭа иааҭалеит. Ари збаз аиаҳәшьа адауы
дылцәырфар ҳәа дшәаны арҵәааҳәа дыҳәҳәо асоф даақәыххит. Аха
илзынкыло дыҟазма! Алақәа лаисын, маха-маха дааимырхит адауажә.
Уажәшьҭа лашьа иеиликааит иҟалақәаз аиаша. Аха ажәакгьы
ламҳәаӡакәа, дааԥсаны дыҟамзи, днықәиан дыцәеит. Убри аамҭазы
адауы ибаҩ ҵарқәа акы аашьҭылхын лашьа дылшьырц илымҳарҭа
иарбаны аҿаныналырхоз, алақәа дгәарҭан, иаалымҵасит. Иара
дмырҿыхакәа лара даашьҭырхын, дганы аӡырш нырцә дганы, адауцәа
рҳаблаҿы дкажьны иааит.
Иара данааԥш, иаҳәшьа дшыҟамыз аниба, ихьааигеит. Ихахәи иԥаҵеи
ауижьит, ашәы ишәҵаны уи лыԥшаара даҿын иԥсы нҭшәаанӡа ҳәа рҳәоит.
Ажәытә зны иҟазаарын ԥшьҩык аишьцәа.
– Абри амра ахьгыло еилаҳкаауеит, – ҳәа ус еибырҳәеит абарҭ
аишьцәа.
– Уи бзиоуп, аха ицақәода? – ҳәа ус еибырҳәеит. Инеимҵарк,
ааимҵаркын, “хҩык ҳцап, аӡәы ара дыҟаз, амра ахьгыло гәаҳҭап, ҳцап
ҳахьынӡазцо” ҳәа рыӡбеит.
Рыхьӡқәа схашҭит, исгәалашәом да, еиццеит арҭ ахҩык. Аӡәы аҩны
даанрыжьит. Ицоит арҭ мшынла, ашхәа иақәтәаны, амшын ихыланы,
мшын гәыла. Ицо, ицо, ицо, заҟа ихыз седроу, мчыбжьык аума, жәамш
роума, ицоит. Ишнеиуаз, ҽнак амшын иааӡхыҵит. Амшын иааӡхыҵын,
адәы инықәлеит. Иԥшын, “рреит!” ҳәа аӡәы иџьмақәа иманы абас
дҩеиуеит, дырбеит.
– Уаа бза хауцалт! – рҳәан, “уа бзиа шәбеит, бзиала шәаабеит” ҳәа
реиҳәеит. – Шәааи арахь, шәааԥсаны шәыҟазар акәхап, мҩа харак ахьтә
шәаауазар акәхап, аҩныҟа шәааи, – ҳәа реиҳәеит.
– Ибзиоуп, егьиуп, – рҳәан, инымҩахыҵит.
Иахьнеиз, аихатә гәашә ҿоуп. Аҟәақҳәа ара дынкылсын (ддаууп ари
иара, адауы иҩны инанагазаап умбо), аа, да, агәашә ааиртит, аихатә
саԥыџь лаган илаҵаиргылеит.
– Рреит! – иҳәан аџьмақәа лҭеицалеит, агәашәгьы лыдижьлан,
иаиркит. “Арҭ шьҭа искит” ҳәа иҳәоит иара игәанала, аха арҭ
иалырдраауеи ирԥеиԥшу. – Исцәызгода, сзырццакуазеи? – иҳәан, – ара
шәтәа! – иҳәан, илаиртәан ашьтәа рзишьит. Аха ашьтәа ззумҳәара
иҟоузеи, ауразоуроу иԥсылоуп уаҩы ишимбац, ишшаԥасалаха. Ауха
илатәан акрырфеит ибзианы, илышьҭалан ицәеит. Аха адауы
дмыцәазаап. Аҵхыбжьон дҩагылан аишьцәа аӡә дифеит. Ԥыҭраамҭак
ашьҭахь деиҭаҩагылан агәыбжьанытә дифеит. Аха адауы абри
агәыбжьанытә данифоз, иашьа игәеиҭеит.
– Ари сашьцәа аӡә дифо, аҽаӡәы дифо, саргьы ушьҭан сифозар
акәхап, – ҳәа игәы иаанагазар акәхап, аха уашьҭа иҟаиҵои? Аҩбатәи
дифан, адауы длеин дышьҭалан ахыр-хырҳәа дынҭаҳан дыцәеит.
Агәыбжьанытә данифоз ани аиҵбы димбози, уажәы адауы даныцәа, ари
аиашьа еиҵбы дҩагылан агәашә аҿы днеин асаԥыџь икыдгылаз ааигеит.
Абӷьаа ҳәа амца ааиқәиҵан, аихатә саԥыџь ду лхәыҵаишьшьын иҟаԥшьӡа
иршит. Ани аниршуаз адауы дааҿыхан дибеит. Адауы ани даниба,
дыҵыҩрын дишьҭалт. Ари уажәы дихьӡар, дишьуеит, дифоит, аха
асаԥыџь ршны икыуп, дизыкӡом, иааигәа днаишьҭуам.
Адауы иишьыз аџьма шьтәа зегьы ауха ирзыфозма, акәац иаанхаз
ари аҷкәын ацәа иаалаҳәаны игеит.
– Ари дабасышьҭуеи, уажә агәашә аҟны снеир, уа асаԥыџь
кыдгылоуп, иаҵаргыланы, иршны, уа дыскып, до, уа дысфап, – ҳәа
иақәикт адауы.
Аха адауы агәашә аҟны даннеи, асаԥыџь имбеит. Асаԥыџь анимба,
иҟаиҵоиз, агәашә аиртын, адауы иџьмақәа акакала иауишьҭуа далагеит.
(Ари шьҭа ишеит, иџьмақәа гәарихуеит, иҭижьуеит). Зегьы ҭижьит, до,
игәашәгьы лыдижьлеит. Ари деимдеит, ари аҷкәын дызбозар ҳәа, аха
дабаҟоу? Деимдеит, деиҭеимдеит, аха данимба,ари иашхәа ахьгылоу
идыруан, уа днеит. Агьи ани аџьма цәа ихарԥаны аџьмақәа агәашә
ианҭыҵуаз адауы итәӷәыбжьара дыбжьысны дцазаап, адаугьы џьмаз
џьышьа дауишьҭзаап.
Аҷкәын иҩны дааит.
– Иабаҟоу уашьцәа? – ҳәа иазҵааит.
– Абас, абас ауп, сашьцәа адауы ифеит, иаргьы илахь сыблын сааит,
– иҳәеит.
– Аа, уанаџьалбеит, рацәа ҳақәухит, амра ахьгылоз шәара шәакәызма
инеиуаз, амра ахьгыло аӡәыр дызнеиуа иҟазма, баша шәхы ҭашәырхеит,
– иҳәеит ани аҩны иҟаз реиҵыбӡа. Да, абри ала еилгеит.
Иҟан иашьаки иаҳәшьаки, ран дыҟан, раб дыԥсхьан. Аиашьа Гьамама
ихьӡын. Ари иаҳәшьа ахан ахыцәқәа дықәыртәаны быҩлашамзар акы
лҿеиҵомызт, дгьыли жәҩани лыздырӡомызт.
Абарҭ рааигәара аҳак дыҟан. Аҳ иӡӷаб диҭиуан. Аҳ иԥҳа дшиҭиуаз
убыс акәын, асаан рахәыцла икнаҳаны, арахәыц иеихсны иақәзыршәоз
иԥҳа дииҭон. Абри Гьамамагьы изаарыцҳаит ахысра ахьыҟаз, арԥарцәа
ахьеисоз днеиразы.
Гьамама иан ацәыбза длымазаарын, адауы цәыбзас длыман. Адауы
Гьамама дицәшәон, уи иҿы дызцәырҵуамызт. Гьамама аҳ иахь
ишиԥхьоз, уахь дцараны дшыҟаз адауы иаҳаит.
– Сан, сара ахысрахь, аҳ иахьааицҳаз сцоит, амала ачабыр еимаақәа
сзыӡах, – ҳәа леиҳәеит Гьамама иан.
– Ибзиоуп, нан! – лҳәеит.
Адауы убыс леиҳәеит:
– Бара быҷкәын анахь дцоит, ачабыр еимаақәа изыбӡахуеит, арӷьа
дуны арма хәыҷны, ак дуны, ак хәыҷны изыӡах, – ҳәа адауы дааины
маӡала, Гьамама ианимаҳауаз илеиҳәеит. – Аимаа хәыҷы (аимаа ҭшәа)
ишьаҵара дшаҿу аихала ихы сасны дысшьуеит, нас баргьы бҭынчхоит,
саргьы сҭынчхоит, – ҳәа леиҳәеит.
Ари адауы ишиҳәаз иҟалҵеит, ачабыр еимаақәа изылӡахит, хацлакык
дуны, егьи ҭшәаны, ихәыҷны, ианишьаиҵо дадхалартә. Гьамама аҳ иахь
ицара аамҭа ааит.
– Сан, ибӡахыма ачабыр еимаақәа? – ҳәа иан длазҵааит.
– Ааи, нан, исӡахит, – лҳәеит.
– Сан, уаҵәы шьыжьымҭан сцоит сара аҳ иахьааицҳаз.
– Бзиоуп, нан, учабыр еимаақәа мазеиуп, – лҳәеит.
Адырҩаҽны ианааша, Гьамама ичабыр еимаақәа ишьаҵара дшаҿыз,
адауы дааҩналан, аиха рыхха дҩаисын Гьамама дишьит. Уи аамҭазы
иаҳәшьа илаҳаит иҟалаз. Ари анлаҳа, аҟаԥыҳәа дналбаан, лашьа
имаҭәақәа ишәыз ааишәылхын, лара иналышәҵаны, лара лымаҭәақәа
иара инаишәҵаны, иабџьар, итапанча иҟәынҵаны, иара аҽыхәда
днықәкны, длыманы дцеит. Длыман дышнеиуаз акәымкәа, ашә ҵла
дуӡӡак аҟны днеит. Лара дааҽыжәҵын, лашьагьы аҽыхәда даақәхны
ашә ҵла амҵан днышьҭалҵеит. Ашә ҵла амҵан днамҵагылан, “Гьамама
дымсаат!” – ҳәа данқәы, ашә ҵла акараҳәа агәҭа ааиҟәжәеит. “Гьамама
дымсааит!” – ҳәа еиҭа дықәны, ашәа агәҭа днаганы лашьа
дныбжьалҵеит. Дныбжьалҵан, еиҭах “Гьамама дымсааит!” анылҳәа, ашә
ҵла еиҭа инеималеит. Лара дыҩҽыжәлан дцеит амни аҳ иҟны ахысра,
аицлабра ахьыҟаз. Уа даннеи, ҭауади аамсҭеи рыҷкәынцәа зегьы еизаны
уажәы-уажә аттаҳәа ихысуеит, ихысуеит, аха ани икыду асаан
зхьынҳалоу арахәыц аӡәгьы изақәыршәом. Ари лара даннеи, “Аа,
Гьамама дааит, Гьамама дааит!” ҳәа аҷкәынцәа еилалеит. (Гьамама
иакәу џьыршьоит).
“Гьамама” длеҩеиуеит уажәы, ихысуа дрыхәаԥшуеит.
– Гьамама, ухыс! – ҳәа иарҳәеит, аха макьана дхысуам. Ԥыҭрак
ашьҭахь итапанча имашьхәылҵ инықәыргыланы, дымтәаӡакәа ацәҟьара
деихсит. Зныктәи ахысрала асаан кәалаауа иҭеиҵеит, асаан дамеихскәа,
изхьынҳалаз арахәыц ԥҵәаны.
Ари ас аныҟаиҵа, еизаны иҟаз зегьы “Ура!” рҳәеит, рнапы еинырҟьеит.
Аҳ иажәа ииҳәахьаз еилеигозма, диԥхьан днеиган, “Уара, асаан
лазышьҭыз, сыӡӷаб дусҭоит”, – иҳәан, иӡӷаб дииҭеит, аҭацаҩызцәа
лаициҵеит, лмал, лшьал илыхәҭаз зегьы лиҭеит аҳ иԥҳа. Амҩа иқәлеит
аҭаца дрыманы.
Ишааиуаз ани ашә ҵла ду иазааигәахо ианалага, “абригь-абригь аҭыԥ
аҟны ҳаиқәшәоит, шәца са сшәыхьӡоит, – ҳәа нараҳәаны лара (лара
лоуп, аха макьана “иара” ҳҳәаларгьы ҟалоит) дрыцрыҵит. Ахыу ҳәа днеит
ани ашә аҟны, лашьа дахьыбжьоу.
– Гьамама дымсааит! – лҳәан, ашә акараҳәа иааиҟәшәан, лашьа
даабжьылгеит.
– Гьамама дымсааит! – лҳәан еиҭах, ашә еиҭанеидылеит.
Лымаҭәақәа иара ишәымыз, иара имаҭәақәа лара илшәымыз,
имаҭәақәа шьҭа иара ишәылҵеит, лымаҭәақәа лара иаалшәылҵеит.
Даашьҭылхын, длыман, абанҭ аҭацаагацәа злаауаз амҩан
днышьҭалҵеит, аҽы дзықәтәаз аӷәра имахәар иахшьны, уа ихаргыланы,
имацәаз иџьыба иҭалҵеит, иара имацәаз лара илгеит.
– Сашьа ихабарк саҳаанӡа ҿааҳәыра анцәа исумҭан, – ҳәа
днеиԥырҵны дцеит.
Арҭ аҭацаагацәа шааиуаз, аа Гьамама дыԥсны, иҽы ихаргыланы
дахьышьҭоу. Иџьаршьеит, илакәыршьеит, аха иҟарҵоиз, хьаас иркит
аҟароуп.
– Абри дҳаҭ-ҳаҭо дҟасҵоит, аха иԥсы ҭазҵода? – лҳәеит аҭаца
дахьгылаз.
– Бара дҳаҭ-ҳаҭо дыбзыҟаҵозар, сара иԥсы ҭасҵоит, – лҳәеит
аҭацаҩыза.
Аҭаца ахьтәы чабрак ааҭылган, абас дахьышьҭаз иқьышә
инықәылшьит. Гьамама дахьышьҭаз дҳаҭ-ҳаҭо дааҟалеит.
Аҭацаҩызагьы хьтәы чабрак ааҭылган, иқьышә ианықәылшь, “ҳаи,
сышԥацәаз!” – иҳәан дҩаҵҟьеит.
Икәшан игылаз данрылаԥш, идырит иаҳәшьа ишыҟалҵаз аусқәа.
Раԥхьа дҩагылан, аҩны иааигеит, иара иҩны. Ажәлар иртәеит ачараҟны,
ирфаша, иржәша, риҭеит.
– Саанӡа шәымгылан, шәеимымпын, ишәфа, ишәжәы, – ҳәа
нараҳәаны дындәылҵит. Ари иаҳәшьа длышьҭалеит иара.
Иаҳәшьа дышнеиуаз ҩнык аҟны днеит. Аҩны ҳаракын. Зыҟны днеиз
аҭаацәа дрыҳәеит аҩны аҵаҟа џьара кәакьк аҿы ацәарҭа лырҭарц.
Уахгьы, ҽынгьы уа дыҵан, до, лнап иахаз амацәаз ахәыҷқәа инаган
инарылҭеит.
– Абри шәара-шәара амацәаз анеимашәкуа “Гьамама дымсааит!” ҳәа
шәықәла, – ҳәа ралҳәеит.
Гьамама иаҳәшьа диԥшаарц акыр дныҟәахьан, хәадак дықәлан
дышнеиуаз, ҵаҟа лбаа ҩнык гылан, аҩны аԥхьа ахәыҷқәа хәмаруан.
Убырҭ ахәыҷқәа аҩада ак дыршәуан, иандыршәлак, “Гьамама дымсааит!”
ҳәа ишықәуаз иаҳаит. Ас аниаҳа, афырҳәа иҿынаихан днеин, ахәыҷқәа
дразҵааит “Ишәнықәуа дызусҭада, дабажәдыруеи?” ҳәа.
– Дышԥаҳзымдыруеи, абри аҟара, абри аҟара аамҭа ҵуеит, абра ӡӷабк
даан, абра аҩны аҵаҟа дыҵатәоуп. Убри аӡӷаб иҳалҭеит абри амацәаз.
“Абри амацәаз анеимашәкуа, “Гьамама дымсааит!” ҳәа шәықәла ҳәа
ҳалҳәеит, – рҳәеит ахәыҷқәа.
– Да исшәырбеи амацәаз, – иҳәан, амацәаз аарымихит. Иара имацәаз
нариҭеит, – Убри аҩны аҵаҟа иҟоу аӡӷаб исызлышәҭ, – ҳәа реиҳәеит,
лара лтәы иара иааникылеит.
Ахәыҷқәа иара имацәаз рыманы лара лҿы ианнеи, лашьа имацәаз
анылба, арҵәааҳәа дыҳәҳәаны, ашә ԥҽны, алашьцара дахьцәыҵатәаз
даадәылҵит. Лашьа убра дылбеит. Еиманы рыҩны иааит. Аҩны ианааи,
рчара шчараз иахьӡеит.
Убрантәи саргьы саауеит ифа, ижә. Талбошьс ирымаз са сакәын.
Аӡә дыҟан. – Сара саҟара злоу уаҩ дыҟам адунеи аҿы, – иҳәон.
Абри илаз уи акәын, иҽы ыршәны иҩны иахыршәҭны, нахьхьи
илаӡаанӡа дыҩны длеины ҵаҟа икаԥаанӡа дҽыжәлон, нас аҽыгәҳәа
длықәгылон. Абас ааҟаиҵон, нас иԥҳәыс лҿы днеины “сара саҟара злоу
адунеи аҿы аӡә дыҟоу?” ҳәа иԥҳәыс лҟны дыҽхәон. Џьара данцоз,
данаауазгьы абас иҳәон, аха иԥҳәыс егьахылҳәаауамызт.
Аҵыхәтәанӡа иԥҳәыс ари иҽхәара лгәы ԥнаҵәазар акәхап, ҽнак ус
лҳәеит:
– Уара абри узлацац акәымкәа абас уцеи, – ҳәа даҽа мҩакы
дықәылҵеит.
Излалҳәаз ала дцеит.
Дц’уа, дц’уа дышнеиуаз, зыԥсы ҭаз акы дақәшәеит, аха
шьыбжьонынӡа иахпароу џьара збозар иҳәан, иахпараз, иҽы ахахыԥашаз
длеит. Иаҳәа ааҭԥааны, амни зыԥсы ҭаны иибаз ишилшоз иҟьан, ихәит,
дахыԥангьы дцеит.
Даара бзиа дныҟәахьаны, адыд, амацәыс, аӷылҩа хатәаланы, атәыла
бганы иаауеит ишьҭахьҟа. Иара дшәан, “изакәызеи исышьҭоу, сызфаша
уамак сышьҭоуп” иҳәан, иҽы даасын, дыҩт. Дыҩны дышнеиуаз Бжаҩа-бжаӡа ацәаӷәара даҿны дибеит.
– Аа, абааԥсы, ак сышьҭоуп, исыхьӡоит, исыхьӡар сафоит,
сеиқәырха, – иҳәан, ани зыԥҳәыс лҿы иҽхәоз Бжаҩа-бжаӡа днаидгылт.
Бжаҩа-бжаӡа анышәгәалқәа ҩба ааидиргылан, днаганы днаҵаиргылт
иҽы дшақәтәаз, ани ишьҭахь ишьҭаланы иааиуаз акәырмахьц нахиҟьан,
иршәеит, наҟ инаԥхьеицеит. Нас даахынҳәын ацәаӷәара дшаҿыц
дналагеит. Бжаҩа-бжаӡа ацәаӷәара дшаҿыз ашьыбжьон иԥҳәыс ихәы
лыманы дааит. Шәкы (ашә ҵла) дырдыс илкыуп, лукы дардхас иахоуп,
аффаҳәа дхахоит. Цәкы шьны, иақәнаго абысҭа уны, асаара ианҵаны
лхы иқәгылоуп. Лхаҵа иҟны дааин, ашьшәыраҟны ихәы лалыргылт.
Бжаҩа-бжаӡа днеин акыршифоз, абысҭа ҿахраки кәац жьахәҭаки рҟны
дааихьан, “аа, абааԥсы, абра ччиак иҽи иареи агәал даҵаргыланы
дсымоуп, бнеины дааги” – иҳәан, иԥҳәыс днеин, лдырдӷәала агәалқәа
днарыха-аарыхан ани иҽгьы иаргьы лызнапык ала даашьҭыхны
ашьашәыраҿы даалгеит.
– Уҽыжәҵны акрыф! – иҳәан (Бжаҩа-бжаӡа иоуп изҳәо), ани длаиртәан
акриҿеиҵеит. Нас Бжаҩа-бжаӡа иԥҳәыс ус леиҳәеит:
– Ари аччиа иҽгьы иаргьы аҩныҟа дыбгар, ахәыҷқәа илахәмарлап.
Ларгьы дҩалаган, ани аччиа ззиҳәаз дҩышьҭылхын, лсаара
дҩанлыргылт иҽгьы иаргьы, асаара ҩышьҭыхны лхы иҩықәлыргылан
дхахо лҿыҩылхеит. Дышҩеиуаз, ани асаара иангылаз ҵла наак ибеит,
аҵла аниба, дахьынҳалт, иҽы имч ақәымхози, итәӷәыбжьара ибжьакны
иааникылеит, ани аԥҳәыс игәалымҭаӡакәа длабжьыҩры дцеит.
Ани аԥҳәыс данца, аҽы аԥхьа илоуишьҭын, нас иаргьы аҵла амахә
лоушьҭны, атахҳәа дҩаԥан иҽы дҩақәтәан, дааҳәны дыҩт, алада
акәарахь.
Ани Бжаҩа-бжаӡа иԥҳәыс аҩны дҩеин ахәыҷқәа дрыԥхьеит, “шәааи
арахь, шәызлахәмаршаз акы аазгеит” лҳәеит. Асаара лхы илықәхны
ани данысхуеит лҳәазар, дабаҟоу, дубар даахә. Лара длатәан лтәарҭа
ахәы аалыркәкәын, иаалыршан, акәараҿы ацәҟьа лҳаит, аҩада дҩеин
ӡык нкалҭәан, ани аччиа ҳәа ззырҳәоз дыхнаҵан дышнеиуаз, ацәҟьа
илҳаз дакит. Даамхын дҩалган, хәылԥазынӡа ахәыҷқәа иахәмаруан.
Ахәылԥаз иҽгьы иаргьы аца иҭаркит. Ашьжьымҭан ианнеи, дрымбеит,
иԥсы игахьа
Ԥшьҩык ныҟәара ицаит. Ишнаиуаз, ажәшьапы зҵаз иркит. “Арҭ ҭаҳкыр
ирԥсыланы иаҳфап” рҳәан, инаганы иҭаркит. Рыуаӡәы ԥыҭк дабаан.
Дыҭакны акрахьынӡаиҿарҵауазгьы дыԥсыламхаит. Иԥсылахазаргьы
иԥсылахт аныргәахә, рыԥшьҩыкгьы ааҭырган рышьапқәа аӡаӡ аларҵаит.
Зшьапы ашьа аалжжыз рфаит, абаа ишьапы акралжжыхуаз, даанрыжьт.
Иҽӡаны иҿылаихан, дышааиуаз, аӡәы “рраит!” ҳәа амаҭ дышрыцыз
дааиқәшәеит.
– Амла уакуазар, акрыуҿасҵап, – иҳәан, аха дшәаны, – сакуам, –
ҳәа иаиҳәаит.
Амаҭ ирыцыз амҩа иқәыз дызлацашаз ирбаны амҩа данықәиҵа,
амаҭқәа гәылшьапк аарылҵын, ишьҭалт. Дцауа, агәылшьап ишьҭа
дышнаиуаз, агәылшьап иацәажәауа иалагаит, иаргьы даара дшәауа
дцауан, аха иҟаиҵахуази? Агәылшьап ус ианаҳәеит:
– Сара усцәымшәан, абра ҳашнаиуа сара саҵкьыс даара иаиҳау
гәылшьапк ҳԥылауаит, ишьы, абџьар усҭауаит. Ҳара ахысшьа
ҳаздыруам.
– Ибзиоуп, – иҳәан, ишнаиуаз, ҩнык аҟны инаин, шәақьк ҩныргаит,
ирыманы ицаит.
Агәылшьап ахәда дыҵагыланы дышнаиуаз, данԥшы, гәылшьап
дуӡӡак ирбганы иаауеит. Ашәақь аагәыдиҵан, ишьны илкаижьит. Инаҩсны
ишнеиуаз, хьчацәақәак арахә рыманы ишыҳәуаз инарыдгылт.
Агәылшьап аҽаарыкәнаршан, рырахәи дареи иааибакны иакит.
Иҟарҵахуази, ишәаны агәылшьап агьыжьра иҟанаҵаз иааҭахаит.
Сыск абжьы гауан. Агәылшьап иаанагауаз ус ианаҳәаит:
– “Абни асыс зыбжьы гауа сышәҭ, шәаунажьыртәы ҟасҵауаит” ҳәа
раҳә, – ҳәа ианаҳәаит.
Ишаҳәаз аиԥш иҳәаит.
– Ааи, амарџьа, сыск аума, ҳарахә загьы уаҳҭауаит, ҳаунажьратәы
иузыҟаҵауазар! – рҳәаит.
– Маумау, асыс ауп исҭаху, – иҳәаит.
Асыс шааирҭаз аиԥш, агәылшьап ахи аҵыхәаи ааимнаҟьан агәырқьҳәа
арахә лҭыҵны ицаит. Агәылшьап бӷьыцк ааинаркын, – абри умырӡын,
иумаз, – ҳәа ианаҳәаит.
– Ибзиоуп, – иҳәан, дцаит исыс иманы.
Ианиқәхәла, исыс ашаха аахаиршәын дыцәеит. Аҽны ашьыжьымҭан
данааԥш, арахә рацәаӡаны нахьхьи иибаз аҵкьыс иаиҳаны ибаит.
Иҿанынеиха, исыс ишьҭаԥалауа идәықәылт, арахә ишьҭагыланы ицаит.
Даара арахә рыла дыҭхаџьит, ашьҭахь ибӷьыц ицәыӡит, уи анахыс
малла дмаҷхаит.
Дыҟан аҳак. Зны ныҟәара дцауан. Данцауаз аҳҭны иҭақәаз
дрылабжьаит, иҷкәынцәа ахыхәмаруа акы рмыхьрацы ирхылаԥшраны.
Адауцәа аанда илатәан, ҷкәынак агәарԥ даақәаабалар даҳкып ҳәа, аҳ
ишиҳәауаз заигьы раҳауан. Аҳ данца ашьҭахь, аҷкәынцәа ихәмаруа
агәарԥ ишықәыз, аҷкәынцәа раиҵбы даашьҭыхны дыргаит. Аҩны
данаарга, адауцәа ран дрыҳәаит, – аҷкәын сара дсышәҭ, – ҳәа.
Адауцәа ани ахәыҷинӡара дрымфар, уаҳа ирфауа рмаур ҳәа
ушәауазу, – дбымаз ари ацәгьа, – рҳәан, длырҭаит.
Длааӡаит дара ибзианы, аҷкәын баҩлашамзар акы иҿалҵауамызт.
Аҷкәын даара дыцәцәит, дыбзиахеит адауцәа раиҳагьы, мчлагьы,
хшыҩлагьы дреиӷьымзар дреицәамкәа.
Ҽнак зны адауцәа ахәмарра рыман. Ахәмарраҟны аҩра, аԥара,
ақәԥара рыман. Урҭқәа заигьы рыҟны џьара акы даҵамхаит, заигьы
драиӷьхаит, аха адауцәа акгьы рымҳәаит.
Зны адауцәа дырҩагьых ақәԥара рыман, иаиқәԥауан заигьы
аӡәаӡәала. Иаргьы драқәԥан заигьы каижьт. Адауцәа раиҵбы данкаҳа,
ихьмыӡӷишьан, дгәааит. Иҽыргәааны данидхала, димхашьит. Раиҵбы
даницәыԥсы, “саргьы сыршьуаит” иҳәан, агьырҭ иаанхазгьы адауцәа
ишьит. Даанхаит адауцәа рыҩны имацара. Иасааира имч иацлауа,
уаҩԥсыжәла димыхәарҭахауа дыӷәӷәахаит.
Ҽнак зны ашәшьыра дыҵаианы иԥсы ишьауан, амҵқәа аласҟәысцап
ҳәа ҵла дуӡӡак мҵыршәагас икын. Убри аамҭазы, иаб даҽа аҳак
диабашьрацы ир иманы, иара дахиаз ааигәара иааимҭан, мҵык
иқәтәамҭан иақәшәан, “амҵ сҟәысцауеит” ҳәа аҵла аԥырҳәа
аҿанааирха, иаб ир иаарылаҳан, хәышәҩык аҽцәаи ҩышәҩык ашьаҟацәаи
ишьит. Аҵлагьы аҽаҵәахт, аҳ адунеи аҟны имаҳацыз, иимбацыз
дақәшәаит. Аҵла аҽахьаҵәахыз аҳ иԥа аиҳабы ар инхаз абжаҩык иманы
дцаит, иаб дахыҟаз дааныжьны. Данааи, аӡәы аҵла дыҵаианы дыцәауп,
ар зшьызгьы аҵла инапы иакуп. Днаир, дшәаны наишьа имамкәа дшыҟаз
дааԥшит. Данааԥш, иауимбахуаз игылақәаз.
– Шәызусҭқәада? – ҳәа даарыԥхьаит.
Аҳ иԥа иҳәеит заигьы, – ир, иара – аҵла иикыз ала ишынҵәаз, иаргьы
дызусҭаз. Нас диазҵааит, – уара уарбан? – ҳәа.
Аҵлаҟны ашәшьыра иҵаиаз иҭаурых заигьы иаиҳәаит: иара аҳ дшиԥаз,
адауцәа дӷьычны дшааргаз, нас рашьа дышиамхаԥсыз.
– Иухьӡыузаи? – ҳәа диазҵааит.
– Сыхьыӡ Раима ауп, – иҳәаит.
Иашьа дауимдырхуаз, иҽааигәыдижьлан, дгәыдикылт. Дара
иаиқәгәырӷьаит.
– Уаала ҳаб дыусырбап, – иҳәан, диманы иаб дахьыҟаз днаит.
Иабгьы акы иаиԥшымкәа даигәырӷьаит. Нас аҷкәын дҵааит, –
шәабацауа? – ҳәа.
Аибашьра ишцауазгьы иаиҳәаит.
– Ара шәыҟаз сыбжьы шәаҳаанӡа, сыбжьы аншәаҳалакь, сыбжьы
ахьгауа ар шәыманы шәнаи, – ҳәа раҳәаны дцаит.
Дышнаиуаз, иаб иабашьрацы згәы иҭаз ир хианы адәықәларада хьаа
имамкәа ишыҟаз, ашҭа дынҭалт. Аҳ даниба, иҽааникылан, даара пату
иқәиҵаит. Ашьҭахь Раима дҵааит, – уабацауа ари аҟара ар уманы? –
ҳәа.
Аибашьра дышцауазгьы, дзабашьуаз иаб шиакәыз идырт,
ицәажәашьа злаҟаз ала.
– Ус акәзар, саргьы сшәыццауаит, шәыҽшәырхиа, – иҳәаит.
Заигьы рыла рҽандырхиа, асауф даақәгылан, убыс бжьык ҳәа
ааҭижьт, аха уаҩы иаҳар аҵкьыс дыԥсыр аиҳа иеиӷьны. Аҳ иргьы иаргьы
ахььгылаз иԥсызшәа илкаҳаит. Ибжьы аниаҳа, иаб ир иманы дааин,
аӷа ири иараи рхы иамыхәауа иахьышьҭаз даарылалан, иҟәаҟәаны,
изшьуаз шьны, иаанхаз аҩныҟа иманы дцаит.
Аҩны иахьнаиз, аҳ иҷкәын диаигәырӷьан, уаҩы излаимбацыз ала
чара иуит. Адауцәа ирӷьычыз аҷкәын иаб иҩны ишигәаԥхауаз дыҟан.
Зны аҳ ар аахәаны ныҟәара дцаит. Мшын ҟәарала ишнаиуаз, амшын
рашьк ааҭыҵын, ар иаарылалан, рыуахәҵәахы аӡәы дыҟамкәа иаақәхны,
амшын иҭалт. Даҽазынгьы аҳ ус ихьт. Ԥсыхәа анимоу, иҷкәын адауцәа
ирӷьычыз иаиҳәаит дзықәшәауаз. Ахынтә рзы иаб ир дрыцны амшын
аҟәарала ишцауаз, ианынаԥшы, амшын иаиҩырҽҽауа, ашьҭыбжь
бааԥсны, иааин ар иаарылагьыжьт. Ашырҳәа аҳ иԥа дамҵасын, аӷәра
ааҿаҵаны, дҩақәтәаит, аха изнымкылакәа, даманы иаақәылт, инапқәа
зегьы ацәа рхыҵны иҟалаит, адәы изықәмыргылакәа, амшын даманы
иҭалт, аӡы иаиҩырҽҽауа. Даара акыр аамҭа амшын агәҭаны
иаларгьыжьуа иман, нас иҳәынҷан, адәахьы иқәылт. Иалиршахуази,
инапаҟны иааит. Иаб ир иманы ныҟәара дахьцауаз арашь иикыз
дақәтәаны дрыццаит. Дара рус маншәаланы иааит. Иабгьы даара ачара
бзиа аиҭа изиухт. Раима даалаган, аҳ ирахә-ишәахә ахьҭаикшаз
баагәара дук ҟаиҵаит, гәашәк ада гәашә амҭаӡакәа. Уи агәашә аҟны
икыдҿарҳәалт камбашьк иаҟараз ла дуӡӡак, даҷ дук ахаҵаны. Иасыуаха
арахәқәа ирыгны ирбауан, изгауа рбауамызт. Уаха акәмызт, уаҵәы
акәымзт, арахә рынҵәарахьы иааит. Агәашә аҟны ахылаԥшра ҟарҵаит,
аха устәи агьаауамызт. Ргәы анԥҵәа, Раима иарҳәаит.
Раима аа-цәыбӷак ишьҭырхшаз аихатәы лаба ҟаиҵаит. Дахаҩаит
арахә ахҭакыз. Даныԥшы, быжьхык ихагыланы, заигьы џырны, иара
адауцәа иишьыз дырцәынханы дыҟан, даауаит. Дааин, абаагәара
дадгылан иҩышьҭихит, сҭалауаит ҳәа. Раима иаихатәы лаба рыхха,
дысшьуаит ҳәа, ихы даст.
– Аа, ашьшьыҳәа, Раима иаҳауаит! – иҳәаит адауы.
Раимагьы иҽимаиԥшитәын, рҩыџьагьы ажәгәара иҭалан, арахә
ҭырцаит. Иаицны ирыманы ишнаиуаз, шьха дуӡӡак аҟны иаиҩхалан, “абра
далыҩрыр дыԥсып” ахьигәахәуаз, ианаҩықәгыла, акәыкәыуҳәа адауы
диқәыҳәҳәаит. Адауы дшәан, далыҩрны дахьылкаҳаз, дԥыххаа дцаит.
Раимагьы аҩныҟа дхынҳәит.
Дыҟазаап ажәытә лагажәык. Ааи, до, ҭакәажәыкгьы дыҟан. Ҷкәына
заҵәык дрыман. Ани алыгажә аԥсыӡ икуан. Акаҭа ахьиршәыз ԥсыӡк икит.
Амни аԥсыӡ ахьикыз аҟәараҟны иқәиҵан, иара адрог азы аҩныҟа дцеит.
Амни аԥсыӡ ахьчаразыҳәан иҷкәын дынижьт. Дынижьын, дшыҟаз
акәымкәан, аԥсыӡ ианаҳәеит:
– Соушьҭ сара.
– Ибзиоуп, – иҳәан, иоуишьҭит аԥсыӡ.
Ашьҭахь иаб адрог иманы данааи, аԥсыӡ ишьҭхьан, амшын иалалан
ицахьан.
– Аԥсыӡ зушьҭызеи, ахьчаразы усыртәан, – иҳәеит аб.
Аб аԥа диабашьит. Убри аҟынтәи амни аҷкәын иаб дизгәаан, амшын
даваланы дыдәықәлеит. Дышнеиуаз, аорбажә амҵәыжәҩак ԥҵәаны адәы
ишықәтәаз ибеит. Аорбажә убыс ианаҳәеит:
– Аа, абааԥсы, уаха ихәлар абгахәыҷқәа сырфоит, – аҳәеит.
Аҷкәын ихарԥ ааԥижәан иҿаҳәаны аҵла ибжьаиртәеит. Дыдәықәлан
дцон дырҩегь амни аҷкәын. Дышцоз акәымкәан, бгахәыҷык иԥылт.
Алақәа ашьҭан (иршьырцы), ирфарцы. Ус ианаҳәеит ари абгахәыҷы:
– Аа, абааԥсы, алақәа сырҿаумҵан, сахьухәашагь убап, – аҳәеит.
Ашьҭахь алақәа дрыҵаҟьан, абгахәыҷы ауишьҭит.
Ашьҭахь дышцоз акәымкәан, аҳак иԥҳа убыс лыӡбахә иаҳаит “са
дсымбаӡакәан зҽызӡо сиццоит” ҳәа лҳәеит ҳәа.
Ашьҭахьы убра днеит. Ари аҷкәын днеин убыс аԥҟара ҟарҵеит:
дахьылымбоз иҽиӡар, лара диццаразы, дылбар, иара ихы аахҵәаны
амасар иахалыркьакьон.
Ашьҭахь доулышьҭит. Аҽаџьара дцеит амни аԥхьа аԥсыӡ ахьишьҭыз.
– Аҳа, акыр усыхәозар, абыржәы аус сымоуп, – иҳәеит.
Аԥсыӡ амшын иҭыҵын, иааины дылбаанадан даман амшын агәахьы
ицеит. Ашьҭахь алада дыԥшит, абас чыбжьышьҭахьынӡа дылзымԥшааит.
Чыбжьышьҭахь дылыԥшааит. Ашьҭахь данааи, дахьыҟаз иалҳәеит.
Абри иҟазшьақәа ахьылбаз аҟынтәи знык ада уаҩы длышьҭуамызт,
аха деиҭалышьҭит. Иҿааихан амни аорбажә зымҵәыжәҩа ԥҵәаз
ахьықәиртәаз дааит.
– Аҳа, – иҳәеит, – абыржәы агәаҟра сымоуп, акыр усыхәозар, –
иҳәеит.
Ҩаԥхьа амни аорбажә даманы ажәҩан ахь ицеит. Ажәҩан аҟны аҩада
даҵаҵаны иара ҵаҟа иҵатәеит аорбажә. Алада дыԥшит, аҩада дыԥшит,
аха хәылбыҽханӡа дылымбеит. Ахәылбыҽха дылбеит. Данааи, дахьыҟаз
иалҳәеит. Абри аформақәа ахьылбаз аҟынтәи … нас усышьҭуеит ҳәа
иалҳәеит. Ахынтә раан длышьҭит.
Иҿааихан дырҩагь амни абгахәыҷы алақәа ирфоз аҟны дааит.
– Абыржәоуп агәаҟра ансымоу, – ҳәа ибжьы иргеит.
Абгахәыҷы ааит. Иааин, аӡӷаб дахьтәоу сырба ҳәа ианаҳәеит.
Ианаҳәан, абгахәыҷы иман иҿынеихан дахьтәаз иаирбеит. Абгахәыҷы
нарылалан аашьышьи абгахәыҷи еизиган, адгьыл ажра иалагеит. Адгьыл
ржуа, ржуа, дахьтәаз (ари аӡӷаб – М. Ц.) асқам аҵаҟа икылҵәаны
иҟарҵеит. Агьырҭ цеит. Амни аҷкәын лара дахьтәаз ҵаҟа длыҵатәеит.
Алада дыԥшит, аҩада дыԥшит, аха дылзымԥшааит. Нас ихәлеит. Аа,
до, ла лыҿҳәара анца, иара аиааира игеит. Дцәырҵит. Нас лара ԥҳәысс
дигеит. Ачара иуит. Ахәмарра иуит. Иаха убра сыҟан до, ехьа уардынла
ара сааит.
Аҳ дыҟазаарын. Абни аҳ иԥҳа абааҵәца дҭоуп. Усгьы аҳцәа рыԥҳацәа
ус ауп ишыҟоу, иҳаракны иҟарҵон абааҵәца, убра иҩнарааӡон. Ари аҳ
ус иҳәеит сыԥҳа (ларгьы илеиҳәеит) абри адунеи аҿы иҟоу зегьы здыруа
аӡә иоуп макәымзар, агьыс уаҩы дигар ҟалаӡом иҳәеит. Иаасҳәо ҟазҵаз
иоуп макәымзар, уаҳа уаҩы дисҭаӡом, иҳәеит.
Ларгьы ус ауп исылҳәо. Абри адунеи зегьы дасу ахыҟоу еилызкаауа
иоуп макәымзар, уаҳа аӡәы сиццом лҳәеит. Насгьы сыӡбахә ҳәаны иааиз
данаҵаха, снапала ихы аахысҵәоит, инаганы агәараҿы аҵәҩан
иахасыркьакьоит лҳәеит.
Ус иӡбаны ирымоуп арҭ абгьы аԥҳагьы.
Лара дыбзиазаап, егьизаап, аха иалаухи, умшәои уара, аӡә даан,
ирҳәаз изыҟамҵазт, ихы хырҵәеит, инаганы аҵәҩан иахадыркьакьеит,
даҽаӡә даан ус изыруит. Избахырҵәуа? Ус иалҳәоит… Лара саркьак
лымоуп, длеин длатәоит адәны ашьашәыраҿы, уца, уҽыҵәах,
усзымԥшааратә. Уанызба, уанааи, ухы хысҵәоит ҳәа иалҳәоит. Хымш
аҿҳәара умоуп ҳәа иалҳәоит. Убас усымбо, усзымԥшаартә џьара уцаны
уҽуҵәахыроуп лҳәоит. Уаҳа ҟазшьа амаӡам лҳәоит. Игәаӷьуеит лҳәара
иааиуа. Дцеит. Дцеит, ана дхәыҵалт, ара дхәыҵалт, анс иҳәеит, арс
иҳәеит. Данааилакь, дахыҟақәаз зегьы лҳәоит, иҽахиҵәахқәаз. Ус дара
ԥыҭҩык ҭахит. Анҭ анаҵахалак, рыхқәа хсаны аҵәҩан иахалмыркьакьози,
ԥыҭҩык ҭахит. Ани лсаркьа илымоу илнарбоит арҭ рҽахьырҵәахуа.
Лсаркьа дахәаԥшуа уа дтәоуп, дахцалак дылбоит, дылнарбоит. Уи закә
аамҭаз анцәа идырааит. Уажәы еиԥш ателевизор рымауз, егьизу анцәа
идырааит. (Алакәҳәаҩ дыччоит – С. З.).
Ашьҭахь, аҵыхәтәаны аӡә харатәк, акры злаз аӡәы, арԥыск ари
лыӡбахә иаҳаит. “Абри сахылымбо са сышԥазымцо” иҳәеит. Иара ус
дыҟазаап, ашәарах бызшәа идыруазаап. Ус диит ашәарах бызшәа
идыруа. Ашәарах даазықәшәалак, бгахәыҷума, ҵысума, рызегьы ирҳәо
иаҳауеит. Драцәажәоит. Амни дааит.
– Бзиала уаабеит, егьит, – рҳәан дрыдыркылт. Аҳ иԥҳа лҟны днеит.
Иаргьы бзиаӡак иоуп, иԥшуп, егьиуп. Лара аумашәа дылбеит. Абригьы
егьырҭ реиԥш ихьыр, дрыцҳауп лҳәеит. Уанӡа иааихьаз зегьы дреиӷьын,
аԥшрагьы имоуп, нас насыԥ уаҳа исымаӡами, егьими ҳәа убас
дылгәаԥхоит лара.
– Исҳәо узыҟаҵару? – ҳәа диазҵааит.
– Иаабҳәалак исылымшо егьыҟам, – иҳәеит.
– Сара исҭыху абас ауп ишыҟоу: уца иахьыуҭаху, усымбауа, абри
асаркьаҿы усымбаратәа уҽануҵәах, уара сутәуп, суццоит. Ус
анакәымхагьы хәдахҵәароуп иуқәу, – лҳәеит. – Хымш аҿҳәара умоуп.
Абри ахымшк уҽанузымҵәах, ианаанҵәалак, уанааилакы, ухы
аахҵәаны… анҭ ахқәа убо!? Аандаҿы!? Ухы убра инахаҳҵоит, егьи ухәамц
анышә иаҳҭоит. – Уи ауп ҳара закәанс иҳамоу, – лҳәеит.
– Ибзиоуп, – иҳәеит. Апҟаҩҳәа иҿынеихан, абынҽацә ахыҟаз днеит.
Ашәарах рбызшәа имдыруази, абнацә аҿы днеин, дааԥхьан, “иҟоу
удыруоу?” иҳәан, “аа!” аҳәеит.
– Уаҩы сахимбо сузыҵәахру? – иҳәеит.
– Ҟоҳ, уаҩы уахимбо усбасымҵәахуа, адгьыл анаӡарахь иахыуҭаху
сцоит, сшьамхы бзиоуп, уааины усықәтәа, – аҳәеит.
Дҩеи дҩаԥан, абнацә дҩақәтәан, апҟаҩҳәа даманы хара ицеит. Бна
дук аҿы уаҩ дахыламлацыз днанагеит. Ҳаԥ дук ыҟан, абни аҳаԥ ду
аҟны инеины, иҩхәыҵалан, анаӡараҿы инеины дартәеит, иаргьы арстәи
инеины идиалт, иганахь идиалт, даҵәахырц. Нас ахәларахь иааиуа
иалагеит.
Ани аҳ иԥҳа нахьхьи дахьтәоу лсаркьа дахәаԥшуеит, даныԥшылоит.
Даара аџьа лбеит. Илбомызт ари дахьыҟаз.
– Нас иҟои, дад? – ҳәа лаб, аҳ, ус иҳәеит.
– Ари акала дшоуп, дызбом, – лҳәеит.
Амра ҭашәаанӡоуп аҿҳәара имоу, уанӡа длымбар, нас даҵахт ауп
иаанаго.
Ари амра анылҭашәоз, аҭашәамҭазыҳәа дахахәаԥшуаз ус илбоит
ани арԥыс дҵәахны, абынҽа астәи идтәалоуп.
– Кеу, исымбац збит, – ҳәа ус лҳәит.
– Изакәи? – иҳәан лаб длазҵааит.
– Ацә, абнацә ҳаԥ дук аҿы, анаӡара дхәыҵатәоуп, дыхәхәаӡа диоуп,
абынҽацә идиалоуп, – лҳәеит.
Аҳгьы иԥҳа илҳәаз аумашәа ибит.
– Ҟоҳ, ҳаи, ибымбар акәымзи! – ҳәа ус иҳәит аҳ.
(Ргәахы ԥымҵәахьеи даргьы, арԥарцәа хазынақәа рыхқәа хыҵәҵәаны
аҵәҩан иахахарҵо рҭаху џьушьоу!)
Уи аамҭазы, ани аҽацә зымаар ҳәа ушәозу, амра анынҭашәа, ани
арԥыс даманы аҳ игәашә аҿы даанаган, длылбааԥан, агәар дааҭалт.
– Сааит! – иҳәит.
– Узбеит! – лҳәеит.
– Сабаҟаз? – иҳәан.
– Абынҽацә уаманы ҳаԥык аҟны абас илашьцан, аҳаԥаҿы иудиалан,
уаҵәахырц. Абас акәӡамзи узыҟаз? – лҳәан.
– Ҟау, сыббит, сыббит, – иҳәит.
Уи мышкы. Егьизыҟамҵеит.
Уажәышьҭа даҽа зинк имоуп. (Хымш имами азин).
– Уаҵәы сдәықәлахп, – иҳәеит.
Ауха иԥсишьеит, егьит, акриҿарҵан, егьин, иԥсишьеит, егьит.
– Уара иахьа уҽахьыуҵәахыз узбеит, аха абри аиуа уаҩы иҟаиҵо
исымбацызт, – лҳәеит. – Аха насыԥ сымазаарын, ари ссаркьа иснарбит,
– лҳәеит.
Адырҩаҽны, ианаацәылаша, ари арԥыс аҟәақҳәа дцеит еиҭах.
Иҿыҩеихан аӡы давалт. Амшын. Амшын даваланы дцон. Дышнеиуаз,
аԥсыӡ ҩхәыҵыҩрит. Ани аԥсыӡ аныҩхәыҵыҩры, ани абызшәа имҳәози.
– Аа, абааԥсы, арахь усзааигәаны уааи аҟәарахьы! – иҳәеит. Аԥсыӡ
ауп изеиҳәо.
– Аа, ус акәзар ибзиоуп, – аҳәан, иааигәаны иааит.
– Иуҭахи? – ҳәа иазҵааит.
– Уара, сганы сыузыҵәахру, абас сақәшәт, абас еиԥш аус сымоуп,
уаҩы сахимбо сузыҵәахру? – иҳәеит.
– Ҟоҳ! Ари амшын дуӡӡа, уаҩы уимбо уҟасымҵакәаны, уааины абра
усыӷрал, – аҳәеит аԥсыӡ.
Усыӷрал аҳәан, аҿы араҳан, днеин аԥсыӡ даӷралт. Аҟәақҳәа
аҿыланахан ицан, амшын аҵаҟахь џьара ҳаԥык аҿы даманы инеины, уа
ииеит. Амшын иҭоуп игазго.
Уи аамҭазы ани аҳ иԥҳа аума дақәшәт. Алада дыԥшит, аҩада
дыԥшит, лсаркьа данԥшылоит, аха дылбом. Здыруада, абри
абыржәшьҭа даиааизар ҟалап, егьип лҳәеит. Аха амра
аҭашәамҭазыҳәаны илнарбеит аԥсыӡ амгәа дҭатәоуп иубо лҳәан лаб
иалҳәеит.
– Ҟоҳ, аа, анаассыни, ари закәи? – иҳәеит. – Ари уаҩы илшомызт,
ари аԥсыӡ амгәа дызлаҭалази? – иҳәеит.
Амра анҭашәа ашьҭахь, ари арԥыс дгьыжьны дааит. Агәар дыҩҭалт.
– Ах, уареи сареи егьҳзыҟамҵеит, – лҳәеит.
– Иҟалази? Сыббама? – иҳәеит.
– Амшын аҵҟа аԥсыӡ амгәа уҭан, – лҳәеит. – Ушԥасымбеи,
ииашаӡами? – лҳәан.
– Ииашоуп, – иҳәеит. – Иамузар, иамуит, ишԥааури? – иҳәеит.
Нас еиҭах акриҿарҵан, егьин, иԥсишьахт, егьихт.
Уажәышьҭа мышкы заҵәык ауп имоу, уаҵәы зыҵәык. Хымш умоуп
ҳәа иалымҳәахьази. Адырҩаҽны ашьыжь афақьаҳәа дындәылҵын
иҿылеихан, дахцо издырам, дахцаша ихәыцуеит. Шьҭа усгьы
егьсзыҟамҵозар акәхап иҳәан, дынкахәыцуа дыснеиуаз абгахәыҷы
ааиԥылеит.
– Уара уцо, уаауа убжьоуп (абызшәа имдыруази), усыцхраарауазеи,
– иҳәеит.
– Изакәи сызуцхраауа, иуҭахузеи? – аҳәеит.
– Абас ауп сызыниаз, аҳ иԥҳа сҽылцәысҵәахырц саҿуп, иауам,
слыԥшаауеит, – иҳәеит.
– Уара урҭ ауаа рыхқәа хырҵәахьеит, издыруеит, аха уи иаҭахқәоу
ыҟоуп, – аҳәеит абгахәыҷы.
– Аа, избаҭаху?
– Имариаӡоуп, уахь џьаргьы узгаӡом, абра ак ҟаҳҵап, – ҳәа аҳәан
иҳәеит.
– Ишԥыкәу?
– Амни ла дахьтәоу лыҵҟа унеины уҵамлакәаны уаҳа
иарбанызаалакгьы, егьирахь иагаџьара уцаргьы, асаркьа илку иауӡом,
уаԥшаауеит, урбоит, – аҳәит абгахәыҷы.
– Уа сызланеиуеи лыҵҟа?
– Уа узланеиуа уи ауп, уара ууаҩԥсыми, ууаҩԥсуп. Даҽа хымш сыҭ
аҿҳәара, иамур – ҩымш сыҭ, иамуӡозар, ҽнак сыҭ ҳәа улыҳәа. Нас ари
уара иудылбалақәаз егьиз дрызхәыцны азин улҭап, – аҳәеит.
Абгахәыҷы иаҳәаз ҩбамтәкәа даагьыжьны дааин, ани аҳ (аҳгьы уа
дтәан) дҵааит узыгьыжьи ҳәа.
– Сзыгьыжьи, ыҟами, аказы сшәыҳәарц сааит, абри аҟара
сҽысҵәахит, егьит, аха иамуит, сшәыԥшааит. Уажәы иауазар, шәгәы
иаҭахызар, уи азы егьшәыхьуам даҽа ҩымшҟа сышәҭ, – иҳәеит.
Ас аниҳәа, мап ицәырымкыкәа азин ирҭеит.
– Уахык акәым, дад, – иҳәеит, – уара иҟауҵақәаз рыла хаха-хымшгьы
усҭоит, – иҳәеит аҳ (ани аӡӷаб ҟадыџь лаб).
– Ҟоҳ, иҭабуп, – иҳәан, – дцеит.
Хара џьара дцаз џьыршьоит уажәы, хара дымцаӡеит. Ани абгахәыҷы
ааит ахәылԥаз, ианылашьца, егьи. Иааин, ари арԥысгьы иаргьы еиманы
рҿынархан, иара длеин, лабак иԥшаан, ани аԥҳәызба дахтәалоз аҟынтәи
иааишәан, аухантәарак аҟәақҳәа иасны илалаган, анышә ҵаҟа ижны,
икылҵәаны, дахтәаз аҵаҟа илкылсит, асаркьа аҵаҟа. Абгахәыҷоуп
иҟазҵаз, ари аҷкәын уи адгьыл акылҵәарала уа днеиртә иҟанаҵеит.
Арԥыс еиҭах аҳи уи иԥҳаи рҿы дааин, ихы ладирбан, уажәышьҭа
сеиҭадәықәлахуеит, сбымбартә сҽысзыҵәахуазар збап иҳәан
ддәықәлеит. Арҭ даргьы ргәы ԥҵәахьеит, абри иаргьы бзиак иоуп,
акалашәақәа дыҟоуп, аиааира изгар, иҽиҵәахыр, дырзымԥшаар рҭахуп.
– Амҩа алԥха уоут! – ҳәан, дныҳәа-ныԥхьаны, доурышьҭит.
Иҿынеихан днеин (ани абгахәыҷы аҿоуп дахцо), ани адгьыл кылҵәаны
иахыҟаз аҟәақ ҳәа дыҩхәыҵалт. Дҩеин ани аӡӷаб лыҵаҟа длатәеит. Лара
лсаркьа лкуп, дахәаԥшуеит адунеи зегьы иахабалак, алада илырхеит,
аҩада илырхеит, аха џьаргьы длымбеит.
Амра ҭашәо иалагеит. Дыҟаӡам, длымбеит. Ари лаб аҳгьы ус иҳәоит,
ари акрызлоу уаҩԥсуп, абри длыбмандаз, дылзымԥшаандаз ҳәоуп
дсыҟоу иҳәит.
Деимдеит, деимдеит, деимдеит, аха длымбеит. Амра акәаԥҳәа
илҭашәит, дыҟам.
Нас лнапы еинылҟьеит. Ари иара афырҳәа даакылсит, закәыхи, хара
дыҟазма, анаҟтәирахь акәын. Дааин дааҩналт.
– Сыббау? – иҳәеит.
– Ухабаргьы сымбеит, – лҳәеит.
Ани аҳ деигәырӷьан, днеин даагәыдикылт.
– Смазарагьы, сыӡӷабгьы изабакәу уара иусҭоит, сымаҳә уоуп
уажәышьҭа. Исоуҳәарц исҭаху, абри ҽыҵәахышьас иҟауҵеи? Иаабеит
аҳаԥ аҿы аҽацә ушаҵәахыз, ашьҭахь амшын аҵан аԥсыӡ ушаӷраз аабеит.
Абыржә, аҵыхәтәан, ахынтә раан, уабаҟаз, уҳамбартә еиԥш
уҽыҵәахшьас иҟауҵазеи? – иҳәеит аҳ.
– Абра лыҵаҟаҵәҟьа схәыҵатәан, – ҳәа иҳәеит иҳәеит.
Абри ала иааилгеит.
Шәарацаҩ бзиак дыҟан. Ахьшьцәа ашьха ианцо, гәарҭацыԥхьаӡа сыск-сыск иҭаны ашьха дыргон, ашәарах рзишьразы, акәац рыгмыжьразы.
Шәарацара ҳәа дныҵыҵын, ҽнак дышнеиуаз, маҭык днахагылеит.
– Ҳаи, анцәа уицәымӷуп! – иҳәан, аҵәы ԥҵәаны амаҭ абӷа
инақәиршәын, дниасны дцеит. Дшәарыцон аҽны хәлаанӡа, аха
егьиԥыхьамшәеит. Дхынҳәны ауха аҭыԥ аҿы дааит.
Ауха ишьҭалан ицәт. Ашьжьымҭан ианааша, маҭык аҽрыкәыршаны,
асас ааихыхны укылсны умцозар, уаҳа царҭа ыҟамкәа, рахәгьы уаагьы
иаарыкәыршаӡаны ишьҭан.
– Шәаагыл, дад, аллаҳ ҳзықәиршәо аабап, – иҳәеит ашәарыцаҩ.
– Иуҭахузеи, усыдызкылазеи, иҟалазеи? – ҳәа амаҭ дазҵааит
ашәарацаҩ.
– Иҟалази умбои, абарҭ арахәгьы ауаагьы иҟоу, схацламҳәа
илкылганы иоушьҭ наҟ, нас иҟалаз уасҳәоит, – аҳәеит амаҭ.
– Аҷкәынцәа шәап, излазгәыӷьрызеи? – иҳәеит иара.
– Ушәозар, ссас ҩараҳан аҵәы ҭаргыл, нас сҿы сзеихымхуа иҟалоит,
– аҳәеит амаҭ.
Ашәарыцаҩ амаҭ иаҳәаз ҟаҵаны, рахәгьы уаагьы ахацламҳәа
илыбжьиган иаауишьҭит. Нас аҵәы аамхны ахацламҳәа леихаижьит.
– Шьҭа иуҭахузеи? – ҳәа дҵааит ашәарацаҩ.
– Ухы-ухәшә уҽеиқәыршәаны, уааины сҟәаҟә уқәтәа, – аҳәеит амаҭ.
Егьырҭ иҩызцәа рырыхә дара рҽынасҭханы иԥшуеит. Рыла дшабоз
амаҭ аҟәаҟә дҩақәтәан, агәараҳәа илаҵысит амаҭ.
– Ҳашәарацаҩ рыцҳагьы дҭахеит, – рҳәеит иҩызцәагьы.
Дшақәтәаз ԥсҭа дук инҭалт.
– Сара ӷак дсымоуп, убри сицәшәоит, сыбжьы сыргар, даауеит, акыр
улазар, абыржәеиԥшоуп. Ҩ-уск урызкны уаазгеит суқәгәыӷны, – аҳәеит
амаҭ.
Арҵәааҳәа иҳәҳәеит дзықәтәаз амаҭ. Аӷагьы убри аԥсҭа анаӡарахь
абжьы геит.
– Акыр улазар, абааԥсы, уажәоуп, уажәыҵәҟьа ара иаауеит! – аҳәеит
дзықәтәаз амаҭ.
Иара иҽеиқәыршәаны амаҭ аҟәаҟә дықәтәоуп.
– Аҳы, абааԥсы, иааит! – аҳәеит дзықәтәаз. Ахы ҭҳәаны иаакылсит
уамак. Алахь аҿашара иарбаны ашәақь аҿынаирхеит. Алахь аҿашара
илҭаиршәын, ишьны уа илкаижьит.
– Аҳыҳ, шьҭа унеи, шьҭа сҭынчуп! Са сахьныҟәашаз сызныҟәомызт,
сзыцәшәоз абри акәын, уажәшьҭа умшәан, уаала, – аҳәеит амаҭ.
Аҟәаҟә дықәтәоуп, агәараҳәа ицоит, ишнеиуаз, бахә хәыҷык
инадгылт.
– Бзиала уаабеит! – анаҳәа амаҭ, ашәарацаҩ даақәҵын, днагылт.
Ани абахә хәыҷы ашә аатит. Даманы инҭалеит. Дахьыныҩнашылаз,
аҭаацәа ԥшӡа аџьџьаҳәа днарылагылеит. Дзықәтәаз амаҭгьы уаҩԥсны
иаагылт.
– Бзиала уаабеит! – ҳәа аԥсшәа иаҳәан, дладыртәеит.
Чмазаҩык деиқәҵәиашоит, аллаҳ, аллаҳ ҳәа дышьҭоуп, сыбӷа, сыбӷа
ҳәа дӷызуеит.
Асас иԥсы идыршьеит, криҿарҵеит. Ани дзықәтәаз амаҭ раӷа
дшишьызгьы ранаҳәеит.
– Уажәы уззаагаз умбеи? – рҳәеит дызҭоу.
– Абри ишьҭоу ҳашьа иоуп, абри зымшала дышьҭоу уара уоуп. Ҳара
ҳуаатәыҩсоуп. Адунеи ахь ҳанықәло, амаҭ еиԥш ҳҽаҟаҵаны ҳамцар,
уаҳа азин ҳамаӡам. Жәаха уанышәарыцоз анцәа уицәымӷуп ҳәа аҵәы
ԥҵәаны зыбӷа иқәуршәыз амаҭ абри иоуп. Абри уара далумыргозар, уаҳа
далзырго егьыҟаӡам.
– Дызлалсырго исылшарызеи? – иҳәеит иара.
– Иулшо амҩа ҳара уқәаҳҵоит. Зхаҵа иҷыдахаз хаҵа дзымбац аԥҳәыс
лкыкахш уԥыхьашәар далнаргон, – рҳәеит аԥшәмацәа.
– Уи сара излаздыррызеи, агәаҟцәгьа сара! – иҳәеит асас.
– Излаудырра ҳара иуаҳҭап.
Саркьа хәыҷык нирҭан, ус иарҳәеит:
– Агәыԥҳәыхш змоу абри нлыдкыланы улыхәаԥшыр, ауаҩы
длыдубалозар, уи дыцқьам, ауаҩы длыдумбалар, дыцқьоуп. Убри
лыхшоуп ихәшәу.
Ддәықәлеит ақыҭа рахь исаркьа иманы уи ахаҵа. Гәыԥҳәыхш змаз
аҳәса дрылалеит, аха ицқьоу уаҩы диқәшәом. Агәыԥҳәыхш змоу зегьы
ҳацқьоуп рҳәоит, аха арахь асаркьа данаԥшлак, инарбом.
Даара ааԥсара ду ҟаиҵеит, дгәыӷьт, аха ицқьоу уаҩы длықәшәом.
Хәымҽханк абри аҩнаҭа агәыԥҳәыхш змоу аԥҳәыс дыҟоуп ҳәа иаҳан
днеит џьара.
– Уа хәлыбзиа! – иҳәан, агәар дынҭалеит.
– Бзиала уаабеит, сызкәыхшоу! – лҳәан, днеиԥылт аԥшәма ԥҳәыс.
– Сааԥсаны сыҟоуп, аӡы сыржә, бхаҵкы, – иҳәеит иара.
Аӡы наилҭан, ижәит.
– Уаҩ ааԥсоуп, сызкәыхшоу, иухьзеи, узықәшәазеи? – лҳәеит лара.
– Гәаҟра дук азы сныҟәоит, – иҳәеит.
– Изакәызеи, џьым? – лҳәан, дҵааит.
– Зхаҵа ида хаҵа дзымбац лкыкахш смоур ҟалом, чмазаҩык изы
исҭахуп, – иҳәеит иара.
– Уи азы уныҟәозаргьы, анцәа уақәиршәеит, – лҳәеит дызҭаз.
– Ҳы, уи ба беиԥш иагаҩы исарҳәахьеит, аха макьана ус иҟоу аԥҳәыс
слықәымшәацт, – иҳәеит лысас.
– Мамоу, сара амц сҳәом. Излеилукаауа акрыҟазар, уааи, иеилкаа!
– лҳәеит уи аԥҳәыс.
Исаркьа днаныԥшыланы длыхәаԥшит. Саби хәыҷык длыдибалошәа
дҟалеит.
– Ҳаи, абааԥсы, сыбжьама, саби ԥшӡак, саби хәыҷӡак
дбыдызбалошәа иҟалеит, абри шԥаҟалеи? – иҳәеит.
– Умшәан, агәнаҳа са исымазааит, уи закәу са иуасҳәап. Сара
сҭыԥҳан, сашьа иԥа хаҵарԥыс хәыҷык дысгәыдкыланы сиан, сгәы
дықәыргыланы дышсырхәмаруаз сирбааӡеит. Убри ирымӡ иахьакәым
саҟьашьит акәымзар, сыцқьоуп, ҟьашьра сымам, – лҳәеит.
Иалухи, еинаалт, лгәыҳәԥыхш лымихт. Има дцеит. Ачымазаҩ
ииржәит, далиргеит.
Анҭ ахьшьцәа дызлаз зегьы сыск-сыск ирҭараны иҟамзи, урҭгьы
акырзаҳҭода дҭахеит, рҳәан, иҭаацәагьы егьрырымҭеит, ус иаанхеит.
– Ҳаӷа душьит, ҳчымазаҩ далургеит, шьҭа иуҭаху ҳаҳә, аҳамҭа
уаҳҭоит, – ҳәа дыркит уи дызҭаз.
Ани зҟәаҟә дықәыртәаны даазгаз “сара ак уасҳәоит, убри ада ак
умган, абааԥсы!” ҳәа маӡала иеиҳәахьан.
– Иарбан, изакәи? – даниазҵаа, “ак уаҳамҭар аауам ҳәа
ианудыргалалак, шәан лыбз аакылырҳәҳәаны ақәцә знык сналырцҳааит,
уаҳа мал сҭахым, абри раҳәа” иҳәеит егьи.
– Уажәышьҭа сцоит, – иҳәан, асас ддәықәлеит.
– Аҳамҭа уаҳҭароуп, иуҭаху ак ҳаҳә, – ҳәа дыркыхт.
– Сара акгьы сҭахӡам, – иҳәеит, мап икит.
Дладырхеит, дҩадырхеит, аха акгьы сҭахым иҳәан, мапӡа икит.
Даныркӡа, “сара малс исҭаху убри ауп, шәан лыбз аакылырҳәҳәаны
ақәцә знык снацҳаны сцоит, убри ада мал сҭахӡам уаҳа” иҳәеит.
– Уҳ-чыҳ, – рҳәан илеиханарӷәӷәеит.
– Иаҳҭап, нан, иаҳҭап! – лҳәеит ран.
Лыбз аакыллырҳәҳәан, ақәцә днацҳаит иара. Дунеи аҵаҟа зыԥсы
ҭоу зегьы рбызшәа ааиҵеит иаразнак. Уажәышьҭа аԥсшәа реиҳәан,
дгьыжьны ишьҭахьҟа амҩа дықәлт. Абахә дҭыганы доурыжьт.
Дшааиуаз акәымкәа, анҭ ахьшьцәа, иҩызцәа дзыцрыҵыз дрықәшәеит.
– Ҳаи, уанаџьалбеит, уԥсы нхама, уаама? – рҳәан, уамашәа ирбеит.
Шьтәак изыршьит, ауха ичара ҟарҵеит. Ани арыцҳарақәа дзықәшәаз
шреиҳәоз, ишизыӡырҩуаз, ауха рлақәа крырҿамҵаӡакәа ус ирхашҭны
инхеит.
Аҵхыбжьон ақәыџьмақәа аақәгылан иуут.
– Уара, шәара шәызтәу асас ишизыӡырҩуаз, уаҳа крышәҿарымҵаӡеи,
ҳнашәышьҭыр, азин ҳашәҭар, ҳаргьы кырҳфап, шәаргьы крышәфап, –
рҳәеит ақәыџьмақәа.
– Уахык ҳафара нхеит ҳәа шәаҳзаашьҭуам, – аҳәеит алақәа руакы.
Егьырҭ алақәа “шәааи” рҳәеит. Анҭ ақәыџьмақәеи алақәеи еибырҳәоз
рысас еиликаан, “абыржәыҵәҟьа шьтәак шьны алақәа ирышәҭароуп, уаха
акрырҿашәымҵаӡеит, ақәыџьмақәеи дареи еибырҳәо абасоуп” иҳәан,
иаҳаз реиҳәеит.
Урҭ шьтәак лкажьны ишьны алақәа ирырҭеит. Ақәыџьмақәа нас
иааигәаӡаны иуут.
– Ҳаи, шәышԥааҳашьҭуа, ҳаидынҵәалароуп акәымзар, уахык
акырҳамфеит ҳәа ҳуасақәа шәрылаҳҵом, – рҳәан, алақәа
рыҽдырӷәӷәеит.
Ауха уиаҟара акәхеит, ишеит. Ахьшьцәа рырахәи дареи
еицырхашьшьы, рысасгьы дрыгәҭыларгыланы илаҵысит. Сыс баҭкан
хәыҷык арахә ирылан, икьаауа иалагеит, сшәыхьӡом, ԥшьшьала шәцала
ҳәа.
– Аҭынхада, ара уҩеи, стәыҩа убжьартәаны узгап, – аҳәеит ауаса
раб.
– Еи, уара амч умоуп ҳәа иуҳәоит, иалудыраауазеи акәымзар, арахә
шәшызынтәыку шәымшра са исымоуп, – аҳәеит абаҭкан.
Ани ауаса раби абаҭкани иааибырҳәаз зегьы асас иеиликааит.
Ахьшәҭҳәа днеин, абаҭкан ааигәыдкыланы иаашьҭихит. Нас хәыҷы-хәыҷла
асыс дацәажәауа иҿааихт.
– Уара арҭ зегьы сыск-сыск сырҭараны иҟоуп, иҟасҵарызеи, угәы
иаанагозеи? – ҳәа асыс дазҵааит.
– Арҭ зегьы рсарақәа рххо ирылоухыузеи, сара сааугәыдкыланы,
аҩныҟа суманы уцар, уахык ирҭбааны агәар шшны сынҭоукыр, агәар
иукыз азна шьыжьымҭан арахә шыҟоу убоит, – аҳәеит абаҭкан.
Абаҭкан иаҳәаз хаҵаны, ашәарацаҩ абни асыс заҵәык ада уаҳа
егьрымимхт. Аҩны инеигт. Агәар аарҭбааны иааикит. Шьыжьымҭан
данааԥш, игәар азна рахә ыҟан. Дгәырӷьан, ачара ду иуит ашәарацаҩ.
Саргьы убра сақәшәан, ԥылгыдык аҟара сфеит.
Нхаҩык дәык дықәны дызнеиуаз кәакәымдрак амца зацраз ибит.
Даннеи, маҭык амца иалагьыжьуа изалаз аагәеиҭеит. Иҟамчы лаиркӡан
амаҭ ҩалигеит. Амаҭ ауижьын, аха имцеит, абзиара исзууз ацкы
узызымукәа сцом аҳәан.
– Нас ус акәзар, анцәа иишаз бызшәа ҳа аԥсшәада ак сыздырам,
убарҭ абызшәа хкқәа усзырҵауазар исырҵы, – ҳа даҳәеит.
– Азамана, – аҳәит амаҭ, – уҿы ҩараҳа, хынтә сухәлаҭәҳәоит, аха
уара ҟыт ҳа ҿыумҭын акәымзар, анааҿуҭ, уҩнуҵҟа суӷралоит.
Анхаҩы иҿы ҩеираҳан амаҭ хынтә илаихәлаҭәҳәан саагьажьоит ҳа
изаҿыз, “аа иҵагь, иҵагь” иҳәан, дыҩныҟааит анхаҩы. Амаҭ ашыр ҳа
илихәлаҵәыр ицеит.
Анхаҩы агәаҟра далагаит, амаҭ шаҟьуа ианиӷрала. Амҩасцәа иқәшәаз
дганы иҩны дышьҭарҵт. Аухантәарак дырҷаԥшьон, ожәы дыԥсоит,
уашьҭан дыԥсоит ҳа.
Ашарԥазы агәылара арбаӷьк ҿнаҭит анхаҩ иарбаӷь азы учымазаҩ
дызбаҟоу ҳа.
– Ҟазаара имаӡам, – аҳәит анхаҩ ирбаӷь.
– Убри уԥшәма иҩны арӷьарахь иаахишәар ҳәа-ԥымҵәык алоуп, убри
аҳәа аԥымаҵә аӡы лаҵыршан ижәыр, даабзиахуоит ада зҳәа-зҵа амаӡам,
– аҳәит агәыла иарбаӷь.
Анҭ ирҳәуаз сеибакыу ачымазаҩ иеиликааит.
Афырҳа ауаа лаирсын, иҩны арӷьарахь иаахыршәеит, аҳәа-ԥымаҵәгьы
аалырхит. Аӡы аҵыршан ианижә, дызӡәуаз, дызӡәуаз амаҭ
ҩаиҿыҵт. Иаҳшьоит ҳа иалаган, аха идимыршьит, бызшәа хкыс иҟаз
зегьы идыруа дзыҟанаҵаз реиҳәан, сиршәа ирбит.
Ҩыџьа ашәарацацәа еицны изнеиуаз амҩан маҭык еиларқьақьа
изышьҭаз рбыт. Рыуаӡә итапанчала дааихсын, ихәыт.
– Иумшьын, иамоукузеи, ҳара иаҳԥырхагамеи, – иҳәыт егьи.
Аҽны хәлаанӡа иныҟәуан, ауха аҵла шьапык аҿы иахаарықәнакыз
итәеит. Аҽны шьыжьымҭан ианааԥш, иарҭа ҳа ак рымаӡамкәа амаҭқәа
рыкәшаны иҟан. Маҭык аарылҵын ус аҳәыт.
– Ҳҩыза дызшьыз уаангыланы агьи аҩныҟа уца.
– Избан сҩыза дызнышәкылауазеи? – аниҳәа, “уи дызбанаҳамкылуа,
ҳҩыза иԥырхагаӡамкәа амаҭқәа ишьны икаижьт” аҳәыт амаҭ.
Ииҳәагәышьахуази, иҩыза дааныжьны дцеит аҩныҟа. Агьи амаҭқәа
дрыман рҿынархан иснеиуаз ҳаԥык инхәыҵалт. Аҳаԥы изхәыҵаз дара
хара иныҟәахьан инеит дәык аҿы. Адәы зеибакыз маҭла иҭәны иҟан.
Ашәарацаҩ иихәыз амаҭгьы игәаҟуа итәан.
– Иумбои ари иухәыз сгәаҟуа, – рҳәан, днаган днахадыргылт.
Ԥыҭк анҵы, акрыфара аамҭа анааи, лаба хәыҷык каршәын,
иҩышьҭыхны иааиҵырхын, истолханы, фатәыс иҟаз зегьы иқәны
илагылт. Амаҭқәа ашәарацаҩ дрыман акрырфыт. Акранырфа ус рҳәыт:
– Уара абри иухәыз бзиахаанӡа уҩныҟа цара уқәым. Ари бзазтәуа
хәшә-заҵәык ыҟоуп. Убри узаагар, иаргьы бзиахоит, уаргьы аҩныҟа уцап.
Хәшәыс иамоу уи ауп, ԥҳәыск џьара дыҟоуп, убри лкыкахш ӡыг-мацәазк
азна лымхны иааугар ауп, – ҳа иарҳәт амаҭқәа.
– Ибзиоуп, – иҳәагәышьан дазыразхт ашәарацаҩ.
Дыхьҵәцараха дааилаҳәаны ҽык дҩақәдыртәан, дызнақәдыртәаз
еиԥш иҩхалан изыԥыруаз даманы иахырҳәаз инеит. Аԥҳәыс зырҳәаз
лкыкахш аалымхны, иҽы дҩақәтәан дзыԥыруаз амаҭқәа рҿы дааит. Ахш
иааигаз анаахьыршь, амаҭ ихәыз иаразнак иаабзиахт.
Амаҭ аныбзиаха, ус иарҳәт ашәарацаҩ:
– Шьҭа уца, унаскьаган удәықәаҳҵап, иуҭаху ҳауҳәар иуҭаны.
– Аԥара сҭахым, акыр сышәҭозар, шәыстол сышәҭ, – иҳәыт.
– Ибзиоуп, – рҳәан, рыстол ааирҭан, иманы аҩныҟа ддәықәылт. Аҳаԥы
дхәыҵаны дызнеиуаз, илаԥш ахынӡанаӡуаз шәаԥыџьаԥ ҳа имбаӡуа дә-каршәран
дынықәылт. Адәы дықәланы ԥыҭк данынаскьа, истол ааиҵихын,
ииҭахыз афатә аақәгылт. Акырсифуаз ҽоҩык дааиԥылан, уарбан уара абри
аҟара уҩы, уӡы уеиқәышәшәа акрызфауа ара оҩ дахыҟаӡам ҳа диазҵааит.
– Сарбангьы уасҳәап, акыргьы уҿасҵап, – иҳәыт ашәарацаҩ.
Аҽыоҩ дылҽыжәҵын илеидтәаланы акрырфит. Акрырфан иангыла,
истол ааиҵеиԥсан илабаха иааҟалт. Уи аниба, устол сааурхәароуп ҳа дикыт.
Исуҭози аниҳәа, аҳәак усҭоит иҳәыт.
– Аҳәак азы исҭеиратәа схагоу џьушьоу? – иҳәыт.
Изеимаркуаз аӡә дынрывалт.
– Унеины ани инеиуа ихы хсаны уаа, – аниҳәа, аҽыоҩ иаҳәа аҭра
иааҭыҵын амҩасыҩ ихы хсаны иааит.
Анс аниба, ашәарацаҩ истол аҳәа азы иԥсахт. Аҳәа ааимихын, иманы
аҩныҟа дцеит. Дахнеиз иуаажәлар ааизиган иреиҳәыт џьабаас дызықәшәаз
зегьы амаҭ иԥырхагамкәа иахишьуаз азы.
Аҳак дыҟан, ф-ҩык аԥҳацәа иман. Ҽнак иԥҳацәа ус раб иарҳәеит. “Дад,
уцаны аҵәа ҳзаага” ҳәа. Раб аҳаҭа иманы дцеит аҵәахьы. Аҵәаҿы даннеи,
аҵәа аҵаҟа амаҭқәа аҵан. Ҩ-маҭык – Ал-иԥа Қьаламаҭи Агәыгә-иԥа Азнаури-иаҳаҭа ааимырхын, азна аҵәа ҟарҵеит. Ал-иԥа Қьаламаҭ аҳаҭа ахаҿы ҵәа
дук ахеиҵеит.
– Абри аҵәа ахызхуа сара ԥҳәысс дызгоит, – ҳәа иеиҳәеит.
Аҳ иаҳаҭа иманы игәарԥ дынҭалон еиԥш, иԥҳа еиҵбы иаахылхит аҵәа
ду, аха лаб игәы иалст.
Ҩымыз, хымыз анҵы, Ал-иԥа Қьаламаҭи Агәыгә-иԥа Азнаури ааит аҭаца
даргарцы. Амаҭқәа еннеи, аҳ иҽыҭра ирыцқьеит, нас амаҭқәеи иԥҳа аиҵбеи
аҽҭраҿы иҩнеиҵеит. Ԥыҭк анҵы, лаҳәшьцәа ус рҳәеит: “Ҳаб жәанҭа цәгьа
ҳаҳәшьа амаҭқәа дриҭеит, аха амаҭқәа дырфазар ҟалап” рҳәан, аҽҭраҿы
инкылԥшит, енынкылԥш, амаҭқәагьы раҳәшьагьы рыбжа хьны, рыбжа
разынны ирбеит. Лаҳәшьцәа ргәы иалсын, “ҳаб ҳаиҵба ахаҵа бзиа дииҭеит
ҳара ҳшыҟаз” рҳәеит.
Лаҳәшьцәа цан ажьираҿы аҵәымӷқәа аарган ашә аҿы иаларҵеит.
Амаҭқәа рыԥҳәыс дрыманы индәылҵуаны еиԥш, Ал-иԥа Қьаламаҭ аҵәымӷ
игәы иалалан игәи игәаҵәеи ааҭнахт. Агәыгә-иԥа Азнаур ахықә днықәгылан
ҿиҭит:
– Ал-иԥа Қьаламаҭ Аԥсныҟа дахьцаз ианхәыԥҳацәа драмхашьит,
орултә сакаса, барфынтә ҷабырхәа шәыманы шәеиза абаақәа, – аниҳәа,
амаҭқәа зегьы уарултә сакаса рыманы иеизеит.
Ал-иԥа Қьаламаҭ асакаса данырҵан дрыманы ицеит. Иԥҳәыс игәи,
игәаҵәеи, лмацәази абамба илаҳәаны лыкәа иҭалҵан, ларгьы
дрышьҭалт. Амҩаны иаалԥылалакь, зегьы дразҵаауан:
– Ал-иԥа Қьаламаҭ Аԥсныҟа дахьцаз ианхәыԥҳацәа дрымхашьит,
орултәы сакаса, бырфынтә ҷабырхәа, ашәеиқәа иалырҟьуа, ашәаԥшьгьы
иалырхуа, дахьнаргуаз жәбазар? – анылҳәалакь, абар рҳәуан илԥылуаз.
Ус мацара иара иҩны днаргеит, лара рыӡха даангылт.
Ԥҳәызбак кәмаанк лкын дыҩны дааны, аӡы лыманы дцон, аҭаца “аӡы
сыржә” ҳәа лалҳәон, аха аԥҳәызба илуамызт, аҭаца акәмаан мчыла
иаалымылхын, игәи, игәаҵәеи, лмацәази акәмаан инҭалыршәт.
Аԥҳәызба аӡы Ал-иԥа Қьаламаҭ илыржәт. Аӡы ианижә, игәи игәаҵәеи
иӷралеит, амацәаз иҿы иааҭихит. Дразҵааит “аӡха иҟадаз?” ҳәа.
Аԥҳәызба аӡы аазгаз ус лҳәеит:
– Ԥҳәыск дыӡхатәан, мчыла акәмаан сымхны аӡы лжәит.
– Нас шәцаны даажәга, – ҳәа реиҳәеит.
Ицан дааргеит. Данаарга, иԥҳәыс лакәын. Нас ачара руит, жәра руит.
Шәарыцаҩык дыҟан. Ахра ҩыҵа дныҵалт. Нас маҭаԥшьк ибеит. Дасит,
ихәит. Ихәын, ицәцеит, зынӡа изымшькәа. Инеит иара аҭыԥ аҟны. Иара
иахьнеиз ашәарыцаҩ сихәит аҳәеит.
Амаҭқәа шәкы раҟара идәықәиҵеит иихәыз иаб. Дызхәыз иҟны инеин
амаҭқәа икәшан уа даарцеит. Дахьаарцаз данааи, аоҩы дтәан. Аоҭах
аҟны аӡәы дықьуан.
– Уара сыҷкәын духәит, ҷкәына заҵәык дсыман, духәит, – иҳәеит
аԥшәма.
– Уара уҷкәын дабасхәи, дсымбаӡеит, – иҳәеит.
– Ҳара адунеи ахь ҳанцәырҵлакь, ҳмаҭхоит, ҳа ҳадгьыл ахь
ҳанааиуа, ҳуаахоит, – иҳәеит. – Са сыҷкәын духәит, аха ахәшә иҭахуп,
– иҳәеит, – дыбзиазтәуа. Убри ааугар, дыбзиахоит, – иҳәеит. – Убри
ааумгар, амаҭқәа урҿасҵоит, – иҳәеит.
– Ибзиоуп, аха иарбан уи, иаасаҳә, иаазгоит, – иҳәеит.
– Аҷкәын (ахәыҷы – М. Ц.) дызҵоу аԥҳәыс цқьа лкыкахш мацәазк
азна.
– Уи аԥҳәыс цқьа дызлаздыруазеи? – иҳәеит.
– Уи дызлоудыруа асаркьа сара иусҭоит, – иҳәеит.
Шәҩык раҟара аҳәса иԥшааит, аха аӡәы, ҩыџьа, хҩык зцыз дыҟан,
ԥшьҩык, хәҩык зцыз дыҟан, ҩежәа зцызгьы дыҟан. Нас ԥҳәыс кьаҿк
дибеит, аӡы шылгоз дибеит, саркьала дыԥшит. Лхаҵа ида уаҩы
длыдимбалт уаҳа. Абри дыцқьоуп иҳәан днеит лыҩны. Даннеи, аҷкәын
длыман. Нас лкалҭа дагәыӡит иаашьҭыхны.
– Ҳаи, иууазеи, – лҳәеит, – сушьуама? – лҳәеит.
– Сара сыԥсырц сыҟоуп, бара была сеиқәымхозар, – иҳәеит.
– Иуҭахузеи? – лҳәан, “акыкахш мацәазк азна сҭахуп” иҳәеит.
– Уи схаҵа сизымҵаакәа азин сымам аҭира, – лҳәеит.
Лхаҵа дааргеит ҿырҭын. Абри дыԥҳәыс бзиан, дыԥҳәыс цқьан.
– Нас иҭ акыкахшы, банаџьалбеит, акыкахшы ибҭароуп, – иҳәеит
лхаҵа.
– Уара сузымҵаакәа исзыҭиуамызт, – лҳәеит.
Нас акыкахш иман дааит. Акыкахш ахә дыбзианатәит.
– Нас, уара, са сыбзиахеит, аха саб аԥара уиҭоит, аха иумган, –
иҳәеит ани ибзиахаз. – Даара иудицалоит, аха иумган, – иҳәеит…
Ианимуӡа, убызшәа сырҵа ҳәа иаҳә, – иҳәоит. – Уаҳа акгьы сҭахым,
убызшәа сырҵа.
Даара ицәымыӷхеит, аха имукәа ддәықәло даналага, уҿы раҳа
иҳәеит. “Ԥу” ҳәа иҿы хынтә дҭаҭәҳәеит, нас ддәықәырҵеит, дорышьҭит.
Дынаскьахьан дычуа далагеит. Дычын џьара дкаҳаит, дзымцеит.
Дышкажьыз, ҵыск аақәтәан уарӷьа шьапы аҳацкьын иаҵоу иҟаҟа аҳәеит.
Иара аҳацкьын иҟаҟеит, иаразнак ддеит. Нас ддәықәлеит. Ахьшьцәа
рҟны днеит. Абгақәа ықәгылан иууит. Нас алақәагьы арахь иууит. Уахь
ҳнашәышьҭ рҳәеит абгақәа, шәаргьы ҳаргьы ҳаибаҭхаџьып (акрҳфап
ҳәа). Алақәа ус рҳәеит:
– Моумоу, ахьшьцәа ибзианы ҳныҟәыргозар шәааҳашьҭуам, – рҳәеит.
Ани ауаҩы инеиз иаҳаит абгақәеи алақәеи иеибырҳәоз. Шьтәак шьны
алақәа ирҿашәҵ ҳәа ахьшьцәа иреиҳәеит.
– Мап, – рҳәеит. – Уара иудыруазеи? – рҳәеит. Нас абгақәа рыбжьы
дыргеит ҳнеиуама ҳәа.
– Шәааи, – рҳәеит алақәа. – Ҳаибарҭхаџьып, – рҳәеит.
Иааин аҟәақҳәа аҭыԥ иақәылт абгақәа. Ирфеит арахә.
– Сҳәатәы хашәымҵеит, ишԥажәбо? – иҳәеит.
– Уара излоудыруазеи? – ҳәа изҵааит.
– Сара бызшәас иҟоу зегьы амаҭ иснарҵеит, – иҳәеит.
– Амаҭ уара излоунарҵазеи? – рҳәеит.
– Сара амаҭ иахьуаҩхоз адгьыл аҟны снеит, – иҳәеит.
Нас дырҩегь ҭыԥк аҟны днеит, ахьшьцәа рҟны дырҩегь. Абгақәа
уууеит.
– Уаха ҳнеиуеит, – шьтәа бзиаӡак аҭыԥ аҟны арахә ирылан, – убри
ҳфоит, – рҳәоит абгақәа.
Иара иаҳаит.
– Шәышьтәы шәшьы, – иҳәеит, – мамзар абгақәа ирфоит, – иҳәеит.
– Уара угәаӷ азы ҳара абгақәа ирҿаҳҵом, – рҳәеит ахьшьцәа.
Анышә ржит, ашьтәа ҭадыргылт. Убра ачалт ақәҵан хыхь ахьча
дышьҭалт. Абгақәа ааит, арахә ирылалт. Ҳаи, ҳәа ахьча данҩаҵҟьа,
ачалт иҩаҵасны иааимаҳан ашьтәа ҭыҵны адәы иқәлеит. Абгақәа
иаамҵарсны иргеит.
– Уара уҳәатәы хаҳамҵеит, иудыруазаап, – рҳәеит.
– Шәымш бзиахааит! – иҳәан дцеит.
Саргьы арахь сааит.
Хаҵаки ԥҳәыски ыҟан. Ԥак дрыман. Иааиқәшәан ахаҵа дыԥсит.
Иԥҳәыси иареи акрура рҭахымызт. Ирҳаны имаз амал лассы инырхит.
Иаарыхны имаз нҵәо ианалага, ан лыҷкәын ҟәрышьқәак илҭан, лыҷкәын
хәаахәҭра ҳәа длышьҭит. Амҩа дықәылҵан дыснеиуаз, џьоукы лак
еимырхха иршьон ибеит.
– Ҳаи, ахә шәысҭоит, имшьыкәа са исышәҭ, – ҳа реиҳәеит.
– Иумаз! – анырҳәа, ахә нариҭан, ирымихит.
Иманы аҩны дааит.
– Иааугазеи, нан? – ҳәа иан даниазҵаа, “Иаазгозеи, ала ршьон џьоукы,
ирыцҳасшьан, ахә рыҭаны, ирымхны иаазгеит”, – иҳәеит.
– Аа, ибзиами, – лҳәеит иангьы.
Ус ԥыҭк ҵит. Ани аԥеи рыфатә нҵәо ианалага, ан лыҷкәын
деиҭадәықәылҵеит хәаахәҭра.
Аҷкәын амҩа данны дыснеиуаз цгәажәк џьоукы еимырхха иаҳшьоит
ҳа исаҿыз дрықәшәт.
– Уа, уара, ахә шәысҭоит, са исышәҭ, ишәымшьын, – иҳәеит.
Ацгәы иманы аҩныҟа дааит.
– Иааугеи, нан, акрааугоу? – дҵаахт иан.
– Амҩан џьоукы иршьон избан, абри ацгәы хәҳаны иаазгеит, – иҳәеит.
Арҭ ушьҭа рмазара маҷӡахит. Ирымаз ахәыҷы ааидкыланы иҭаны
еиҭах амҩа дықәылҵеит лыҷкәын. Акыр дныҟәахьан, дыснеиуаз, маҭ
дууӡак ҳшьоит ҳәа џьоукы еимырхха ишаҿыз ибеит.
– Уа, уара, шәанаџьалбеит, ахә шәысҭоит, ишәымшьын, са исышәҭ,
– ҳа реиҳәеит.
Амаҭ ҳшьоит ҳәа иаҿыз ахә риҭан, ирымихит.
Амаҭ аҩныҟа иауигоз, абнахь инаганы инсыжьоит ҳа иманы
дыснеиуаз, ауаҩытәыҩса иеиԥш иаацәажәан ус аҳәит:
– Уаала, нанхеит арахь. Аҩны уанназгалакь, сеиқәзырхаз иоуп ҳа
анысҳәалакь, уара ҳан деиқәзырхаз иуаҳҭарызеи ҳа иалагоит. Арахә,
ашәахә, ахьы, амал акы иеигӡом. Аха уара уаақәгьыжьааны зегь мап
рыцәкы. Ижәмуӡозар, абни шәаԥхьа иқәу, шәаб дызхатәоу амацәаз
сышәҭ ҳәа, убри ада акы уақәшаҳаҭымхан, – лҳәеит.
Ари амаҭ даманы аҩны днанагеит. Амаҭ аԥацәа иранаҳәазар ахәхап
ари аҷкәын аԥсра ишахирԥаз.
– Уара ҳан деиқәзырхаз, иузааурызеи, иуҭахузеи, акы ҳаигӡом, –
рҳәеит.
Азнык азы мап-чап иҳәеит, аха нас, “акы сышәымҭар шәымуазар,
абни шәаԥхьа иқәу, шәаб дызхатәоу амацәаз сышәҭ” иҳәеит.
– Даҽак уаҳҭон, амал рацәа, убри еиҳа узаҳәеи?
– Убри иаҳа са исгәаԥхоит, – иҳәан ддәықәылт.
Иааизыразхан амацәаз наганы инацәа инахарҵт.
– Хаҵа дызжьо иҟоу ԥҳәысуп. Ԥҳәыск улымжьааит. Абри угәы иааҭаху
зегьы иара иҟанаҵоит, – рҳәеит амацәаз изҭаз.
Амацәаз инапы иахаҵаны аҩны дааит.
– Иааугеи, нан? Уахеи уаҵәи иаҳфо ауп иҳамоу, уаҳа егьҳамам.
– Уахатәи ҳчара бы, нас анцәа акы ҳаиҭап, – иҳәеит иара, – лҳәеит
иан.
Ани ԥеи акы инацҳан, рхы нықәырҵеит.
– Ҳанхамҩа ԥахьа ҳсыҟаз еиӷьны, афатә-ажәтә ҳазрыцҳамкәа
ҳҟалааит, – иҳәеит аҷкәын ауха даниоз.
Адырҩаҽны ашьыжь ианааԥш, уаҩ дызлаҟазар злеиҭаху зегьы дара
алаҟаны ирбеит, рыҩны, ргәара, рырыхә-рышәахә, рыфатә-рыжәтә, зегь
рыла иеиқәышәшәа анцәа изиҳәара.
Арҭ ргәылара аҳак дыҟан. Абри аҳ, ԥҳа заҵәык диман. Аҳ игәар
иашамызт. “Сгәар зыриашо сыԥҳа дисҭоит” ҳа ҿаҭахьы иқәиҵеит. Абри
аҷкәын қәыԥш (исхашҭыз, Қәасаџь ихьӡын иара) даалаган, “уаҵәы
ашьжьымҭан угәар иашаӡа иубоит уԥҳа дсуҭозар”, – ҳа иеиҳәеит аҳ.
– Дызбаусмҭуа, сгәар узыриашозар, – ҳа деигәырӷьеит аҳ.
– Уаҵәы ашьыжь аҳ игәар иашаӡа иҟалааит, – ҳа Қьасаџь имацәаз
инақәиҳәан, ауха диан дыцәт.
Ашьжьымҭан ианааша, аҳ данааԥш, игәар ииашаны ибеит. Дгәырӷьан,
чара уны, изықәнагаз ауаа еизганы, иԥҳа Қәасаџь дииҭеит.
Аҳ иԥҳа Қәасаџь инапы иахаз амацәаз лымбо дыҟазма, чычарҭахәыс
илкит. Ари лара амшын нырцә арԥыск бзиа дылбон. Уи дараԥын.
– Абри умацәаз иахыузеи, иаҵыхәоузеи? ҳа лхаҵа Қәасаџь
дыхҭалкит. Ианылмуӡа, илеиҳәеит. Илулак даалыргәыбзыӷын, иааимхны
лнацәа инахалҵеит, уаҳа иахамларатәа.
– Ари ԥхьан дсыҟаз дҟалааит, саб игәар скьаҳәыз икьаҳәзааит, сара
араԥ Омар иҿы сыҟазааит, – лҳәеит.
Исылҳәаз акәхт. Ашьжьымҭан иԥҳәыс дауибахоз, илажәи ицгәажәи
хырқәақәо, иан аҭакәажәи иареи ааидхалт.
Илажәи ицгәажәи иҟалаз анеилыркаа, Қәасаџь игәар илҭыҵын агаҿа
инеит. Ала аҟәаҟә ацгәы нықәыртәаны, иаханы амшын инхылан,
ахәмыҽхан нырцә араԥ иҿы инеит. Араԥ ихы дацәшәон усгьы, иԥҳәыси
иареи ахьыҩназ ашәқәа анаиркы, уаџьаҟ ада неирҭа амаӡам. Ацгәи алеи
зымнеикәа иавахт.
Анаалашьца, ацгәы ауаџьаҟ иқәлит. Ауаџьаҟ иҭаланы, араԥ иԥҳәыси
иареи ахиаз инеин, ашьшьыҳәа амацәаз асандыкәра иааныхны,
шьҭахьҟа ихәнеит. Уаҳа аӡәгьы имбаӡакәа, ашьҭыбжь мыргаӡакәа алаҿы
иааит.
Арҭ шьҭа арахь иаароуп мшынла.
– Уара аӡы ухәласыр, уҿы умраҳар ууам, амацәаз сара исыҭ, – аҳәеит
ала.
– Мамоу, сара исымазааит еиҳа еиӷьуп, – аҳәеит ацгәы.
Акыр еимаркит. Ацгәы иамузт, амацәаз аҿыҵакны иакит, ала
ианамҭеит.
Амҩа иқәлеит шьҭахьҟа. Иӡхыҵразы қалбад хәы шәара аҟара срыгыз,
ацгәы аӡы ааҿасын, амацәаз ааҿыҵшәан, аӡы иалашәеит.
Иҟарҵахуаиз, аимдара иалагеит. Ала аԥсыӡқәа кны акакала аҟәара
иқәнажьуан, ацгәы рыӷраԥшуан амацәаз аԥшаарц. Даара игәаҟхьан еиԥш,
ԥсыӡк аҿы ирԥыхьашәеит амацәаз. Ирыма аҩны иааит.
– Аҳ иԥҳа дхага-ӡагаха дыҟазааит, лаб игәара дызҭымҵо. Сара
сыбзиан сзыҟаз еиԥш сҟалааит, – иҳәеит Қәасаџь илеи ицгәи амацәаз
рыманы ианааи.
Ииҳәаз наӡеит – аҳ иԥҳа дхага-ӡагаха лаб аҳ игәар даақәхт. Иани
иареи рынхара-рынҵыра ԥахьа дсыҟаз еиԥш деиҭаҟалахит.
Убри инаркны, ацгәы амшала амацәаз ахьырцәыӡыз, аԥшааразы
аџьабаа ду ирбаз азы алеи ацгәи еиӷацәахеит.
Дыҟан шәарыцаҩ бзиак Қәлымса ҳәа. Қәлымса ԥҳәыс дааимгацызт,
имацара аҩны дахын. Ари ашәарыцаҩ иман аҩызцәа, аԥызцәа рацәаҩны.
Зны Қәлымса иҩызцәеи иареи рыԥсаса рыманы ашьха ицеит. Уа
иахьнеиз рҭыԥ ылырхит, егьит, уа иҟан.
Ҽнак Қәлымса иҽааибиҭан шәарыцара ҳәа дынҭыҵит. Абна дылалан
дышнеиуаз қыд дук шкажьыз ибеит. Абра снатәаны сыԥсы ааиҭаскып
иҳәан, ақды днықәтәеит. Убри аамҭазы ақды ҳәазаны аҿынанахеит.
Қәлымса иџьеишьеит, дзықәтәаз ақды цқьа данахәаԥш, ибеит иҳәазаны
ицоз шмаҭыз. Изымбатәбарахан, дшәан длалбааԥеит. Аха длахәыц-аахәыцын
иӡбеит абри амаҭ дацрымҵыкәа дашьклаԥшырц.
Уаанӡагьы Қәлымса амаҭқәа ибақәахьан, аха ари аҩызаҵәҟьа
дақәымшәацызт. Ари цоит иҳәазаны, иара иҽӡаны дашьҭаԥшуа днеиуеит.
Ус акыр ианынаскьа, ари амаҭ цаӡошәа ианиба, аҵықь ҳәа деихсит. Аха
амаҭ изышьҭамкит, иаанымгылакәа ицеит.
Ари дзықәшәаз Қәлымса хьаас икит, измааноузеи, иабаанагеи ари
еиԥш амаҭ ҳәа дынкахәыцуа аҭыԥ ахь, иҩызцәа рҿы дааит. Илахь еиқәуп,
иухьзеи, егьизеи ҳәа иҩызцәа изҵааит, аха анс, арс иҳәан аҽны
дзықәшәаз атәы даламцәажәеит.
Аҽны хәлеит. Қәлымса аҽны дзықәшәаз ауха дарцәомызт.
Адырҩаҽны ашарԥаз дангыла, маҭык иҩызцәагьы, иаргьы, рырахәгьы
ахи аҵыхәеи рыкәыршаны иштәаз ибеит. Ҟоҳ, ари закә хырзаманузеи
рҳәан иҩызцәагьы иаргьы иџьаршьеит, илакәыршьеит. Ари иара ихараны
ишыҟалаз гәҩарас икит. Аҭыԥ дааҵыҵын, ишәақь аҩада ирханы апҟаҩ-апҟаҩҳәа хынтә дхысит.
– Абра иҟоу уаагьы рахәгьы ԥырхага рмоуааит, иакәым зуз сара
сакәзар, сара сагааит, сыхиоуп, – иҳәеит.
Абригьы иҳәеит, амаҭгьы аҽааиҵнахын иҳәазо аҿынанахеит. Иаргьы
дашьҭалан иҿынеихеит. Амаҭ цо, иаргьы дашьҭаланы дцо, акыр
инаскьеит. Ус ишнеиуаз, амаҭ аахьаҳәын абри ауаҩ дсышьҭалан даауоу,
ма дхынҳәыма ҳәа инаихәаԥшит. Дшыхнымҳәыз анаба,
иаанымгылаӡакәа аԥхьаҟа аҿынанахеит. Ус ишнеиуаз дәҳәыԥшк аҿы
инеиуан, адгьыл ааимҟьан инҭанагалҭ.
– Уа бзиала уаабеит! – ҳәа хаҵак дааиԥылеит.
Уа ахаҵа иԥылази иареи аԥсшәақәа ааибырҳәеит. Нас ахаҵа иԥылаз
даацәажәан ус иҳәеит:
– Ҳара аишьцәа хҩык ҳаҟоуп, аха ҳуааны адунеи ақәлара азин ҳамам,
ҳмаҭны, ҳдаӷьны ада. Иацы ҳашьа агәыбжьанытә дмаҭны адунеи ахь
дахьынҭыҵыз, иареи уареи шәеиқәшәазаап, уиеихсзаап. Уажәы аԥсра
даҿуп, насгьы хымш рыла агәыԥҳәыхш мацәазк азна анимоу, изыхгом,
дыԥсуеит, – иҳәеит.
Қәлымса шьҭа еиликааит ари аус шымариамыз, ицәымыӷхеит, аха
иҟаиҵоиз. Излааигозеи хымш рала мацәазк азна агәыԥҳәыхш? Иара
дахьыҟоуи ақыҭеи еицәыхароуп, акырӡа рыбжьоуп.
Қәлымса рашьк иман. Уи дара дақәгәыӷуан. Афырҳәа дцан, ирашь
ԥшааны дҩақәтәан, ақыҭахь дааны, мацәазк азна агәыԥҳәыхш иманы
днеит амаҭқәа ахьыҟаз ахымш анҵәамҭазы. Убри адгьыл аҿы даннеи,
адәҳәыԥш уаанӡеиԥш иааимҟьан дынҭалеит. Днеит ахә, аԥсхых
дахьышьҭаз. Ачымазаҩ ихәра агәыԥҳәыхш анаҿарҭәа, даабзиахеит.
Қәлымса даара иеигәырӷьеит аишьцәа. Ифатә рҳәеит, ижәтә рҳәеит.
Ара дыҟан акыр аамҭа. Дара рҿы дыҟанаҵы иареи дареи еишьцылт,
егьит. Лымкаала рашьа еиҵби иареи мыцхәы бзиа иеибабеит.
– Қәлымса, уара уанцо сашьцәа арахә, ашәахә, амал рацәаны
иудыргалоит, аха уара иумун. Сара акагьы сҭахӡам ҳәа раҳәа. Дара уи
рушам. Ижәмуӡозар, адунеи аҿы аԥстәқәеи аԥсаатәқәеи ирҳәо саҳауа
сҟашәҵа, изакәызаалак уаҳа акагьы сҭахӡам ҳәа раҳәа. Амала ари сара
ишуасҳәаз дара идумырдырын, – иҳәеит рашьа еиҵбы.
Қәлымса уи ииҳәаз дақәшаҳаҭхеит. Ахымш руха Қәлымса ишьҭахьҟа
дгьежьырц дандәықәла, аишьцәа илаҳәны дыркит, унапы ҭацәны
ушԥаҳашьҭуеи, ҳашьа деиқәурхеит рҳәеит. Арахә, ашәахә, амал
уаҳамҭар аауам ҳәа иаақәгылт. Қәлымса изуам, исҭахым акагьы ҳәа
мап-чап икит. Аҵыхәтәан ирмуӡошәа аниба, ус ҿааиҭит:
– Сара акагьы сҭахӡам, аха ак сышәымҭар шәымуазар, убас еиԥш
сҟашәҵа адунеиаҿ ԥстәи ԥсаатәи иҟоу ирҳәо саҳауа.
Аишьцәа ари ас аниҳәа, аишьцәа маҷк иргәамԥхазт, аха нас иааизан,
ԥстәи ԥсаатәи зегьы ирҳәо иаҳауа дҟаҵаны, ачара изуны доурыжьит.
Урҭ бзиала ҳәа нараҳәаны, дларԥырҵны иҿылеихан дышлеиуаз,
иҩызцәа ахьтәаз аҭыԥ аҿы днаӡаанӡа амҩан ихәлеит. Днаԥшын,
хьшьцәақәак рҭыԥ ибеит. Дара ахьшьцәа уи рҭыԥ иахыҵны аҽаџьара
ицахьазаарын. Уа дахьнеиз ахьшьцәа ирцәынхаз ӡысык ибеит. Аӡыс
ахьтәаз ижаҳәон, ичмазаҩума уҳәаратәы иқьуан. Аха Қәлымса
иеиликааит ари аӡыс иаҳәоз. Аӡыс иаҳәон: “Абра иҟаз рымшра сзынхеит”
ҳәа.
Ауха ара дыԥхьеит Қәлымса. Адырҩаҽны ашарԥазы дангыла, аҭыԥ
иазымкуа арахә еилақь иштәаз ибеит. Арахә ҩаиргылан, иааидицалан
има амҩа дықәлеит иҩызцәа иԥшаарацы. Дцо, дцо акыр дныҟәеит. Саргьы
маҷк сыԥсы сшьап, сырахәгьы акрырҿасҵап иҳәан, ирахә ҳәуанаҵы,
днықәиеит. Аха убри аамҭазы аԥсра далагеит, дычмазаҩхеит.
Анаџьалбеит, исыхьзеи иҳәан, игәы каҳаит. Убри аамҭазы ҷыр-ҷыр ҳәа
ҵыск иара изааигәара аҵла амахә иаақәтәан ацәажәара иалагеит.
– Уанаџьалбеит, уа ишьҭоу, аԥсра уаҿуп, ушьапаҿы иҟоу аҳаскьын
уфарауазеи, убзиахоит, – аҳәеит аҵыс.
Аҵыс иаҳәоз Қәлымса иеиликааит. Инапы наигӡан, ишьапаҿы иҟаз
аҳаскьын ааҵхны цырақәак ифеит. Аԥсхыхра иаҿыз Қәлымса абри
ашьҭахь дук мырҵыкәа дыбзиахеит, дыккаӡа даалҵт. Нас еиҭах
дҩагылан, рреит ҳәа ирахә лаиаԥицан, иманы иҩызцәа рҿы дааит.
Ари иара дахьныҵыҵыз асҟаамҭа данымаа, иҩызцәа хьаас иркын
ишьҭалеит, егьит, аха дабарбоз. Уи акы ихьзар акәхап ҳәа ргәы
дырҭынчхьан. Ас деибга, деизҩыда данааи, иеигәырӷьеит, ачарагьы
изыруит, рахәгәарҭак иманы данырба.
Хаҵаки ԥҳәыски абрахь инаскьаганы иҟан, арахь аара азин рымамызт.
Абна иаханы рҿаархан, Аԥсны иааиразы егьрыгмызт, аӡә дрықәшәеит.
Ирықәшәаз бнауаҩуп. “Шәаала саргьы суаҩуп” иҳәан днараԥызан
иҿынеихеит, даргьы ҩаишьҭалан рҿынархеит. Ишнеиуаз ани абнауаҩы
ҳаԥык дныҵалт, уа арҭ хаҵеи ԥҳәысгьы ныҵалеит. Аҳаԥаҿы икаҷҷоит.
Адунеи фатәыс иуҭаху зеибакыу убра иҵажьуп. Ани дыбнауаҩымзи,
адәқьанқәа рҿы днеины иааибаз дҩарыҵаланы иааигозаарын, ишәаны
аӡәгьы егьиҳәомызт. Ус иҟаиҵалон. Уажәы арҭ иеицны илеин илатәан
акрырфеит, акрыржәит. Акранырфа, абнауаҩы егьи ахаҵа дааникылан,
дшьаҳаны днышьҭеиҵеит. Нас абнауаҩи ани ахаҵа иԥҳәыси еихәмарит,
еихәлаччеит, егьит. Абнауаҩы данааԥса дыцәеит. (Абнауаҩы
даныцәалак, хаха-хымш дааԥшӡом рҳәоит).
– Аа, бара абааԥс бааины сԥырты, – иҳәан, ари ахаҵа иԥҳәыс ибжьы
лықәиргеит абнауаҩы даныцәа. Ари ас иҳәеит, аха иԥҳәыс дааихуа
дыҟазма, ани абнауаҩыжә дылгәаԥхеит, дишьцылахьеит.
Абнауаҩы хаха-хымш дмааԥшӡакәа дыцәан. Данҿыха, еиҭах ари ахаҵа
иԥҳәыси иареи аихәмарра иалагеит. Ари урҭ ибоит, игәы ԥжәоит, аха
ииҳәагәышьои, деиқәԥах дҿаҳәоуп.
Аха абнауаҩы еиҭах дааԥсан даныцәа, ари ҳазшаз дицхраан инапы
ԥтит. Инапы анԥты, дҩагылан, абџьар изеибакәу убра икнаҳауп иара
изы, зыхкы уҭахыу абџьар ааникылт.
– Ҳаи, ари еиԥш саҭәазшьаз – иҳәан дҩаҵҟьан, аҟама аакнихын,
абнауаҩы ихәда инаҵишьын, ихәда хырԥаны длаган дылкаижьт. Ари
аԥҳәысгьы насҭхашәа дышьҭамзи, дааԥшит, илцәымыӷхазаап, аха
иҟалҵуаи? Изышьҭхуаз аашьҭихит амал, адунеи азна ҩнажьуп.
– Баала, дад, шьҭа, бара мчымхарак бақәшәт, – ҳәа леиҳәт иԥҳәыс.
Аха лара дицымцт. (Ажәабжьҳәаҩ дыччоит).
– Ҟоҳ, ара сыԥскыроуп, – лҳәеит.
– Ибмуӡозар – иҳәан, иҟама ааиҟьан, иԥҳәысгьы уа дышьны
дылкаижьт, иара ашьшьыҳәа днықәлан дцеит иеидара амал иманы.
Дыҟан уаҩ ӷарк. Жәаҩык ахәыҷқәа иман. Зынӡа дӷарын,
дагьаашьаҩын. Иифо имам, иижәуа имам, ихәыҷқәа амла иԥсуеит.
Анахь, арахь агәыла, азла рахь дцан акы-ҩба кьыла ашыла даҳәаны
иааигеит да, иԥҳәыс “амгьал сзыҟаҵа, уаҵәы анцәа ибара сцароуп” ҳәа
леиҳәеит. Иԥҳәыс амгьал бзианы иҟалҵеит.
Ари иԥҳәыс иҟалҵаз амгьал аашьҭыхны ашьжьымҭан ддәықәлеит.
Дандәықәла, дышнеиуаз абга иԥылеит. Абгеи иареи аԥсшәа
анааибырҳәа, “уабацо?” ҳәа иазҵааит абга.
– Анцәа ибара сцоит, – иҳәеит.
– Уара анцәа ибара уцозар, абри сара сыхәда сзынарҳәы-аарҳәуам,
инасырҳәы-аасырҳәуа сҟалартә џьара хәшәык амазар уиазҵаа, – аҳәеит.
– Ибзиоуп, уи сиазҵаап, – иҳәеит ари ауаҩ ӷар.
Уи днаҩсын дышнеиуаз, аӡәы дцәаӷәоит, ача леиҵоит, дибеит.
– Бзиа ууит! – ҳәа ицәаӷәоз днаидгылт.
– Бзиа убааит! – иҳәеит ицәаӷәоз.
Ас аԥсшәақәа ааибырҳәеит.
– Уабацои? – иҳәан ацәаӷәаҩ, “сӷархеит, хәыҷ гәарҭак срылатәоуп,
анцәа исиҭеит, арахь ирҿасҵо ҳәа егьсымам, убри азы сизҵаарц анцәа
иахь сцоит” иҳәеит.
– Уара анцәа иахь уцозар, сара абри ача ласҵоит, абри аганахь иласҵо
ҟалоит, егьи аганахь иласҵо ҟалом, изыҟамлои ҳәа уиазҵааишь, –
иҳәеит ицәаӷәоз.
– Ибзиоуп, сиазҵаап, – иҳәеит аӷар.
Уи днаиаҩсын дышнеиуаз, дрыхәаԥшын ауаа рацәаҩны ацҳа ҟаҵара
иаҿуп.
– Бзиа жәуит! – иҳәан днарыдгылт.
– Бзиа убааит! – рҳәеит.
Ас аԥсшәақәа ааибырҳәеит.
– Уабацо? – ҳәа иазҵааит анҭ ацҳа ҟазҵоз.
– Анцәа иахь сцоит, сӷаруп, схы еиҭасҳәоит, – иҳәеит.
– Уара анцәа иахь уцозар, ҳара иахьа хәлаанӡа абри ацҳа ҟаҳҵоит,
уаҵәы ашьыжь ҳанааилакь ибганы иаабоит. Абри зыхҟьозеи ҳәа уизҵаа,
– рҳәеит.
– Ибзиоуп, сизҵаап, – иҳәеит.
Урҭ днарԥырҵын дышнеиуаз хәлеит, бнароуп шьҭа ҩны ыҟам. Абна
агәҭаны қәацәк гылан ибеит. Днеизар, аӡә имацара дыҟоуп. Ауха уа
даанхеит. Ани ақәацә иҩноу ауаҩы анцәа диҳәоит, намаз ҟаиҵоит, уаҳа
ус имаӡам. Есминуҭ анцәа диҳәоит аҟароуп. Адырҩаҽны шьыжьымҭан
ари дандәықәла, ани абна иланхоз дизҵааит “уабацо уара?” ҳәа.
– Сара абас, абас, уаҩ ӷарк соуп, акыр дсыхәозар ҳәа анцәа ибара
сцоит, схәыҷқәа амла иԥсуеит, – иҳәеит.
– Сара ҩынҩажәа шықәса раахыс анцәа иҳәара саҿуп, иара изы
сыҟоуп, уахьнеиуа исызиаҳәа уажәышьҭа исирбааит џьанаҭ аҿы ҭыԥс
исиҭо, – иҳәеит ари ауаҩ абна иланхоз.
Уи днеиԥырҵын абнарала мацара дышнеиуаз ауаҩы диԥылеит, аҳәа
иҟәнуп, деибыҭоуп, ӷәӷәаӡак иоуп. Ари даниԥыла, “мшыбзиа!”, “бзиа
убааит!” ҳәа аԥсшәа ааибырҳәеит.
– Арахь уабацо? – иҳәан, ари аҳәа зыҟәныз иааиԥылаз дҵааит.
– Анцәа дсымбар ҟалом, анцәа иахь сцоит, – иҳәеит.
– Аранӡа уааит, аха абри нахыс цашьа амам, иуҭаху сара исаҳәа, –
иҳәеит аҳәа зҟәынны иааиԥылаз, ахаҵа ӷәӷәа.
– Схәыҷқәа амла иакуеит, цхыраарак сиҭозар здыруада ҳәа саауеит,
– иҳәеит.
– Иуҭаху сара исаҳәа, анцәа иуиҭартә иҟасҵоит, уара ухынҳәны
уҩныҟа уца, – иҳәеит.
– Уара, ибзиоуп, уҳәатәы хасҵоит, схынҳәуеит, аха амҩан абга
сԥылан сыхәда сзынарҳәы-аарҳәуам, хәшәыс иамоузеи ҳәа иазҵаауеит,
иаԥсыхәоузеи? – иҳәеит.
– Уи иаԥсыхәоу уи ауп, ауаҩ хага дыкны дафааит, нас ахәда
анарҳәы-аарҳәра алшо иҟалоит, – иҳәеит ари иԥылаз.
– Уи бзиоуп, аха амҩан сшаауаз ацәаӷәаҩ дызбеит, убригьы
дазҵаауеит адгьыл еиԥшуп, ганкахьы иласҵо марымажахоит, егьи
аганахь иласҵо хҩаауеит, измааноузеи ҳәа дҵаауеит, – иҳәеит.
– Убри ауаҩ убыс иаҳәа: ача ахьыҟамло хьыла иҭәуп, ахьы ҭигар,
нас ача ҟалоит, – иҳәеит.
– Уи бзиоуп, аха сшааиуаз жәларык еизаны ацҳа ҽынла иҟарҵоит,
уахынла ибгоит, измааноузеи ҳәа иҵаауеит, – иҳәеит.
– Уи змааноу уи ауп, урҭ рҳәынҭқар дыԥҳәысуп, ахаҵа ҳәынҭқар
дроур, рыцҳа знык иҟарҵар, уи нахыс имбго иҟалоит, – иҳәеит.
– Уи бзиоуп, аха абас сшааиуаз ауаҩы ақәацә ргыланы абна
дылатәоуп, ҩынҩажәа шықәса раахыс анцәа сиҳәоит, џьанаҭ аҿы сҭыԥ
сдырааит шьҭа ҳәа даҳәоит, – иҳәеит.
– Уи зегь реиҳа иахьреицәоу џьаҳаным иҭыԥхоит, – иҳәеит.
Абас ааибырҳәан иеиԥырҵит арҭ. Егьи наҟ дцеит.
Ари ауаҩ дгьыжьны дшаауаз ацҳа ҟазҵоз даарыдгылеит.
– О, уара, иеилукаазеи уахьцаз, анцәа дубама? – ҳәа диазҵааит.
– Дызбеит, иеилыскааз уи ауп, шәҳәынҭқар дыԥҳәысуп, ахаҵа
ҳәынҭқарс дҟашәҵар, шәыцҳа хыбгалаӡом ҳәа сеиҳәеит, – иҳәеит. Ари
ииҳәаз аҳәынҭқар ԥҳәыс илаҳаит, диԥхьан дналгеит лара лахь.
– Уара иуҳәаз акәзар, уара уҟаз ҳәынҭқарс, уҭаацәа, ухәыҷқәа арахь
иаага, унха, унҵы, – лҳәеит.
– Моумоу, сара анцәа исиҭаз сызхоит, аҳәынҭқарра сҭахым, – иҳәеит
ари ауаҩ.
Урҭ даараҩсын ани ача лазҵоз иҟны дааит.
– Иҟоузеи уара, анцәа дубама, иеилукаазеи? – иҳәан диазҵааит.
– Аиеи, дызбеит, – иҳәеит.
– Нас иеилукааз саумҳәои?
– Иеилыскааз убри ауп, ани уча ахьыҟамло ахьы ҭажьуп, иҵухыр,
нас ача ҟалоит ҳәа сеиҳәеит, – иҳәеит.
– Уара, ус акәзар, уааи, уаргьы саргьы иеицыҵаҳхып, абжа уара
иумаз, абжа сара исымаз, уаргьы иузхоит, саргьы исызхоит, – иҳәеит
ацәаӷәаҩ ача лазҵоз.
– Моумоу, уи са исҭахым, сыҩныҟа сцоит, – иҳәеит ари ауаҩ ӷар. –
Уара утәы уара иумаз, – иҳәеит.
Уи дааиԥырҵын дааит абгаҟны. Абга амҩа иангылоуп.
– Анцәа дубама? – ҳәа иазҵааит.
– Қо, дызбеит, – иҳәеит.
– Иуеиҳәазеи са сзыҳәан? – аҳәеит.
– Исеиҳәаз убри ауп, абга ауаҩ хага дыкны дафар ахәда иара
ишаҭахыу еиԥш инаҳәы-ааҳәуа иҟалоит ҳәа иҳәеит, – иҳәеит.
– Ус акәзар, уара уеиԥш хага са дсымбац, аҳәынҭқарра уоуан, мап
ацәукит, дәык азна ахьы уоуан, мап ацәукит, – аҳәан абга ари ауаҩ
дыкны дафеит.
Саргьы слакә абри ала салгеит.
Аиеи, исхашҭыз, ани анцәа ани џьаҳаным иишьҭыз дзыхирҟьаз уи
ауп, ари ауаҩ ӷар даниҭааз ауха ҩ-мыҵмыџьк ииҭеит: акы иара изы, акы
исас изы. Уаанӡа акака ракәын иауаз. Аха иара деигӡан, акы иҵәахит,
исас изцәыримгеит, акы абжа иара ифеит, акы абжоуп исас ииҭаз.
Дыҟан ажәытә зны нхаҩык. Абри анхаҩы есымша анцәа диҳәон анцәа
дызбандаз, анцәа дсымбакәа сымԥсындаз ҳәа. Ари еиԥшьны уахи ҽни
анцәа, анцәа шиҳәоз амаалықьцәа аниасуаз ираҳаит. Ари анраҳа,
аԥсҭҳәа даалаҳәаны анцәа иахь дыргеит. Уа дахьнаргаз анцәа
итәарҭаҟны днаганы ддыртәеит.
– Анцәа ибара уамеилаҳауази, уааҳгеит, иаргьы уажәы даауеит, –
рҳәеит амаалықьцәа. Дара наҟ инеиԥырҵын, анцәа дааит.
Анцәа анхаҩы днеиган кылҵәарак иирбан, абрахь уҭаԥшла ҳәа
иеиҳәеит. Нас днеиԥырҵны дцеит. Анхаҩы акылҵәара ҵаула дҭаԥшуа
дтәоуп, акаамеҭ ибоит. Ԥыҭрак ашьҭахь анцәа дааҩналан, “акылҵәара
укылыԥшны уахьыԥшуа иубазеи?” – ҳәа ари анхаҩы диазҵааит.
– Аа, абааԥсы, избеит ҳәа аҟоума, акаамеҭ збеит, ахлымӡаах ззырҳәо.
Избаз зегьы ирылоухызеи, аха аӡә усгьы дышьтәуп, дықәынҵәааит,
иҟаиҵо закәузеи? Дааумшьыр ԥсыхәа аҟам, – иҳәеит анхаҩы игәахы
еибакуа.
– Иубаз цқьа исаҳәа, нас аҭыԥ сара иқәысҵап, – иҳәан, дизыӡырҩуа
даатәеит.
Ари анхаҩы абас ибазаап ани акылҵәара дкылԥшны дахьылаԥшуаз:
Ԥҳәысеибак ааҩык ахшара змаз дӷарын, лхәыҷқәа ирҿалҵоз лымамызт.
Ана дҳәо, ара дҳәо џьықәреи ԥыҭк еидылкылазаап. Уи иеидылкылаз
аџьықәреи лыманы аӡлагарахь амҩа дықәлеит, аха дахьгылои дахькаҳауеи
еиҟароуп, лымацара илзышьҭхуам, лымч ақәхом.
Ус дышнеиуаз, лгәыла хаҵак иуардын ааҵәақәа ақәҵаны дышнеиуаз
дналыхьӡеит. Леидара аалымихын, иуардын инақәиҵан, “бара ас иааԥҵәаны
бца, сара ауардын мҩала снеиуеит, бааҵәагьы уа инасгоит” иҳәан,
днауишьҭит. Ларгьы дгәырӷьаҵәа, иҭабуп лҳәан аӡлагарахь лҿыналхеит.
Ани лара даниԥырҵ ашьҭахь лааҵәа ахы ааԥиртлан (абри арыцҳа лтәы
зго дубахьоу, аха аԥсыцәгьара мыжда иҟанамҵо егьыҟам), абжак аахыхны
иааҵәа инҭеиԥсеит. Ус аӡлагараҿ даннеи, ларгьы уа дизыԥшны дтәан.
Лааҵәа ишагыз лбагәышьеит, аха дыԥхашьан ҿылмҭит. Рџьықәреиқәа
рлаган, аҩныҟа идәықәлеит. Аԥҳәысеиба лааҵәа шьҭа иласхан
цхыраарадагьы лымч ақәхан, иаашьҭылхын, илыманы аҩныҟа дцеит.
Абри зегьы хахь иқәтәаз анхаҩы ани акылҵәара дкылԥшны ибон, убри
азоуп анцәа дызиҳәаз аӡә дышьтәуп ҳәа. Анцәа ари иаҳаз дарччеит.
– Дшьызар ибаргәузеи, зегьы ԥсоит, аха уи ишьышьа сара издыруеит,
– иҳәеит анцәа.
Ари аԥҳәыс иллагаз ашыла акыр аамҭа илызхеит, ибарақьаҭхеит. Егьи
аԥсыцәгьа иилагаз зҿеиҵаз зегьы агеит, иуацәа, иҭахцәа, ихшара – зегьы
ԥсит. Иара имацара заҵәык ихы ахьигара имауа даанхеит. Аҵыхәтәан иаргьы
аԥсра далагеит. Дызбо димам, иифо имам, алымт даганы, дҳәо ауаа
днарылалеит. Ани аџьықәреи зцәиӡаз аԥҳәысеиба длыҳәо аҟынӡа днеит.
– Џьыкҵәаҵәаки бысҭахьыки неиқәшьыхааны исыҭ, – аниҳәалак,
дрыцҳашьаны илҭон. Илцәигахьаз лхамшҭит, аха дрыцҳалшьон. Акры анҵы,
гәаҟрыла дынцәыҵаԥс дцеит.
Аԥҳәысеиба лааҩык хшарагьы бзианы ирызҳаит, лыӡӷабцәа хаҵа ицеит,
лыҷкәынцәа аҳәсақәа ааргеит. Амал дырҳаит, рыԥсҭазаара бзианы иҟалеит.
Ҳазшаз дрыцҳаишьеит.
Арыцҳа уигәҭамсын, абеиа уимеилаҳан.
Шарԥазык, ааԥынразы аԥаимбар иҽыхәа дақәтәаны ахьхьа-хьхьаҳәа
иқыҭа далсны дышнеиуаз, агәашә дааҭыҵны, ақды ахы дықәтәаны
ҭакәажәык дышҵәыуоз ибеит.
– Шьыжьыбзиа, ди! – иҳәан дналыдгылеит…
– Бзиара убааит, нан! – лҳәеит аҭакәажә лхы дҩаханы, лылаӷырӡ
лҿашы.
– Ибыхьзеи ди, бзырҵәыуозеи? – иҳәан длазҵааит.
– Сызырҵәыуо умбо, иаха ҳасаби дыргит хаҵа, – лҳәит.
– Акыр дсабизу, ди? – иҳәеит.
– Дышԥасабимыз, дсабиӡан зынӡа.
– Дызгаз дзаҟарахарызи?
– Дызгазгьы дсабиуп, – лҳәеит.
– Ус иага иҟазаргьы нас, ди, илхыҵуази шәыԥҳа? – иҳәан
деиҭалазҵааит.
– Илхыҵуази, сыԥҳа саби, хәышә шықәса роуп илхыҵуа, дызгаз аашә
роуп ихыҵуа, арҭ асабицәа зланыҟәибагозеи, шьҭа, ирыԥсыхәоузеи? –
лҳәеит.
Аинтересс ааҟаҵаны, аԥеҳамбар аҭакәажә дналҿаԥшит.
– Убарҭ реибагара даарак ихьаабымган, аамҭала убас иҟалоит,
аамҭалагьы убас иҟан, – иҳәан аԥааимбар дналагеит ацәажәара. (Абри
аниҳәоз аамҭазы убас амш иҟалауан ажә ицәытәраданы, ацә ацны
инҭыҵыр, ашьыбжьышьҭахь аҳәыс аҵарԥало иаагәарлон. Анхаҩы
ашьыбжьонынӡа длаҵон, ашьыбжьышьҭахь иҽаҩра ҭеигалон. Убас
амшгьы дуун, ашықәс зеиԥшраз уара уазхәыц шьҭа, ауаа барақьаҭла
инхуан). – Ди, убас аамҭа ҟалараны иҟоуп ишнеиуа, уажәы хәышә
шықәса зхыҵуа асаби аашә шықәса зхыҵуа дигеит, изланыҟәибагози
ҳәа блаӷырӡышо бтәоуп. Ишнеиуа убри еиԥш аамҭа ҟалоит, абарҭ иббо
ақәацәқәа зегьы ықәхны, ахаҳәтә ҩынқәа ирылагоит, ахаҳәтә ҩынқәа
ишырҿу, нас убри еиԥш аԥсҭазаара ҟалоит, жәеиза шықәса зхыҵуа
ахәыҷы, жәы шықәса зхыҵуа аӡӷаб дигуа. Жәеиза анылхыҵуа ахшаа
длоуа иҟалоит, абри аамҭа ҳанҭагыланы ҳҟалоит, – ҳәа леиҳәеит.
– Уи ус ишԥаҟало, нан? – ҳәа иџьашьаны днаихәаԥшит.
Ахьча иџьмақәа иманы дахьынгәарҵыз бгак неин џьмак сыҭ аҳәеит.
– Аџьмақәа шԥаусҭо, аҳ итәуп, ус иҟалома, иуӡом, – иҳәеит ахьча. –
Насгьы сара аџьмақәа сызрыцу абгақәа ирымфарц ауп, до, уара
ишԥаусҭои?! – ҳәа нациҵеит.
Абга қәит, ҳаԥхьаҟа аамҭак ааираны иҟоуп, убри ааины избар,
уџьмақәа срылакьысӡом ҳәа.
Ахьча ддәықәлеит аҳ иеиҳәарц абга аџьмақәа шаҭаху. Дышнеиуаз,
ла еиқәаҵәа дук амҩан ишыцәаз ибеит. Иара дацәшәан, хара-хара
даҩсны дцеит. Ала дамбаӡеит, имакьан аҩнуҵҟа иҭаз аласбақәа ахыу-хыуҳәа
ишуан.
Уи даҩсны дышнеиуаз, аӡы ииасны ишцоз ибеит. Аӡы зжәып иҳәан
дахьнеиз, аӡәы иҽахажьны ажәра даҿуп, изхом, дырҩагь аӡба, аӡба ҳәа
аҳәҳәара даҿуп.
Уигьы аумашәа иџьеишьеит, аха акагьы ахымҳәаакәа днаҩсны
дышнеиуаз, дәы ԥшӡак аҿы аҵәа ҟаԥшьӡа иҿаны ҵлак ибеит. Исфап
иҳәан акәмызцәа хҭырԥа ихаз неихыхны ирҭәит. Ҵәак ифацыԥхьаӡа
ахаҭа ԥшӡан, аха агәаҭа баан. Иаҳ иҿы днеиаанӡа убас анҭ аҵәақәа
иҿихыз акакала даарыцҳауа, ишбааз анибалак, наҟ инкаиԥсо даарылгеит.
Дахьнеиз аҳ диазҵааит аџьмақәа ззынужьда ҳәа.
– Аџьмақәа абга иазныжьны сааит, – иҳәеит ахьча.
– Аџьмақәа абга ишԥазынужьуаз, абгақәа ирымфарц оуми изухьчо,
– иҳәеит аҳ.
– Ишазынсыжьыз уи ауп, инеины исыҳәеит џьмакы ҳәа. Насгьы
ҳаԥхьаҟа аамҭак ааираны иҟоуп, убри аамҭа анааилакь, уџьмақәа
сышрыламкьысуа ҳәа иқәит.
Аҳ даахәыц-хәыцын, “иҟоу уасҳәап” иҳәан, “аа!” иҳәеит.
– Фба уара иаҭ, даҽа фбагьы иара рыларԥшны иагааит, – иҳәеит аҳ.
– зынӡа жәаҩа џьма аҭ, – иҳәеит.
Ахьча длагьыжьын абгаҟны дааит.
– Иуеиҳәазеи уаҳ уахьнеиз? – изҵааит абга.
– Фба уара уалаԥшны иҭ, даҽа фбагьы иара нарылаԥшны иаҭаху
агааит. Зынӡа жәаҩа џьма аҭ ҳәа сеиҳәеит, – иҳәеит.
– Уи зегь бзиоуп, аха убри уара уахьцоз амҩан иубазеи? – аҳәан,
абга иазҵааит.
– Избаз убри ауп, амҩан сышнеиуаз ла дук амҩа ианиалан ицәан,
сара сшәаны сахыкәшаны сцеит, иара самбаӡакәа. Лаԥсын, имакьан,
амгәа иҭаз аласбақәа аҷыӷә-ҷыӷәҳәа исеишуан. Уи саҩсны сышнеиуаз
аӡәы аӡиас иҽалажьны ажәра даҿын, изымхакәа еиҭа аӡба, аӡба ҳәа
аҳәҳәара даҿын. Уи снаҩсны сышнеиуаз дәы ԥшӡак аҿы аҵәа шықәгылаз
збеит. Аҵәа ҟаԥшьӡа ихьыдхәо иҿан. Иҿыхны акы сацҳан, ибаан, аҽакы
сацҳан, ибаан. Уахьахәаԥшуаз иԥшӡан, иҟаԥшьын, аха агәы зегьы
кылабаан иҟан. Сыхҭарԥа азна ҿысхын, амҩан снацҳауа сцон, акакала
снацҳауа, наҟ инкажьуа, снацҳауа наҟ инкажьуа сцеит, – иҳәеит ахьча.
– Аџьмақәа уара исуҭогьы сҭахым, саргьы срылԥшааны акгьы згом.
Абарҭ амҩан иубақәаз иаанаго саҳәа, – аҳәеит абга.
– Ҳаԥхьаҟа убас аамҭак ҟалоит ажәлар зегьы аҿар иреишуа, амшын
ӡыла ҭырҭәаашьа амамкәа. Аҵәа ҟаԥшқәа рыҩныҵҟа бааны иахьыҟаз
иаанагогьы уи ауп ауаа зегьы хаала ианеицәажәо, арахь рыгәқәа
ҳарамны иҟалоит, – иҳәеит ахьча.
– Уи аамҭа акәын саргьы сзышьҭаз, уџьмақәа шьҭа исҭахӡам,
исфаӡом, – аҳәан абга неиԥырҵны ицеит.
Дыҟан аҳак, диман ԥа заҵәык. Абри аҳ иӡыхтарҭаҿ ӡаагара ҳәа
инеиуаз зегьы ҭахон. Аӡәгьы дшәаны дзымнеиуа иалагеит. Ас еиԥш
ианыҟала, аҳ иԥа заҵә убра сцароуп, иҟоу збароуп иҳәан, дцеит аӡахьы.
Аӡаҿы днеин аӡы итарц ихы анылаирҟәуаз амҭаз аҿаҩҳәа акы леиҿасит.
Дааиҵамхаӡакәа игәы рыӷәӷәаны инапы ааиҟьан, иҿасыз дламҵасын
иааникылт. Длахәаԥшызар, ахьы иалхны иҟаҵаз кәалаԥ хәыҷык акәын.
Аҳ иԥа ари акәалаԥ ааникылан, иманы аҩныҟа дааит. Иахьааигаз
инҭаршәны иҵәахит. Иҭаацәагьы имшәакәа аӡаагара ицаларц, уи нахыс
ԥырхага шырмоуаз реиҳәеит.
Ус ишыҟаз абри аҳ иԥа ахьтәы кәалаԥ абырзен аҳ идибалеит. Абырзен
аҳ ари ианидибала, акәалаԥ сара истәуп, иаасумҭар ҟалом иҳәеит.
Еимаркит, еиҿаркит, аус ахь икылибагеит. Аӡбаҩцәа абас ақәырҵеит:
ахьтәы кәалаԥ аҳ иԥа итәыҵәҟьазар, убри аҩыза даҽакы цәыригааит
ҳәа. Убри аҩыза акәалаԥ аԥшаараз аамҭа ирҭеит хы-шықәсеи, хымзи,
хымши. Иҟаиҵахуаз, аӡбацәа ирҳәаз дақәшаҳаҭхар акәхеит, аха ари
иеиԥшу ахьтәы кәалаԥ изҭода, иабаиԥшаауеи, иахьыҟоу седроу.
Иалаухи, иҽааибиҭан амҩа дықәлеит.
Апҟаҩҳәа иҿылеихан дышнеиуаз акәымкәа, аҳрак аҿы днанагеит.
Абра ажәлар еизаны, иҵәыуо, игәырҩо еилатәоуп. Иҟалазеи, ишәыхьзеи
ҳәа данразҵаа, иарҳәеит ахырзаман ҳанианы ҳаҟоуп ҳәа.
– Иҟоугьы убри ауп, ҳаҳ иԥа дыԥсит, жышьа ҳазимҭеит, – рҳәеит.
Дыжны ҳаналгалак, адырҩаҽны дыҵхны даҳбоит. Ҷаԥшьара инеиуа
зегьы ԥсны ишкажьу аабоит, ԥсыхәа ҳзыҟамҵеит, абас акаамеҭ
ҳақәшәеит, – рҳәеит.
– Сара сҷаԥшьоит уаха, акыр сылшозар жәбап, – иҳәан, аҳ иԥа дцеит
дҷаԥшьарц арҭ ажәлар иеизаны иҟаз раҳ иԥа инышәынҭрахь, убри аԥсы
дыҵызхуа ибарц.
Длеин џьара дынцәыҵатәан дшыԥшуаз акәымкәа, дахьааз имбаӡакәа
аҵхыбжьон ӡӷабк даакылсит. Абри аӡӷаб илкыз аҟамчы апҟаҩҳәа
анышәынҭра агәы ианықәлыкша, акәыба ҩҭыҩрын, хыхь иҩықәгылт.
Деиҭанас, акәыба иҭаз аԥсы иԥсы ааҭалан, дҩагылт. Абри аӡӷаби аԥсы
ибзахази иааи ихәмаруа, иччо иаақәлеит. Ус ашамҭаз ари аӡӷаб лҟамчы
еиҭалҟьан аҷкәын дыԥсны акәыба дынҭалт. Ларгьы дцарц
даақәгьыжьаауан еиԥшаан, аҳ иԥа ашырҳәа дналыдыххылан лҟамчы
абӷьааҳәа иаалымиԥааит.
Аӡӷаб даацәажәан ус лҳәеит:
– Ҳаи, уарбану уара сара исиааиз? Иудыруоу абри аҟамчы иԥсу
дшарбзахо, ибзоу дшашьуа уанылаис?
Абас лҳәан, лара дахьца, дахьаа имбаӡакәа длыҵашәкәа дцеит. Ари
аҳ иԥа иҿылеихан длеин аԥсы дызтәыз иреиҳәеит рыԥсы деиҭаржырц,
уаҳагьы ԥырхага шимоуа. Ари заҳаз ажәлар дара иџьаршьеит,
игәырӷьеит.
– Иаауҭаху ҳауҳәароуп, хьи раӡни акы ҳаигӡом, уара абри аҩыза
абзиара ҳзызуз узыҳәа – ҳәа иарҳәеит.
Аҳ иԥа ахьтәы кәалаԥ надирбан, “ишәылшозар, абри аҩыза акәалаԥ
сҭахуп, мап анакәха, уаҳа акагьы сҭахым” иҳәеит.
Уи ииҭахыз ахьтәы кәалаԥ еиԥшыз дара ирымагәышьамызт.
Урҭ днарԥырҵын иҿынеихеит. Дцо, дцо, дышнеиуаз ӡиас дук
дынхықәгылеит. Абра ажәлар еизаны нырцә, аарцә ихықәгылоуп, аӡы
изыруам. Абра апаран хыуп. Апаран ауаа нақәтәан аӡы агәҭа ианнеиуа
иааҳәуеит. Иаазырҳәуа закәы мчу аӡәгьы издырам. Абри иаҿуп.
Гәаҟроуп арҭ ауаа зықәшәаз. Аҳ иԥа ара даннеи, иҟоу збароуп иҳәан,
апаран днақәгылан иҿынеихеит. Аӡы ихылан агәҭаны инеиуан еиԥш,
аӡы аҵантәи еикәаӷа хәҷык аалҵәрааит. Абри аикәаӷа апаран илаҿаԥон
аамҭазы, аҳ иԥа дааҵамхаӡакәа аӡы дылҭасын, аикәаӷа дламҵасны икны,
иааҭиԥааит, апарангьы акгьы амыхькәа нырцә инеит. Ажәлар ари збаз
аҳ иԥа икәшеит, изӡатәит. Изааргара рыздырамызт.
– Иуаҳҭарызеи, иуҭахыузеи? – рҳәеит.
– Сара акагьы сҭахӡам, абри еиԥш акәалаԥ ада, – иҳәан, ихьтәы
кәалаԥ аацәыриган идирбеит, аха уи еиԥш дара ирымамызт, иҟарҵоиз.
Аҳ иԥа арҭгьы дҩарԥырҵын, амҩа даныланы иҿынеихеит. Дышцоз
қьала еиқәылашьцак днадгылт. Аҭӡамц дынкылыԥшын, ҭакәажәы омагак
аҽҳәа дыҽҳәаианы дыцәоуп. Аҳ иԥа ашырҳәа длыҩнаԥалан лгәыԥҳәы
дагәыӡит. Аҭакәажә омага ашырҳәа дҩаҵҟьеит.
– Ҳаи, сыгәнаҳа узымгааит, усыдызцалазеи? – ҳәа лыбжьы ҩҭылгеит.
Нас днаиазҵааит узышьҭоузеи узыргәаҟуазеи ҳәа.
Аҳ иԥа аҭакәажә илеиҳәеит ахьтәы кәалаԥ дшашьҭаз, дагьлыҳәеит
уи аԥшааразы хырхарҭак, мҩакы дықәылҵарц. Аҭакәажә мҩак наилырбан
ус иалҳәоит:
– Абри амҩа уаныланы уца. Ушнеиуа акәымкәа ҩнык убоит, дгьылгьы
иқәгыламкәа, жәҩангьы акагьы иакымкәа. Убра уҩналаны, уҽыҵәахны
утәа. Убра иубоит иуҭаху зегьы, – ҳәа иалҳәеит.
Аҭакәажә иалҳәаз амҩа даныланы иҿынеихан, иззылҳәаз аҩнаҿы
дынкылсит. Аҩны дныҩналан иҽааԥхьакны даатәеит. Ус дыштәаз
ианааилахәла, аҩны иааҩналеит хҩык аӡӷабцәа.
Арҭ аӡӷабцәа астол аадырхиан крыфараҳәа инатәеит. Аӡӷабцәа
реиҳабы аҵәца аҩы лҭаҭәаны иаақәылхын, ус ҿаалҭит.
– Анцәа диныҳәааит сыхьтәы кәалаԥ сцәызгаз арԥыс! – лҳәан, лаҵәца
иҭаз аҩы ыжәны инықәлыргылеит. Уи ари аҳ иԥа аԥхьаӡа аӡыхь аҿы
ахьтәы кәалаԥ зцәигаз лакәзаап.
– Анцәа диныҳәааит сҟамчы сцәызгаз арԥыс! – лҳәан,
агәыбжьанытәгьы лаҵәца нҭыркәкәаны ижәны инықәлыргылт. Уи ари
арԥыс аҳ иԥа инышәынҭра аниҷаԥшьоз аҟамчы змихыз лакәзаап.
– Анцәа диныҳәааит сара сеикәаӷа згаз, – лҳәан, аиҳәшьцәа
реиҵыбӡагьы лаҵәца ыжәны инықәлыргылт. Ари аӡиас ихыз апаран
аазырҳәлоз лакәзаарын. Уи лакәзаарын аикәаӷа змихызгьы.
Аҳ иԥа дкылԥшны анҭ аиҳәшьцәа иҟарҵогьы ибоит, ирҳәогьы иаҳауеит
уажәы. Арахь аамҭа имаз абар, абар инҵәоит, хы-шықәсеи, хымзи, хымши
ҳәа имаз рахь мышкы ауп изынханы иҟоу.
Арҭ аӡӷабцәа тәоуп, ацәажәара иаҿуп.
– Ҳаи, цәгьа дарԥыс бзиоуп, еилҟьак, мцаԥшьк иоуп, даҳдыруазар,
ҳаҳәшьа еиҵбы диаҳҭон, – ҳәа ацәажәара иаҿуп.
Аиҳабы лыхьтәы кәалаԥ згаз, агәыбжьанытә лҟамчы згаз, аиҵбы
леикәаӷа згаз аӡәы шиакәу рдыруеит. Уи иоуп зыӡбахә рымоу.
Абри аамҭазы аҳ иԥа абӷьааҳәа даацәырҵын аиҳәшьцәа днарыдгылт.
– Ишәҭаху сзыжәу, сара соуп бара аиҳабы быхьтәы кәалаԥ бцәызгаз,
сара соуп бара агәыбжьанытә бҟамчы згазгьы, бара аиҵбы беикәаӷа
згазгьы. Сзышьҭоугьы абри ауп, абас ала ахьтәы кәалаԥ сашьҭоуп,
саамҭагьы иахьа инҵәоит, – иҳәеит.
– Ус акәзар, ҳара уеиқәҳаршәоит, – рҳәеит аиҳәшьцәа.
Афырҳәа иҩеибаргылан, уарҳал дук аацәырырган, ахьтәы кәалаԥқәа
рацәаны инықәырҵан, аҳ иԥеи раҳәшьа еиҵби наган инықәдыртәеит.
– Абри ауарҳал иахьуҭаху уаашьҭыхны уагоит, – ҳәа иарҳәеит.
– Сыҩныҟа сагааит! – иҳәан, акәалаԥқәа ирҭазгьы, иаргьы, раҳәшьа
еиҵбгьы аашьҭԥааны абырсааҭк иҩны иаанагеит.
Дыԥшызар, иҭаацәа зегьы шьра ирыман ицоит иара иаамҭа анынҵәа.
Ари аҳ иԥа абӷьааҳәа дынкылсын иааигаз ахьтәы кәалаԥқәа надирбеит,
иҭаацәагьы рхы иаақәиҭитәын, иманы иҩныҟа дцеит. Уа иахьнеиз, иара
усгьы ԥҳәыс диман дааит, ачара дуӡӡа руит.
Убри ачара ду аҟны сыҟан, абыржә сааит, даарагьы сааԥсоуп.
Шәарыцаҩ бзиак дыҟан. Ан, аб, аишьцәа иман, аха макьана ԥҳәыс
дааимгацызт. Абри арԥыс ҽнак шәарыцара дахьцаз дәы-ԥшӡак
днықәлеит. Ара иаакәыршаны аҵлақәа игылаз, аӡыхь иҟаз уҳәа
цәгьалаҵәҟьа иԥшӡарҭа ҭыԥын. Акыр аамҭа абри акәша-мыкәша
дшәарыцон. Ус аҟәарасақәа хԥа ибеит. Митәшәа иԥшӡан дара. Дгыланы
акыр дырзыԥшуан, нас ишәақь аахаршаланы дхысырц игәы ишҭаз
быжьқәак иаҳаит. Даныԥшы, аҟәарасақәа ҩба ҵла ԥшӡак ааигәара
инатәеит. Ишынатәаз еиԥш иаразнак иӡӷабцәаны иааҟалеит. Ашәарыцаҩ
ашырҳәа рыҽдимырбаӡакәа ахԥатәи аӡӷаб лымаҭәақәа игеит. Ахԥатәи
аҟәараса ԥырны адгьыл аҿы амаҭәақәа ахьышьҭаз ианааи, иӡӷабхеит,
аха иалаухи, лымаҭәақәа лымбеит. Ашәарыцаҩ игахьан.
– Ҳаи, сымаҭәақәа згаз арԥыс, исуҭозар сышуццара, – ҳәа аӷьаҵәы-ӷьаҵәра
далагеит.
Ари ашәарыцаҩ ҷкәын иаҳауан илҳәақәоз, аха лымаҭәақәа лимҭеит.
– Иахьа нахыс уара суԥҳәысуп, слахьынҵа уакәын, уаала саб иахь,
саб дусырдыруеит, – лҳәеит.
Нас иаргьы дақәшаҳаҭхан, лымаҭәақәа лиҭан, илшәылҵан, длыцны
лаб иҿы инеит.
– Дусҭоит, дад, уара дунасыԥын абри сыԥҳа аиҵбы. Аха, дад, иуасҳәо
убри ауп егьа угәы еиқәшәамкәа, уԥсы еибакны уҟазаргьы, ишакәым,
иахәҭам ажәа бааԥсқәа лаумҳәан, – иҳәеит лаб.
Имал имаз абжа имаҳәи иԥҳаи ириҭеит. Дара ахьтәы ҩны дыргылеит.
Инхон, инҵуан.
Акыр шықәса ҵит. Иԥҳәыс лцәа лтәымкәа дҟалан, ԥа длоут. Убас,
убас хыҩ ԥацәа лыхшеит. Лыхшара шаны ааӡатәыс агәылшьап, алым,
ӡыӡлан дрылҭеит. Урҭ ирааӡеит.
Ашәарыцаҩ иԥҳәыс, иара, ихшара абас анцәа ишиҳәара иҟан. Аха
иҭахцәа мбаӡакәа изымычҳаит. Игәхьааигауа, дхагахуа даналага,
иԥҳәыс илаҳәаны дцоит иабраа рышҟа. Иҩны дазааигәахуа даналага,
ибеит акәаскьа цырцыруа, ашҭа ахьтәы гәашә ҿаны. Иани, иаби,
иашьцәеи рыԥсы ҭан, иҷаԥшьӡа, ирфуа, иржәуа рыманы, зынӡа
иҳабаргәузеи ҳәа рхы иазырҳәауа иҟан. Иара данырба иеигәырӷьеит.
Мызкы изынаԥшуа чаран, гәырӷьаран. Даара пату зқәыз аӡә иеиԥш
иԥылеит иқыҭа иаланхоз зегьы. Иԥхьаны днаганы ихәы ҟарҵон. Абас
цәгьа пату иқәырҵо иалагеит.
Уажәшьҭа иԥҳәыси ихшареи рахь ицарагьы рацәак загмыз игәылара
аӡәы ачара иуан, иҷкәын ԥҳәыс дааигон. Арашь ду ивакны ауаҩы
дизааишьҭит ичара далахәхарц. Илмшеит мап ацәкра. Дцеит ачарахь.
Уа дахьнеиз чарак шубац иҟан. Идырцалеит аҩы, ижәит. Шьҭа сымцар
ҟалом иҳәан, зегьы аԥсшәа раҳәаны, иҭахцәа гәыдкыла-хыдкыланы
дцеит иԥҳәыс лышҟа. Аҵх акыр инеихьан еиԥш днеит иҩны. Ашә дасит,
аха иаразнак иаалмыртит.
Иара аҩыжәны дызлаҟаз ала, иабхәа зны иеиҳәахьаз ихашҭын,
изакәым ажәақәа рыла дыцәҳауа далагеит.
Лара ашә аалыртын, днаганы длыриеит. Нас лхәыҷқәа аалырԥшын
ус ралҳәеит:
– Шәаб ашьыжь данҿыхалакь шәан дабацеи ҳәа дшәазҵаауазар,
илауҳәаз ухашҭма ҳәа иашәҳәа.
Абас лҳәан, ашә аартны дагьындәылҵит, ирызгылаз ахьтәы
кәаскьагьы ныҵаба ицеит. Ашәарыцаҩ данааԥш, ԥацха хәыҷык
дшыҩнаиаз ибеит. Шәан дабаҟоу ҳәа иԥацәа данразҵаа, илауҳәаз
ухашҭма ҳәа аҭак ҟарҵеит. Ихьыз шьҭа идырт, аха иааг. Иара дуазыруа
дахьынӡақәыз, иԥацәа изааӡаз иргеит.
Иҟаиҵахуази, иҿылеихан иабхәа иҿы дцеит. Ихьыз шихьыз зегь
иабхәа иеиҳәеит.
– Ҳаи, дад, иҟауҵазеи, иуасымҳәахьази, абааԥс. Ус умыхьыр акәын.
Лара ара дыҟаӡам, арахь дмааӡеит, – ҳәа аҭак ҟаиҵеит иабхәа. Нас
лаҳәшьцәа (егьырҭ ҩыџьа иԥҳацәа) дрыԥхьеит, аха урҭгьы ыҟаӡамызт.
Иҟаиҵози. Идыруан иара аԥсаатә бызшәа. Аԥсаатә дрыԥхьан
иеизигеит, аӡәыр аҟәарасақәа жәбазар ҳәа дразҵааит. Иҳамбац рҳәеит.
Зегь рышьҭахь уарбажәык ааин убри иаҳәеит аҟәарасақәа ахьыҟаз,
ашьха ашьапаҿы иҟоуп аҳәеит. Нас ашәарыцаҩ даҳәеит ауарбажә
аҟәаҟә дықәыртәаны уахь дагаразы.
Ауарбажә даманы иԥрит. Ашәарыцаҩ ашьха ашьапаҿы даннеи, ибеит
иԥҳәыси лаҳәшьцәеи. Иԥҳәыс иаразнак лҽылҵәахит. Аха иара ииулакь
дыԥшааны дылнаалеит аҭамзара шьҭаҵаны.
Иԥҳәысгьы иаргьы ихынҳәны аҩны ианааи, рыхьтәы кәаскьа ӷьаз-ӷьазуа игылан, рхәыҷқәа аџьџьаҳәа игәырӷьаҵәа иҩны ирԥылеит.
Убри нахыс арҭ рҳәоу еиқәшәаны инхон, инҵуан, рхәыҷқәагьы
бзиахәха ирааӡон.
Аҳак дыҟан, ԥҳа заҵәык диман. Лҳәараҳәа ҷкәынак даан аҿа
иалҳәеит. Ҩымшҟа ҵхьан уи иаҵкьыс иеиӷьыз даҽа ҷкәынак дааит, уигьы
“қо!” ҳәа иалҳәеит. Даҽа хәымшҟа ҵхьан аҳак иԥа дааит. Аҳ иԥа данаа,
уигьы ус длыздәықәымҵеит, уигьы “қо!” ҳәа иалҳәеит.
– Уажәшьҭа ишԥаҟасҵари, арҭ ахҩыкгьы “қо!” ҳәа ралҳәеит, лара
аӡәы заҵәык лоуп исымоу, – иҳәан, лаб ихы кны длатәан ахәыцра
далагеит. Цгәаԥск иман, лаԥск иман. Ахәылбыҽха дҩагылан идоуҳа
ааихәеит:
– Ашьжьымҭан сыцгәаԥси, слаԥси, сыӡӷаби – ахҩыкгьы еиԥшны,
ирзеиҩымдыраауа анцәа иҟаиҵааит, – иҳәан ауха луаҭах аҟны
еицыҩнеикаит. Ишиҳәаз еиԥш ашьжьымҭан иԥҳа дизымдырит, хҩык
аӡӷабцәа ҩнаны ибеит.
Аҭацаагацәа анаа, аӡәаӡәала ириҭан, иргеит.
Уажәы ари ауаҩ амца икит, иԥҳа дарбан рыуоу издырӡом, дидырырц
иҭахуп. Абас жәамш, жәохә мыш анааҵ, иҽааибиҭан аԥхьа иааиз амаҳә
иахь дцеит. Дахьнеиз бзиала уаабеит ҳәа иеигәырӷьаны дрыдыркылеит,
астол рхианы дладыртәеит.
– Сыԥҳа сааигәа дсыдтәалазар сҭахуп, – иҳәеит.
Инеины иларҳәеит. Азнык азы мап-чап лҳәеит, аха дааины
даниватәоз аамҭазы даагьыжьы-гьыжьын днатәеит.
Уи ала уажәшьҭа идырит ари илаԥс шакәыз, аха џьеи иҳәап.
Ԥыҭрак ашьҭахь аҩбатәи амаҳә иахь дцеит. Уагьы астол издырхиеит.
– Сыӡӷаб дсыдтәалазар сҭахуп, – иҳәеит астол ахь ианнеиуаз.
Инеины ианларҳәа, уигьы азнык азы мап-чап лҳәеит, аха нас дааин
даанаԥшы-ааԥшын астол иқәгылаз нагәалҭан, ҵаҟа астол днаҵаԥшын,
днеины днаиватәеит.
Уигьы ицгәаԥс шакәыз идырит. Деиҭааҳәын ахԥатәи имаҳә – аҳ иԥа
иахь дцеит. Дахьнеиз иеигәырӷьан ашьтәа изыршьит, астол издырхиеит,
ауаа идыргалт. Астол аҟны инеины атәара ианалага, “сыԥҳа
дсыдшәмыртәалакәа крысфом” иҳәеит. Ауаа лзынарышьҭит дааины лаб
дидтәаларц, аха егьа рундазгьы илымуит, лаб дидымтәалт.
– Ишԥыкәу саб сышидтәало, ауаа сахьырбо ԥхашьарами? – лҳәеит.
Нас убри аҟнытә идырит уи иԥҳаҵәҟьа шлакәыз.
Хҩык аишьцәа ыҟан. Дара ауахьад рыман. Ҽнак ԥсҭҳәак аахачылан
руахьад ыӡит. Мышкы, ҩымш иԥшит, аха руахьад ахабар рымбеит.
Аишьцәа рашьа еиҳаб иҽааибиҭан ауахьад дрышьҭалеит. Иахьа дыҟам,
уаха дыҟам, шықәсык ҵит, ауахьадгьы ааимцеит, иаргьы дмааит.
Аишьцәа ааицәажәан агәыбжьанытә дцеит. Уигьы дмааит, иахьагьы,
уаҵәгьы, шықәсык ниакәкәа ицеит. Иашьцәа рхабар анимбаӡа, рашьа
еиҵбы дрышьҭаларц иӡбеит. Агәыжьқәа иԥшааит, нас урҭ агәыжьқәа
ирықәиҵеит рымаҭәақәа, афатә рацәаны, адалақь шьҭихит, ахнышьаҳага
шьҭихит, аҳәа шьҭихит. Ддәықәлеит ари, амҩа дықәлеит. Агәыжьқәа
акы иара дақәтәоуп.
Дцоит, дцоит, акраамҭа амҩа дықәуп. Џьаракар иҟазаргьы абра иҟоуп
ҳәа дышнеиуаз акәымкәа, иашьцәа аӡәы даацәыҵыҩрын иҿынеихеит.
Ари аиҵбы уи днаишьҭалан дыкны дааигеит, аха иааиго дызусҭада?!
Деималаны, дхырзаманха, дыбнауаҩхахьеит. Агәақь ҳәа амца еиқәиҵан,
дшьаҳаны днаган дныҽҳәаиртәеит, дисеит, диӡәӡәеит. Нас деилаҳәаны,
криҿаҵаны днаиртәан иацәажәара далагеит.
– Иугәалашәома ҳуахьад шыӡыз, ҳашьеиҳаб урҭ дышрышьҭалаз,
дшыхнымҳәыз? Џьаргьы думбаӡеи ҳашьа? – ҳәа диазҵааит.
Иҟаз шыҟаз иеиҳәо даналага, зегьы игәалашәеит. Нас рҩыџьагьы
рҽааибырҭан рҿыҩархан рашьеиҳаб ишьҭалеит. Акыр хара ицахьан
рашьа даацәыҵыҩрын иҿынеихеит. Илаишьҭалан дыкны дҿарҳәеит. Амца
агәгәаҳәа иеиқәҵаны дныҽҳәадыртәеит дшьаҳаны. Днышьҭаҵаны
дырсеит, дыркәабеит, деиларҳәеит, криҿарҵеит, иацәажәеит. Дахьцаз,
дызцаз, ауахьад шыӡыз, урҭ дрышьҭаланы дахьцаз иаргьы
дшыхнымҳәыз – зегь игәаладыршәеит. Нас рыхҩыкгьы рҽеибаркны
ауахьад ирышьҭалеит. Ишнеиуаз дәык аҿы руахьад шықәыз рбеит.
Идәықәлеит рыҩныҟа руахьад рыманы. Ахәылбыҽхарахь инеиуан
уажәшьҭа. Иахьынаԥшыз лҩак ҩеиуан ирбеит. Алҩа ахьырбаз имҩахыҵит.
Уаҟа адауцәа нхон. Адауцәа ирабашьын индырҵәеит. Адауцәа хҩык
аиҳәшьцәа рыман. Аиҳәшьцәа реиҳабы аиашьеиҳаб дигеит,
агәыбжьанытә, агәыбжьанытә дигеит, аиҵбы аиҵбы дигеит. Рырахә,
рымаҭәа зегь аарымхны, аӡӷабцәа рыманы идәықәлеит аҩныҟа. Ицоит
арҭ. Ишнеиуаз ихәлеит. Ихәло ианалага, қьалак ргыланы џьара
иаангылеит ауха. Агәабанқәа ҵаҟа инышьҭаҵаны зегьы шьҭалеит.
Рырахәгьы уа иааилагылеит.
Ауха аишьцәа еиҳабацәа еицәажәо иалагеит.
– Ҳаиҵбы ҳара ҳаҵкьыс деиӷьхеит: ҳара ҳаӡын, ҳиԥшааит, ҳуахьад
ыӡын иԥшааит. Ари ас даҳиааиуа, дҳаиӷьхо далагар аасҭа даҳшьып, –
ҳәа еибырҳәеит.
Арҭ иеибырҳәо, иара дыцәаӡам, иаҳауеит. Иаҳәа ихаҟны икнаҳауп,
икныхны даларшьырц аӡә дгылеит. Усҟантәи аамҭазы иара данҩықәтәа,
аҳәа зкыз имҟәыҵыҩрын ишьапқәа ирықәҳан иаахнаҵәеит. Рашьа
ишьапқәа имыхәо дынкажьны, иԥҳәысгьы дрыманы, рахәгьы, уаагьы
неихцаны дара дәықәлеит. Иашьцәа идмырбакәа иԥҳәыс илулакгьы
маӡала ашәа зҳәоз асаркьеи ачықьмаџьа хәҷи изынлыжьит. Ари аиҵбы
абас изшьапык хҵәаны имацара абна агәҭаҿы даанхеит.
Ишьапқәа усгьы ихәомызт, дҳәазаны, амца еиқәҵаны, алаҳәақәа
шьны, иҟәианы ифон. Ус дшыҟаз уахык (амҩа дазааигәан иара) аӡәы
аӷьӷьаҳәа ишьҭыбжь иаҳаит.
– Уарбану? Арахь уааи! – ҳәа изҿиҭит.
– Сзыуҭахузеи, сара нап сымаӡам, – ҳәа аҭак ҟаиҵеит зызҿиҭыз.
– Саргьы шьап сымаӡам, уааи ҳаидтәалап, – иҳәеит аригь.
Напы змамыз данааи, шьап змамыз иҟәаҟәа днықәыртәаны
шәарыцара ацара иалагеит. Ари иахьа, ари уаҵәы. Иҟан ус. Ус ишыҟаз
уахык аӡә ишьҭыбжь раҳаит.
– Уарбану уара? Уааи арахь! – рҳәеит.
– Сзышәҭахузеи сара ла сымаӡам, – иҳәеит арҭ ианиқәҿырҭ.
– Ҳаргьы шьап змами нап змами ҳауп, – ҳәа изҿыҭны дара рахь
днаргеит.
Арҭ шьҭа ахҩыкгьы рҽеибыҭаны, ла змамыз ихәда шьап змамыз
днықәтәо, нап змамыз амҩа дирбо ҩнык ҟарҵеит еицхырааны.
Рҽааидкыланы шәарыцара ицон, еицхырааны креицырфон. Абарҭ есуаха
џьарантә ашәаҳәабжь, аччара, ахәмарра шьҭыбжьқәа раҳауеит.
– Ҳцап, уара, абра, ҳанкыдгыла-аакыдгыло, ӡӷабк дӷьычны даҳзаагар,
ҳхәы лулап, – ҳәа еибырҳәеит. Хәылбыҽхак ицеит арҭ убрахь. Ӡӷабк
дымҵарсны дааргеит. Лара дҵәуеит, дӷьаҵәы-ӷьаҵәит.
– Бымҵәуан, бара еҳәшьас, ҳамаҵ буларц бааҳгеит, цәгьара бзаауам,
– ҳәа ларҳәеит, ддыргәыбзыӷит.
Ҽынла дара шәарыцара ицоит, аӡӷаб аҩны дыҟоуп, рхәы ҟалҵоит.
Ашәарах шьны иааргоит, аӡӷаб баҩлашала ддырчоит. Ҽнак арҭ дара
шәарыцара ианца, аӡӷаб лҿы ԥҳәыск дааит.
– Амла сакуеит, нан, акрысҿаҵа! – лҳәан акрылҿалҵеит. Акрыфаны
данцоз аӡӷаб дыпҟаны дцеит. Шьапыдеи, напыдеи, ла змамзи
шәарыцарантәи ианааи, аӡӷаб ауеимадаҳәа иеимаҭәаны аҵәуара даҿуп.
– Ибыхьзеи, банаџьалбеит? – ҳәа ианлазҵаа, “абас, абас ԥҳәыск
дааин, амла сакуеит акрысҿаҵа лҳәан, акрылҿасҵан данцоз сыпҟаны
дцеит” лҳәеит.
Адырҩаҽны напы змамыз даангылт, шәарыцара дымцеит.
– Уи аԥҳәыс иахьа дааир слыцҳап, хаԥыцла деимысыжәжәап, –
иҳәеит.
Ани аԥҳәыс даакылсын, акгьы имырҟаҵакәа аӡӷаб дицәыпҟаны
дцахит.
Уи ашьҭахь ла змамыз даангылеит. Уи аҽынгьы аԥҳәыс даакылсын,
акрыфаны, иара акгьы илмыршакәа аӡӷаб деиҭалыпҟеит.
Ашьҭахь шьап змамыз даангылеит. Акәац лабақәа (акәац зларӡуаз
алабақәа) ԥшьба кәакь цыԥхьаӡа иаирсын, иара днеин ахәыблы
дықәтәеит. Ани аԥҳәыс дааин ашә данаахыҵ, иара дҩаԥан лыхәда
дықәтәеит, лыхцәы инапы аакәиршеит. Даалысуа, даалысуа дҟәаҟәан
дышьҭеиҵеит. Иашьцәа бнауаҩханы ианыҟаз икны излеишьаҳаз
ахнышьаҳага ала дшьаҳаны амца агәгәаҳәа еиқәҵаны дыҽҳәеиҵеит.
Днарҳәы-аарҳәуа, аӡӷабгьы иаргьы еицхыраауа амца лыҽҳәаҵара иаҿуп.
Арҭ дырбылӡо ианалага дрыҳәеит.
– Сшәымшьын, зегь шәеибганы анкьа шәшыҟаз шәҟасҵоит, – лҳәеит.
Ара уажәшьҭа ла змамгьы дыҟоуп, нап змамгьы дыҟоуп. Урҭгьы
шәарыцарантәи иааит, егьит. Аԥҳәыс ас анылҳәа, дҩадыргылеит. “Ҳаԥ!”
анылҳәа, раԥхьа напы змамыз лыҩнуҵҟа дцеит. “Ыҳ!” анылҳәа, инапқәа
иманы, ажәытә ишыҟаз еиԥш ибзиахәха дааит. Еиҭах “Ҳаԥ!” анылҳәа,
ла змамыз дылбаалдеит. Нас илақәа ирбо дааулышьҭит. Ахынтә раан
шьап змамыз “ҳап!” ҳәа дылбаалдеит. Уи игәаӷ лымамзи еиҳа, егьырҭ
аҩыџьа реиԥш иоушьҭра лҭахымхеит. Иара данцоз (данылбаалдоз)
аџьаҟәа аҿы аартны игеит. Дахьлеиз иџьаҟәала лымгәа ирҟьо даналага,
дыбзиахәха, ажәытә еиԥш ишьапқәагьы иманы дааулышьҭит. Нас лара
амца длақәрыжьын дрыблит.
Арҭ уажәшьҭа ирыбаргәузеи: ла змамыз илақәа иоут, напы змамыз
инапқәа иоут, шьапы змамыз ишьапқәа иоут. Рыҩныҟақәа идәықәлеит.
Ишааиуаз хы-мҩакы ахьеихагылаз ианааи, иаангылеит. Ани аӡӷаб рыгәҭа
днадыргылеит лара иахьылҭаху дцааит ҳәа. (Уи шьҭа иаҳәшьак леиԥш
дрымоуп усгьы.) Аӡӷаб шьап змамыз (уажәышьҭа имоуп, аха) иахь дцеит.
Дцеит ари иҩныҟа иаҳәшьа диманы. Дышнеиуаз агәылара
дымҩахыҵит. Агәылацәа рҽеибыҭаны џьара ицон.
– Шәабацои, иҟоузеи? – ҳәа дразҵааит.
Ари дзызҵааз агәылацәа ус иарҳәеит:
– Хҩык аишьцәа руахьад ыӡын, аӡәаӡәала иашьҭало, иашьҭало,
ахҩыкгьы ыӡны иҟан, ҩыџьа хынҳәит амали аҳәсеи рыманы руахьад
ԥшааны. Ачара аҟоуп, убрахь ҳцоит.
Аригьы ачарахь дыргарц иарҳәан, аха иара имуит, сааԥсаны сыҟоуп
ҳәа ҽыҵгас иҟаҵаны. Аӡӷаб дыргарц иалаган, уигьы дримҭеит. Нас аӡәгьы
имырбакәа амаҵуҩы ирыцу илырҭартә асаркьеи ачықьмаџьеи риҭеит.
Адырҩаҽны ианааша, иаан ачарахь дыргеит. Дахьнаргаз, бзиала уаабеит
ҳәа аԥсшәа иаҳәаны, инапы ирӡәӡәаны ддыртәеит.
– Уххь аагеит, асас, унапы аркы! – рҳәеит аԥшәмацәа (арҭ аишьцәа
роуп, аха дара ирыздырӡом уажәы рашьа шиакәу) аишәа дахьахатәаз
инеихагылан.
– Снапы асыркаанӡа ақәаб азна аӡы цқьа сзаажәга, – ҳәа реиҳәеит.
Аҷкәынцәа цан аӡы ааргеит ақәаб азна рҭәны.
Ақәаб амца аҵамҵаӡакәа дҩахагылан руахьад аӡра инаркны дзынҟьаз-дзынԥаз зегь еиҭеиҳәеит.
– Исҳәаз мцызар ари ақәаб иҭоу аӡы шәахәаԥш! – иҳәеит.
Ақәаб иҭаз аӡы агәара-гәараҳәа еилашны ихыҵны ицо иалагеит.
Ажәлар итәаз зегьы ари анырба, иааилаҩҩит. Илеи иларысын иашьцәа
рҩыџьагьы рнапқәа, ршьапқәа наҟ-ааҟ аҽқәа инарыдҳәаланы
иааимыржәжәеит. Рыҳәсақәа маҵуцәас иара инаирҭеит. Уаанӡа дара
рымаҵ здыруаз иԥҳәыс иара дааидикылт. Иаҳәшьагьы хаҵа дишьҭын,
икәаԥӡа инхеит, инҵит.
Иҟан хаҵеи ԥҳәыси. Фатәы, жәтәы рыгмызт, инхон, инҵуан, аха
иалаухи, хшара дрымамызт. Уи дара хьаас иркуан, аха ирылшагәышьоиз.
Ҽнак ахаҵа аигәышә аашьҭихын амҿыԥҟара абнахь дцеит. Амҩан
дышнеиуаз акәымкәаны, дахьныҟәоз адгьыл дыҵашьшьуа далагеит.
Иаԥхьаҟа ацара ануадаҩха, ишьҭахьҟа дгьажьырц иақәикит, аха иаҳагьы
дыҵашьшьит. Дзымныҟәо, ишьамханынӡа адгьыл ишьапқәа аныҵала,
хыхь ажәҩан аҟынтәи аӡә ибжьы иаҳаит.
– Баша умч умҟьан, уи сара соуп иҟазҵаз, – анцәа шьарда зымчу.
Уажәшьҭа ибзианы игәнукылартә уазхәыц иуасҳәо. Уара ахәыҷы
думаӡам, аха сара сылшарала дуоуеит. Абри уаԥхьа игоу амҩахәасҭа
уаныланы ушнеиуа ҳаракырак аҿы унанагоит. Убри аҳаракыра ҵәа ҵлак
ықәгылоуп. Уи акагь ҿалом, аха уара уқәла. Ушықәлалакь еиԥшҵәҟьа
аҵәа быбшӡа ишәҭуеит, иҟалоит, иҟаԥшьӡа. Цырак ауп иҿало. Убри
ацыра ааҿыхны аҩныҟа иганы еиҟәшаны абжа уԥҳәыс илҿаҵа, егьи абжа
уара иф. Абри шуасҳәаз иҟауҵар аӡӷаб дуауеит. Аӡӷаб ишәауа жәаф
шықәса анылхыҵлакь, ауха лгацәа неиуеит. Урҭ шәырзыԥшыз, шәыхианы
шәыҟаз, пату рықәышәҵа, ианцо аӡӷаб дрыҭаны ишәышьҭы.
Абасгьы иаҳаит, ари ауаҩ дзықәгылаз адгьыл бахҵәаӡа, уаҩ
дыҵамышьшьуа иааҟалеит.
Абӷьааҳәа амҩахәасҭа даныланы иҿынеихеит. Дцо, дцо аҳаракыра
зыӡбахә иаҳаз аҟынӡа днеит. Аҵәа ҵла ахьықәгылаз днеит. Уи данықәла,
анцәа ишиҳәаз еиԥш иҟалеит. Аҵәа ҟаԥшьӡа ианыҟала, иааҿихын иманы
аҩныҟа дцеит. Иахьнеигаз иааиҟәирԥан абжа иԥҳәыс илҿеиҵеит, егьи
абжа иара ифеит. Анцәа ишиҳәаз еиԥш арҭ хаҵеи ԥҳәыси иаарласны
аӡӷаб дроуит.
Аӡӷаб лызҳацыԥхьаӡа иаҳа-иаҳа дыԥшӡахон, ашәҭ еиԥш
дџьашьахәтәха, лӡара паны, лыхцәы еиқәаҵәаны, лыла агәы ӷраны,
анцәа хша ҳәа лзуҳәаратәы дҟалеит.
Жәаф шықәса анылхыҵ аҽны ашьыжь лаб ус иҳәеит:
– Иахьа ҳаӡӷаб лгацәа ҳзаарц иҟоуп, урҭ уаа бзиақәоуп,
бырцәымшәан. (Изеиҳәо уажәы иԥҳәыс лоуп).
Аҽны рҽырхианы иԥшит, иԥшит, аха лгацәа ҳәа уаҩ дрымбеит.
Ахәылбыҽха ианааилашәшәуаз ргәашә аҿы дилижанск аангылт. Иааиз
дырԥыларц аӡӷаб лаб агәашә аҿы даннеи, адилижанс иҭыҵқәоз
данрылаԥш, ииҳәо иҿамшәо даанхеит. Ауаа рцымхәрас амаҭқәа
ааҭыҵит. Иԥхьаӡо иҿааихан, акы, ҩба, хԥа … быжьмаҭык еилаҳәысы-мысуа, ҳаӷеимшхара. Аб рыцҳа ииҳәоиз, аҩныҟа инеирц инапы рыхханы
идирбеит. Даргьы ҳәаз-ҳәазо ашҭа иааҭалт, аҩныҟа рхы рханы. Аӡӷаб
днаԥшны ианылба, илура лзымдырит, луаҭах ахь днеин, уа лҽылҵәахит.
Лангьы дшәан уи длышьҭалеит. Аб уи аамҭазы “исасцәа” аҩны
иныҩнеигалан, аишәа иахаиртәеит.
Ҩ-маҭык егьырҭ иаарылукаартә ихара-хаԥшуа, ишаҟь-шаҟьо
иалагеит. Аԥшәма еиликааит урҭ “рҭаца” дахьыҟоу ауаҭах ахь инеирц
шырҭахыз. Ашә анааирт, уахь иныҩналеит. Аӡӷаб дшәан акәындхә
днаваӷәӷәеит, амаҭқәа лыламкьысӡеит. Мацара анахь, арахь
илывагьыжьуан. Лаб егьырҭ амаҭқәа рахь дааин даарылатәеит.
– Шәара анцәа иҟынтә шәааит. Уи сара ак имаскуам, аха сымаҳә
дзусҭу здырыр, дызбар сҭахуп, – иҳәеит.
Амаҭқәа ауаҩы ибызшәала изцәажәомызт, аха ираҳауан.
Аӡӷаб лаб ииҳәоз еилыркаан агәҭаны итәаз маҭык ахь рхы надырхеит
егьырҭ зегьы, “Абри иоуп уара умаҳә” ҳәа рҳәарц рҭахызшәа. Нас рацәак
инымхеит. Анҭ аҩба аӡӷаб луаҭах иҩназ даадәылырган, дрыгәҭылакны
адилижанс инақәтәеит. Рҿынархан ицеит.
Аӡӷаб лани лаби еиба-кәеибаха рхала иаанхеит, аха ишԥаруаз,
ирылшоиз, анцәа иуиҭо, анцәа иумихуеит.
Аӡӷаб лҽылзымшьуа дшәаны дтәан, лкасы лҿы иакәыршаны, лхы-лҿы ҭаҳәҳәаны. Ари изықәтәаз адилижанс акыр ианынаскьа, ԥҳәыск
лыбжьы аӡӷаб ллымҳа инҭасит.
– Бымшәан, ҳаргьы бара беиԥш ҳуаауп, амала ҳара ауаа
ҳрылукаартә ҳаҟоуп, избанзар, ҳара аҽеиҭакра ҳалшоит, – лҳәеит
зыбжьы газ аԥҳәыс.
Аӡӷаб илҳәаз џьашьаны лхы-лҿы аахтны данынаԥш-ааԥш, амаҭқәа
рцынхәрас даараӡа иԥшӡаз хәҩык арԥарцәеи ҩыџьа аӡӷабцәа ссирқәеи
лыкәшаны итәоуп. Дгәырӷьеит. Ԥҳәысыс дызгоз арԥыс хазынаӡак иакәын,
егьырҭ зегьы дрылҷҷаауа дыҟан.
Ус иахьнеиша инеит. Пату рықәҵаны ирԥылеит. Ачара ду руит. Аха
аӡӷаб дзыниақәаз зегьы еидыԥхьаӡаланы, шәарак лгәы иҵхон. Лара хҩык
анхәыԥҳацәа лыман. Ианыхәла, ашьҭалара аамҭа анааи, ланхәыԥҳа
аиҳабы днеин ус лалҳәеит аҭаца:
– Уаха сашьеи бареи уаҭахк аҿы шәышьҭалоит. Сара сбыхәоит акы
иеиԥшымкәаны, иҟалозар, биламкьысын нацәалаҵәҟьагьы.
– Ибзиоуп, силакьысӡом, – лҳәеит аҭацагьы.
Ауха ус ишеит.
Адырҩаҽны анхәыԥҳа агәыбжьанытә дааин, “сбыҳәоит, бхаҵеи бареи
уаҭахк аҿы шәахьыҟоу, биламкьысын” лҳәеит.
Уи аухагьы ус ишеит.
Ахԥатәи ауха аан анхәыԥҳа аиҵбы дааин, уигьы лаҳәшьцәа ирҳәаз
еиԥш бхаҵа биламкьысын уаха ҳәа лалҳәеит.
Аҭаца уи илҳәазгьы дақәшаҳаҭхеит. Аха ес иҟалалакгьы еилылкаарц
лҭаххеит арҭ ланхәыԥҳацәа ирҳәоз змааназ.
Ауха данышьҭала, иҟалалакгьы ҟалап лҳәан, лхаҵа иқәыз ахыза
дҩахан длаихәаԥшызар ассир лбеит: иҷапан аҭыԥаҿ, аҷапан ацмыхәрас
кылҳарак хызҩоз хҩак ахан. Уи закәытә хҩоу еилылкаарц ианаамылх,
ассир лбеит: лхаҵа имгәацәаҿы ақалақь ду ыҟазаарын. Ари лхаҵа
имгәаҿы ақалақь зеиуахкы иуҭаху зегьы алан. Ауаагьы ыҟан,
афаетонқәеи адилижансқәеи ныҟәон, аҩнқәа гылан. Ари лара ахҩа
анаахылх, лхаҵа дахьышьҭаз хәҷык даанаҳәы-ааҳәит. Лара уи дҿыхар
ҳәа дшәаны иаразнак имгәа акылаара ахҩа алҭеит. Аха иара игәеиҭеит
иԥҳәыс иҟалҵаз, имгәа ахҩа ахыхны дышҭаԥшыз.
Адырҩаҽны ашьыжь дангыла, иаҳәшьцәа рахь дцан ус реиҳәеит:
– Иҟалеит, ишәасымҳәахьази дахәамԥшыр лзычҳауам ҳәа? Егьырҭ
сыҳәсақәа ирзычҳауамызт еилырымкаакәа, ари лакәызма изычҳауаз?
Илбеит, илдырит, дшәырӡ, дышәшьы сыԥҳәыс, – ҳәа реиҳәеит.
– Сара абнахь дганы дысшьуеит, – лҳәеит иажәа дшаалгазҵәҟьа
иаҳәшьа еиҳабы. Егьырҭ аиҳәшьцәагьы ақәшаҳаҭхеит.
Анхәыԥҳа аиҳабы илҳәаз лажәа налыгӡарц лҭаца длыманы абнахь
дцеит, аха, иага умҳәан, дрыцҳалшьеит. Аҭацагьы баша-машак
лакәмызт. Дымшьыкәа абна агәҭаны дааныжьны, лара аҩныҟа дааит.
– Уи слылгеит, дысшьит, – ҳәа ралҳәеит аҩны дахьааиз лашьагьы,
лаҳәшьцәагьы. Илжьеит.
Ани аӡӷаб абна данылаха, дахьцоз ҳәа акрылдыруазма, дҟьалеит.
Деихо, деихо абна дшылаз қыҭак ахь днанагеит. Дахьнанагаз ақыҭаҿы
уаа бзиақәак дрыднагалт, дрыцҳашьаны дрыдыркылт. Даргьы уаа
қьиақәак ракәын, ари аӡӷабгьы урҭ дрышьцылан, уаҟа даанхеит,
дрылаҵәеит. Лара усгьы иугәамԥхоз лакәмызт. Дук мырҵыкәа аԥа длоут.
Илоуз аҷкәынгьы иҷапан аҭыԥаҿ ахҩа аман, иаб иҟны ишамаз еиԥш.
Аҷкәынгьы изҳауан, аамҭагьы цон. Ус зны, ари аҷкәын абас жәабаҟа
шықәса анихыҵ, иан длыманы дцеит лхаҵеи ланхәыԥҳацәеи ахьынхоз
ақыҭахь. Уи ақыҭаҿы ауаа данразҵаа, еилылкааит лхаҵа иаҳәшьеиҵбы
лҿы дшынхо, ахәыҷқәеи иԥҳәыси ҳәа аӡәгьы дышимам. Ланхәыԥҳацәа
аиҳабацәа хаз-хазы инхозаарын.
Лара ус лыӡбеит аԥхьа ланхәыԥҳацәа рахь дцаны лхы длырдырырц,
урҭ рҿы даанхарц.
– Бара уажәыгь быԥсы ҭоума, бымшәакәан, быԥхамшьаӡакәан, аӡәы
ихәыҷы дбыманы бааишьоузеи? – лҳәеит ланхәыԥҳа аиҳабы лҿы
дахьнеиз.
Уи ас анылҳәа, иҟалҵоиз, уи дналԥырҵын, ланхәыԥҳа агәыбжьанытә
лахь дцеит.
– Ааит, бара ахаас, арахь ибусхәузеи, ари ахәыҷы дызусҭада? –
ҳәа аиҳабы леиԥш агәыбжьанытәгьы длыҵаҟьеит.
Ари уажәы лхәыҷгьы ларгьы царҭа рымам, ирфо рымам. Илыӡбеит
ланхәыԥҳа аиҵбы лахь дцарц, фатә хәҷык сыҭ ҳәа длыҳәарц.
– Схәҷи сареи амҩа ҳанхалеит, иаҳфаша ҳабҭондаз, – ҳәа лалҳәеит
ланхәыԥҳа аиҵбы лҿы днеины.
Ари уажәы лҭаца шлакәу лымҳәаӡеит, анхәыԥҳагьы дылзымдырӡеит.
– Иауазеи избысҭо, бхәыҷгьы, баргьы аҩныҟа шәааи, ара ишәымфои,
– лҳәеит ланхәыԥҳа.
Инаган илалыртәеит. Афатә аацәырылган, “ари сара акриҿасҵоит,
акрисыржәуеит, бара ҭынч акрыфала” лҳәеит.
Ахәыҷы даашьҭылхын, ишәыз ахарԥ дҩахан днаихәаԥшызар, лашьа
иҟны еиԥш, ахәыҷы иҷапан аҭыԥаҿ ахҩа шамаз лбеит. Иаразнак илдырит
лашьа ихәыҷы шиакәыз. Дцаны лашьа даалган ахәыҷы иани иареи
илырбеит. Ихәыҷи иԥҳәыси шракәыз анеиликаа деигәырӷьеит.
Адырҩаҽны ачара дуӡӡа руит. Ахәыҷы иабгьы иаргьы рымгәаҿ иҟаз
ахҩақәа ахырхын уа ақалақьқәа рҿы иҟаз ауаа зегьы ирарҳәеит.
Гәырӷьаран, шәаҳәаран, кәашаран уа иҟаз.
Саргьы уи ақалақь сатәын, сызхара сфеит, изжәит, аамҭагьы бзианы
исхызгеит. Иаха уа сыҟан, иахьа уахьынтәи сааит.
Анкьа зны аҳак дыҟан. Ԥак диман. Аԥа ианизҳа, иаб мшын
нырцәынтәи аԥҳәыс дизааигеит. Уи изааигаз баша ԥҳәысмызт, лыбжа
раӡнын, лыбжа хьын.
Ус ишыҟаз аԥа дроуит, иан леиԥш, ибжа раӡынны, ибжа хьны. Ари
аҳ иԥа рашьк иман. Егьырҭ арашьқәа иреиԥшмызт, быжьра-быжьҵәы
адгьыл аҵаҟа жны убра аҭра аман, џырымзар акы афомызт. Ҽнак аҳ
иԥа хараӡа ныҟәара дцеит. Иара уахь дыҟанаҵ амшын нырцәтәи аҳ иԥа
даан иԥҳәыс дымҵарсны дагеит. Ларгьы уахьтәымзи, ианхәыҷқәаз аахыс
бзиа еибабозар акәхарын. Ари аҳ иԥа ирашь аҭра иахьҭакыз иҟалаз
анеилнакаа, ахьмыӡӷ сгеит аҳәан аҽкыднаҟьо, аҽшьра иалагеит. Ирҳәоит
уи аҽанкыднаҟьоз адгьыл хыхь каамеҭла идыдуан ҳәа.
Убри аҽны аҳ иԥа ныҟәарантә дхынҳәит. Аҩны дааизар, иԥҳәыс лахь,
иԥҳәыс дыҟам, иԥа хәыҷ иакәзар, иԥа дыҟам. Анахь, быжьра-быжьҵәа
адгьыл аҵахьынтә бжьы цәгьак иаҳауеит. Иҟаиҵахуаз, ирашь ахьҭакыз
даннеи, аҽахькыднаҟьоз ахы зегьы ҟәаҟәаны ишыҟаз ибеит.
– Аа, сыԥшәма, ахьмыӡӷ сургеит, ахьмыӡӷ. Сҭакны уцан, уахьцаз
уаанӡа амшын нырцәтәи аҳ иԥа даан уԥҳәыс дымҵарсны дигеит.
Агәылацәа уԥа хәыҷы дицәырҵәахт. Сыушьыроуп, – ҳәа ианаҳәеит
ирашь.
– Аа, закәызеи иуҳәо, ушԥасшьуеи, усшьратәы, иухароузеи, – ҳәа
ирашь ашьра мап ацәикит. Аха иара иамуит. Ус краамҭа иеиҿыхон.
– Уара сумшьыргьы, схы кыдҟьо мацара сҽысшьуеит. Еиҳа еиӷьуп
унапала сушьыр. Аҵыхәтәан уԥҳәысгьы дузаауеит, саргьы суцәыӡуам,
– аҳәеит.
Аҳ иԥа иҟаиҵара изымдыруа даанхеит, аха ирашь иаҳәаз
дақәшаҳаҭымхар дабацоз.
– Санушьлакь, снаганы аԥшаҳәаҟны сжы сыҩлымҳак ааԥшуа.
Слымҳақәа акы иуцәамфарц азы есуаха унеины ихьчала, – аҳәеит
арашь.
Аҳ иԥа даалаган ирашь ишаҳәаз еиԥш иҟаиҵеит. Ишьын инаганы
аԥшаҳәаҿы ижит алымҳақәа ааԥшуа. Есуаха алымҳақәа рыхьчаразы
аԥшаҳәахьы дцон. Ԥшьаха ԥшьымш рзы алымҳақәа шихьчоз ҟәараанк
ааит. Аҟәараан ааин арашь алымҳақәа инықәтәеит. Аҟәараан сшьуеит
ҳәа аҳ иԥа ишәақь анақәик, сумшьын, сумшьын ҳәа иааӷьаҵәыӷьаҵәит.
Ишәақь наҟ даннаха, аҟәраан аацәажәан ус аҳәеит:
– Уцаны шә-цәкы шьы, изкуа акәаса ҟаҵа, уԥҳәыс дахьыҟоу узгоит.
Аҳ иԥа ари аниаҳа, даақәгьыжьаан, цәы-шәкы ишьит, уи зкуаз акәаса
ҟаиҵеит. Нас аҟәараан ишаҳәаз еиԥш акәац акәаса иҭаҵаны
азымҵәыжәҩак иахишьит, егьи амҵәыжәҩа иара иҽахишьит. Аҟәраан
дәықәлеит иԥырны мшын нырцәҟа. “Ҟыр!” аҳәацыԥхьаӡа акәац аиҭалар
акәын. Ус амшын нырцә ахықә аҿы анеира агьагымкәа, акәац нҵәеит.
Аҟәраан “ҟыр” аҳәан агьамоут, еиҭа “ҟыр” аҳәан агьанамоу, ихынҳәын
шьҭахьҟа игьыжьны идәықәлеит.
Аҳ иԥа иҟаиҵахуаз, даахәыцын, ашырҳәа иџьыба дынҭасын, иеиҵә
жьышә жьыхәҭак аамихын аҟәраан инаҿаиршәит, нас иаргьы
иеиҭагьыжьын наҟ иԥрит. Ус еиҭах “ҟыр” аргеит, иаргьы еиҭах егьи иеҵә
жьышә жьыхәҭак аамихын инаҿаиршәит. Ус амшын нырцә аҟәараҿы
инеит. Аҳ иԥа аҟәраан амҵәыжәҩа иҽаахихын данылбааԥа, иабеит
ишьапқәа рхыхь ажьы шрықәмыз. Иазымдырхуа иҟазма иҟалаз,
аҽааршәшәан, хәыцк налшәан инкашәеит.
– Абри ахәыц ухәра иахьшьы, – аҳәан, ахәыц иалшәаз инарбеит.
Ахәыц аашьҭыхны ихәра ианаҿишь, уи акәхеит, иаразнак иааӷьеит
егьимыхьӡазшәа.
– Абри амҩахәасҭа уаныланы уцала, ушцо ӡыхьк убоит. Убра унеины
утәа, уԥҳәыс ԥшӡа лыӡбахәгьы убра иуаҳауеит, – аҟәраан абас аҳәан,
ашьҭахьҟа иааԥырны ицеит.
Аҳ иԥа мҩахәасҭала мацара дцо, дцо дышнеиуаз, аҟәраан ишаҳәаз
еиԥш, ӡыхьк ибеит. Уа даангылт. Ус даныԥшы, ҩыџьа аӡӷабцәа еибарҩны
аӡыхь ахь рхы рханы ишаауаз илаԥш нарықәшәеит. Урҭ аӡыхь ааигәара
ианааи, быццакы, сыццакы ҳәа шеибырҳәоз иаҳаит.
– Иҟалазеи, шәзырццакуазеи? – ҳәа дҵааит аҳ иԥа.
– Иҟалазеи умбои, ҳаҳ мшын нырцәынтәи ԥҳәыск дааиган, лгәы амца
шоура ҭоуп. Убри аҟнытә лгәы аӡы ықәаҳҭәалароуп, – ҳәа наиаҭаркит.
– Иаажәг шәыкәмаанқәа, аӡы сара ишәзыстоит, – иҳәан, акәмаанқәа
неидыркын аӡы анитоз идмырбаӡакәа имацәаз ааимӷихын, акәмаанқәа
руак иҭаиршәит.
– Аҳа, шьҭа шәыццакы, абааԥсы! – ҳәангьы нареиҳәеит.
Аӡӷабцәа рыкәмаанқәа аашьҭыхны еибарыҩуа ицеит. Аҳ иԥҳәыс аӡы
анлықәырҭәоз, лгәы амацәаз ықәшәеит. Убри аамҭазы ларгьы аҭҳарцәҳәа
дааԥшит. Ари амацәаз анылба, митәык лакәхарын, дԥаҳамбарызма
сыздырам, иаразнак иҟалаз лдырит. Ари амацәаз шәыдызгалазеи ҳәа
аӡӷабцәа дразҵааит.
– Ари амацәаз аӡәгьы иҳаимҭеит, иҳадызгалаз ҳәагьы ак ҳаздырам, –
рҳәеит аӡӷабцәа.
– Аӡыхь аҿы шәахьнеиз аӡәыр дыҟазма, аӡәыр дыжәбама? – ҳәа
дразҵааит.
– Уа хаҵак даҳбан, аӡы таны иҳаиҭеит, – рҳәан аӡӷабцәа ирбаз рҳәеит.
Нас аҳ иԥҳәыс аӡӷабцәа дҵас ирылҭеит аӡыхь аҿы ирбаз ахаҵа аӡәгьы
димырбакәа дааргарацы. Уи илҳәаз нарыгӡеит, аӡәгьы димырбакәа, маӡала
дылзааргеит. Хаҵеи ԥҳәыси анеибаба, уаҩы ишимбац игәырӷьеит.
– Сара арахь саазгаз уажәы ныҟәара дцаны дыҟоуп. Уи даанӡа ҳара
ҳцароуп. Абра аԥшаҳәаҿы ауахьад ықәуп. Есуаха рашьк ииуеит. Уҿылахан
уаха убра уцаны иҷаԥшьа. Арашь уаха ииуа аарылхны уақәтәаны ушаауа
ақәыџьма ухьӡоит. Урашь азшьапык уи ақәыџьма иуцәафаргьы, уи ак сара
иҿасҵоит, – лҳәан, лхаҵа ауахьад ахьыҟаз ахь ддәықәлеит ауха. Ари
дахьнеиз дшыҷыԥшьоз, ауха ииз арашь ааникылан дҩақәтәан дшаауаз
ақәыџьма ихьӡан, ирашь азшьапык ицәафеит. Аха иаанхаз ииулакгьы
иаҿеимҵакәа дахьааишаз дааит. Ауха иԥҳәыс днатәаны ақәыџьма иафаз
ацымхәрас ахьтәы шьапы азыҟалҵан иаҵалҵеит арашь. Нас иналган ани
дымҵарсны уахь дызгаз ирашь ахьҭакыз иацҭалкит.
– Сцәа иалашәахьеит, ари сымҵарсны арахь саазгаз ныҟәарантәи уаха
даауеит, аа, абар, абар дааираны дыҟоуп. Абра унеины уҽыҵәах. Сара
еиҭах ҽырԥсы ҟасҵоит сыԥсӡошәа. Нас ашьжьымҭан асоф уааҵаххны
убжьы насықәырга, нас ҳамҩа ҳақәлап, – ҳәа иалҳәеит лхаҵа. Днеин
иахьылҳәаз иҽиҵәахит.
Ауха, ишылҳәаз еиԥш, ани дымҵарсны дызгаз ныҟәарантәи дааит, аха
лара ҽырԥсы ҟалҵеит.
Ашьжьымҭан аҳ иԥа ирашь аҭра иааҭиган, дҩақәтәан, асоф днаҵаххын,
иԥҳәыс ибжьы налықәиргеит, ларгьы ашырҳәа дҩаҵҟьеит. Асоф аҟынтә
дыԥан дышлеиуаз, лхаҵа ирашь ахәда днықәкны, длыҭҟьаны дцеит.
Ани дымҵарсны дызгаз иҟалаз зегьы ԥхыӡла ибан, данҿыха, дабаҟоу
иԥҳәыс, дубар даахә, дахьцаша дцахьан.
– Срашь, срашь! – иҳәан, ибжьы наирган, иахьҭакыз даннеи, ирашь
изымдырит. Ауха иахьеицҭакыз аҳ иԥа ирашь ашьапқәа ирыдҵыгьло мацара
ашьапқәа ԥнаҵәҵәазаап, ани аҳ иԥа итәы ашьапқәа ӷәӷәамзи, абжа баҩла,
абжа хьыла иҟаҵамзи. Уи амшын нырцәтәи аҳ иԥа, ари аарцәтәи аҳ иҭаца
дымҵарсны дызгаз ахьмыӡӷ иигаз изымчҳазт хызаҵәла иҽирҭынчит.
Ари аҳ иԥеи иԥҳәыси бжьаха бжьымш амҩа иқәын. Абжьаха бжьымш
руха еибга, изҩыда рыҩны иааит. Агәылацәа ианраҳа, иреигәырӷьеит.
Зыбжа раӡныз, зыбжа хьыз рхәыҷы ддырхынҳәит. (Агәылацәа дҵәахны
дрымамзи).
Ауха иԥҳәыс дыхҭалкит ара аҩны иҳамаз ҳрашь абаҟоу ҳәа, уи
ахьҭаку сганы исурбароуп ҳәа.
– Уаха уажәшьҭа ҳазцом, ҳаԥсаҳшьап, нас уаҵәы ианаашалакь
ҳаиццап, – ҳәа леиҳәеит.
Лара даҿаапкын илымуит, дҽаҿылшьаауа далагеит снаганы
исурбароуп ҳәа. Ианылмуӡа, днартәаны абас, абас ауп иҟалаз ҳәа ррашь
иазиуз зегь акакала илеиҳәеит. Ари иԥҳәыс цәгьа хьаас илкит, аха
иҟалҵахуаз.
– Уца, алымҳақәа хьчала, уаныҟамыз, сара усышьҭаланы амшын
нырцәҟа уанцаз аахыс акы иафазаргьы седроу, – лҳәан, лхаҵа ауха
ррашь ахьжыз аԥшаҳәахьы длышьҭит. Алымҳақәа хьчо дыштәаз ҟәраанк
ааин арашь алымҳа инақәтәеит.
– Сумшьын, сумшьын, иухәаша ак уасҳәоит, – аҳәеит сеихсуеит ҳәа
уи ишәақь анақәик.
Здыруада ҵабыргынгьы ари исыхәаша акы санаҳәозар иҳәан, ишәақь
наҟ днахеит. Аҟәраан ҩаԥхьа ҿаанаҭит.
– Урашь аԥсы ҭаларц уҭахызар, ақәаб азна ахш агәараҳәа иршны,
уҷкәын заҵә зыбжа раӡну, зыбжа хьыу дҟьантазӡа дҭаҵаны джәы. Нас
урашь абра иахьжу аԥслымӡ еимырттаны, атәан арашь иақәҭәа
зехьынџьара еицеиԥшны. Нас бырфын хызала иҭаҳәҳәаны иҟаҵа, –
аҳәан, инықәԥраан ицеит.
Аҳ иԥа иҷкәын заҵә изы иаҳаз ицәымыӷхеит. Аҩны данааи, иԥҳәыс
илахь шеиқәыз анылба, иухьзеи, улахь зеиқәузеи ҳәа дыхҭалкит. Анс,
арс ихы нахига-аахигеит, аха ҭаха илымҭаӡо даналага, иҳәеит иибаз,
иаҳаз зегьы.
– Аҟәрааныжә иаҳәо акрадыруама, ихауҵома, унеины ушьҭалан уцә,
– ҳәа иалҳәеит лхаҵа лҽыргызмалны. Лхаҵа дышьҭалан даныцәа, лара
дцан ақәаб дуӡӡа аалгеит, азна хшыла ирҭәны агәара-гәараҳәа илыршит.
Лхәыҷы дҟьантазӡа дааилылхын дынҭаҵаны атәан даццо дылжәит. Нас
закәытә чҳареи мчреи уи аԥҳәыс илымаз сыздырам, ԥаҳимбарк лакәын
акәымзар, илҭахыз лымаҭәахә зегьы аашьҭыхны аԥшаҳәахьы илыманы
дцеит. Даннеи, арашь ахьжыз иақәыԥсаз аԥслымӡ ааимырттааны, атәан
еиҟараны иақәылҭәеит, нас бырфын хызала иҭалыҳәҳәеит. Нас
дхынҳәны аҩныҟа дааит.
Адырҩаҽны ианааша, угыл, угыл, арашь ахьжу ахь сугароуп ҳәа
лхаҵа дыхҭалкит. Еиманы аԥшаҳәаҿы иахьнеиз аџьашьахә, алакә
захьӡуҵәҟьа рбеит. Арашь гылан икьыркьыруа аԥшаҳәа иҩуа иаван. Уи
дычча-ччо дыҩуа дашьҭан рԥа заҵә, зыбжа раӡныз, зыбжа хьыз, урҭ
ирхаԥыруа ирхан аҟәраан.
Аҳ иԥа абас зегь рыла анцәа дизылԥхеит, зегь рыла абас
дманшәалахеит.
Хаҵа бзиак дыҟан. Хҩык аԥацәа иман. Ԥҳәыс даарымгыцызт. Ари
ахаҵа акыр иқәрахь днеихьан. Иҭахын иԥсы шҭаз иԥацәа аҳәса ааргарц.
Ҽнак иааиԥхьан, дадраа, сыԥсы ахьынӡаҭоу аҭаацәара шәалалароуп
ҳәа реиҳәеит. Даргьы мап рымҳәеит, раб иҳәатәы иақәшаҳаҭхеит.
Усҟан (уи анбатәиу седроу) арԥыс дхысны ахы шнеиуаз зашҭа
иҭашәоз аԥҳәызба дааигар акәын. Ари ауаҩ иԥа еиҳабы дхысын, аҳак
игәар иҭашәит, нас уи аҳ иԥҳа дааигеит. Агәыбжьанытәгьы дхысын даҽа
аҳак игәар иҭашәан, уигьы уи иԥҳа дааигеит. Реиҵба дхысын аӡаҩа
иҭашәеит. Аӡаҩаҿы аԥҳәызба дабаҟаз, адаӷь акәын иҭатәаз. Иҟаиҵоиз,
адаӷь ааигар акәхеит ԥҳәысс усҟантәи аамҭа злаҟаз ала.
Ари ауаҩ даалаган иԥацәа ачара рзиуит, ачара ду. Ари ашьҭахь аамҭа
ԥыҭк ҵит. Аишьцәа еиҳабацәа рыҳәсақәеи дареи бзиахәха иҟоуп, излоу
ауаа шәнеишь-шәааишь ҳәа зарҳәо роуп. Рыҳәсақәеи дареи еицны
аизарақәа рахь ицалон, егьиуан. Ани реиҵбы џьаргьы дцаӡомызт,
дабацоз идаӷь иманы.
Ҽнак арҭ рҭынха дук ачара иман, иреиҳәан ицон. Аиҳабацәа
рыҳәсақәеи дареи рҽааибырҭан ицеит.
– Сашьцәа рыҳәсақәа рыманы ицоит, сара ишԥазуе? – дааин иԥҳәыс
(адаӷь) илеиҳәеит.
– Уара уца, акы уацәыԥхамшьакәа, уаха саргьы снеиуеит, сышнеиуа
убап, усырԥхашьом, – лҳәеит.
– Убра са саннеиуа иддуеит, имацәысуеит, аха акы уацәымшәан,
егьырҭгьы мшәааит, – ҳәа иаҳәаны длышьҭит.
Ачараҿы иашьцәа аиҳабацәа рыҳәсақәа рыцуп, иара ихала днеит.
Цқьа иргәамԥхеит, аха аӡәгьы акагьы ахимҳәааит. Иладыртәан чара
бжа инеихьан еиԥш иаразнак иааддит, имацәысит. Ачара иахатәаз зегьы
аашанхеит, иааилаӡыӡеит.
– Аҳаҳаи акы шәацәымшәан. Уи сара сыдаӷь ауп, – иҳәеит аишьцәа
реиҵбы дахьтәаз.
Ларгьы дынкылсит, аха икылсыз дызусҭада? Агәлымҵәах ззырҳәо.
Дынцәахшоуп акәымзар, уаҩхша ус дҟаларым лзуҳәаратәа убас
дыԥшӡоуп.
Иҟалаз уи акәзаарын, даныхәыҷыз лаб дишәихьазаарын, аамҭала
ддаӷьны дыҟазаарын. Ҽынла ддаӷьхон, уахынла лыдаӷь цәа аалшәыхны
илҵәахуан, ҽынла илхалырԥон. Лаб ишәи ала аамҭала ус дыҟазаарын.
Усҟан уаҩ ииҳәоз аныҟалоз акәын.
Днаган лҩызцәа ахьтәаз днадыртәеит. Крыфан игылон еиԥшаан абри
аӡӷаб илыҳәеит дкәашарц. Уи аамҭаз длалаган лызмаӷрак аҟыз ашхәа
ҭалҵеит, егьи аҩы ҭалҭәеит. Нас даагылан лызжәҩак анаалҟьа,
имшынхан игазго иааҟалеит, егьи анылҟьа аҟызқәа хыхәхәала иаахылт.
Уи аамҭазы лхаҵа афырҳәа иҿынеихан дцеит лыдаӷь цәа зблоит ҳа.
Ибылны даалгон еиԥш ларгьы дыҩны, дишьҭалан днеит. Лхаҵа дызҿыз
анылба, илцәымыӷхеит.
– Сыгәнаҳа уқәшәааит, сара саамҭа шьҭа усгьы иааион, – лҳәеит.
Уи нахыс иҷыгәӡа дуаҩԥсхан дшыҟаз даанхеит. Лхаҵагьы
дгәырӷьаҵәа дҟалеит. Иашьцәа реиԥш иаргьы дынхон, дынҵуан.
Ԥҳәысеибак дыҟан. Аԥеи аԥҳаи лыман. Лԥа шәарыцара дцалон,
лыԥҳа ӡахра дцон. Ҽнак аԥҳәысеиба лԥа аҩны дшыҟаз адауы дааит.
Адауи иареи ажәақәа ааимаркын иеисит. Ианеибаргәаа, аҷкәын адауы
даашьҭихын, аҵәҩан еиԥш даирсуа, даирсуа адгьыл дыҵеиҵеит. Нас
дцан хаҳә дуӡӡак ааиган хыхь инаиқәижьит.
– Сан, абри аҭыԥ аҿы аӡы ықәҭәала, аҟьамсар ықәԥсала, – ҳәа
леиҳәеит аҷкәын иан. Уи нахыс ангьы адауы ихы аҟьымсар ықәлыԥсон,
аӡы ықәылҭәон. Лԥа шәарыцара дышцалац дцалон. Ҽнак зны ари иан
адауы иқьыбжьы лаҳаит. Ахаҳә аашьҭылхын данаҵаԥш, адауы ихы
анылба, “унан, ара уабаҟаз, уара?” лҳәан, иџьалшьеит.
– Быҷкәын иоуп ара сыҵазҵаз. Ԥҳәысс бызгоит сыҵыбхыр, – иҳәеит.
Аԥҳәысеиба ахаҳә наҟ днагәҭасын инахлыршәҭын, адауы дааҵылхит.
Уи аамҭаз лыҷкәын шәарыцара дыҟан.
– Уажәы избаҟасҵари, быҷкәын дааир сишьуеит, – иҳәеит адауы.
– Нас иҟаҳҵари? – лҳәан, ларгьы дазхәыцуа далагеит.
– Иҟабҵаша абри ауп, аимаа ҭшәаны иӡахы. Сара быҷкәын данааиуа
ашә савагылоит. Данааҩнашылуа аамҭаз атах ҳа ҳаибакып. Са
скаижьуашәа аныббалакь, ашырӡ иҵаԥс, – иҳәан, абас илабжьеигеит
адауы ан лыҷкәын иҭархаразы.
Аҷкәын данааи, арҭ изырҳәаз иҟарҵеит. Адауи аҷкәыни анааибархха,
адауы даҵахуа далагеит. Усҟан лара днеин лыҷкәын ашырӡ иҵалыԥсеит.
– Ҳаи, ҳаи! – иҳәеит аҷкәын дкаҳауа даналага. – Сыгәнаҳа бзымгааит,
сан, – иҳәеит.
Аҷкәын дкаҳаит. Адауы днеин аҷкәын ихы аахиҵәеит. Убри аамҭазы
аҷкәын иаҳәшьа дахьыӡахуаз ларӷьанапы иахаз лмацәаз аҵәыр-ҵәырҳәа
ашьа ҩкылҩрааит.
– Ҳаи, сашьа акы имыхьзааит, – лҳәан иаразнак аҩны дааит.
Дыԥшызар, лашьа ирашь ашьашәыраҿы иҿаҳәан, иара ҵаҟа дышьҭан.
Даашьҭыхны арашь днақәҵаны длыма ддәықәлеит. Уи ус шыҟалҵоз
адауы ианиба, ҳаи ҳәа дҩаҵҟьан длышьҭалеит, аха дылхьымӡеит. Лара
дыбжьҵәрааны дцахьан.
Ари лара дызнеиуаз акәымкәа, шә-ҟьантаз дук гылан илбеит. Уа
дааҭгылан, илшәыз лымаҭәақәа аалшәылхын лашьа инеишәылҵеит,
иара имаҭәақәа лара иналшәылҵеит. Ари ашә ду дакәшо, дҵәыуо,
дҵәыуо, дакәшо дҵәыуо даналага, аҷараҳәа ашә агәҭы ааиҟәшәеит.
Лашьа днаган уа дныбжьалҵеит. Арашь днақәтәан апҟаҩҳәа днаҵҟьеит.
(Исхашҭыз, лашьа иабџьаргьы лыҟәнылҵахьан).
Ус дышнеиуаз акәымкәа, амра ҭыԥҳа лмацәаз кыдҵаны еихсуан
арԥарцәа бзиақәа еизаны. Амацәаз агәҭаны иақәзыршәоз амра ҭыԥҳа
ԥҳәысс дигон. Ари ларгьы уа днеит.
– Иҟоузеи абра, шәеизаны аҟәҟәаҳәа шәхысоит? – ҳа дразҵааит.
– Амра ҭыԥҳа лмацәаз еихсуеит, агәҭаны иақәзыршәаз иара дитәуп,
– рҳәеит.
– Сара сеихсыр ҟалома? – ҳа дразҵааит.
– Акыр узыҟаҵозар уеихс, – рҳәеит.
Иалырдыраауаз дыԥҳәысуп ҳа, хаҵа маҭәала деилаҳәан, лашьа
имаҭәақәа лшәылмҵахьази.
Длатәан дхьысын, акыуҳа амацәаз агәҭаны инҭалыршәит.
– Оо, уара, амра ҭыԥҳа дугит, амра ҭыԥҳа дугит, – ҳа рҳәан, зегьы
аҟәҟәаҳәа ихьысит.
Ари уажәы амра аҭыԥҳа дирҭан (дхаҵоушәа иаҳҳәалап уажәы), диман
иҿынеихеит. Дышнеиуаз иҭарагьх анцәа рҭыԥҳа лмацәаз кыдҵаны
ишеихсоз ибеит.
– Иҟоузеи уара? – иҳәан, ибжьы акаҩҳәа инарылаиргеит.
– Иҟоузеи умбо, анцәа рҭыԥҳа лмацәаз кыдҵаны иеихсот. Ҳхьыст,
ҳхьыст, аха аӡәгьы акгьы ҳзақәмыршәеит рҳәеит еизаны иҟаз арԥарцәа.
– Сара схьысыр ҟало? – иҳәеит.
– Ухьыс, изыҟамлои, акыр улшозар, – рҳәеит.
Аҵықьҳәа иарбаны даахьысын, иаразнак амацәаз агәҭаҵәҟьа
инҭашәеит.
– Уро! – рҳәан, зегьы рнапы еинырҟьеит. Уаагьы анцәа рҭыԥҳа дирҭан,
диманы иҿынеихеит. Уажәы хҩыкны иҟоуп: иара, амра аҭыԥҳа, анцәа
рҭыԥҳа. Арҭ уажәы ахҩыкгьы еицны изнеиуаз амза ҭыԥҳа лмацәаз
кыдҵаны еихсон ирбеит.
– Арсҟаҩык шәеизаны иҟашәҵозеи? – иҳәан дразҵааит.
– Мызкы аахыс абри ҳаҿуп, ҳамыхәеит, амза ҭыԥҳа лмацәаз агәҭа
иҭазыршәуа дитәуп, – рҳәеит.
– Сара схьысып ижәуазар, – иҳәан, азин ирҭан, дхьысын, амацәаз
агәҭаҵәҟьа иақәиршәеит.
– Аа, уара дутәуп, уара дутәуп, – рҳәан, амза ҭыԥҳагьы
даашьҭкәыцәааны дима иҿыҩеихеит.
Арҭ аҭыԥҳацәа ахҩыкгьы иманы дцо, дцо, еицырхашьшьы
рыԥшьҩыкгьы изнеиуаз, ус лҳәеит аиаҳәшьа. (Арҭ аҭыԥҳацәа дхаҵоу
џьыршьоит, иалырдыраауеи, ахаҵа маҭәа, лашьа имаҭәа лшәуп):
– Сара шәаԥхьаҟа сцалоит, шәара сышьҭа шәхыланы шәцала, –
лҳәеит.
Лрашь днақәтәан, драԥоууа дцеит. Ашә ҵлаҿы даннеи, дакәшо,
дакәшо, дакәшо, дҵәуо, дакәшо, дҵәуо, ашә аҷараҳа иааиҟәшәеит.
Аҟыԥҳа лашьа имаҭәақәа аалшәылхын иара инеишәҵаны, иара ишәыз
лара лымаҭәақәа аалышәҵаны абасгьы налҳәеит: “Сара сжьаха
сныҵапҟа сцааит” ҳәа. Ишылҳәаз иагьыҟалеит – джьаха абна днылалеит.
Анҭ аҭыԥҳацәа ахҩыкгьы лышьҭа ихыланы изааиуаз аԥсы инеихагылт.
Иҟалазеи, ҳзықәшәазеи рҳәан инеидашшылеит.
– Сара иԥсы ҭасҵоит! – лҳәеит анцәа рҭыԥҳа.
– Бара уи былшозар, сара ицәеи ижьи иԥсы анҭаз изыҟаз еиԥш
иҟасҵоит, – лҳәеит амра ҭыԥҳа.
– Шәара ус аншәылша, сара ԥҟырсҭа имаӡамкәа, шәахсҭак инымкәа
дҟасҵоит, – лҳәеит амза ҭыԥҳа.
Арҭ зегьы ирылшоз аныҟарҵа, аҷкәын иԥсы ҭалан даақәтәеит. Ҳаи,
арсҟаамҭа сызбацәах ҳа. Ахьышәҭ ҳа дҩагылеит. Дларыхәаԥшызар, хҩык
аӡӷабцәа, аӡә дубар, аӡә духашҭуеит. Нас иаҳәшьа џьара ак зыҟалҵаз
идырит. Шәаала иҳәан, арҭ аӡӷабцәа иманы аҩныҟа иҿынеихеит.
Аҩны дахьнеиз иани адауи игәырӷьаҵәа рыҩны иҩноуп. Иаразнак
адауы дыԥхарсны дааизыҵҟьан, дааникылан, аҵәҩан еиԥш днаирсит
адгьыл аҿы.
– Сан сан лоуп, иагьа ҟалҵаргьы, ан лҳақ аԥа изыбзиазааит, – иҳәеит,
уаҳа иан длыламкьыскәа.
Ари уажәы иара дзызхәыцуаз иаҳәшьа лакәын. Уаха дыцәомызт,
уаҵәы дтәомызт.
– Иухьзеи, улахь еиқәуп? – ҳа иазҵаауан, аха акгьы ус баша иҳәалон.
Ус ҽнак, сара шәысцәымшәан, шәарыцара сцоит ҳа нараҳәаны, ирашь
днақәтәан дцеит. Дцо, дцо дышнеиуаз хәы-ԥшӡак аҿы днеит. Ахәыҷқәа
рацәаҩны еизаны ампыл иасуан. Ус дшыԥшуаз, ҷкәынак ампыл
аарымхны дыҩит.
– Уазбыр ишьамхы сшьамхуп, игәы сгәуп, – иҳәоит аҷкәын хәыҷы
ампыл иманы дахьнеиуа.
Аҷкәын ииҳәоз ари ианиаҳа, иџьеишьеит, аумашәа ибеит. Уазбыр
захьӡу иара иоуп. (Уазбыр шихьӡу уажәраанӡа исымҳәацызт). Аҷкәын
иқәҿыҭны дааиԥхьан диазҵааит уара иуазҳәада абри еиԥш, насгьы
дарбану Уазбыр ҳәа зыхьӡ уҳәо, илудыраауазеи ҳәа.
– Сан абас ҳәала ҳәа салҳәеит, еицлабрак аныҟоу, усҟан уаҩы
дузиааиуам ҳа.
Ахәыҷы ас аниҳәа, Уазбыр гәҩарас икит абри иан саҳәшьа лакәзар
ҟалап ҳа.
– Уцаны гәыгәым хәыҷык азна аӡы сзаага, аӡыша сакит, – иҳәеит
Уазбыр.
Аҷкәын афырҳәа иҿынеихан агәыгәым азна аӡы изааигеит. Уазбыр
имацәаз инапы иаахихын агәыгәым инҭаиршәит, “абри уан илызга” ҳа
ахәыҷы инаиаҳәаны. Аҷкәын агәыгәым наганы иан инлиҭеит. Ан агәыгәым
ахы анылалырха, аҷараҳәа амацәаз лкашәеит. Амацәаз анылба,
арҵәааҳәа дыҳәҳәеит, лашьа имацәаз аулзымдырхоз.
– Дабаҟоу, дабаҟоу ари узҭаз? Ари сашьа имацәаз ауп, – ҳа
аӷьаҵәыӷьаҵәра далагеит.
Аҷкәын дыҩны дцан, ианшьа аҩныҟа дааигеит. Лашьа данылба,
диеигәырӷьан, арҵәааҳәа дыҳәҳәан дааилаҳәаны дылкит. Ус лхаҵагьы
дыҟамызт, дааит. Арҭ зегьы аашьҭибахын, еиманы Уазбыр иахь иааит.
Иахьааиз ачара ду руит. Кәашарахеит, шәаҳәарахеит, мчыбжьык
инеиужьны чаран. Аха ан аҭакәажә дгәырӷьомызт, адауы дыгәхьааганы
дыкахәыцуа дтәан, лыԥҳаи лыҷкәыни реигәырӷьара ацынхәрас.
Хаҵа ӷәӷәак дыҟан. Убысҟак дыӷәӷәан, адауцәагьы ицәшәон.
Дҭаацәаран, ҩыџьа аԥацәа иман. Иқәра ифахьан. Аҵыхәтәан
дычмазаҩхеит. Иаџьал аан аԥсра даналага, иԥацәа аҩыџьагь
даарыԥхьеит иуасиаҭ реиҳәарц.
– Дад, сԥацәа, сыҟанаҵ хар сымамызт, ԥыҭҩык сыцәшәауан,
ԥыҭҩыкгьы бзиа сырбон, аха уажәшьҭа сыԥсуеит, сара сышьҭахь шәхы
шәмырԥхашьан. Шәгәышәҽаныз, саӷацәа зегьы иреицәоу адауцәа роуп,
сыԥсит ҳәа раҳар, шәеимҵәаразы иаашт. Ишәымбакәа шәырахә,
шәышәахә ахырцар, шәрышьҭал. Аимҵәацәа агаҟа рхы рханы ицар,
шәырцәымшәакәа шәрышьҭал. Ус акәымкәа ашьхаҟа ицозар,
шәышьҭахьҟа шәгьыжьы. Шәрышьҭалар, шәманшәалахом,
шәзыриааиуам, – иҳәеит.
Абри иуасиаҭгьы ааиҳәеит ари ауаҩ иԥсы ааихшәеит.
Аишьцәа иҟарҵоиз, раб дырҵәуеит, дырџьабеит, ианаамҭаз,
ишиқәнагаз дыржит. Аамҭа ԥыҭк цеит. Ҽнак аишьцәа ааицәажәан, агәырҩа
ҳҽаҳҭаӡаргьы акгьы иҳахәом, уи аҵкыс ҳцаны ҳарахә, ҳашәахә
ҳнархылаԥшып рҳәан, руахьад ахьыҟаз ианнеи, уаҵәы иубар иаахә,
иахырцахьан аимҵәацәа. Аишьцәа иаразнак рҽааибырҭан, аимҵәацәа
ирышьҭалт. Арҭ аишьцәа ауахьад рышьҭа ихылан ишнеиуаз, ашьхаҟа
рымҩа шхаз рбеит. Иагьааргәалашәеит раб иуасиаҭ иалаҵан ииҳәахьаз:
“Аимҵәацәа рышьҭа ашьхаҟа игазар, шәрышьҭалар, шәманшәалахом”.
Раб иуасиаҭ ажәа ргәалашәеит, аха даргьы ӷәӷәақәак ракәын,
рышьҭахьҟа агьыжьра рҭахымхеит.
– Ҳаб аӡәы заҵәык иакәын иҟаз, аха жәлари дауи ицәшәон. Ҳара
ҩыџьа ҳаҟоуп, ҳаб ирахә ҳазмыргьыжьыр ҳшыбзаз ҳаԥсит, ҳгәылацәагьы
ҳдырцәажәом, иаҳхыччоит, – рҳәан, рырахә дыргьыжьырц амҩа иқәлеит.
Даара акыр иныҟәеит, бнеи, ӡи, шьхеи акыр ирхысит. Ус ишнеиуаз, дәы-ԥшӡак аҿы икылсит. Аишьцәа ааицәажәан, иааиқәышаҳаҭны, рыҽқәа
аурышьҭит рыԥсы ддыршьарц. Нас даргьы рыԥсыршьарц ркәадырқәа
рхы инаҵаҵаны адәы агәҭа игылаз аҵла инамҵаиеит. Ауха уа ирхыргеит.
Адырҩаҽны ашьыжь иааԥшит иуаамкәа, имаамынқәаны, иахьцо-иахьаауа
рзымдыруа абна инылалеит.
Арҭ маамынханы абна ишылаз акыр шықәса ҵит. Ран дырзыԥшит,
дгәырҟәҟәо лыҩны дыҩнатәоуп. Лыҷкәынцәа хнымҳәит. Лхалазаҵәык
дџьабо аҩны дааҩнахеит. Аԥҳәыс лыҷкәынцәа дшырзыԥшыз, лхаҵа
даныԥсуаз лцәа иалашәаны иҟаз ԥа длоуит. Аҷкәын илоуз уахи ҽни
изҳауан, шықәсык наигӡаанӡагьы ишизҳара изҳаит. Дара ахьынхоз
мҽышала арԥарцәа еизаны аркьыл иасуан. Ҽнак аҷкәын ампыл иахьасуа
ҳцароуп ҳәа иан дыхҭеикит. Ан илҭахымхеит, аха аҷкәын иҽаҿишьаауа
даналага, длыманы дцеит. Арԥарцәа еибаркараны ахәмарра ишаҿыз
арҭ аннеи, аҷкәын изымчҳакәа иаргьы ахәмарра далагеит. Ладеи ҩадеи
иҩуаз зегьы дрыхьӡаны, ампыл зкыз иаарымԥааны иара имбахь игон.
Амрагьы бзиа инӡаалеит, насгьы ари аҷкәын имыхәошәа анырба игәааит.
– Ааит, уара абаа, ухаҵазар, уашьцәа иӡыз умԥшаауази, – ҳәагьы
наиаҽԥнырҳәеит.
Аҷкәын даара ихьааигеит иаҳаз, аха рылаҿимҭӡакәа аҩны дааит. Ауха
егьимҳәеит. Адырҩаҽны ашьыжь дангыла, иан длыҳәеит аилаџь сызу
ҳәа. Иангьы дгәырӷьаҵәа аилаџь ааизылун иԥхаҵәыԥхаҵәуа аишәа
инанылҵеит.
– Сан, сара сыбҭахызар, бааи, ҳаидтәаланы акреицаҳфап, – иҳәеит
аҷкәын.
Иангьы ииҳәаз дахымԥакәа днеины днаидтәалеит. Аилаџь лфарц
лнапы аилаџь ианалалкуаз илыдтәалаз лыҷкәын лнапы аилаџь
иналаиршьшьит. Ан рыцҳагьы дааӷьаҵәыӷьаҵәит сзыхурҟьозеи,
сзубылуазеи ҳәа. Лажәа аҳәаха ламраӡакәа иналаҭеикит:
– Сан, аишьцәа шсымазгьы саҳаит, рҭоурых сзеиҭабҳәароуп, – ҳәа.
Ан илцәымыӷхеит, аха ԥсыхәа анлимҭаӡа, ахы инаркны дналагеит.
– Уан рыцҳа, ҩыџьа аишьцәа уман, раб иуасиаҭ нарыгӡарц мҩа харак
ахь ицан изыхнымҳәит, иҭахазар акәхап, – лҳәеит ан аарлаҳәа.
– Сан, сашьцәа срышьҭалоит, сымҩаныфа сзырхиа, имԥшаакәангьы
сшыхнымҳәуа бдыруазааит, – иҳәеит аҷкәын.
Иан рыцҳа ихьаалгеит, аха дымцар шимуаз лдыруан аҟнытә
имҩаныфа лырхиеит. Адырҩаҽны иҽеибыҭаны, иабџьар, иара
иҽеиқәыршәаны ашҭа дынҭыҵит. Даара акыр дныҟәеит. Ус дышнеиуаз,
дә-ҳәыԥшк аҿы дкылсит. Амҩа иарааԥсахьаз арԥыс абра иԥсишьарц
иӡбеит. Ус аҽы аушьҭны, иԥсишьарц аҵла амҵа данааи, акәадыр баҩқәеи
ашәақь баҩқәеи еиԥхьытта ишкаԥсаз ибеит. Иаразнак ицәа иналашәеит
абра ак шыҟаз. Насгьы иӡбеит абра иҟалаз еиликаанӡа ԥхьаҟа дымцарц.
Ауха уа ихигеит. Адырҩаҽны имлашьуа иҟаз арԥыс абна днылалт
снашәа-аашәаны шәарахк шьны исфап ҳәа. Дук хара дымцакәа бӷаб
заманак ибан, аҵықь ҳәа дааихсын ишьит. Иманы иҭыԥ аҿы дааин
еиҿыххаа ижәит, ифеит, ицәынхаз ажьыхәҭақәа шаӡаз шәымкьаҭк ҟаҵаны
инықәиҵеит. Иара иҵагь дшәарыцарц дныҵыҵит. Ашәарах маҷымкәа
инырҵәаны дқьыԥаха дахьааиз, ашәымкьаҭ иқәиҵахьаз акәац имбеит,
аха иахиҳәаара изымдырит.
Адырҩаҽны ус ихьит. Нас даалаган ашәымкьаҭ шәарах жьыла
ирҭәны, иара наскьа дтәеит дахаҩо, икәац зго ибарц. Дшыԥшуаз ҩ-маамынк аакылсит. Аҩмаамынкгьы ишиашаз ашәымкьаҭ инықәлан акәац
шаӡаз афара иалагеит. Арҭ аниба, ихы дмырбакәа ашырҳәа дынкылсны
аҩбагьы кны, ишьаҳаны инаган аҵла амҵан инаиртәеит. Дахьрыхәаԥшыз
аҩыџьагьы ишуааԥсыз ибеит, аха изцәажәомызт. Такә аџьабаа
рыдибалт, ацәажәашьагьы дирҵеит, иагьуааитәит. Иаргьы убысҟак ихы
ргәаирԥхеит, иашьасгьы дҟарҵеит.
– Аиашьара ҳзеилазар, абра шәысзыԥшы, ус ӷәӷәак снапы иануп,
инагӡаны саауеит, – иҳәан, иаб иаӷацәа иԥшаарц амҩа дықәлеит.
Дышнеиуаз дук мырҵыкәа адауцәа рхан днадгылт.
– Са соуп иааины иҟоу, саб иқьамҭа еимызҵәаз, шәхаҵазар шәааи
ара, иахьоуп ахаҵара анаҭаху, – иҳәеит ибжьы рыӷәӷәаны.
Ус иаацәырҵит хҩык адауцәа, аишьцәа, аҷкәын дҭадырхарц, аха
аҷкәын игәы мыҭрыскәа адауцәа зегь нирҵәеит. Нас игәы рҭынчны ахан
ахь днеит. Адауцәа рмал-ршьал зегь еизигеит. Насгьы адауцәа
раҳәшьцәа хҩык ыҟан, урҭ рыхҩыкгьы иманы, иаб ирахәи адоуцәа ртәи
неидцаланы амҩа дықәлеит. Деиқәхаԥс дҩычаны, ирахә-ишәахә
иаԥцаны, иаб иуасиаҭ нагӡаны, иашьцәа ахьизыԥшыз дааит.
– Сашьцәа! Саб иуасиаҭ нагӡаны сааит, хҩык аҭыԥҳацәагьы аазгеит.
Еиҳаб еиҵбыла ҳаибадырны иаҳшап, – иҳәан, аиҳабацәа аӡӷабцәа
иашьцәа ирзиҳәеит, аиҵбы иара изы дааникылт.
Аишьцәа даара ирцәымыӷхеит рашьеиҵбы илиршаз. Шьҭахьҟа
иахьнеиуагьы ишарԥхашьоз рбеит. Убри аҟнытә ирыӡбеит рашьа еиҵбы
дҭадырхарц, насгьы ахаҵара иҟаиҵаз дара иҟарҵазшәа рҳәарц. Ирӡбаз
нарыгӡарц иааԥса икараха иҟаз рашьеиҵбы дахьықәиаз инеихагылт.
Насгьы дара рабџьар ҭымхыкәа иара иҟәныз иаҳәачаԥа ааҭԥааны
иахьарнахыс ухы узамыхәо, урыцҳахәха адунеи уқәзааит рҳәан,
ишьапқәа аҩбагьы хырыҵәҵәеит.
– Ҳаи, сашьцәа, абас сшәықәгәыӷуамызт, сзыхшәырҟьазеи, – ҳәа
дааӷьаҵәы-ӷьаҵәит арԥыс. Иашьцәа игәхьаагьы мкыкәа, рыҳәсеи рҭацеи
рыма, рырахә-рышәахә раԥца рҿаархан, раб иашҭа инҭалт.
– Ҳаб иуасиаҭ наҳагӡеит, – ҳәа игәырӷьо, иччо.
Ран илгәамԥхеит рцашьеи раашьеи зеиԥшрахаз, даарагьы игәнылгеит
лыҷкәын аиҵбы дахьынхаз. Аишьцәа гәырӷьо, иччо раб иашҭа ианҭатәаз
рашьеиҵбы зхы иамыхәо иаанрыжьыз дымлаго имҳараҿы дтәан. Ҽнак
ишьапқәа хыҵәҵәаны, ихы дамыхәо, дымлаго аҭыԥ аҿы дыштәаз,
иҩнапыкгьы хыҵәҵәаны уаҩы заманак ари иҭыԥ дааҵалеит.
– Уанаџьалбеит усзаазгазеи, ауаҩыдаразы сгәаҟуан, сашьцәа абас
сразҟыдатәны иқәҵны ицеит. Иахьарнахыс иашьас усымазааит, – иҳәан,
иашьас дҟаиҵеит.
Уажәышьҭа арҭ ашьапхҵәеи анапхҵәеи анеиқәшәа, еишьцәас
ианҟеибаҵа, рхы ныҟәыргартә иҟалеит. Шьапы змамыз напыда ихәда
дықәыртәаны шәарыцара ицон, ашәарах шьны иааргон. Ус иҟан.
Ҽнак шьапыдеи напыдеи рҭыԥ аҿы иштәаз абна рҵысуа даҽаӡә
дшаауаз рбеит. Иааиуаз длашәын, аӡәгьы дибомызт аҟнытә уа зыбжьы
саҳауа шәарбану ҳәа ҿааиҭит.
– Уҳашьаз, уааи арахь, – ҳәа аҭакгьы ирҭеит.
Арҭ ахҩык – ашьапыда, анапыда, алашә – еишьцәас иҟаибаҵеит.
Зегь ааидтәалан ус рыӡбеит: есышьыжь ҩыџьа шәарыцара ицаларц,
аӡәы аҭыԥ аҿы даангыланы рхәы ирхиарц. Адырҩаҽны алашә аҭыԥ аҿы
дныжьны, шьапыда напыда ихәда днықәтәан шәарыцара ицеит. Иахьцаз
ашәарах шьны, иқьыԥаха аҭыԥ аҿы иахьааиз рхәы шырхиамыз рбеит.
Ирцәымыӷхеит, аха рашьа алашә ддыргәаар рҭахымхеит, ус ирычҳаит.
Адырҩаҽны ианааша, напыда аҭыԥ аҿы дааныжьны шьапыда ихәда
днықәтәан шәарыцара ицеит. Ашәарах маҷымкәа ишьны ирыманы
ианааи, рхәы ҳәа акгьы рымбеит, аха иҟарҵоиз, напыда ддыргәаар
рҭахымхазт, аухагьы ус ирычҳаит. Адырҩаҽны шьапыда аҭыԥ аҿы
дааныжьны, алашәи напыдеи еиманы шәарыцара ицеит. Иҩызцәа аанӡа
ҳәа шьапыда дышзахәоз рхәы архиара далагеит. Ус аҭыԥ акәакьқәа
руак аҿы адгьыл ааимыҩрын ҭакәажәык дааҵыҩрит, аха афақь илҿыҵуа
мацара уқәнаргылом.
– Схәы шәырхиахьома? – лҳәан, шьапыда иҩызцәа рхәы ҳәа дызҿыз
ахь деихеит. Шьапыда изымчҳаит дахьгылаз, иаҳәа ҭԥаа аҭакәажә дааи
даалзыҵҟьеит. Аҭакәажә лҿы маҭык ааҭыҵын аҷкәын иахь аҿыланахеит.
Аҷкәын иаҳәа рыхха амаҭ ахы дласын ихиҵәеит. Ахы ихҵәаз аҭыԥан
аҿыц ахагылеит. Уигьы хиҵәеит, аха уи аҭыԥангьы аҿыц ахагылеит. Нас
дамыхәошәа аниба, амаҭ ахы аахҵәаны иаразнак ахәшԥырӷы
нақәиԥсеит. Уи акәхеит, амаҭ уа ишьит. Аҭакәажә лымч уи акәын. Амаҭ
анишь, аҭакәажә лымчгьы налылӡааит.
– Абыржәыҵәҟьа сашьцәеи сареи анкьа ҳшыҟаз ҳҟаҵа, бара боуп
сашьцәагьы сыуаажәларгьы уаазымтәыз, – иҳәан аҷкәын аҭакәажә
лыхәдацәа днамҵасит. Аҭакәажә илулакгьы лыҽимылԥаан абнахь дыҩит,
аха аҷкәын даалыхьӡан даанкыланы маха-маха ҳәызбала дааихихит,
лажәа ахьлыӷраз иԥшаарц. Аха акгьы изымԥшааит. Уи аамҭазы
даныԥшы, лнацәкьыс хәыҷ ихиҵәаз икәаԥ-кәаԥуа ишнеиуаз ибеит. Арԥыс
уи лнацәкьыс хәыҷы днашьҭалан икны иаашьҭиԥаан, ирҟьеит,
иагьаагәылихит аҭакәажә лыԥсы.
– Абааԥсы, сумшьын, иаауҭаху зегь ҟасҵоит, – аҳәеит аҭакәажә
лыԥсы арԥыс инапы иахьаныз.
– Иахьа исыцу сашьцәа анкьа ишыҟаз иҟаҵа. Сара иббогьы сшьапқәа
сымаӡам, урҭгьы сыҭ, – иҳәеит аҷкәын.
Уи акәхеит – арԥарцәа рыхҩыкгьы анкьа ишыҟаз иҟалеит, шьапыда
ишьапқәа иоут, напыда инапқәа иоут, алашә иблақәа иоут.
Шьапыда еишьцәас иҟаиҵаз арԥарцәа има амҩа дықәлеит иан лахь
дцарц. Аха дышиашаз аҩныҟа дмааикәа игәылара инхоз аҳак иҿы
дымҩахыҵит арҭ иашьцәа иманы. Икаԥха-каҷҷо ашҭа иҭалаз арԥарцәа
аҳ ианиба, иааџьеишьеит.
– Шәысзаазгазеи? – ҳәа данразҵаа, ус рҳәеит:
– Ҳуҳәоит иахьа иалыршаны ахаҵа ӷәӷәа иԥсхьоу иашҭаҿы аизара
ҳзыҟаҵа, – ҳәа.
Арҭ арԥарцәа ирҳәаз дахымԥакәа аизара ҟаиҵеит. Зегь анеиза,
арԥарцәа рыхҩык аизара ахьыҟаз ашҭа иааҭалеит. Аҷкәын данынаԥшы
ибеит иашьцәа гәакьацәа рыҳәсеи дареи астол агәҭаны ишахатәаз. Иара
ихьыӡ ала иҟаз адауцәа раҳәшьеиҵыб ланхәеи лареи ашәы рхьыссы
асоф иқәгылан, иеизаз ауаа ирылаԥшуа. Иеизашаз анеиза, ари арԥыс
асоф днықәгылан ихыи, иҵыхәеи, дзыниаз-дзынԥази, ҩыџьа арԥарцәа
(напыдеи алашәи) ешьцәас ишыҟаиҵази зегь иҳәеит. Иашьцәа агәакьацәа
рхы ахьыргара рмоуа иаақәхеит.
Дыҟан ԥҳәысеибак, хҩык ахәыҷқәа лыман: ҩыџьа аӡӷабцәеи ҷкәынаки.
Ҽнак ахәыҷқәа фархьк аажәга ҳәа ран абнахь илышьҭит. Ицан, абнаҿы
афархь шырҟәшәоз амҩа рцәыӡын, иҟьалеит. Еимдеит, еимдеит, аха
излаауаз амҩа рзымԥшааит. Амҩа анырзымԥшаа ахәыҷқәа ус рыӡбеит,
абри аҵла ҳхалап, уантәи алҩаҵә ахьҩеиуа аабозар, уи аганахь ҳцап
ҳәа. Аҵла иқәлан иԥшит. Ишыԥшуаз, џьара алҩа шҩеиуаз рбеит. Аҵла
иҩалбаан идәықәлеит алҩа ахьырбаз аганахь. Ишнеиуаз агызмал лыҩны
инанагеит.
Агызмал ахәыҷқәа анылба, дгәырӷьаҵәа, дрыцәнымхошәа
илыдылкылт. Акры рҿалҵеит, акры длыржәит. Ларгьы ҩыџьа ахәыҷқәа
лыман. Ахәыҷқәа акранырфа, егьи ишьҭалҵеит. Аҷкәын иаҳәшьцәа
хәыҷқәа ыцәеит, аха иара дыцәом. Агызмал дгәырӷьаҵәа дыҟоуп арҭ
ахәыҷқәа аныцәалакь исфоит ҳәа. Аха лара ишылҳәаз иҟамлеит.
Ари аҷкәын дмыцәеит. Ари агызмал игәалҭан, днеин узмыцәозеи
ҳәа диазҵааит.
– Сара уажәааны сан ақашь ҟаҵаны исҿалҵон, – иҳәеит иара.
Агызмал ақашь ҟаҵаны иҿалҵеит, аха деиҭамыцәеит. Лара днеин
деиҭаиазҵааит узмыцәозеи ҳәа.
– Сара уажәааны сан аӡәгьы аӡы зҭимгац аҵеџь аҟынтәи аӡыхь
сзаалгон, – иҳәеит.
Дыцәозар збап лҳәан, агызмал дцан аӡәгьы аӡы зҭимгац аҵеџь аӡыхь
ҭганы иаалгеит. Ижәит, аха деиҭамыцәеит. Агызмал наҟ данца
(аӡаагара), аҷкәын хәыҷы иаҳәшьцәа агызмал лхәыҷқәа риарҭаҿ
ишьҭеиҵеит, дара иаҳәшьцәа рҭыԥаҿ ишьҭеиҵеит. Нас иаргьы ихыза
ихы иақәҵаны дыцәазшәа ҟаиҵеит.
Агызмал аҷкәын дыцәазшәа анылба, уажәшьҭа исфап лҳәан днеит.
Анҭ ахәыҷқәа рҭыԥан лара лтәқәа шьҭан. Егьырҭ ракәыз џьылшьан лара
лхәыҷқәа лфеит. Ашара ианалага, иаҳәшьцәа аашьҭихын дгыланы дцеит
иара.
Ишцоз, ишцоз хԥаны иеихагылаз ҩнык инадгылт. Ари аҩны апап иҩны
акәын. Апап иҭаацәа арҭ ахәыҷқәа анырба, шәабаҟаз, шәабаанагеи ҳәа
иразҵааит. Аҷкәын даацәажәан ус иҳәеит:
– Ҳара афархь ҟәшәараҳәа абнахь ҳцеит. Афархь шаҳаҟәшәоз
ҳҟьалеит. Ҳшеимдоз агызмал лыҩны ҳақәшәеит, иаха убра ҳаҟан.
– Шәахьыҟаз ижәбазеи, илымаз агызмал? – ҳәа апап иҭаацәа арҭ
ахәыҷқәа иразҵааит.
– Агызмал ачуан лыман, – иҳәеит аҷкәын.
– Уцаны иааугароуп, – ҳәа апап иҭаацәа аҷкәын идырҵеит.
Аҷкәын дцан агызмал лычуан ӷьычны ацҳаҿ дшааиуаз дылбеит.
Дыҩны дишьҭалеит , аха дзихьымӡеит. Аҷкәын ачуан иманы дааит.
– Уаҳа илымаиз? – ҳәа еиҭаиазҵааит.
– Ажә лыман, – иҳәеит.
– Уаҳа илымаиз? – рҳәеит.
– Лара дыҟоуп, – иҳәеит.
– Уцаны лара лхаҭа даага, – ҳәа идырҵеит.
Дцан акәыцҳа дҭаҵаны дааигеит агызмал. Аҷкәын иаҳәшьцәа сакьк-сакьк
ахәа рыҭаны аҵла ахыцәқәан иқәиртәеит. Иаргьы сакьк азна ахәа
иманы дхалан днықәтәеит. Апап иҭаацәа акәыцҳа ахы анаахдыртла,
“ҳап! ҳап!” лҳәан апап иҭаацәа зегьы лфеит. Ахәыҷқәагьы сфап ҳәа
лхы данааҩаха, рсакьқәа рхы ааԥдыртлан, рхы ларханы ахәа
ҩалҿарԥсеит. Агызмал лылақәа ахәа анхыԥсала, иара уаҵәҟьа лыԥсы
аалхыҵит. Ахәыҷқәа ахҩыкгьы апап иҩнаҿы илеин анхара иалагеит.
Аиҵбы актәи аихагылаҿы, агәыбжьанытә аҩбатәи аихагылаҿы, аиҳабы
(аҷкәын) ахԥатәи аихагылаҿы. Рангьы уа дааргеит. Абас ала аԥҳәысеиба
лхәыҷқәа анасыԥ рхы иазырԥшааит.
Иҟан лыгажәыки ҭакәажәыки. Ҽнак сасык дырҭааит. Асас изы
аҭакәажә акәты лшьит. Акәты ахьылрыцқьоз аҵәынҵәлаӷь ааӷрылхит.
Аҵәынҵәлаӷь ҩаҵҟьан аҭакәажәгьы дафеит, алыгажәгьы дафеит,
асасгьы дафеит. Аҩны индәылҟьан ишнеиуаз аӡә даԥылеит.
– Аҭакәажәгьы кәама-ҷама, алыгажәгьы кәама-ҷама, асасгьы кәама-ҷама, уаргьы кәама-ҷама, – аҳәан, уигьы дафеит. Ишцоз даҽа хҩык
ауаа аԥылеит.
– Алыгажәгьы кәама-ҷама, аҭакәажәгьы кәама-ҷама, асасгьы кәама-ҷама, аӡә иааиуазгьы кәама-ҷама, шәара ахҩыкгьы кәама-ҷама, – аҳәан,
урҭгьы афеит.
Ишцоз даҽа хәҩык аԥылеит.
– Аҭакәажәгьы кәама-ҷама, алыгажәгьы кәама-ҷама, асасгьы кәама-ҷама, аӡә иааиуазгьы кәама-ҷама, хҩык иааиуазгьы кәама-ҷама, шәара
ахәҩыкгьы кәама-ҷама, – аҳәан, урҭгьы афеит.
Ишнеиуаз арашәара иаҿыз аӡәы инаидгылеит.
– Уаргьы кәама-ҷама! – анаҳәоз аамҭазы, “хәыҷык сыгуп, абааԥсы
сырашәатә, иаасараӡа абри салгаанӡа уаатәа, уԥсы ааиҭак”, – иҳәеит
арашәаҩ. Анс данаҳәа, дӷьаҵәыӷьаҵәуа, аҵәынҵәалаӷь натәеит.
Дабасыцәцо агәахәзар акәхап. Драшәо дышнеиуаз арашәаҩ иҽага ахы
рыхха аҵәынҵәалаӷь ахы иананиҟьа, иԥыххаа инышьҭеиҵеит, иафахьаз
зегьы нҭыбӷьыжәааит.
Иҟан лыгажәыки ҭакәажәыки. Хшара дрымаӡамызт, рхала иҟан. Ҽнак
алыгажә адгьыл хҿара дцеит. Иаарыкәыршан бнаран, џьара дгьыл
хәыҷык сзыхтыр, аԥш касыԥсарын, иаасрыхрын ҳәа игәы иаанагеит.
Мышкы хәлаанӡа даҿын, ҩнаргә ҭыԥк аҟара хиҿеит. Ахәылԥаз дааԥса,
дкараха аҩныҟа дааит. Иҭакәажә акриҿалҵан дышьҭалҵеит.
Адырҩаҽны ашьыжь дҩалаган, мҩаныфа хәыҷык ааиқәыршәаны
иҭакәажә инаилҭан, деиҭацеит дгьыл хтра. Даннеи, десҭынк аҟара адгьыл
рыцқьаны аџьашьахә ибеит. Иџьеишьеит, илакәишьеит, анахь ҿиҭит,
арахь ҿиҭит, аха аӡәгьы димбеит. “Сышрыцҳаз, сышгәаҟыз ибеит,
иаҳхылаԥшхәу дсыцхрааит” ҳәа игәы иаанагеит.
Ахәылԥаз иҩны даннеи, иибаз иҭакәажә илеиҳәеит.
Аамҭа ԥыҭк бжьыст. Ус ишыҟаз абаҳара аамҭа ааит. Ибаҳаи
имҩаныфеи аашьҭихын дцеит. Мышкы хәлаанӡа дбаҳауан, ҩныргә ҭыԥк
аҟара ибаҳаит. Адырҩаҽны деиҭанеит иҽеибыҭан. Дахьнеиз идгьыл зегьы
баҳан еиқәыжьуп. Ҟоҳ, иџьеишьеит алыгажә, дгәырӷьаҵәа аҩныҟа дааит.
Дахьааиз иҭакәажә илеиҳәеит “анцәа дҳамазаап, ҳаԥсыр иҭахым” ҳәа.
Ус ишыҟаз алаҵара аамҭа ааит.
– Уи адгьыл ибаҳаны иеиқәыжьу зегьы абаласҵагәышьои, аха жәла
хәыҷык асҭап, – ҳәа иҭакәажә илеиҳәан, иҽааибиҭан аҭаҳмада лаҵара
дцеит. Дцан ижәла хәыҷы имаз каԥсаны дааит. Уи нахыс ҭагалара аамҭа
ааиаанӡа дыԥшын. Аҭагалара анааи, имхаҿы дахьнеиз аџьашьахә илақәа
ирбеит: аҩнаргә ҭыԥ ада акгьы ыҟаӡам. Ас ианиба, иҟаиҵахуаз, ихы кны
даақәхеит, ишԥеиуеи.
Ҵыск абраҟа иԥыр-ԥыруа дакит, ҭаха инаҭом. Ԥсыхәа амоуит,
изиҟәымцеит. Игәы ԥжәеит аҭаҳмада.
– Ааит, аҩсҭаа, уара уоуп сзықәшәаз зегь зхароу, – иҳәан, дыҩны
дашьҭалеит.
Аҵыс ԥыруан, иара дашьҭоуп. Дышнеиуаз дшьацәхныслан, аҵыс
дақәҳан икит. Ашаха нахеиҵан иман ддәықәлеит. Дышнеиуаз, аҵыс
дыҷкәынхан дааҟалеит.
– Сара убыс сыҟоуп исылымшо акы ыҟаӡам, иаасҭаху ҟасҵоит, –
иҳәеит аҵыс иалҵыз аҷкәын. – Уажәы сара еиҭах сҵысхоит, сахьцо
усышьҭалан уаала.
Аҷкәын дҵысхан, иԥыруа аҿынанахеит, аҭаҳмада дашьҭоуп.
Ишнеиуаз ҩнык инадгылт. Аҷкәын иҳабла даналала дуаҩхеит. Дара
даара ибзиан инхон, уаа бзиақәан иҭынхацәа. Иара дыҟамижьҭеи акыр
ҵуан, данырба, цәгьала иеигәырӷьеит.
– Абри сыԥсҭазаара инапаҿы иҟан, сеиқәирхеит, симшьит, ибзиан
пату иқәышәҵа, – ҳәа реиҳәеит аҭаҳмада изы.
– Ҳаҷкәын иԥсы ҳзеиқәурхазар, ҳара уҳауоуп, – рҳәан, чара изыруит.
Ҩаха-ҩымш чаран.
– Уажәышьҭа, баба, сара сцалароуп, – иҳәан, аҭаҳмада аҩныҟа
ддәықәлеит.
– Ак умҭакәа ушԥаҳашьҭуеи, ҳауа бзиа, – рҳәан, ицаны уедражәк
ааган ирҭеит, аҵа амаӡамкәа.
Изакәыз изымдырит ари, аха акгьы ахымҳәаакәа иман аҩныҟа дааит.
Аҩны дахьааиз аҭакәажә илеиҳәеит дахьыҟаз, иибаз, изыҟарҵаз.
Иҭакәажә иааигаз анылба, ари закәызеи ҳәа диазҵааит. Анс, арс, акгьы
ахимҳәааит. Акгьы анимҳәа, даӷьуа далагеит.
– Ааит, уара алыгажә, абри аума уахьцаз иааугаӡаз, ауедражәқәа
иҳамаз мачхәызма? Уца, иҳахәаша ак рымхны иаага, – лҳәеит.
Ари иахьа, ари уаҵәы, аҭакәажә ҭаха илҭом. Жәабаҟа мшы ыиасит.
Даниӷрымӡаа, деиҭацеит. Дахьнеиз ҳәашьа амамкәа иеигәырӷьеит, пату
иқәырҵеит. Иҩныҟа дандәықәлоз ҽабаак изааргеит ахи аҵыхәеи
еидкьысло. Аҷапырхәа ахаҵаны инаирҭеит. Игәамԥхеит, аха абриаҟара
пату иқәырҵеит до, даҽакы дзамыҳәеит, исышәҭаз закәузеи ҳәагьы
дзымҵааит. Дааит аҩныҟа иҽабаа иман. Иҭакәажә ари анылба, зынӡа
дҿаҳәатәхеит.
– Закәызеи иааугаз, наҟ ирхынҳәны ирызга! – ҳәа дылкит.
Ирхынҳәны гашьас иҟаиҵоиз, аҽабаа ашҭа инҭеиҵеит, аҳаскьын
афоит, аҭакәажә иканажьуа ауац ықәылгоит. Ус иҟоуп, иафо ахаҳаӡом.
Аҭакәажә лхаҵа игәы ааԥылҵәаӡеит умцар ҟалом ҳәа. Иара
иҭахгәышьам уахь уаҳа ацара, аха илшауеи, игәы анкыдгыла
деиҭацахит.
Деиҭаннеи, зынӡа еилагеит урҭ ауаа. Ажәлар идыргалеит, еиҭах
ачара изыруит. Аҩныҟа дандәықәла, лабаӡак ааган иааидыркит.
Аҭаҳмада ари аниба, изымчҳазт дразҵааит:
– Уара, знык саан ауедражә ҵа змамыз сышәҭеит. Шәа шәҿы
имаҷума, усҟак пату зақәышәҵозеи? Ҳара ҳҟны заҟа шәҭаху ыҟоуп.
Даҽа зны саан аҽабаа сышәҭеит, иафо акгьы аныԥшӡом. Уажәы алабаӡа
сышәҭоит. Ҳара ҳҿы ари аҩызцәа алабақәа мачхәума. Мамзар абри
маӡак аҵоу? Измааноузеи?
Ари ииҳәаз заҳаз иџьаршьеит.
– Ауедра ааурҵысыр, уаа шәҩык рҭыԥгьы, рыхәгьы архиоит, ҿык,
бзык ишазымҳәара. Аҽы аҵыхәа ианкны ирххо уаақәлар, уааҟәыҵны
иаауушьҭаанӡа ахьы ацрышәшәоит. Ари уажәы иуаҳҭаз алаба зызкыу
уи ауп, аҭахызаргьы ар уқәлааит, “абааԥсы, слабаӡа, уабаҟоу?” уҳәеит,
“зегь рхы иамыхәо иҟанаҵоит” ҳәа иарҳәеит.
Аҭаҳмада дгәырӷьаҵәа илабаӡа иманы даакылсит. Иԥҳәыс аҭакәажә
дуалыуашо дыԥшуан.
– Абри алабаӡажә аума уахьцаз иурҭаз? – лҳәеит днеиԥылан, аха
иара длыламцәажәакәа длывсит.
Аҭакәажә ари аумашәа илбеит. Иара уажәы ани аҽабаа ауп хьаас
имоу. Днеин аҽы аҵыхәа ианкны ирԥаҭхалеиуа ашҭа даақәлеит,
иҵысыцыԥхьаӡа ахьы ацрышәшәоит.
Шықәсык мҵыцкәа арҭ ауаа ахан ду дыргылеит, раҟара амал змоу
дыҟам ҳәа рыхьӡ цеит. Арҭ рымч ӷәӷәоуп ҳәа зегьы ирылаҩт. Амалуаа
џьашьахәыс ирбеит, ауаа рацәаҩны ирҭаауа иалагеит. Аҳак уаа-шәҩык
ҽыжәҵаны иааишьҭит аҭаҳмада дҿаҳәаны дысзаажәга ҳәа.
Иааин иааҽыжәҵит уаа шәҩык.
– Бзиала шәаабеит! – ҳәа днарԥылеит аҭаҳмада.
– Ҳара уҿаҳәаны уаагарц ҳааит, убас адҵа ҳамоуп, – рҳәеит.
– Сҿаҳәаны сыжәгозаргьы шәахьӡап, сара рыцҳа закәыхзеи, шәаатәа
зны, акы шәнацҳап, – иҳәан, иааган адәаҿы инаиртәеит.
Днакылсын иуедра ҵа змаӡамыз аирхьар-хьарит. Иааиз рхәы рхианы
инахаиртәеит. Ирфеит, иржәит, аха анҭ дара адҵа рымоуп,
инарыгӡароуп. Алыгажә рыцҳа деиқәԥах дҿарҳәеит. Ус иара ибжьы
иргеит, “аа, абааԥсы, слабаӡа, усыцхраа!” ҳәа. Абригь иҳәеит, илаба
ааи иаацәырҟьеит, аха иубарызеи, џьым! Атахҳәа реиҳабы ихы иласын,
ихы цҟьа илеиханаҵеит. Ицҟьа-шәҟьа зегьы рыԥсгатәы рыманы иқәҵны
ицеит зхы изахәаз.
Уи нахыс алыгажәгьы аҭакәажәгьы рыԥсы ахьынӡаҭаз ибзиахәха иҟан.
Иҟан хҩык аишьцәа. Аиҵбы дыччиоуп ҳәа дрыԥхьаӡон, егьырҭ аҩыџьа
иаҳа рхы бзиа ирбон. Ишыҟаз, абарҭ аишьцәа раб даачмазаҩхан дыԥсит.
Даныԥсы инышәынҭраҿ иасуаха ак неины дыҵнахуан.
Ҽнак аишьцәа ахәа иахьылатәаз аӡәаӡәала уахык, уахык раб
инышәынҭра рҷаԥшьарц рыӡбеит. Аҽны ианааилахәла, аиҳабы дцеит
аҷаԥшьара. Ашарахь инеиуаны идыды-мацәысны ԥсҭҳәак жәпаҳаҳараӡа
еилачны иааит. Аишьцәа реиҳабы ари аниба, дшәан иҽиҵәахит. Иаб
инышәынҭра шихьчоз ихашҭны, иԥсы иманы иҩныҟа дааит. Ашьжьымҭан
ианнеи, раб дыҵхны хыхь дықәжьын. Аишьцәа раб деиҭаржит.
Ауха агәыбжьанытә дцеит иаб инышәынҭра аҷаԥшьаразы. Дырҩагьых
ашамҭазы аԥсҭҳәа хатәалан иааит. Ари збаз агәыбжьанытә игәы имҟьан
иҽиҵәахит. Ани аԥсҭҳәа иааиз ари иаб адамра дыҭганы хыхь дықәнажьлт.
Иҟаиҵахуаз, ианша, иаб еиҭах наҟ дыжны, иара иԥсы има иҩныҟа дцеит.
Аишьцәа нкахәыцуа амцаҟны иахьыҽҳәатәаз ҳаб анышә дыҵызхуа
закәызеи ҳәа гәырҩас иркит.
Адырхаҽны аччиа ҳәа ирԥхьаӡоз рашьа еиҵбы дцеит иаб инышәынҭра
аҷаԥшьараҳәа. Данцоз раб иаҳәа ахьыҵәахыз иԥшаан, ихит ахәыц
аҿашәар еиҩнаҵәап уҳәартә. Ари иҟаиҵақәоз анырба, иашьцәа
аиҳабацәа аҟырҟырҳәа ихыччара иалагеит.
– Ҳаи, уара, ҳаб духьчозар акәхап, – ҳәа наишьҭарҳәеит данцоз.
Аха иара рылаҿымҭӡакәа дцеит ауха ҷаԥшьара.
Ишыҟалац еиԥш, ашамҭаз идады мацәысын еиҭаахт аԥсҭҳәа хчыла.
Анышәынҭра ианаахаххы, аччиа аҳәаҟьара далагеит ави-виҳәа. Аԥсҭҳәа
адыхҳәа илатәан уаҩҵас ҿаанаҭит:
– Сара срашьуп, сумшьын. Сануҭаххо, гәаҟрак анумоу абригь-абригь
адгьыл аҿы унеины усыԥхьар, сыхьӡ уҳәар, сааны суцхраауеит. Слымҳа
иҭоуп ахьы маҭәа. Убригь уара иутәуп.
Абас аишьцәа еиҳабацәа иатәарымбоз рашьа еиҵбы иаб инышәынҭра
ихьчеит. Ани аԥсҭҳәа иалҵыз арашьгьы наҟ иауишьҭит. Ашьжьымҭан
аҩны данааи, иашьцәа ихыччеит, егьит, аха иара рылаҿимҭит.
Убри аамҭаз дыҟан аҳак. Аҳ иԥҳа амацәаз лнапы иамӷан. Уи дықәтәан
ахәбатәи аетаж аҿы. Уа ицаны амацәаз лымӷызхуаз дииҭон аҳ иԥҳа.
Ари лыӡбахә анраҳа, арҭ аишьцәа ҩыџьа (аиҳабацәа) рашьа ччиа аҩны
дааныжьны ицеит аҳ иахь. Аха иалаухи иахьнеиз егьрылымшеит. Ауха
икара-уараха, рхы неидыкшало игьыжьны иааит еибаргәжәажәо.
Адырҩаҽны аччиа абнахь дцан иҽиӡәӡәеит, иԥаҵа исеит, иҽеибиҭеит.
Нас аҵла ашьапаҟны днеин арашь иазҿиҭит. Арашь абӷьааҳәа
иаакылҟьеит. Ианааи, алымҳа аарышәшәан ахьымаҭәа канаԥсеит. Нас
абас ҿаанаҭит:
– Сара сцоит ажәҩан аҟынӡа, нас ашьхарахь, нас амшын аҟынӡа.
Убарҭқәа раан иузычҳар убзиоуп, уӡӷабгьы (аҳ иԥҳа) уара дутәуп.
Ари аниаҳа, акы дакӡамшәа адыхҳәа дҩаԥан арашь дҩақәтәеит. Хьыла
ичаԥан арашьгьы. Нас аҟәақҳәа ажәҩан даннаҟьарц арашь ажәҩан ахь
ианԥры, иара аварахь иҽхьырнааны иҽыҟаиҵан, деиқәхеит. Арашь
ааччан адгьыл ахь илбааит. Нас еиҭах иууаӡа иԥан аҟәақҳәа ицеит
ашьхаҟа абахә данҟьаны дашьырц. Уи аамҭазы иара длаҟәын амгәа
даҵатәеит. Уи ашьҭахь ицеит агаҟа аӡы дасыршьып ҳәа. Усҟан иара
дҩеихан хыхь абӷа дҩықәтәеит.
Ас ари даныԥнашәа, абӷьааҳәа иԥрын ицеит аизарахь, аҳ
иаҳҭынрахьы. Амҩан иашьцәа ахьцоз ибеит. Ҟамчык-ҟамчыкгьы
нархиҟьеит. Аишьцәа ари ианынаихәаԥш, рашьа аччиа шиакәыз
аурдырхуаз, дынцәоуп ҳәа ргәы иаанагеит.
Ари дахьнеиз ажәлар қазы-қазуа иқәжьын. Дыууаӡа дыԥеит, аха аӡӷаб
лмацәаз изымгеит. Дааит аҩны. Амаҭәақәа ишәыз ааишәихын, арашь
алымҳақәа инҭеиҵан, арашь ауишьҭит.
– Иануҭаху еиҭах усыԥхьа, саауеит, – аҳәеит.
Аҩны даннеи, иашьцәа аанӡа ахәа иҽаирган, днылатәеит. Ихынҳәит
иашьцәа, иаабаз дзакәытә нцәоузеи ҳәа иџьашьо. Арҭ ирҳәоз аниаҳа,
аччиа дахьтәаз дамхаччеит.
Адырҩаҽны иашьцәа аиҳабацәа ргәы иамузт еиҭацеит. Аччиагьы
дцеит. Дахьнеиз аҟәақҳәа дкыдԥалан, аҳ иԥҳа лмацәаз лнапы иахьахаз
иаахихын, иџьыба илҭеиҵан, аҳҭынра дылҭҟьан дцеит. Ари ас ҟаҵаны
данца, аҳәынҭқар (аҳ) абас ҿааиҭит:
– Сыӡӷаб дырҳәеит, ачара зуеит, – ҳәа.
Аҿҳәара анԥырҵәа, аччиа дцан, имаҭәақәа ишәҵаны дааит. Амацәаз
анаацәырига, аҳәынҭқар деилагеит. Аӡӷаб аҵәыуара далагеит.
Даадәылырган дирҭеит, аҽқәа ахьҭакыз абора дныҩнарҵеит.
Абри ашьҭахь мчыбжьык ааҵхьан аибашьра иалагеит. Ари аӡӷаб
дҵәыуеит, дхьит.
– Саб иабашьуеит, уара агызмал саб диааиуа дҟауҵара уҟоуп, –
лҳәеит.
Аччиа дандәылыԥш, аҳ аҵахара даҿын. Абнахь дцан иҽиӡәӡәеит.
Ирашь даԥхьан ианааи, длақәтәеит, хьыла иҽеилеиҳәеит – алымҳа
иҭамзи ахьымаҭәа. Ҭхырр, ҭхырр арган ашҭа иҭалеит. Данырба, ауаа
дырдырит ари амацәаз згаз шиакәыз. Аҟәақҳәа дҩеин аӷацәа
дҩарылагьыжьит. Дрылагьыжьын аӷацәа ахьынирҵәоз, нас аҳәа
ахьиҟьоз, инапы рхәит. Аҳ днаидххылан инапы ҿеиҳәеит бырфын
ццахала, аиааирагь игеит. Нас еиҭах абнахь дцан ихьтәы маҭәақәа
ишәихит. Инапы злаҿаҳәаз абырфын ццахагьы иҵәахит. Дгьыжьны дааин
иԥҳәыс лҿы днықәиан дыцәеит. Дшыцәаз ани аццаха ааԥшит. Данҿыха,
ари узҭада ҳәа диазҵааит. Ари узҭада ҳәа иԥҳәыс данҵаа, икаршәны
избеит иҳәеит. Ари унацәкьыс ԥызҟазеи анылҳәа, ҵәымӷк сахаԥеит
иҳәеит.
Ԥыҭк ааҵхьан аҳәынҭқар (ари аччиа иабхәа) дычмазаҩхеит. Имаҳәцәа
ахҩык (даҽа ҩыџьа аԥҳацәа хаҵа ицахьан уаанӡа) днарыԥхьан абас
реиҳәеит:
– Иҟоуп абригь, абригь аҭыԥ аҿы шьхак еимыҵуа, еималауа. Убра
шәахьнеиуа шәҭык ыҟоуп, иҿыхны исзаажәгар, сыбзиахоит. Ари аччиа
иԥҳәас лхаҵа лқьышә дықәҵаны уара уакәхап убри ахәшә саб
изызԥшаауа лҳәеит.
– Ҳы! – иҳәан дааччеит лхаҵа.
Аҳәынҭқар аԥсра даҿуп. Аччиа абнахь деиҭацеит, ирашь
деиҭаԥхьеит. Аҟаԥыҳәа ианааи, адых ҳәа дҩаԥан дҩақәтәан, иҿынеихеит.
Дышцоз имаҳәылацәа мида-гәидаха ишнеиуаз дрыхьӡеит. Шәабацо
аниҳәа, иарҳәеит иахьцоз, изызцозгьы.
– Уи шәзышьҭоу сара ишәзысыԥшаауеит, амала адамыӷ шәнысҵоит
шәтәарҭақәа рҿы сҽы ашьапала, – иҳәеит.
Нас иара дыҭҟьаны иҿылеихеит ани ашәҭыц ыҟоуп ҳәа ахьырҳәаз
ахь. Дышнеиуаз ани ашьха анеимыҵ дынҭаԥалан ашәҭ ахьҿаз днеин
иаахҵәаны, еиҭах ашьха анеимыҵуаз дааҭыԥан дааит. Амҩан
имаҳәылацәа ахьынижьыз днеин ани ашәҭыц нариҭеит. Иҽы ашьапала
ртәарҭақәа адамыӷ рниҵеит. Арашьгьы наҟ иноужьны, иҩны дааин ахәа
дныҽҳәатәеит.
Анҭ имаҳәылацәа гәырӷьаҵәа, рыҽқәа, дара, еиқәхаԥс рабхәа ихәшә
рыманы инкылсит. Ахәшә иааргаз рабхәа аҳәынҭқар идыржәын
дыбзиахеит. Ҳара иҟаҳҵаз, иаауз, иаҳҳәаз, иаабаз уаҩы иҟаимҵац ҳәагьы
наиарҳәеит. Рабхәагь деигәырӷьан, аизара ҟаиҵан ажәлар ирылеиҳәеит
анҭ имаҳәцәа иҟарҵаз. Аччиа уи аамҭазы ажәлар наирӡырҩын иреиҳәеит
ахәшә зыԥшааз иара шиакәыз, уи агәра дзыргашаз имаҳәылацәа
адамыӷқәа ирниҵаз надирбеит.
Ари заҳаз аҳәынҭқар имаҳә аччиа диеигәырӷьан аҳәынҭқарра ииҭеит.
Егьырҭ имаҳәцәа аҩыџьа амц дахьыржьаз азы икыдҵан иршьырц
рыдиҵеит имаҵуцәа. Аха аччиа имуит.
– Абора иҩнашәҵа, иҟазааит, рыԥсы ҭазааит, – иҳәан инижьт.
Абас ала аччиа аҳәынҭқар иҭыԥан днатәеит. Аҽныҵәҟьа ачара ду
руит. Аҟанҵ ду ҩыла ирҭәны исырҭан, ижәны сааит.
Дыҟан аҳак. Диман аԥҳәыс. Уи иԥҳәыс хшара длоуамызт. Ҽык иман,
убригьы хьомызт. Ҽнак аҳ иԥҳәыс илеиҳәеит сымҩаныфа сзыҟаҵа ҳәа.
Иԥҳәыс имҩаныфа изыҟалҵеит. Аҳ ддәықәлеит ныҟәара. Даара акыр
дцеит. Дышнеиуаз рҩашк аҿықәан днеит. Уи аамҭазы дыцәырҵит ҭаҳмада
кьаҿк. Утәа иҳәеит аҳ.
– Уара аҳ дуӡӡак ушгылоу сызлатәарызеи, – иҳәеит аҭаҳмада.
Аҩыџьагьы натәеит. Нас аҳ иаацәыригеит игәаҟра.
– Сара ԥҳәыск дсымоуп хшара длоуам, абри аҽан сызықәтәоу хьом.
Абри аус сашьҭалан саауеит, – иҳәеит аҳ.
Аҭаҳмада ус иҳәеит:
– Уԥҳәыс аԥа длоуеит, уҽангьы хьоит. Уԥа ихьӡҵа Шьаҳаисмал, уҽан
иахшо иахьыӡҵа Раԥ.
Абри аниҳәа, аҭаҳмада дахьца умбо дныҵашәкәа дцеит. Аҳ
дыхынҳәын дааит аҩныҟа. Аҭаҳмада ишиҳәаз еиԥш аҳ иԥҳәыс ԥа
длоуит, иҽан хьеит, алаша арит. Иҷкәын ихьӡиҵеит Шьаҳаисмал. Иҽан
иахшаз иахьӡиҵеит Раԥ. Иҷкәын имаҵуцәа дриҭеит драаӡарц. Аҷкәын
ихәы аннаргоз, акәац абаҩ алаҵаны инаргомызт. Избан акәзар, иара
дахьрымаз саркьатәын аҩны. Абаҩ иоур, асаркьа иагәыдҵаны иԥиҽуан,
убри аҟнытә акәац ирыцқьаны инаргон.
Ҽнак ихәы ҟазҵоз аԥҳәыс илызгәамҭакәа абаҩ лцәалашәеит. Аҷкәын
абаҩ аниба, даара деигәырӷьеит. Асаркьа инагәыдиҵан, адәахьы
данындәылыԥш, амра аацәыҵыҷҷеит. Аҷкәын иаб адырра ирҭеит аҷкәын
дшаанымгылоз уа.
Аҳ иҷкәын дааигеит иара иахь. Ҽнак иаб иеиҳәеит:
– Саб, иҟалозар, иахьа ныҟәара сцоит, ҽык ауаара сыҭ, – ҳәа.
Иаб ҽык акәадыр ақәҵаны ииҭеит. Аҷкәын баҳчак дыҵалан дышнеиуаз
дибеит даҽа аҳак иԥҳа Нина. Иара Нина даниба, даара дигәаԥхеит,
ԥҳәысс дигарц иҭаххеит. Нинеи иареи аҿҳәара ԥырҵәеит. Еибырҳәеит
иарбан аамҭаз данигоз ԥҳәысс. Аҷкәын дхынҳәын аҩныҟа дааит. Ари
аӡӷаб лаб ианиаҳа, дыхҵәан дцеит атәым ҳәынҭқаррахь. Аҷкәын
еиликааит ари еиԥш аус шыҟалаз. Даалаган иаб диҳәеит ҩыџьа аҩызцәа
ииҭарц, нас аҽы ибзиаз ииҭарц. Аб днеин аҽы Раԥ ааҭганы ииҭеит, убас
иеиҳәеит:
– Абри аҽы ԥсаанӡа уақәымҵын, аҟамчы иусҭо аӡәгьы иумыркын, –
иҳәан аҷкәын дгәыдикылан днеиԥырҵит.
Аҷкәын иҩызцәеи иареи еибаргәырӷьо аҳ иашҭа инҭыҵит. Даара акыр
аамҭа анҵы, инеит арҩаш ехьааиуаз ааигәара. Абра ирықәыхәлеит.
Аҷкәынцәа рыҽқәа инарҽыжәҵын инатәарц ишаҿыз ҭаҳмада хьаԥарчк
даалҵит. Шәтәа ҳәа анреиҳәа, ҭаҳмада дук ушгыло ҳара ҳаиԥш иҟоу
аҿар излатәарызеи рҳәеит. Аҭаҳмада аҷкәынцәа шәтәа ҳәа реиҳәеит,
аха аҭаҳмада инапы наркын, дрыманы итәеит.
– Шәзышьҭоузеи? – иҳәеит аҭаҳмада.
Аҷкәын ус иҳәеит:
– Абра аҳак дынхон, диман ԥҳак, Нина ҳәа. Нина сара бзиа дызбеит.
Исҭаххеит ԥҳәысс дызгарц. Аҳ ианеиликаа, дыхҵәан дцеит даҽа
ҳәынҭқаррак ахь. Убри слышьҭалан сцоит, – иҳәеит Шьаҳаисмал.
Аҭаҳмада ус ҿааиҭит:
– Абри аӡы аарцә аахыс сара истәуп, иҟало еилсыргоит. Абра ҩын
дук гылоуп. Убри аҩнаҿы шәзыҩналар, убра еилышәкаауеит шәахьцо, –
иҳәеит аҭаҳмада.
Абри ҳәаны даналга, аҭаҳмада дахьца рымбо дцеит. Ус аҷкәынцәа
рыҽқәа иҩарықәтәан рҿынархеит. Аӡы ианыр, адәаҿы игылан абаатә
ҩны. Ианнеи, ирбеит ԥенџьыр хәыҷык иҳаракӡаны иаман, уаҳа џьаргьы
аҩналарҭа амаӡамызт. Шьаҳаисмал Раԥ ибжьы нақәирган, Раԥ иԥан
аԥенџьыр инкылԥеит. Нас аҽы еиҳәеит егьырҭ иҩызцәа аанагарц. Раԥ
цан иҩызцәа аанагеит. Аҷкәын Шьаҳаисмал иҩызцәеи иареи еиманы
ихалеит хыхьӡатәи аетажаҿы. Аӡӷаб дҵә ыуо дтәан.
– Ибыхьзеи? – ҳәа длазҵааит Шьаҳаисмал.
– Утәа, нас иуасҳәоит исыхьыз, – лҳәеит аӡӷаб аҵәыуара дааҟәыҵын.
Ус ҿаалҭит:
– Сара быжьҩык аишьцәа сыман, аха даук дынхон абра. Убри
драбашьуеит, ҩыџьа ифахьеит, хҩык иаха итҟәаны игеит. Егьырҭ аҩыџьа
ехьа ицеит еибашьырц. Урҭгьы ифазар акәхап, – лҳәан, аӡӷаб аҵәыуара
дналагеит.
– Хьаас иҟабымҵан, – иҳәан, Шьаҳасмал иҩызцәеи иареи цеит.
Ишнеиуаз адәы аԥынҵан адауи аӡӷаб лашьцәеи иареи аибашьра иаҿын.
Аҷкәын ус реиҳәеит иҩызцәа:
– Шәара ара шәысзыԥшы, сара сцоит адауы сиабашьырц, – ҳәа.
Шьаҳаисмал Раԥ дшақәтәаз дыҩны днеиҿаххит адауы.
– Адауы, уаангыл, сара зыхьӡи-зыԥшеи камшәо Шьаҳаисмал соуп,
– иҳәеит.
Адауы ус ҿааиҭит:
– Шьаҳаисмал, умааин, хьмыӡӷы усыргоит.
Шьаҳаисмал дынҽыжәҵын, адауи иареи аиқәԥара иалагеит.
Шьаҳаисмал даҵахошәа аниба, иҟама иҟьеит. Иҩызцәа еибарыҩны
иааит. Адауы иеиҳәеит:
– Абыржәыҵәҟьа иуфаз ауаа ааг.
– Ҩыџьа сфахьеит, – иҳәеит адауы.
– Агьырҭ ааг ҳәа уасымҳәеи! – иҳәеит Шьаҳаисмал.
Адауы дцан рыԥсы ахац иакны иааигеит, аҳаԥы иаацәыҵхны.
– Егьырҭ рыбаҩқәа иуҿыҵыршәшәа, – иҳәеит Шьаҳисмал.
Адауы иҿыҵиршәшәеит иифаз еишьцәа рыбаҩқәа. Шьаҳаисмал
иҩызцәеи иареи адауы дааркын маха-маха деимҿдрыххеит. Хәҩык
аишьцәа иман дааит раҳәшьа лҿы. Ачара ду изыруит. Нас дахьцоз амҩа
дықәлеит. Иалҳәеит убас уанаауа ԥҳәысыс сугозар сузыԥшуп ҳәа.
Шьаҳаисмал ус иҳәеит: “Бызгоит!”
Аӡӷаб убас лҳәеит:
– Шәышнеиуа столк гылоуп ирхианы. Аанда цыԥхьаӡа рыхқәа
ихыҵәҵәаны иахарԥоуп. Убра унатәаны акрыфара уалага.
Шьаҳаисмал аӡӷаб ишылҳәаз еиԥш дакәшеит астол рхианы
иахьгылаз. Ус ҿаалҭит:
– Уарбан ара игәаӷьны иааз? – ҳәа.
– Са Шьаҳаисмал соуп, былбаа арахь, ҳаиқәԥап, – иҳәеит.
Дылбааит аӡӷаб. Аиқәԥара иалагаанӡа ус иалҳәеит:
– Уара укаҳар, ухы хҵәаны аанда иахасырԥоит, сара скаҳар, ԥҳәысыс
суццоит.
Еиқәԥо, еиқәԥо ишнеиуаз, аӡӷаб дкаҳаит. Лызнапык ала
даашьҭылхын, хыхь дхалеит. Илшәыз анаалшәылх, аӡӷаб амреиԥш
длашон. Ачара ду луит, нас диазҵааит:
– Уара џьаракыр уцома? – ҳәа.
Илеиҳәеит дахьцоз амҩа, аха ларгьы ԥҳәысыс дигеит. Ашьжьымҭан
ианааша, быжьгәыжьк реидара ахи ахәшәи шьҭихит. Аҩыџьагьы цеит
аҳ дахьыҟаз адгьыл аҿы. Уа ианнеи, дырбеит аҟыз зыхьчоз аҭакәажә.
Нас илазҵааит ара изакәызеи иҟоу ҳәа.
– Аҳ иԥҳа Нина хаҵа дцеит, – лҳәеит аҟызхьча.
Шьаҳаисмал инапы амацәаз аамихын, аҭакәажә илиҭеит. Убас
леиҳәеит:
– Бырмышьҭырц иалагар, убас ҳәала: Шьаҳаисмал дымсааит
сшоууышьҭра ҳәа.
Аҭакәажә дцеит. Аҳцәа данырба, бабацо, аҭакәажә ччиа ҳәа
илазҵааит.
– Шьаҳаисмал дымсааит сшоушәышьҭра, – лҳәеит.
Аҳ иԥҳа Нина илаҳан, доушәышьҭ! – лҳәеит.
Аҭакәажә дхалан илалҳәеит Шьаҳаисмал дааны дшыҟаз. Убас
лалҳәеит аӡӷаб:
– Сгара сааҭк ауп иагу, уаанӡа акыр изыҟаҵозар, иҟаиҵааит, – лҳәеит.
Аҭакәажә дхынҳәны дааит Шьаҳаисмал иҿы. Иалҳәеит сааҭк шлыгыз
Нина лцара.
Ари аамҭазы ԥҳәысыс иигази иареи еибадырхьан. Лара илыхьӡын
Гәлизан. Гәлизан дыцәан. Шьаҳаисмал дшанханы длыхәаԥшуан, избан
акәзар, сааҭк акәын иагыз Нина лгара. Сааҭк анаанҵәа, аҭакәажә ус
лҳәеит:
– Астәи шәҩык лыццоит. Наҟынтәи шәҩык ыҟоуп аҭацаагацәа.
Гәлизан дааԥшит.
– Иҟоузеи, бзиароума? – ҳәа дҵааит.
Шьаҳаисмал ҿааиҭит:
– Цәгьароуп, Гәлизан, избан акәзар, шәҩык ауаа лыцуп, – иҳәеит.
– Хьаас иҟаумҵан, – лҳәеит Гәлизан. – Сара зныктәи аҳәа ҟьаразы
шәҩык сшьуеит, ҩынтә аҳәаҟьаразы илыцу ар зегьы сшьып.
Аҩы иашьны ауаа неилаҳа-ааилаҳауа игылан. Рыҽқәа ирықәтәеит.
Нина аҳкәажәцәа рыгәҭа дыргыланы дрыманы иааиуан.
Гәлизан дыҩны лҿыналхеит, ар лышьҭалеит. Аха Гәлизан ҩынтә
аҳәаҟьарала зегьы лшьит. Дыҩны днеихьӡеит.
– Иҟоузеи, бзиароума? – ҳәа длазҵааит Шьаҳаисмал.
– Бзиароуп, – лҳәеит Гәлизан.
Дәык аҿы икылсит. Абри адәы агәҭан ҵлак гылан. Аҵла амҵа уарҳалк
каршәны Нинеи Шьаҳаисмали еицышьҭалҵеит. Лара лаҳәа ҭыхны
дырхатәан. Данынаԥшы, илбеит ар ирышьҭаланы иаауаз. Лҽы дақәтәан
дрылалеит. Акәҷар еиԥш зегьы рыхәдақәа хыҵәҵәаны икалыԥсеит. Ус
Шьаҳаисмал дырҳан дааԥшит.
– Иҟоузеи, изусҭқәада иҳақәлаз? – иҳәеит.
– Аҳ ир роуп, – лҳәеит Гәлизан.
– Даара агәаҟраҿы ҳаҟоуп, – иҳәеит Шьаҳаисмал, – ҳаԥхьаҟа ауп
аибашьра ӷәӷәа ахьышьҭоу, – иҳәеит.
Иааит Гәлизан лыҩнаҿы.
Даара чара ду луит.
Ауаҩы адунеи аҿы данцәырҵ, раԥхьаӡа амла дызламкша аҳасаб ауп
дзышьҭала, иааиԥыхьашәоз зегьы ргьама ибон. Иаҳҳәап, аҳаскьын,
абӷьы, адацқәа, ашәыр, нас ашәарахжьы уҳәа. Иаҳа инаалошәа иибоз
убри еиҳа иҽадицалон.
Иара убас акәын дышныҟәоз ахьҭа дамкрацы: еиҳа амра акәын
рыԥхагас имаз. Аха ари амра мацара есқьынгьы рыԥхагас ишимыхәоз
аниба, ахьҭа дахьамкшаз аҳаԥқәа иԥшаауа далагеит, нас ашәҵатәқәа
дрышьҭалт, – ашәарахқәа рцәақәа ихы иархәо.
Дышнеи-неиуаз, ауаҩы ифатә ишәҵатәы раҳасабала хәыҷык
иҽеиқәыршәашәа иҽыҟаиҵеит, аха дычмазаҩхар, ичымазара иадигалаша
хәшәы издыруамызт, џьара акы дахәыргьы ахьаа дагар акәын. Ихәра
днахыԥсаа дцон, иадигалашаз хәшәы издырамызт азы.
Ауаа рацәахо ианалага, ачымазарагьы рацәахеит, иԥсуазгьы
рхыԥхьаӡара иазҳаит. Ауаа анмаҷыз, иԥсуазгьы маҷын, ари дук рыхшыҩ
азырышьҭуамызт. Ашьҭахь, ауаа иԥсуа рхыԥхьаӡара рацәахо ианалага,
изымшьыша, рхьаа иахәарҭахаша ҳәа ахәшәқәа ирышьҭалт.
Убри аамҭазы дцәырҵит хәышәтәҩык Лукман ҳақьым ҳәа. Ари
аҳақьым аҳаскьынқәеи, абӷьқәеи, адацқәеи уҳәа рыла ачымазцәа
алиргон. Ачымазаҩ дыԥсаанӡа дааиқәшәар акгьы иирхьуамызт,
деиқәирхон, амала, акызаҵәык ахаԥыц-хьаа иахәшәыз издыруамызт.
Зны маҭык ҳәазо иааин иҳәеит хыхь бааԥсык сымоуп, салырга ҳәа.
Лукман ҳақьым дазыразхеит алыргара, аха иара дҵааит ахаԥыц хьаа
иахәшәузеи ҳәа.
– Ахаԥыц хьаа хәшәыла ианузмыртәа, хәшәы анамоу, ахаԥыц хьаа
даара хьаа бааԥсуп, иҵухыроуп, – аҳәеит амаҭ. – Ҵоуп, иҵыхтәуп, аха
убри аҵхга, аҵыхшьа ауп исзымдыруа, – иҳәеит Лукман ҳақьым.
– Абри сара схы еиԥшу, иакуа, иатуа иҟаҵоу аихатә ала иҵухуеит, –
аҳәеит амаҭ. Убри азоуп ахаԥыцҵхыга, амаҭ ахы еиԥшны изыҟарҵо.
– Уи бзиоуп, иҭабуп ари еиԥш ахәшә ахьсурҵаз. Ахыхь азын амаҭқәа
рзы ихәшәу уи ауп: амаҭ ахы шахьлакь амҩаду аҿы инеины,
аҽырқьақьаны ианиаланы ицәар, ианааҿыхо, агәы каикаиуа иҟалоит, –
иҳәеит Лукман ҳақьым.
– Иҭабуп, – аҳәан амаҭ хынҳәны ахәачара инылалан, абри ахыхь
хәшә иаҳаз амаҭқәа иранаҳәеит.
Убри азоуп рхы рыхьцыԥхьаӡа уажәгьы амаҭқәа рҽырқьақьаны
амҩаду изаниало. Ҵоуп, убраҟа азхара ицәаны иҿыхар, агәы бзиахар
здыруада, аха иабаҟоу, амҩаду аҿы ауаа имҩасуа, амаҭ аҽырқьақьаны
амҩа ишаниалоу анырбалакь, бзала ирышьҭуам: иаасны, ахы ԥҽны наҟ
инкарыжьуеит. Абри азоуп Лукмангьы амаҭқәа амҩаду ахь рхы зирха.
Лукман ҳақьым дахьцалакь ихәшәқәа иара иман, амҩан акәзааит,
аҩны акәзааит чмазаҩык дахьааиқәшәаз далиргон. Ихәшәқәа акы нҵәо
иалагар, абӷьааҳәа абнаҿы уҳәа, адәаҿы уҳәа дцаны убри еиԥшу ахәшә
рхианы иаашьҭихуан.
Зны Лукман ҳақьым мшыцәгьак ашьҭахь дышнеиуаз ӡык
дныҽԥынгылт. Аӡгьы егьмаҷӡамызт, днаԥшын, дук ихарамкәа цҳаҵәрык
ибеит.
Абнаҟа сышԥазықәымсри иҳәан, дахьнықәлаз длалҟьан аӡы агәҭа
длалаҳаит. Аӡы кыргьы дарбылгьеит, аха цәгьала иԥсы ацәигеит;
ихәшәқәа зегьы иҟәныӡәӡәаланы аӡы иагеит.
Данеиқәха ашьҭахь аӡы днавалан дыԥшаауа ихәшәқәа ԥыҭ-чыҭк
ибеит, егьырҭ зегьы аӡы иагеит. Абарҭ иибаз ахәшәқәа роуп иахьа
уажәраанӡа ауаа рхы иадырхәо, рхы злархәышәтәуа.
Ԥҳәысеибазаҵәык дыҟан. Ԥаки ԥҳаки лыман. Лԥа шәарыцаҩ дуун,
иахьа дынҭыҵыр меигӡарахда иааигон ашәарах. Иаҳәшьа дҵәахны
диман, баҩлашамзар кәац лҿеиҵомызт.
Ран адауы длышьцылеит. / Аа, лхы кыдылҟьааит! / Сыҷкәын илеишәа
цәгьоуп, аимаа ишьамло изызӡахуеит, лҳәеит. / Дҭалырхарцоуп. / Иӡахны
ианилҭа аимаа, ишьамло иалагеит. Адауы дааҩнаԥалан аихала ихы
днасын, дишьит. Деимакеиҿакны ааҵрахь, аҟьамсарахь дкарыжьит.
Аӡӷаб иахьа длымбеит, уаҵәы длымбеит лашьа. Дылбааит. Илымбаауаз
дылбааит амла данакы. / Сара сашьа иԥсы ҭасымҵакәа сшыхнымҳәра,
ҳәа дқәит. Икәымжәы, икаба, иабџьар маҭәа ла иаашьҭылхит,
илшәылҵеит. Лашьа дылгәыдкылан абнахь дылгеит. / Имцу џьушьо,
адоуҳа аныҟалоз акәын. / Џь-дук амҵан днеин аџь еиҩылжәеит. Лашьа
уа дҭалҵеит. Абри ихәаша анцәа сақәыршәа ҳәа амҩа дықәлеит.
Ҭакәажәык лҟны днеит, қәацә хәыҷык дыҩноуп.
– Ани ахысбыжьқәа иго закәызеи? – ҳәа длазҵааит.
– Ааи, нанхеит, узазҵаагәышьозеи, анцәа рҭыԥҳа лмацәаз кыдуп,
агәҭа иҭазыршәыз дигеит, ианузҭамыршә, ухы аахҵәаны аҵәҩан
иҩахаирсуеит, – лҳәеит аҭакәажә.
– Бзела, сан, – лҳәан дыҩҭҟьан дцеит.
Хыхь дықәтәоуп анцәа рҭыԥҳа, лара данынаԥш дылбеит. Быжь-ханк
рықәцәа иқәтәаз лгәы дабеит – бзиа дылбеит. Дшынҭаххыз еиԥш
аҵықьҳәа дхысит, агәҭаҵәҟьа иҭашәеит. “Сара исиааиз дазусҭа,
деиҭашәырхыс” иҳәеит. Хынтә дирхысит, ахынтәгьы иҭашәеит. Дигеит,
“прауа” рҳәеит. Дылҭҟьеит дышҽыжәыз. “Уанаахынҳәуа азыҳәан
сыхиоуп”, – лҳәеит. / Дызгогьы дыӡӷабуп, амыхьтә рыхьны иҟоуп/.
Дырҩегьых дныҟәо, дныҟәо, дныҟәо ҭакәажәык лҿы деиҭанеит.
– Иҟоузеи, сан? – ҳәа дҵааит.
– Иҟахыузеи, уара уахәарым уа, – лҳәеит.
Ара лмацәаз кыдуп ашацәа рҭыԥҳа, абаҩ еибызҭо. Лҿыналхан, убригь
аҟәақьҳәа инҭалыршәит. Данҭҟьоз: – Уаныхынҳәуа азыҳәан сыхиоуп, –
лҳәеит аригь.
Шаҟа дныҟәаз сеидроу, даҽа ҭакәажәык длықәшәеит. Арагь
аԥсхаҵаҩы лмацәаз кыдуп. Уигь инҭалыршәит. Ахҩыкгьы аашьҭыхны
лҿаалхеит. Ас иандәықәла, хәыҷыкгьы дхаҵазар рҭаххазар акәхап, аха
ҿылҭӡом. Илыман лҿаалхан лашьа дахьҭаз аҵлаҿ иааит. – Сара
сааиаанӡа ара шәыҟаз, – лҳәеит. Аҵла ааимылжәан лашьа
днышьҭалҵеит. Лымаҭәақәа неишәылҵеит. Иҽгьы уа иҿалҳәеит,
иҟамчгьы уа иахылшьит. Лара дшьабысҭахан абна шыҟаз дцеит. “Мшәан,
абри ҳаазгаз аҷкәын дабаҟо” ҳәа имага-маго иааит. Рхаҵа деизҟьа
дышьҭоуп иҽы ихаҿаҳәоуп. Ҳара ссирк ҳақәшәеит, аха ари ҳихәароуп
ҳәа рыӡбеит. Анцәа рҭыԥҳа ҿыц дылшеит, аԥсхаҵаҩы иԥсы ихалҵеит,
абаҩ еиҿартәаҩ деиҿалыртәеит. Хәыҷы-хәыҷла дцәыс-жьысуа далагеит.
Даақәтәеит исыхьзеи ҳәа. Шәаала шьҭа ҳцап аҩныҟа иҳәан
днараԥгылеит. Дахьнеиз адоугьы иангьы ибаҳәыл-былдашо иҩноуп.
Иаҳәшьа дахьықәтәаз абааш аҿы ихеигалт иҳәсақәа. Уаҳа шәмылбаан
схабар жәбаанӡа, иҳәеит.
Адау диҟәаҟәеит, иан макьана длылакьысуам. Ажәлар дрыԥхьеит.
Ауахьад ирылхны ақьақәақәа ҩба аажәга, иҳәеит. Ақьақәақәа жәҩан
икыдлоит, ирзынкылом. / Иҟаиҵогь рыздырам ажәлар/.
– Сан, бықәгылан бпата, ажәлар ишраҳауа иҟабҵаз ҳәа, – иҳәеит.
Илҳәеит, илымҳәар дабацоз.
– Сангьы акы дадышәҳәал, адоугьы акы дадышәҳәал, – иҳәан,
иларыхан аҵыхәа иадырҳәалт. Урҭ цҟьа-шәҟьа иахьага сеидру, иара
ус иҳәеит:
– Сара сажәахә шәасҳәом… / Амыхьтә ихьны дыҟоуп, иаҳәшьа
диԥшаароуп. /
Шаҟаамҭа цаз сеидру ахҩыкгьы аԥацәа роуит. Аҳәсақәа акгьы
еибырҳәауам. Иара даалаган бна дук аҿы қәацәк иргылеит, цәарҭа
хәыҷыкгьы ҟаиҵеит, ихәыҷқәа ахҩыкгьы уа илықәиртәеит. “Сара саан
шәызгаанӡа шәымгылан” ҳәа реиҳәеит. / Урҭгьы анцәа иишаз шьоук
ракәмыз, ҳа даҳтәындаз иагьаџьара дцарын. / Атрым-трым ҳәа иԥо
шьабысҭак ааҩнаԥалеит. Ашьап хәыҷы аашьҭнахын рхы иакәнахшеит,
шәаҳәшьа дшәыкәыхшааит ҳәа.
Раб данааи, ирбаз иарҳәеит. Ашә уахьахыҵуаз саџьанк агылара аҭан
ижит, хыхь чалт хәыҷык шшны иқәиҵеит. Иара иҟамчы кны ааҵра
давҵагылеит. Ани абнацә ааиуеит дырҩагьых. Иааин ианаақәԥала, иаман
ҵаҟа ицеит. Анцәарҭаҟа ирҭаз аҟамчы имамыз, анкьатәи саҳәшьа
бышсаҳәшьаз бҟала ҳәа ҟамчыла длысит дахьҭатәаз. “Сымаҭәақәа,
сымаҭәақәа!” лҳәеит, диаҳәшьаха дҿаҿаӡа дааԥшит.
Рхәыҷқәагьы даргьы ашҭа иааҭалеит. Иуаажәлар дрыԥхьеит,
ирыхьыз, изыниаз рҳәеит. Ачара ду ҟалеит.
Х-ҩык аишьцәа ыҟан. Лазаркьи захьӡыз аиҵбы ахәышҭаара
дыҽҳәатәан, ашьапыдгьылахь / ашьышьмахьы. – В. К. / дцаӡомызт,
дахьтәаз иҟаиҵон. Иан иԥссаны илгон. Раб аԥсра далагеит. Иҷкәынцәа
неиԥхьеит / анҭ аҩыџьа роуп дзықәгәыӷуа, Лазаркьи рацәак диқәгәыӷуам
/: – Сара сыԥсуеит, х-ҩык аӷацәа сымоуп, – адоуқәа, санажәлак хаха
сышәҷаԥшьа. Адоуцәа неиуеит, сыҵыхны сԥаҵа р…ҳә иҭыршьуеит. Сара
саныӷәӷәаз, икны рԥаҵақәа с…ҳә иҭысшьуан. Сыԥсит ҳәа анраҳаҵәҟьа
шьоура иаауеит … – ҳәа реиҳәеит.
Аишьцәа раб дыԥсит, дыржит. Лазаркьи дааин ахәа дылатәеит.
– Ижәуазеи, сашьцәа, ҳаб ииҳәаз шәхашҭыма? – ҳәа даарыдгылеит
Лазаркьи.
– Ашоура иалаз ак иҳәеит ҳәа, уажә ҳцан анышәынҭра ҳадтәалома,
закәызеи иуҳәо, – рҳәеит.
Ишәақь ааҭихын Лазаркьи, дцан аҵла дадтәалеит иаб дахьжыз
анышәынҭра азааигәара. Дышԥшуаз, аҽеиқәа дақәтәан даауеит адауы,
аихатәы ҭәырӷәы икуп иҩызӡа. Апҟаҩҳәа аԥсыжра даадыххылан,
аҭәырӷәы дәықәиҵеит. “Ааит, бзан сԥаҵа у…ҳә икылушьуан, аха ԥсын
уԥаҵа с…ҳә икылысшьып!” иҳәан, аҭәырӷәы аҽыҩҳәа идәықәиҵеит
дыҵихырц. “Шәырԥсахызаҵә!”Ԥ ҳәа ибжьы ирган, Лазаркьи агәақьҳәа
дхысит. Адауы дыхәхәаӡа дылҭаириеит. Апҟаҩҳәа Лазаркьи днеин
арашь аӷәра кны, иаҳәа ааҭыхны илақәикит.
– Аа, абааԥсы, сыхәда ԥумҟан, амни адауы имаҭәа ишәых, акәадыр
иқәх, зегьынтәарак слымҳа иҭаҵа, сԥырцә ыҵхны уџьыба иҭаҵа.
сахьаауҭаххо уақәцәажәа “арашь, абыржәы сузгәаҟит” ҳәа, адыхҳәа
уаԥхьа скаԥалот, – аҳәеит аҽы.
Бзиоуп иҳәан, адауы дааилихын, имаҭәақәа алымҳа иҭеиҵеит. Арашь
наҟ ицеит иԥырны. Аԥырцә иџьыбаҿ иникылт. Даан дыҽҳәатәеит
ахәышҭаара. Адырҩауха иашьцәа еиҭареиҳәеит: “Сашьцәа, ижәуазеи,
ҳаб ииҳәаз шәхашҭыма!” – ҳәа. “Убрахь уца, убрахь, ашоура иалаз ауаҩы
ииҳәоз ҳәа кридыруазма” рҳәеит.
Лазаркьи дцеит. Арашь-ҽы иақәтәаз даауеит, акәымжәы ҟаԥшь
ишәуп, икәадыр иара – аурозороу дҟаԥшьуп. Ҭәарӷәык икуп нахьхьынӡа
инаӡо. “Аат, уара, бзан сԥаҵақәа у…ҳә икылушьуан, аха ԥсын уԥаҵа
с…ҳә икылысшьып уҵыхны!” иҳәан, ашырҳәа аҭәырӷәы дәықәиҵеит
дыҵихырц. Усҟан ари: “Шәырԥсахызаҵә!” иҳәан, апҟаҩҳәа диеихсит.
Дыууаӡа дылҭеиҵеит наҟ. Имаҭәа ааишәихын, арашь алымҳа инҭеиҵан,
аԥырцә ыҵыхны иџьыба инҭаҵаны иоуишьҭит.
Аҩныҟа дааит. Уа дыҽҳәатәеит итәарҭаҟны. Адырхауха
деиҭаразҵааит иашьцәа, аха рхахьы даарымгеит. Арҭ сырмыхәозаап
иҳәан, ауха дырҩегь дыцан дадтәалеит анышәынҭра.
Арашь шкәакәа дақәтәаны, икәымжәы икаба шкәакәаны, апҟаҩҳәа
даауеит адауы аҭәырӷәы кны. “Аат, бзан сԥаҵа у…ҳә икылушьуан, аха
ԥсын уԥаҵақәа зегь ыҵхны с…ҳә икылысшьып!” – ҳәа ҿааиҭит.
“Шәырԥсахызаҵә!”Ԥ иҳәан, Лазаркьи дхысит. Дыхәхәаӡа дылҭаириеит.
Арашь аӷәра икын, ахәда аҳәа лақәикит. “Абааԥс, сумшьын, имаҭәақәа
зегь слымҳа иҭаҵа, сԥырцә ыҵхны ига!” аҳәеит арашь. Ус иагьыҟаиҵеит.
Убратәи аҳак х-ҩык аԥҳацәа имазаап. Абарҭ хаҵа ишьҭразы, даалаган
акәасқьа иргылеит, хыхь ажәҩан иҩаӡо; ах-ҩыкгьы наганы ахьымацәазқәа
рымӷаҵаны иргылеит. Аизара аҟоуп есымша, абра иԥан амацәаз
рымӷыхны изго – иара дитәуп. Лазаркьи иашьцәа уахь иныҟәоит есымша,
аха акгьы рзыҟамҵеит. “Шәабаныҟәои, уара, есымша?”, – ҳәа дразҵааит.
Абас-абас рҳәеит. Иара ҽа-баак изҿаҳәоуп, абри аӡы асыржәуеит ҳәа
иманы дырԥылот иашьцәа. Дара ихыччо наҟ рыҩныҟа ицоит.
Лазаркьи иҽыхәа даԥхьеит аԥырцәала. Адыхҳәа иаԥхьа иаакаԥалеит.
Адауы имаҭәақәа ишәиҵеит, икәадыргьы арашь илақәиҵан, аӡӷабцәа
рахь иҿыҩеихеит. Днеин наҟ дахыԥеит, арахь дахыԥеит, абыркьыл
дадгылан аӡәаӡәала дрыхәаԥшит. Дцеит.
Адырҩаҽны дырҩегь аизара аныҟала, даан нхыҵ-аахыҵ дахыԥан,
ахҩыкгьы дрыхәаԥшны дцеит, аха амацәазқәа игом. Ус адырхаҽны
ахынтә раан даан, аиҵб лмацәаз игеит Лазаркьи. Имаҭәақәа ирашь
алымҳа иҭеиҵан иоуишьҭит. Иара дааит имаҭәажәқәа ишәҵаны,
ахәышҭаара дыҽҳәатәеит. “Уара уакәхап, аԥсцәеирымга, алада-аҩада
аӡӷабцәа ирхыԥаны амацәаз згаз!” – ҳәа ихыччо иалагеит иашьцәа.
Акымзарак реимҳәеит.
Абарҭ аӡӷабцәа ампылқәа ҟаҵаны ириҭеит аҳ, изышәҭаху
иргәыдышәҵа ҳәа. Еицрыхәхәа еидиргылт аҷкәынцәа. Ҩыџьа идыршәыз
Лазаркьи иашьцәа ирықәшәеит. Ари аӡӷаб аиҵбы уаҩы игәыдлымҵеит.
Хацәа захьӡу зегь еизыжәга, рҳәеит. Ила дҭаԥшны дылдыруеит
Лазаркьи, аха длымбеит, изгәыдылҵодаз. “Ҳхәышҭаараҿы аӡә
дыҽҳәатәоуп дыҽҳәыҵӡом, ҳашьак, убри дааҳгап” рҳәеит аишьцәа.
Лазаркьи даарган, дыбӷаӷо аџьар даарылагылт. Аӡӷаб аиҵбы апҟаҩҳәа
ампыл лыршәын, ихыҵәҟьа иаахеит. Дылдырит ари блала, лакҭала.
“Ааи, аҳ иԥҳа дыԥсит!” рҳәеит. Дааиларҳәан дирҭеит. Дааиган аҩны
дыҟоуп, илурызеи, – идәахьцара лгоит.
Ус аибашьра ҵысит. Аҳ аибашьра далагеит. Лазаркьи иабхәа ила
аш хылеит. Иаӷа изынаицҳаит: сыла аш хылеит, ибзиастәаанӡа исараӡа
ҳәа. Иалзыргозеи абри рҳәан, аҩныҵҟа ианеилаҵаа, аҽа ахш анхыуҭәала
ибзиахоит, рҳәеит. Иаазгода? Аҳ имаҳәцәа иааргароуп. Лазаркьи ак
илшоит ҳәа иҟоума. Иашьцәа цеит. Ианцоз имдыруази Лазаркьи, ирашь
еиқәа даԥхьан апҟаҩҳәа дҽыжәлеит. Дышиашаз днеин ани аҽа длаҵатәан
аҵәца ахш ҭахьаны инадиркит, иара зымҩа дцеит. Ирашь ауижьын,
иҽыԥсахны аҩны даан ахәышҭаара дныҽҳәатәеит. / Аҽахш анриҭоз, аӡә
инацәкьыс хыиҵәеит, егьи итәарҭа ааирхеит – адамыӷ аниҵеит /.
Аҳ ибла бзиахеит. Ар еибыҭан драԥызан ддәықәлеит. Ус
даарҿагылеит раӷа ир иманы. Лазаркьи ирашь шкәакәа даԥхьан,
шкәакәала иҽеилаҳәан рыгәҭа дгылеит. Аӷацәа шәеит, анцәа дааит ҳәа иҟоуп, шьҭа
аибашьра рзыгәаӷьуама. Агәақьҳәа ихынҳәны наҟ ицеит аӷацәа.
Лазаркьи иҿааихан, аҳ дызлаауа амҩаҿ ашәшьыра дыҵаиеит; инапы
ихәын, ашьа ацара иаҿуп. Аҳ дшааиуаз, ари дхәызаап иҳәан, ичабра
ааҭыган инапы ҿеиҳәеит. Иабхәа ир иман данца, Лазаркьи аҩны даан,
иҽеилыхны ахәышҭаара дныҽҳәатәеит. Ари инапы злаҿаҳәаз аҳ иԥҳа
ианылба, “аҳ ичабра қыҭак рзы иҟамлоз, иабааиге” ҳәа иџьалшьеит.
Лҿыҩалхан аҳ иҿы днеит, ацәажәаха имҭакәа: – Саб ухаҵкы сцеит,
учабра қыҭак рзы иҟамло, ари аҩны иҽҳәатәо имахәар иакәыршопе,
закәызеи, иназгазеи? – ҳәа диазҵааит.
– Бара бзарҭаны быҟазаап, ҳара ҳакәзаап аԥсцәа, – иҳәеит аҳ.
Аҳ ачара иурц иақәикит. Лазаркьи адырра иоуит. “Саб ҩыџьа ахәуцәа
иман, убырҭ сирбаанӡа снеиуам”, – ҳәа изицҳаит Лазаркьи. Изусҭцәада
ҳәа ианҵаа, имаҳәцәа роуп, аӡә инапы хҵәоуп, сџьыба иҭоуп, егьи итәарҭа
адамыӷ ануп, иҳәеит. Аҳ ачараура дааҟәыҵын, имаҳәцәа дрыԥхьан
дрыхәаԥшызар, ииашахеит – аӡә инапы хҵәоуп, егьи адамыӷ инуп. Нас
Лазаракьи иабхәараа рахь днеит, чара руит, жәра руит. Иаха уа сыҟан,
иахьа арахь сааит.
Хҩеишьцәа раб даныԥсуаз уасиаҭс ишьҭеиҵеит:
– Сара стәыла ахьынӡанаӡааӡо, даара акры зҵазкуа акоуп,
еимыжәдала, еимыжәдала шықәсык ахьтә знык, ҩынтә, шәуаажәлар
шәырхылаԥшла, ишрықәнагоу рымаҵ шәула, – ҳәа.
Арҭ аишьцәа раб даныԥсы, дара акыр аамҭагьы рыжәлар рызгәамҭеит,
нас аҵыхәтәан, шықәсык аҟара анҵы, аишьцәа реиҳабы “суаажәлар збап,
саб иҭынхацәагьы збап” иҳәан амҩа дықәлеит. Амҩа дықәлан, даара
акыр дныҟәахьан, дыԥшызар, аџь ҵла дук амҵан аӡыхь ахьхьаҳәа
иҵыҵны ицоит, абра ауаҩы сыԥсысшьандаз ҳәа иҳәаратәы иҟан,
шьыбжьон агәазы амра икацеиуа ӡыхьк уахәаны иужәыртә еиԥш, абас
узеилаҳашаз ҭыԥны иҟан, какалкгьы џьара снацҳап иҳәан абра даатәеит.
Ӡыхькгьы днахәеит, ус ҽуаҩык дшаауаз ибеит.
– Уа мшыбзиа! – иҳәеит аҽыуаҩ данааидгыла.
– Бзиа убааит! – иҳәеит аригьы.
Аԥсшәақәа анеибырҳәа, егьи аҽыуаҩ ари аҷкәын диазҵааит “иҟоузеи,
узышьҭоузеи, арахь уқәызгалазеи?” ҳәа.
– Сзышьҭоу уи ауп, абас, абас, саб даныԥсуаз уасиаҭ ажәаны
ишьҭеиҵахьан, суаажәлар збар сҭахуп, саб иҭынхацәа збар сҭахуп, –
иҳәеит ари аҷкәын.
– Аа, уи акәзар ибзиоуп, баба. Уаб иуасиаҭ наугӡарц уаҿызар,
ииашаны иҟауҵоит. Нас иеилукаахьозеи, ажәлар уахьрылоу ирҳәозеи?
– иҳәеит ани аҽыуаҩ еиҭах.
– Ажәлар ирҳәахуазеи, акыр руҭар, акрырфоит, афатә змамкәа
имлаго итәоугьы дубап, гәаҟрыла, цәгьала адәы иқәу дубап, ибзианы,
анцәа ишиҳәара иҟоу дубап, абас иҟоуп ажәлар, – иҳәеит.
– Аа, уи бзиоуп, егьиуп, – иҳәеит аҽыуаҩ.
Нас апҟаҩҳәа аҟамчы ааихиҟьеит, аҟамчы ааихиҟьан, дыцәхан, арҭ
аишьцәа реиҳабы дыҳәуа днеин адәы днықәлеит.
Ари абар, мызкы ҵит, ҩымыз ҵит, шықәсык ҵит, арҭ аишьцәа аҩыџьа
иԥшит, иԥшит, аха рашьа еиҳабы дыҟаӡам. “Ари сашьа еиҳаб ихабар
збозар” иҳәан, агәыбжьанытә иҽааибиҭан ддәықәлеит. Амҩа дықә, дықә
дышнеиуаз акәымкәан, даара акыр ихараны днаскьахьан, уигьы ани
иашьа еиҳаб дахьнеиз аӡыхь аҟны днеит, абра сыԥсысшьандаз иҳәартә
еиԥш агәаԥхара иоут. Длеин аӡыхь аҿы длатәан иԥсишьеит ӡыхькгьы
днахәеит, егьит. Ус днаԥшын, ҽуаҩык дшаауаз ибеит. Аҽыуаҩ
данааивала, дааихаҵгылан, “мшыбзиа!” иҳәан, “бзиа убааит!” иҳәеит.
– Уабаҟаз, баба, уабацо? – иҳәан аҽыуаҩ ари дизҵааит.
– Сабацо, абас, абас, саб даныԥсуаз ауасиаҭ шьҭеиҵеит, ҳара
аишьцәа хҩык ҳаҟан, шәыуаажәлар жәбала, шәырхылаԥшла, суацәа
жәбала, сҭынхацәа жәбала ҳәа ҳаиҳәеит даныԥсуаз. Убри азын ауп
сызныҟәо, ҵыԥх убас сашьа еиҳабы дцан ныҟәара, уигьы ихабар збом
иҳәеит.
– Нас арахь уахьныҟәахьоу, ажәлар уахьрылаԥшуаз ишԥаубеи,
изеиԥшроузеи? – иҳәан аҽыуаҩ ари аишьцәа ргәыбжьанытә диазҵааит.
– Ажәлар шԥаҟахыу, иҟоуп, џьоукы гәаҟуеит, џьоукы хар рымамкәа
инхоит, даҽа шьоукы ибзиаӡаны инхоит, қьаф руеит, – иҳәеит.
Ус аниҳәа, ани аҽыуаҩ иҟамчы наихиҟьан, уигьы дыцәны дааҟалан,
ани иашьа еиҳабы дцәы аԥшьны дыҟан, иара дцәы еиқәаҵәаны дааҟалан,
уа днеин днаидгылт аԥыжә-ԥыжәҳәа дыҳәуа.
Ари ашьҭахь акыр аамҭа ҵит, егьит, абри аиҵбы иашьцәа ахьцаз
ихынҳәны имааит, рыӡбахәҳәангьы акагьы иаҳауам, хьаас икит. “Иӡт,
иҭахеит, иҟам, мамзар, аҩныҟа ихынҳәны ишԥамаарыз” иҳәеит.
Аригьы иҽааибиҭан сашьцәа збозар иҳәан амҩа дықәлеит. Амҩа
дықәлан дныҟәо, дныҟәо, акыр дныҟәахьан, дышнеиуаз акәымкәан,
иашьцәа еиҳабацәа зықәшәаз аҭыԥ дақәшәеит. Данақәшәа, аҭыԥ ԥшӡаны,
аӡыхь бзиа аҟаны ианиба, абра ӡык зжәындаз, сыԥсысшьандаз ҳәа
агәаԥхара иоун аџь амҵан дахьынатәаз, даныԥшы, ҽуаҩык дҽыжәлан
дааиуан дибеит.
– Уа мшыбзиа! – иҳәан аҽыуаҩ дааидгылеит.
– Бзиара убааит, – иҳәан дҩаихаҵгылт.
– Уабаҟаз, дад, узышьҭоузеи, уабацо? – иҳәан аҽыуаҩ ари аҷкәын
диазҵааит аԥсшәақәа анааибырҳәа, егьи ашьҭахь.
– Сабаҟаз, абас, абас, саб даныԥсуаз уасиаҭ ажәаны иаҳзынижьит,
сашьцәагьы саргьы шәуаажәлар жәбала, суацәа жәбала, сҭахцәа
жәбала ҳәа. Сашьцәа цан рхабар збом, урҭгьы срышьҭоуп, суаажәларгьы
збоит, абас саауеит, – иҳәеит.
– Уи бзиоуп, дад, аиаша ҟауҵеит, нас арахь уахьаауаз ажәлар
ирҳәозеи, ишԥаубеи, ишԥаҟоу? – иҳәеит аҽыуаҩ.
– Ажәлар анцәа иоуп знапы аҵаҟа иҟоу, анцәа ишиҭаху, ишигәаԥхо
иныҟәигоит, – иҳәеит арҭ аишьцәа реиҵбы.
– Аа, ибзиоуп, дад. Абанҭ ацәқәа убома? – иҳәан днарԥшны ацәқәа
иирбеит. (Урҭ иашьцәа роуп, аха иашьцәа ракәу, егьиу ари иалидыраауеи
уажәы.)
– Избоит, аа! – иҳәеит.
– Абанҭ ацәқәа уманы уца уҩныҟа, урылацәаӷәа, урыланха, ауаара
зҭахыугьы ирыҭ, иага улшозаргьы аџьабаа дырба, урмеигӡан, амала
зынӡа иумшьын, нас исзаага, нас уанааилакь уашьцәа абра са
иуқәсыршәоит, – иҳәеит аҽыуаҩ.
Ари ацәқәа ааидицалан, иҩаиаԥицан, дышиашаз иманы аҩны дааит.
Аҩны иман дааин, анхара иаамҭаны иҟан, дрылацәаӷәеит, дрыланхеит,
руаара зҭахызгьы ириҭеит, рцәа рхихит, рыхәдақәа цәиҟьеит, аха
иалаухи, дара имшьит. Заҟа иҭахыз данрылацәаӷәа, егьи иҩаиаԥицан
иманы арҭ ацәқәа изҭаз ани аҽыуаҩ дахьибаз аӡыхь аҿы, аџь амҵан
днеит. Ани аҽыуаҩгьы уа деиҭанеихт. Аҽыуаҩ ацәқәа иҟамчы нархиҟьа-нархиҟьан ари аҷкәын иашьа еиҳабацәа ажәытә ишыҟаз иааҟалан
иаақәгылт.
Ари иџьаишьеит, илакәишьеит, иеиликааит уажәышьҭа, иашьцәа
ракәзаап арҭ дызлацәаӷәоз ацәқәа. Мҿи ӡи ирылааимгаз егьыҟам, иқыҭан
ауаареи цәаӷәареи изимҭаз аӡәгьы дыҟаӡам.
– Абарҭ абас зырзызуз убри ауп, ажәлар шԥанхо ҳәа санразҵаа, аҭак
ииашаны исарымҳәеит, уаргьы убас зузызуз убри ауп, азҵаара урҭ
ирысҭаз анусҭа, аҭак ииашан иуҳәеит. Уажәышьҭа дасу шәзыҳәо
шәысҭоит. Уара узыҳәозеи, иуҭахузеи? – аҽыуаҩ арҭ аишьцәа реиҳабы
диазҵааит.
– Сзыҳәозеи, ахьы, амал, аԥара, – иҳәеит аиҳабы.
– Иумазааит нас убри уара узыҳәаз, – иҳәеит аҽыуаҩ.
– Аа, иҭабуп, – иҳәеит аишьцәа реиҳабы.
– Уара иуҭахузеи, узыҳәозеи? – иҳәан, аҽыуаҩ арҭ аишьцәа
ргәыбжьанытә диазҵааит.
– Сзыҳәахуазеи, сара сзыҳәо уи ауп, аҩн ду сыманы, анхара ду
сыманы, арахә рацәа сыманы сҟалар сҭахуп, – иҳәеит агәыбжьанытә.
– Иумазааит убригь уара, – иҳәеит аҽыуаҩ.
– Иҭабуп, – иҳәан днахырхәеит уигьы.
– Узыҳәозеи, дад, уара? – иҳәан аҽыуаҩ арҭ аишьцәа реиҵбӡа
диазҵааит.
Аиҵбы анҭ иашьцәа еиҳабацәа ахьгылаз дырцәыԥхашьан ус иҳәеит:
– Иҟалозар маҷк усзааскьа абрахь, – иҳәеит.
Аҽыуаҩ днаскьеит.
– Сара уаҳа акымзар акы саҳәаӡом, иахьуасҳәогьы сыԥхашьоит, аха
сзыҳәо убри ауп, анасыԥ змоу, имшу аԥҳәыс лоуп исҭаху, – иҳәеит.
– Ҟоҳ! – иҳәеит ани аҽуаҩ, иааицәымыӷхеит. – Анасыԥ змоу, имшу
аԥҳәыс ҳәа аӡәы заҵәык дыҟоуп, иара убригьы дҳәаны дтәоуп, уаха
хаҵа дцоит. Аха иҟоу уасҳәап!
– Аа!
– Абас ушиашоу амҩа уқәла, амҩа уақәшәоит, уца, уахьнеиуагьы
дзызҳәоу димҭакәа уара дугартә суцхраауеит. Аӡӷаб лыҩны уақәшәоит,
уаха чароуп, уахьнеиуа ушәаҳәара, шәаҳәара иеиԥшымкәан, укәашара
кәашара иеиԥшымкәан, абас уҟалааит! – иҳәан диқәныҳәеит, амҩагьы
дықәиҵеит.
Ари дызқәиҵаз амҩа даныланы дышнеиуаз, акыр хара днеихьан ачара
ахьыҟаз дақәшәеит, дақәшәан днеит. Дахьнеиз, ачара сасык
дшахатәахьоу еиԥш дахатәеит. Ашәаҳәареи акәашареи ахь ианиас, уа
зегьы ираԥигеит, иашәаҳәара, шәаҳәара иеиԥшымхеит, икәашара,
кәашара иеиԥшымхеит. Ари аҭацагьы ибжьы лаҳаит. Ари дызусҭадашь
ҳәа дазҵаар лҭаххеит.
– Уажәышьҭа иҟоу жәдыруама? – иҳәан, зегьы ааирӡырҩит. (Данцоз,
уахь аҽыуаҩ иеиҳәахьан, “уаныкәашалакь, уанышәаҳәалакь уаха абри
иаажәгаз аҭаца са дыстәуп ҳәа раҳәа” ҳәа.)
– Аа, закәызеи? – рҳәеит ачараҿ иеизаны иҟаз хаҵагьы ԥҳәысгьы.
– Иҟоу уи ауп, уаха абри иаажәгаз аԥҳәыс са дыстәуп, са
дсыԥҳәысхароуп, – иҳәеит.
– Уеилагоума, закәызеи иуҳәо? – рҳәеит.
– Сеилагаӡам, аҭаца иаажәгаз са дыстәуп, ихашәҵозар.
Ихашәымҵозар, сара исҳәо агәра шәымгозар, ҳаки ҵәаки рымахәқәа
ааԥыҵәҵәаны, ахәышҭаара иҽҳәаҳаргылап, аҳа шәара ишәҳәо акәзааит,
аҵәа сара исҳәо акәзааит, уахык ала зтәы быбышӡа ишәҭыз, аӡӷабгьы
убри иара дитәызааит, – иҳәеит.
Арҭ еимаркит, еиҿаркит, аха аригьы имуӡеит. Уаҳа ԥсыхәа анамуӡа,
аимак уи аҟара иӷәӷәаны ианыҟала, ҳаки ҵәаки рымахәқәа ԥыҵәҵәаны
иааргеит, амахәқәа иааргаз ахәышҭаараҿы аԥырӷы иладыргылеит.
Аԥырӷы ианыладыргыла, аҵәа амахә ари аҷкәын ихьыӡ ахырҵеит, аҳа
ани аӡӷаб аԥхьа даазгаз, ауха ачара зуаз ихьыӡ ахырҵеит. Ус ишыԥшыз
акәымкәа, ашьжьымҭан илеины илахәаԥшызар, ари аҷкәын ихьыӡ зхыз
аҵәа амахә иазҳан, ее, иаразнак ибыбышӡа ишәҭны ирбеит. Аҳа амахә
иахьынадырсыз уа иҟан, ани шәҭуа, егьиуа иҟазма!
– Ҟоҳ, ари доуҳала ари аӡӷаб иара дитәызаап, ани аԥхьа даазгаз
ихьыӡ зхыз аҳа амахә наҟ илеимгәаҷыҷ, илыҵҩаа ицеит. Ари ихьыӡ зхыз
аҵәа махә быбышӡа ишәҭит уахык ала ахәышҭаараҿы иахьгылаз.
– Ари иара дитәуп, – рҳәан ажәлар, дирҭан мыш змаз аԥҳәызба
дирҭан, дигеит иҩныҟа, ачара дуӡӡагьы иуит. Дыԥсаанӡа анцәа ишиҳәара
дыҟан.
Дынхон ақыҭан Хәлаҷыҷ ҳәа Сабуа. Ауаа идкыланы иман. Иара
ашәарыцара бзиа избозгьы аӡә иакәын, шәарыцра дцалон, аџьамҳа
ҟаҵаны, абас ҩымыз, хымыз имаауаз уаҩын. (Ашәарах иршьуаз ажьы
ахьырҵәахуаз аџьамҳа ҳәа иашьҭан).
Ҽнак Хәлаҷыҷ шәарыцара дцараны дыҟан, ашьжьымҭан шаанӡа
дҩагылан амҩа данықәлоз аамҭазыҳәаны, рыҩны иаагәамҵит. (Ажәытәан
убас иҵасны ирымазаарын, ашәарыцаҩцәа шәарыцара ианцоз аҩны
иаанхоз игәамҵыр, ажәа еимаркыр ҟалаӡомызт). Ари уажәы Хәлаҷыҷ
данындәықәла, иҭаацәа ахьгәамҵыз азыҳәаны “Сара шәарыцара сыҟан
саанӡа, схынҳәны саанӡа шәара агәылшьап шәыкәшаны иштәоу збааит”
ҳәа абас ишәиԥхьыӡ шьҭаҵаны, иара шәарыцара дцеит. Дахьцаз
шәарыцара дыҟан мызкы, ҩымыз дмааӡакәа. Ус аҩныҟа дхынҳәны дааит.
Дахьааиз дыԥшызар, ахәылбыҽхоуп, иҭаацәа иаарыкәшан иштәаз ибеит.
Ашыр ҳәа агәылшьап ндәықәлан, Хәлаҷыҷ ахы дынҭанарԥан,
даашьҭыхны бжьышьхакы ирхыҵны дәҳәыԥшк аҿы, дә-ԥшӡарак аҟны
днанагеит, кәаԥра хәыҷӡак аҟны днаганы днықәнартәеит. Хәлаҷыҷ
иабџьар иара деибыҭоуп. Ус дшыԥшыз акәымкәа, даҽа гәылшьап
дуӡӡакгьы ааит абри адәҳәыԥш аҿы. Абри иара дназгазгьы ани иааизгьы
иааи аисра иалагеит агәылшьапқәа. Агәылшьапқәа ашьыжь аисра
иалагаз абар шьыбжь хыҵит, ишеисуаз еисуан иааҟәымҵӡакәа.
Аҵыхәтәан абри Хәлаҷыҷ Сабуа абра даазгаз агәылшьап иааԥсазар
акәхап, иаҵахо иалагеит. Иаҵахо ианалага, ҵаҟа ианкаҳауаз
аамҭазыҳәан, Хәлаҷыҷ Сабуа ишәақь ала аҵықьҳәа даахысын, амни
иаиааиуаз, иара уа дназгаз акәымкәа, егьи агәылшьап шьны илаган
илкаижьит. Аха дыҩны днеин данынахаххы, иҩыҵбыбын аԥсы аманы,
ишиашаз иқәланы илҭахәаша ицеит излааз ала. Уи наҟ илҭахәаша ианца,
ари иара уа дназгаз агәылшьап ахгьы аарҵысит, ари иара иҟаиҵаз агәы
ишахәаз аҟара аныԥшит. Ашыҩҳәа иааин Хәлаҷыҷ инаидгылан, ахы
дҩықәнартәеит, ашыҩҳәа иахьындәықәлаз цаҟьа дук аҿы инеин, ацаҟьа
ақьышә лыҵарԥан иааҩахан, наҟ иахьыҩҭалаз, даҽа дунеик ахь
дыҩҭанагалт. Убри адунеи иқәлан иахьцоз амҩан аҵәуабжь иаҳаит.
Хәлаҷыҷ Сабуа нахьхьи дзеихсыз агәылшьап ԥсызаап, ан ҵәуон.
– Умцан уахь Аԥсныҟа, уигьы Аԥсныҟа аҭынхацәа имоуп ҳәа
уасымҳәази, умцан убрахь, Аԥсныҟа уигьы аҭынхацәа имоуп ҳәа
уасымҳәази, – ҳәа ани агәылшьап иишьыз ан аккаҳәа амыткәма ҳәаны
дахьҵәыуоз лыбжьы иаҳаит, аҳәшьцәагьы ҵәыуоит, еибарҵәыуо еилоуп,
рыбжьы иаҳаит Хәлаҷыҷ Сабуа.
Ари арахь даазгаз агәылшьап, гәылшьапӡамзаап, дуаҩызаап,
хҩеиҳәшьцәа иман иара. Ицәа ихаз анааихих, дуаҩы заманаха
даақәгылт. Дуаҩны даныҟала, “сыԥсы еиқәзырхаз уара уоуп, сара
шықәсык џьаргьы усышьҭуам, аҵыс хышгьы угсырхом” иҳәеит,
иаҳәшьцәагьы дрыԥхьаны иааигеит, “абри иоуп сыԥсы еиқәзырхаз,
сыԥсы еиқәзырхаз ауаҩԥсы цқьа шәихылаԥшла, игәы нышәмырхан
амарџьақәа, мамзар шәынсырҵәоит” ҳәа иаҳәшьцәа иреиҳәан Хәлаҷыҷ
Сабуа дыдирбеит. (Ари уаанӡа агәылшьап-цәа зхарԥаз ауаҩ иоуп изҳәо).
Ари иаҳәшьцәагьы иаргьы иқәгьыжьааны, иҵагьыжьны Хәлаҷыҷ
Сабуа имаҵ аура иаҿуп. Абас ишыҟаз акәымкәа, шықәсык ҵит, ари
Хәлаҷыҷ Сабуа арҭ ибзианы дныҟәыргоит, аха иҩныҟа дцар иҭаххеит,
игәхьааигеит, аха дызлацои, ари ацаҟьа давсны дызцаӡом. Ари ас илахь
шеиқәыз аниба, ани зыҟны дыҟаз дааин “уара улахь еиқәуп, иухьзеи?”
– иҳәан диазҵааит.
– Сылахь абеиқәым, сыҩныҟа сцар сҭахуп, игәхьаазгеит, – иҳәеит
Хәлаҷыҷ Сабуа.
– Аҩныҟа уцарц уҭахызар, сыԥсы еиқәзырхаз уоуп уара, уара
иаауҭаху, узыҳәо иарбану иҟасымҵара, аԥсаса уҭахума, иаауҭаху, заҟа
уҭаху усҭоит, – иҳәеит ари ара зыҟны дыҟаз ауаҩ.
– Моумоу, урҭ арахә, ашәахә ҳәа уара зыӡбахә уҳәо сара акагьы
сҭахӡам. Сара абри ацаҟьа саҵганы соужь, уаҳа акагьы сҭахӡам, – иҳәеит
Хәлаҷыҷ.
Абри уаанӡа Хәлаҷыҷ зыҟны дыҟаз ауаҩ иаҳәшьцәа руаӡә дааины
ус иалҳәахьан: “Сашьа амал удигалоит, акагьы умган, акагьы сҭахӡам
ҳәа иаҳәа, иумуӡакәа ак сумҭар умуазар, убыз сарцҳа ҳәа иаҳәа, знык
сашьа ибыз узацҳар, абри адунеи иаақәу шәарахс иааҟоу зегьы рбызшәа
уаҳауа уҟалоит” ҳәа. Ари ас маӡала Хәлаҷыҷ Сабуа иалҳәахьан. Ари
иалҳәазгьы ибзианы игәалашәон Хәлаҷыҷ, иара усгьы уаҳа малк сгап
ҳәа игәы иҭаӡамызт).
– Узлазбо ала, уажәышьҭа усгьы умцар, удәықәымлар ууам, аха
џьара акы усымҭакәа усышьҭуам, – иҳәеит аԥшәма.
– Уара уҟынтә изакәызаалак амал ҳәа сара акагьы сҭахым, исгом,
иумуӡозар, знык убыз сарцҳа, – иҳәеит Хәлаҷыҷ Сабуа.
– Ҳаи, ари уазҳәаз саҳәшьа лоуп, аха уара узы иҟасымҵо егьыҟаӡам,
– иҳәан дақәшаҳаҭхеит ишицәымӷыз. Ибыз даирцҳаит. (Ари зицәымыӷхаз
уи ауп, знык иара ибз дацҳар, егьи ихашҭуазаарын иидыруаз
абызшәақәа.)
Нас ани аԥшәма еиҭах хыхь агәылшьап цәа ааихаирԥан, Хәлаҷыҷ
Сабуа ихы днықәыртәаны, данааигоз еиԥш, ани уахьтәи адунеии арахьтәи
адунеии рыбжьара иҟаз ацаҟьа длаҵиган, доуишьҭит. Хәлаҷыҷ уашьҭа
арахьтәи адунеи ахь дкылсит. Дкылсын мҩак иԥшаан дықәлан
дышнеиуаз дыԥшызар, гәыԥҩык ахьшьцәа еикәшаны иахьтәаз
даарыдгылт. Ақыҭарахь илбаауан дара, рыԥсыршьарц иахьынатәаз
дрыхьӡеит. Аԥсшәақәа еибырҳәан егьин, еибадырын, рыԥсаныршьа егьи
еиманы, амҩа иқәлеит. Арҭ ахьшьцәа арахә рымоуп, иаарцоит.
Ишнеиуаз акәымкәан, абарҭ амҩа иахьықәу, аԥсаса ахькарцо, абра
арахә қәашҭ хәыҷык рылоуп, абри ақәашҭ рыхьӡаӡом аԥсаса, ақәашҭ
ан аԥхьаҟа аԥсаса ирыцны инеиуеит, иҟаауеит. (Арҭ уажәы иахьыҟаауа
ирҳәо зегьы иаҳауеит, еиликаауеит ари, Хәлаҷыҷ Сабуа мыжда).
– Уааи, уааи, уҳахьӡа, абааԥсы! Уааи, уааи, уҳахьӡа, абааԥсы! –
аҳәоит ақәашҭ ан ахьҟаауа, аԥхьаҟа иахьнеиуа. (Ақәашҭ азоуп ус заҳәо).
– Уара, уааи уҳәеит, аха сабанеиуеи, сабашәыхьӡо, ус имариам,
абра иеицу арахә зегьы рымшра са сымгәа иҭоуп, зегь рымшра са сымгәа
иҭоуп, – аҳәоит ари ақәашҭ мыжда ахьҿнаҭуа, арахә рышьҭахь игылан
иахьнеиуа, ан иаҳәо ацымхәрас, ергь ҳәа инеиуеит, арахә ирыхьӡаӡом.
Ус еиманы, убас шырҳәоз еиманы рҭыԥ аҿы инеит ақәашҭгьы рыхьӡеит
егьит.
Ауха арҭ ахьшьцәа асас данырҭаа, егьи, ажәытә ус иҟарҵон, иԥсылаз
ашьтәа лкажьны изыршьуан, аригьы ашьтәа изыршьит, егьит.
Адырҩаҽны ианааша, Хәлаҷыҷ Сабуа арҭ ахьшьцәа дырԥырҵны данцоз
“уара иацижьҭеи усасны уаҳҭан, абра ҳарахә уларылаԥшны, иреиӷьу,
еиҳа иԥсылоу акы алхны иумгар ҟалом, иагьҵасым ак умҭакәа
уауҳашьҭыр, амҩан уанааԥсалакь уахьынатәо ишьны иуфап” ҳәа
иарҳәеит.
– Моумоу, сара акымзарак сҭахӡам, – иҳәан мап икит.
– Моумоу, шьтәак уаҳамҭар ҟалаӡом, – ҳәа идырцало иалагеит.
– Ҟаҳ, иҟалом, изгом, – иҳәеит.
– Уара ууаҩы ааԥсоуп, ахарантә уаауеит, абри угароуп, – рҳәан,
реиҳа иреиӷьыз шьтәа бзиаӡак, злеишәа цәгьаз, зқьаф ҭаз акы алхны
идырбеит абри га ҳәа.
– Изгом, – иҳәан мап икит. – Ишәмуӡозар, абри ақәашҭ сышәҭ, –
иҳәан, ани арахә ирхьымӡоз ақәашҭ дирбеит.
– Ҟаҳ, ус шԥаҳауҳәо, ақәашҭ шԥауго, ари иуфо иҟоума, аихда
ианаҳало, аӡарҭра гәашә еиԥш ихахаӡа, уара уеиԥш иҟоу арԥыс бзиа
ари шԥаиаҭәаҳшьари? – рҳәеит ахьшьцәа.
– Моумоу, исышәҭозар, абри сышәҭ, мамзар акагьы згом, – иҳәеит.
Ианимуӡа, ари ақәашҭ ааирҭан, иварԥало иманы амҩа дықәланы
иҿынеихеит. Амҩа дықәланы дышнеиуаз акәымкәа, ари ақәашҭ абас
аҳәо иалагеит:
– Уаха сара бжьы-мца хаарак сҭахуп, уаха сара бжьы-мца хаарак
сҭахуп, уаха сара бжьы-мца хаарак сҭахуп ҳәа.
Ари ҟаауа, иааҟәымҵӡакәа “уаха сара бжьы-мца хаарак сҭахыуп” ҳәа
аҳәо ианалага, иара даалаган дәы ԥшӡак аҿы, ӡык ыиасны иахьцоз
азааигәара днатәан, амца еиқәиҵеит, бжьы-мцакы еикәыршаны
ирацәыӡаны иеиқәиҵеит, амцақәа аки, аки еицәыхараны. Амцақәа
ахьеиқәиҵаз рыгәҭа иара днеин днатәеит. Днықәиангьы дыцәеит.
Амцақәа ауха агәгәаҳәа еиқәын, ашарԥаз данааԥш, ԥсасала иҭәны
ибеит абри адәы зегьы. Иԥсаса зегьы лаиаԥицан иҩны дааит. Иҩны
данааи, иабаҟаз, зегьы ықәҵны ицахьан. Иуаажәлар еизигеит, аҳас иара
дҟарҵеит.
Абарҭ реиԥш аусқәа дрықәшәахьан Хәлаҷыҷ Сабуа.
Аҳак дыҟан, акыр шықәса ԥа димаӡамкәа дынхеит. Ус ишыҟаз
акәымкәан, аҵыхәтәан абри аҳ аԥа диоуит. Ари аҟара аамҭа хшаа
дызмоуцыз аҳ аԥа даниоу, диеигәырӷьеит. Аԥа иауз ааӡара ддәықәиҵеит.
Ԥыҭрак ааҵхьан ари аҳ иҷкәын ааӡатәыс дзиҭаз аӡӡеи дкылҟьа дааит.
– Уаа, уара, уанаџьалбеит, ассир сақәшәеит, уҷкәын дсааӡоит ҳәа
сиҿуп, аха иага изаазгандазгьы хәада акагьы ифом, ишԥаизызури,
иԥсыхәоузеи? – иҳәеит.
Аӡӡеи ас аниҳәа, аҳ даара игәнигеит, избан акәзар, акыр шықәсагьы
ԥа димаӡамкәа дгәырҩо дтәан, аҵыхәтәан аԥа иоузгьы иуаажәлар
дреиԥшымкәан, хәамзар, гәам-самымзар егьимфо абас дахьыҟалаз
гәырҩас икит. Иҟаиҵоиз, “сыҷкәын иуааӡо хәада егьзымфо Гәамсараҭ
ихьӡҵа, убри хьӡыс имазааит” иҳәеит аҳ.
Ари аҷкәын хәада егьзымфо Гәамсараҭ ихьӡырҵеит. Ари иара хәада
акагьы ифомызт, аха ирласны изҳаит, дыԥшӡахеит цәгьа, иҟазшьалагьы
дахьынхоз иқыҭан даарылукааратәы дҟалеит. Нас иаб диган, иаб иҩны
дыҟан.
Абри ашьҭахь ари аҳ зны еибашьра дцон, аибашьра дахьцоз аӡбахә
аԥагьы иаҳаит.
– Саб, уара еибашьра уахьцо саргьы суццоит, сга, – иҳәеит хәада
егьзымфоз Гәамсараҭ.
Ари аҳ еибашьра дахьцоз иҷкәын дигар иабаргәиз, аха иуаажәлар
рҿы иҭахымызт иҷкәын дзеиԥшраз дирбарц.
– Уабыкәу уара уахьызго, абра аҩны утәаз, – иҳәеит аҳ.
– Моумоу, сугароуп уахьцо, сумгар суӡом, – ҳәа аҷкәын ианимуӡа,
дӷьаҵәы-ӷьаҵәуа данидхала, “даҳгап, нас уигьы џьара хык никылап”
иҳәеит аҳ (аб).
Ари уажәы аҳ ир иманы дахьцоз баа дук, баа ӷәӷәак дақәлараны
дыҟан. Аха абаа агараҿы амч ӷәӷәак аҭахын, даара аус цәгьа зҭахыз
акәын, избан акәзар, уа абаа зыхьчозгьы ар ӷәӷәаны итәан.
Арҭ аԥышәара ҟарымҵар ҟалаӡомызт. Аԥшыхәҩы ддәықәырҵан, ауха
ҵхыбжьон иахьынатәаз аҳ ус иҳәеит “уаха ҳазҷаԥшьо дарбан ҷкәыноу?”
ҳәа.
– Уаха са шәысҷаԥшьоит, – иҳәеит хәада егьзымфоз Гәамсараҭ.
Ари са шәысҷаԥшьоит аниҳәа, “ҟоҳ, ари ҳиқәӷәыӷны ҳара уаха ҭынч
ҳазлацәарызеи, еиҳа еиӷьуп, ԥыҭрак ҳаԥшып, даҽаӡәгьы далаҳхып
ҳаиҷаԥшьарц, ари ҳаиҟәаҵып” рҳәеит. Аха иара имуӡеит, “сара
шәсымҷаԥшьар ҟалом” иҳәеит. Ианимуӡа, дӷьаҵәы-ӷьаҵәуа даналага,
“дыҟазааит нас, убриак ма уахык аҷаԥшьара ҳҟәигааит” рҳәеит.
Арҭ зегьы ыцәеит, хәада егьзымфоз Гәамсараҭ дырхагьыжьуа
аухантәарак иаб ир ихьчон. Ус аҵхыбжьон шьҭыбжьқәак иаҳауа далагеит.
Ашьҭыбжьқәа иаҳауаз даараӡа уаҩ игәы ҿнакаартә иҟан. “Абраҟа иҟоу
збапишь” иҳәан, иҿынеихан ашьҭыбжьқәа ахьиаҳауаз даннеи, тымитыша
дуӡӡак аҿы дахьынҭаԥшыз ҩыџьа ауаа рыхәдацәақәа ҵибакааны
ишеисуаз ибеит. Арҭ аҩыџьа шеисуаз аниба, хәада егьзымфоз
Гәамсараҭ апҟаҩҳәа дууаӡа дыԥан дылҭаԥалеит. Иаҵахоз даашьҭихын,
ииааиуаз дышьны длаганы дылкаижьит.
– О, уара, абааԥсы, ари сишьуан сара. Уара сеиқәурхеит. Уара сара
абзиара исзууз аҟнытә бзиарак узыҟасымҵар ҟалаӡом, уаха уахьцогьы
здыруеит, иҟоуҵогьы здыруеит. Убри аҟнытә абра хылԥак усҭоит, убри
ахылԥа ухаҵаны уара узбазгьы, уара узхәаԥшызгьы, иухәаԥшызгьы зегьы
нҵәоит, – иҳәеит Гәамсараҭ атымитышаҿы иеиқәирхаз ауаҩы. – Амала
убри инацҵаны иуасҳәо уи ауп, ахылԥа иусҭо ҵәахны иумаз,
уахьцалакгьы аиаара унаргоит, – ҳәа иеиҳәеит.
Гәамсараҭ ахылԥа изҭоз иааимихын, икәа илҭаҵаны иҵәахын, дааин
иаб ир даархагылт. Ус иҟьаҟьаӡа иаашеит. Егьи ари ауха хәада
егьзымфоз Гәамсараҭ атымитышаҿы иеибарԥсуаны иеиҟәикыз аҩсҭааи
аџьныши ракәзаарын, аҩсҭаа иакәзаап дзыдгылаз, иишьызгьы аџьныш
иакәзаап, иара ихаҭагьы издырӡомызт урҭ зусҭцәаз, иалидыраауаиз!
Адырҩаҽны уажә ианааша, арҭ зқәылараны иҟаз абаа ашҟа ҿыц
аԥшыхәҩы, аԥшыхәра иаманшәалаз, еиҳа акыр зылшоз ауаҩы далырхырц
рҭахын, уара уца, сара сца ҳәа еибырҳәо иалагеит.
– Уара, са исҳәо шәаҳауама? – иҳәеит хәада егьзымфоз Гәамсараҭ.
– Аа! – рҳәеит.
– Шәара зегьы шәаҟәыҵны аԥшыхәра сара сшәышьҭы, исылшалакгьы
жәбап, – иҳәеит.
– Моумоу, уара, уара уабацо, уара уцар егьузыҟаҵом, иулшараны
иҟоузеи? – иҳәеит иаб (аҳ).
– Моумоу, сшәышьҭы, сышәмышьҭыр ҟалом, исылшо жәбап, ак
сылымшаӡоны сҟаларыма! – иҳәан, хәада егьзымфоз Гәамсараҭ
аӷьаҵәы-ӷьаҵәра даналага, ианимуӡа, ԥшыхәра ддәықәырҵеит.
Ԥшыхәра ҳәа дахьнеиз, ани ауха аҩсҭаа ииҭаз ахылԥа аацәыриган,
иҩеихеиҵан, дназхәаԥшыз зегьы, инаихәаԥшыз зегьы нҵәеит. Зегьы
анынҵәа, аӡәаӡәала днархагыла-нархагыланы зегьы рыхәдақәа
аахыжәжәаны ҳәызбала, ҟамала ихиҵәҵәан, хыхь дыҩхалан, абаа абираҟ
ҟаԥшь шәыр-шәыруа иҩахаиргылан иҩызцәа идирбеит. Иҩызцәеи иареи
дыргас ирымаз уи акәын. Ари иҩызцәа наԥшызар, абираҟ ҟаԥшь афыр-фырҳәа
иҟьо абаа ақәацә дшықәгылаз анырба, “ҟаҳ, ари жәбома, ари
аума ҟаиҵеит” рҳәан, аҳгьы даараӡа диеигәырӷьеит.
Арҭ еибарыҩны иахьлеиз ар еилахаа ишьҭоуп, зегьы ҟәаҟәаса, рхы
иамыхәо еилараа еилажьуп. Аҳ ас аниба, иҷкәын иҟаиҵаз џьеишьеит,
илакәишьеит, хәада егьахьимфоз уи гәнигон, аха уажәшьҭа уигьы усс
имкӡакәаны, иҷкәынгьы даагәыдикылт. Уа амал иргоз аҷкәын ихәҭа
ирҭарц иалагеит, “заҟа уҭаху га, заҟа уҭаху умаз” ҳәа иарҳәеит, аха
иара имуит, амал ҳәа акагьы имгеит.
– Сара амал сҭахӡам, исышәҭозар, аихымца сышәҭ, сара исҭаху
аихымца ауп, еихымцак сышәҭар, џьара мцак ааиқәҵаны, ахәа
насыхәлаԥсаны исфоит, – иҳәан, ус иҳәеит хәада егьзымфоз Гәамсараҭ.
Аихымца ирымҭо иҟазма, инаирҭан, дара даарыдҵын хаз мҩакы
дықәлеит. Дцо, дцо, амҩа дықәны акыр дныҟәахьан, дышнеиуаз
акәымкәа мшынк дынхықәгылт. Дыԥшын, амшын аӷбақәа хыуп, ахықәгьы
ауаа хықәгылоуп. Аха абарҭ иибаз ауаа шьоукы шәаҳәоит, рнапы
еинҟьаны икәашоит, даҽа шьоукы инеимаҭәаны акьажыҳәа иҵәыуоит,
рхы иасуеит, ргәы иҭасуеит.
– О, уара, ишәыхьзеи, ишәылалазеи? – иҳәан, хәада егьзымфоз
Гәамсараҭ днарыдгылан дразҵааит анҭ иҵәуоз.
– Иҳахьзеи, иҳаҵалазеи ҳәа ҳаҟоума, шә-ӷбак ахьӡыхгылаз, ҩынҩажәа
ӷба рҿы ҳааит, егьырҭ ҵааҟәрылеит, ԥсыхәа ҳазрымҭеит, иаанхазгьы
ҵааҟәрылозар акәхап, – рҳәеит еибарӷьаҵәы-ӷьаҵәуа.
– Шәымшәан, уи сара аҭыԥ иқәысҵап! – иҳәан, ус иҳәеит хәада
егьзымфоз Гәамсараҭ.
Длеин, аӷбақәа руак аԥынҵа длықәгылан, хыла дууаӡа дыԥан, амшын
дласын, ҵаҟа амшын аҵа дналаԥшызар, ԥҳәызбак, уаҳа наҭахымкәа
дыԥшӡаӡа ҵаҟа аӡы дӡаатәалан, мацәазк лыман, абри амацәаз ала
инарҿарԥаны данахалакь, аӷбақәа ҵаалырҟәрылон. Ари аӷбақәа акакала
ас иҵаалырҟәрылоит, хәада егьзымфоз Гәамсараҭ атахҳәа дылкылсын
лара илымбаӡакәа длалымҵасын, лмацәаз лыхԥааны игеит.
Уажәы Гәамсараҭ амшын дынҭыҵын, имацәазгьы иџьыба илҭеиҵан,
иеибарҵәыуо иеилагылаз ажәлар ус реиҳәеит:
– Иҟоу жәдыруама?
– Аа!
– Аӷбақәа дәықәышәҵа, уажәышьҭа шәыӷбақәа ҵааҟәрылаӡом,
шәырцәымшәан, – иҳәеит.
– Ҟаҳ, ус шԥауҳәо, ишԥыкәу ишымӡааҟәрыло, хынҩажәа ӷба
ҵааҟәрылахьеит, ҩнҩажәа роуп иаҳзынхаз, урҭгьы дәықәаҳҵар,
иҵааҟәрылоит, ҳанҵәаны ҳаҟоуп, – рҳәеит.
– Моумоу, уашьҭа шәыӷбақәа акагьы рԥырхагам, шәдәықәла! – иҳәан,
Гәамсараҭ ианимуӡа, аӷба ныҟәцаҩгьы ианиеиҳәа, аӷба андәықәырҵа,
имҵааҟәрылаӡеит, ажәлар аӷба зтәызгьы гәырӷьеит.
– Абрысҟак ажәлар ҳаԥсы еиқәзырхаз, уара, иуаҳҭарц иуҭахузеи? –
рҳәеит.
– Еихымцаки цәымсаки шәзыԥшаауазар, исышәҭ, уаҳа сара шәара
шәҟнытә акагьы сҭахым, – иҳәеит хәада егьзымфоз Гәамсараҭ.
Аихымцеи ацәымсеи наирҭан, урҭ днарԥырҵын, амҩа дықәлан
дышнеиуаз акәымкәа, даара акыр дныҟәахьан, аҳак иҩны дымҩахыҵит.
Ари дахьымҩахыҵыз аҳ ибзиаӡаны дынхоит, иҩнра, игәара, аха, иалаухи,
аҳ ихаҭа инеимаҭәаны акьажыҳәа аҵәыуара даҿуп, дгәаҟуеит,
дуазыруеит, ихы ахьигара изымдыруа дыҟоуп.
– Иухьзеи? – иҳәан Гәамсараҭ аҳ диазҵааит.
– Ҳы, исыхьыз аҟны сыҟоума, аԥсра, аиҭаԥсра захьӡыз сыхьт, акаамеҭ
сақәшәеит, – иҳәеит аҳ.
– Аиеи, аха иуқәшәаз, иуҵалаз соуҳәар, џьара акы сухәозаргьы
уздырам? – иҳәеит хәада егьзымфоз Гәамсараҭ.
– Дадхеит, изуасымҳәагәышьозеи, зда дсымамыз сыҷкәын заҵә
иаалырҟьаны дыԥсит. Даныԥсы, днаганы, иԥсуа зегьы анышә ишарҭо
еиԥш, анышә даҳҭеит. Уи иԥсра сзыхгомызт, аха иеицәаз сзыҟалеит.
Иҟалаз уи ауп, анышә дахьаҳҭаз есышьжьымҭан ҳаннеилакь, дыҵхны
даабоит, деиҭаҳжуеит, адырҩыҽны еиҭах дыҵхны даабоит. Абри ԥсыхәа
ҳзамҭеит. Уахынла аҷаԥшьацәа ықәсыргылеит, аха убарҭ
дызҷаԥшьозгьы есуаха иҭахоит, абри ишаҿыз абар суаажәлар зегьы
срылгахьеит, арахь уаҳа хәарҭа ҳзамҭеит, – иҳәеит аҳ дӷьаҵәы-ӷьаҵәуа.
– Иҟоу удыруама? Угәы рҭынч, уаха са сцоит, уи аҭыԥ са иқәысҵоит,
– иҳәеит хәада егьзымфоз Гәамсараҭ.
– Аа, баба, угәнаҳа сықәумҵан, уара ушԥацо, сара сызларыцҳау
сызхоит, уара иумаскузеи, умцан, уцаргьы, зегь дара роуп, уаргьы
уҭахоит, – иҳәеит аҳ.
– Моумоу, сымцар зуам, уаха уҷкәын инышәынҭра са исҷаԥшьоит, –
иҳәеит.
Имузт дцеит. Анышәынҭраҿы дахьнеиз, даалаган абри адамра
ҟаҵаны иахьыҟаз авараҿы ицәыҵжааны иҟаҵаны, хыхь сакьла иаахыбны,
днеины дцәыҵаиеит ҵаҟа. Данынцәыҵала, абри абра уаха иҟало збап,
абри аҳ иԥа дыҵызхуа закәу еилыскаароуп ҳәа дцәыҵыԥшны дшыԥшуаз
акәымкәа, ԥҳәызбак дыԥшӡаӡа, аха лыԥшра, лсахьа уахьлыхәаԥшуа
уеилагап, убас еиԥш иҟаз ԥҳәызбан, даацәырҵит. Ари даниба, иҟалҵо
збап иҳәан дшыԥшыз акәымкәан, аҟамчы лкын лара, илкыз аҟамчы
ахьышәҭ ҳәа ани аҳ иԥа дахьжыз адамра ианынахылҟьа, аҳ иԥа иԥсы
ҭалан, иаргьы ларгьы еицәажәо, еибархәмаруа, ауха нас шаанӡа хаҵаки
ԥҳәыски реиԥш еиман.
Ари Гәамсараҭ ианиба, ани аҷкәыни аӡӷаби еицәажәонаҵы, иара
ашьшьыҳәа инапы нкылирҳәҳәан, аӡӷаб лҟамчы лцәиӡеит. Аҟамчы
лцәиӡан, дҩықәлан аҳ иахь дцеит.
– Аҳыҳ, уажәшьҭа умшәан, уахарнахыс уҷкәын дызҭоу адамра
дҭыганы дубом, хьаас иумкын, – ҳәа иеиҳәеит аҳ. – Иаха дыҵырхит,
иахьа заҵәык дышәжы, нас акагьы дыҵнахуам, – иҳәеит.
Ари аҳ гәаҟ иҷкәын усгьы есышьжьымҭан дыҵхны дырбон, анышә
дарҭон, ари аҽынгьы днаган деиҭаржит. Уи аҽны дыржын, уаҳагьы
дыҵхны дрымбеит адырҩаҽынгьы, адырхаҽынгьы…
Ани аӡӷаб лакәын дыҵызхуаз, ани амч лызҭоз лҟамчы акәын, лҟамчы
ӡаны хәада егьзымфоз Гәамсараҭ игеит усгьы, нас аԥсы
дызлаҵылхуаиз?!
Уажәы ишԥаҟалҵо, ус иҳәеит аҳ:
– Ҳаи, дад, уара уабасызкылнагеи, сыԥсы уаԥшәмахеит, сыжәлар
инҵәаз нҵәеит, аха иаанхаз уара ула иеиқәхеит, иуҭаху аҿы сыҟоуп,
смазара абжак усҭоит. Уи анаҩсгьы, ара са сҿы уаангыл, ҷкәынсгьы
уҟасҵоит иууазар.
– Моумоу, сара ара сзаангылом, мал ҳәангьы акагьы сҭахым, –
иҳәеит хәада егьзымфоз Гәамсараҭ.
– Ҳаи, дад, ари еиԥш абзиара ду сзызуз џьара ҳамҭак умҭаӡакәа ус
унапы ыркало усзышьҭуам, – иҳәеит аҳ.
– Ак сумҭар умуазар, цәымсаки, еихымцаки, шьанҵақәаки суҭар,
убарҭ роуп сара исҭаху, уаҳа акагьы сҭахым, – иҳәеит Гәамсараҭ.
Уи нас аҳ изымҭодаз, имариан, аихымцеи, ацәымсеи, ашьанҵеи ииҭан,
иман дцеит Гәамсараҭ.
Гәамсараҭ дцо, дцо амҩа данылан дышнеиуаз акәымкәа, даара акыр
хара дцахьан еиԥш, қыҭак аҿы ажәлар еилагьыжьуа еизаны ишыҟаз
ибеит.
– Ишәыхьзеи уара, шәзыргәаҟуазеи? – иҳәан Гәамсараҭ длеин
дларыдгылт.
– Аа, иҳахьзеи ҳәа ҳаҟоума, аӡба ҳаиқәынҵәоит, ҳӡышоит, аарҩароуп,
арахь ӡыхь заҵәык ауп иҳамоу, аха аӡыхь аҿы инеиуа зегьы арахь
изыхынҳәӡом, зегь уа иԥсуеит, – рҳәеит.
Урҭ ирҳәазгьы аагәникылт, днаԥшын, ашәшьыраҿы аарла ҳәа иҟоу
ҭакәажә нанамгак дтәоуп. Гәамсараҭ афырҳәа иҿынеихан аҭакәажә
дналыдгылт. Аҭакәажә дҵәыуо дтәоуп, “аӡба, аӡба” лҳәоит,
ҳаӷеимышхара дҿажәкуеит, дӡышуеит.
– Ибыхьзеи, ди, бара? – иҳәан, хәада егьзымфоз Гәамсараҭ аҭакәажә
длазҵааит.
– Ааи, нанхеит, аӡба сыԥсуеит. Ҳқыҭаҿ иҟаз егьырҭ аӡыхьқәа зегьы
ҭабеит, аарҩара бааԥс ҟалеит, ӡыхь заҵәык ҭамбацкәа иҟоуп, аха аӡазы
уа инеиуа зегьы нҵәоит, ԥсыхәа ҳамамкәа ҳақәхеит, – лҳәеит.
– Аԥҳал сыбҭар убри аӡыхь аҿы са сцоит, – иҳәеит.
– Нанхеит, узцагәышьозеи, уаргьы уҭахоит, ухы зҭаурхозеи, ус
ҳҿажәкуа ҳтәазаап, џьара қәак аур егьир здыруада, егьырҭ аӡыхьқәа
еиҭа иҭыҵуа иалагар, убранӡа ҳаԥсы ахәага знеиуазар аабап, – лҳәеит
аҭакәажә.
– Моумоу, бысцәымшәан са сцоит, – иҳәан, афыр ҳәа аԥҳал
аашьҭихын, дҩықәлан аӡыхь ахь дцеит. Аӡыхь ҳәа изҿыз азааигәара
днеин, ҭамҩак ҟаиҵеит, аҭамҩаҿ днеин дылҭатәеит дкылԥш-кылӡырҩуа.
Дышкылыԥшуаз акәымкәа, ӡӷабк дыԥшӡаӡа, лоура лыҭбаара уҳәару, убас
деихышәашәо дыԥшӡоуп, аха мфа, мжәы слыхәаԥшланда уҳәаратәы
дыҟоуп. Хәада егьзымфоз Гәамсараҭгьы ани леиԥш аӡӷаб ԥшӡа даниба,
игәы лызцо аҟынӡа дҟалеит. Лара агәыгәым лкыуп. Ари лара ус акәзаап
дшыҟоу, амни илку агәыгәым аӡыхь ианынҭылшьуа даазбо зегьы
ԥсуазаап, лара уа ианагь днеины аӡы лгозаап. Аха уажәы илкыз
агәыгәым аӡы иҭылшьаанӡа, уа ахықә аҿы инаргыланы, ӡык нкалҭәарц
абнара днылалеит. Лара дхынҳәны дааиаанӡа хәада егьзымфоз
Гәамсараҭ иԥсы ӡаны дынкылсын, агәыгәым аашьҭԥааны игеит. Иԥҳал
азна аӡы таны игеит. Аԥҳал азна аӡгьы, агәыгәымгьы иманы ани аҭакәажә
лҿы днеит. Нас аӡба иакны иҿажәкуаз ажәлар зегьы дрылаланы
иреиҳәеит “шәца шьҭа, аӡыхь ахы иақәиҭуп, уажәшьҭарнахыс аӡәгьы
шәыԥсраны шәыҟаӡам” ҳәа реиҳәеит.
Ас аниҳәа, ажәлар зегьы гәырӷьаҵәа иҟалеит, иҩықәлан зегь цан
аӡы ржәит, иргеит, рыԥсы еиқәхеит. Абри аҩыза абзиара анырзиу,
“иузааурызеи бзиарас?” ҳәа икәшаны рнапы дықәыргылан дыркит.
– Ашьамаҟа уҭахума, аԥсаса уҭахума, ауахьад уҭахума? – ҳәа
иазҵаауа иалагеит.
– Моумоу, шәанаџьалбеит, акымзарак сҭахым, – иҳәеит, – амала
џьара еихымцак, шьанҵак, цәымсак шәауазар, убарҭ роуп исҭаху, сара
уаҳа акымзарак сҭахӡам, – иҳәеит. (Урҭ роуп дахьнеилакгьы дзыҳәо,
уаҳа акагьы даҳәаӡом.)
Ажәлар аихымцеи, ашьанҵеи, ацәымсеи рзымԥшаауа иҟазма,
ирыԥшаан, ирҭеит. Еиҭах амҩа аашьҭихын дықәлан ддәықәлеит хәада
егьзымфоз Гәамсараҭ. Дцо, дцо, даара акыр хара днеихьан аамҭазыҳәа,
абрахь ҵаҟа лбаараны, ԥшӡараны иҟоуп, абри аҭыԥ ԥшӡараҟны аҳак
дынхон, иҩнра, игәара, деихачаԥа дынхоит. Гәамсараҭ днаԥшызар,
акыӡӷы ауаа рсахьақәа ркыдыззала икыдуп, уахьынаԥшлакь ишынабакәу
зегьы, каҵәараны иҟоуп ани акыӡӷы асахьақәа зну. Аха ани акаҵәара
асахьақәа ахьану аҟынӡа ихалахьоу ҳәа уаҩ дыҟаӡам. Ари Гәамсараҭгьы
дахьынаԥшыз ибеит ауаа ҳашҳатәараханы рсахьақәа ахьану.
Ани аҳ дахьынхоз длалбаан “уа мшыбзиақәа!” ҳәа дынкылсит.
– Абри ҳазҿаԥшуа акаҵәара ауаа рсахьақәа анны иаабо змааноузеи?
– иҳәан Гәамсараҭ дазҵааит.
– Ҳаи, баба! – иҳәеит ҭаҳмадак дахьгылаз. – Абра ҳазҿаԥшуа ахра
шаҟаҩ халарц иалагахьоу удыруама, аха ианхало шынеибакәу зегьы,
абжараҟынӡа инеиз убап, даҽа ԥыҭк инаскьаз дубап, аха хыхь ацәқәанӡа
аӡәгьы дызхалом, убра иҳашҳатәараханы иаанхоит.
– Ус акәзар, ес иҟалалакгьы сара сцоит, – иҳәеит хәада егьзымфоз
Гәамсараҭ.
– Аа, умцан, баба, уҳашҳатәарахоит, гәаҟрас иумоузеи, уԥсы ҭаз, –
иҳәеит аҭаҳмада.
– Мап, сымцар зуам исыхьлакгьы, – иҳәеит Гәамсараҭ.
Иалаухи, аҭаҳмада умцан шиҳәоз Гәамсараҭ ани акыӡӷы даҿалан
ддәықәлеит. Дхало, дхало, дхало акаҵәара хыхь ақәцә аҿы дыҩхалеит.
Дахьыҩхалаз днаԥшы-ааԥшызар, дәны, иԥшӡараны, иҟьаҟьараны иҟоуп,
иара абри адәы ԥшӡа убыс аҳаскьын ықәшьшьы иааны иҟоуп, абри
ауарҳал каршәушәа иҟоуп, аҟәаландар ықәшьшьы иҟоуп. Гәамсараҭ
адәы днықәыԥш-аақәыԥшын, адәы аганахьшәа ҩнык гылоуп иԥшӡаӡа,
абас аԥхьа барҵа хәҷык аманы, аҿаԥара аҿаԥшьны иҟаҵаны иҟоуп.
Иҿынеихан, днеин абни аҩны дныҩналт.
Хәада егьзымфоз Гәамсараҭ ари аҩны ԥшӡа хәҷы дахьыныҩналаз
астол хианы игылоуп, иқәгылоуп, аха афатә зеиуахкы иаауҭаху зегьы
ықәгылоуп, аҩы уҭахума, ауатка уҭахума, ҿык, бзык иаанагара афатә-ажәтә зегьы абри астол иқәгылоуп. Ари иара дины дынкашәазар иахьа
уажәраанӡа ахәада егьимфацызт, аха абра уажәы абри астол иқәгылоу
џьара акы аақәхны снацҳанда, исфанда ҳәа агәаҳәара иоут. Афатә
инапы налишьын, иаамихын, ифеит, иамихыз, иифаз аҟара еиҭа
иамалеит уа. Ҩыкгьы зжәып иҳәан, аҵәыцак азна аҩы аақәихын, дҩахан
ижәит, аха аҵәца еиҭах уа аҩы ҭалеит, азна ҩыла иҭәны иаақәгылт еиҭах.
Ари нас акы ишазкыз, маанак ишалаҟаз идырит. Аҿаԥара днавалан
иҽиҵәахит. Иҽыҵәахны дыштәаз, дшыԥшуаз акәымкәа, х-ҩык аӡӷабцәа
аауеит. Х-ҩык аӡӷабцәа аауеит, аха убыс иԥшӡоуп, убыс иԥшӡоуп, крымф,
крымжә срыхәаԥшландаз уҳәап. Иааин ари аҩны иааҩналеит.
– Аха хәада егьзымфоз Гәамсараҭ дааины дыҟазар ҟалап, – лҳәеит
руаӡәк.
– Нас, бара, шәааи, сааи, даҳшьып, – лҳәеит даҽаӡәы.
– Моумоу, даҳшьрым, хаҵас дҳамазааит, – лҳәеит аиҵыбӡа. (Арҭ
ирҳәақәо Гәамсараҭ иҽӡаны дахьтәоу иаҳауеит.)
– Бара, уи сара исзиухьоу жәдыруама? Хынҩажәа ӷба
ҵаасырҟәылахьан, хыла амшын дасын, дсымбаӡакәа, аӷбақәа
злаҵаасырҟәылоз смацәаз сымӷыхны игеит, – лҳәеит руаӡәк.
– Ҳыҳ, са исзиуз жәдыруандаз! Сара аҳ иԥа хаҵас дсыман есуаха.
Сҟамчы зегьы сзырҟаҵоз аасыцәӡаны игеит, – лҳәеит агәыбжьанытә.
– Ҳы, бара, сара исзиухьоу жәдыруандаз! Агәыгәым исымаз
инахәаԥшуаз шынабакәу зегьы ннарҵәон. (Амни агәыгәым азна аӡы
анылгоз иахьынкалҭәоз ихьшәырахны иҟалон иара аӡы.) Абас сгәыгәым
иахәаԥшуазгьы, аӡы иҭасҭәоз хьыршәыгәхон, исцәиӡахьеит, – лҳәеит
аиҵыбӡа.
Убри аамҭазы хәада егьзымфоз Гәамсараҭ даацәырҵит.
– Са соуп зыӡбахә шәымоу! – иҳәеит.
Нас иааикәшан, егьин, иалаухи, уа дааныркылеит. Уа дшыҟаз абас
шықәсык аҟара ҵит. Шықәсык аҟара анҵы, егьи ашьҭахь Гәамсараҭ иаб,
иан, иҩныҟа гәхьааиго далагеит. Игәхьааиго даналага, арҭ иҳәсақәа
илахь еиқәны дырбеит.
– Улахь зеиқәузеи? – ҳәа иазҵааит.
– Сылахь абеиқәым, саб, сан, сыҩны гәхьаазгеит, – иҳәеит.
– Уаб, уан, уҩны гәхьааугазар уаҳмышьҭуеи. Уаҵәы ашьжьымҭан
уаб иҟны, уаб инхара аҵкьыс еиӷьны унхо уҟаҳҵоит, – рҳәеит.
Уаҵәы захьӡыз ашьжьымҭан дааԥшызар, иаб ара хазы дынхоит, иара
иаб иаҵкысгьы иеиӷьны дынхоит, х-ҩык иҳәсақәа мфара-мжәра
срыхәаԥшландаз уҳәап, иҵԥрааны, иқәгьыжьааны имаҵ руеит, аха
уазымҵаан.
Ари ас аб ианиба, иҭацацәа игәаԥхеит. Абарҭ иҭацацәа хыхны,
ҳәсақәас иара игарц иақәикит аб.
Даалаган иаҳҭырԥарцәа аӡәы дааиԥхьан “абри шәарыцара дугошәа,
бна дук аҿы дганы дшьы” ҳәа иеиҳәеит. (Иҷкәын хәада егьзымфоз
Гәамсараҭ изоуп изиҳәо.) Аҳ ас аниҳәа, аҳҭнырԥарцәа неин, Гәамсараҭ
даашьҭыхны еиманы шәарыцара ицеит. Ашәарыцара иахьнеиз хәада
егьзымфоз Гәамсараҭ игы иҿы иамҳәо агәыз ҳәа иааигәыдырҵан,
дышьны длаганы дылкарыжьт. Даныршь, абри Гәамсараҭ ԥинак
имазаарын, дахьцалакь ицны иныҟәон. Ари иаб иқьаҳиацәа дышьны
ихыҵны ицеит, аха аԥина неин ихатәоуп, иааҟәымҵӡакәа аҵәыуара иаҿуп,
амҵ неир инанашьҭӡом, ихатәоуп ихаҟны. Абри иҟалақәаз зегьы анцәа
ибон, иаҳауан, абри аԥина аҵәыуабжьы анцәа игәы ҭнашьаауа иалагеит.
– Уара, уанаџьалбеит, уцеишь абни аԥина игәыҿкаагаха иахьҵәыуо
иҟанаҵо бешь, – иҳәан анцәа ажәҵыс даԥхьан инеиган адҵа аиҭеит.
Ажәҵыс аҿаанахан иахьааиз иҟаз анаба, анцәа иахь адырра ҟанаҵеит
“абас ауп иҟоу, хәада егьзымфоз Гәамсараҭ дышьны дкажьуп, аԥина
гәыҭшьаагаха иҵәыуо ихатәоуп, иааигәара амҵҵәҟьа нанашьҭуам” ҳәа.
– Абри аҟамчы усҭоит, абри аҟамчы аашьҭыхны, иуманы улеины,
хәада егьзымфоз Гәамсараҭ дыԥсны дахьышьҭоу аҟамчы ихҟьа, нас
иара ажәытә дшыҟаз еиԥш иԥсы ҭаны дааҟалоит, – иҳәеит анцәа. (Ари
уажә изаиҳәо ажәҵыс ауп.)
Анцәа анс аниҳәа, ажәҵыс аҟамчы ааимнахын, иаман илкылсын, ани
аԥина иамыркьысӡакәа хәада егьзымфоз Гәамсараҭ дыԥсны дахькажьыз
игәы инықәшьны ицеит.
– Ҳаи, арсҟаамҭа сышԥацәаз?! – иҳәан, Гәамсараҭ афыр ҳәа
дҩагылеит.
Дҩагылан амҩа дықәлан дышнеиуаз акәымкәан, ҭаҳмадак дцәаӷәоит,
аха дыццакӡаны, хыма-ԥсыма сыцәаӷәатә сзалганда ҳәа даҿуп.
– О, уара, бзиа ууит! – иҳәан, хәада егьзымфоз Гәамсараҭ аҭаҳмада
днаидгылт.
– Бзиа убааит, дад! – иҳәеит аҭаҳмада, аха иус даҟәыҵӡом, дшаҿу
даҿуп.
– Уара, ашоурагьы цәгьоуп, умааԥсаӡеи, уааи арахь ашәшьырахь,
уԥсушьап? – иҳәеит Гәамсараҭ.
– Ааи, дадхеит, аԥсшьаха са исызҭода, сгәаҟуеит, – иҳәеит
аҭаҳмада.
– Уааи арахь, ашәшьырахь уааи, ҳаԥсыеицаҳшьап, нас сара
суцхраауеит, – иҳәеит Гәамсараҭ.
Аҭаҳмада ашәшьырахь дымнеит, данымнеи, Гәамсараҭ аҭаҳмада
дахьыцәаӷәоз днеин диазҵааит “иҟоузеи уара, узыхҟьазеи, абрысҟак
ццакырас иумоузеи?” ҳәа.
– Ҳаи, дадхеит, сабамыццакуеи, х-ҩык аҷкәынцәа сыман, ахҩыкгьы
аҳ дрыԥхьан иган, аӡәаӡәала еибашьра ишьҭит. Саргьы уаҵәы еибашьра
ацара сықәшәеит, сымцар ԥсыхәа сымаӡам, – иҳәеит аҭаҳмада.
– Нас уҷкәынцәа еибашьра иахьцаз ахҩыкгьы ҭахама?
– Ааи, иҭахагәышьеит, – иҳәеит аҭаҳмада. – Смаҭацәа нхеит, абри
амхы сзылаҵозар, издыруада нас ирызҭагалар, џьара ирфаша ҿаҵахәык
аҟара ма ироуп, – иҳәеит аҭаҳмада.
– Иҟоу удыруама?
– Аа, дад!
– Угәы рҭынчны уҩны уҟаз, уцәаӷәала, уара уцынхәрас са сцоит
еибашьра, – иҳәеит хәада егьзымфоз Гәамсараҭ.
Ани анс аниҳәа, аҭаҳмада рыцҳа имакьаҭа ҟалеит, мап иҳәо дыҟазма!
Гәамсараҭ иҽырҩашьаны, аҭаҳмада имаҭәақәа ааишәҵаны дышиашаз
дҩықәланы дцеит аибашьрахь. Дахьнеиз аибашьра иаҿуп
иааҟәымҵӡакәа, аха еидыԥсылоит, ашьа-рҩаш карҭәоит, инибарҵәоит,
атәыла бгоит, абӷа ҵысуеит. Ара иеибашьуа абри ицәаӷәоз аҭаҳмада
иаҳи Гәамсараҭ иаб аҳи ракәзаап. Гәамсараҭ аибашьра дҩалагеит, аха
наҟ-ааҟ еибашьуаз ауаа зегьы нҵәеит, Гәамсараҭ егьимыхькәа даанхеит,
иабгьы деиқәхеит. Адырҩаҽны еиҭах еибашьуаз зегьы нҵәеит Гәамсараҭ
деиқәхеит, иабгьы деиқәхеит, адырхаҽны еибашьуаз зегьы нҵәеит,
Гәамсараҭ егьимыхьт, иабгьы егьимыхьт. Аԥшьымш рзы Гәамсараҭ
дыԥшын иҳәсақәеи иаби шеибашьуаз ибеит, иҳәсақәагьы ааԥшын иара
дырбеит, дагьырдырит.
– Ари уаб дынҳажьуоу, дҭаҳархауоу? – лҳәан, иҳәсақәа руаӡәк ус
лыбжьы лыргеит.
– Шәилга наҟ! – иҳәеит хәада егьзымфоз Гәамсараҭ.
– “Шәилга!” – аниҳәа, убригьы наҟ дҭадырхеит, иҳәсақәа ахьыҟаз
днеит Гәамсараҭ. Иаб имаз амал зегьы иара изынхеит, абас ақыҭа
деиҳабны, иуаажәлар зегьы бзиа дырбо, иуаажәлар ишырҭахыз иареи
дареи ныҟәибаго дҟалеит. Убри аҟынӡа днеит хәада егьзымфоз
Гәамсараҭ.
Ԥшьҩеишьцәа иаҳәшьак дрыман инхуан. Раҳәшьа даук дырцәигеит
маӡала. Аԥшьҩеишьцәак рашьеиҵбы дрыламҵакәа, дара ахҩык итәаны
еицәажәауан, дасу ирылшауа ҳәа. Аиҳабы аҳ иԥҳа лҟны ашьҭалара
сылшоит ҳәа реиҳәеит. Уи иеиҵбы аҳ иԥҳа лацәажәара сылшоит ҳәа
реиҳәеит. Егьи лдәылгара сылшоит ҳәа реиҳәеит.
Уи ашьҭахь рашьа еиҵбы ус реиҳәеит.
– Шәара убырҭқәа шәылшоит, ҳаҳәшьа лыԥшаара
шәылшәыршараозеи.
Зегьы џьара-џьара ицеит, иаргьы аиҵбы иҽы дақәтәан ддәықәлеит
иаҳәшьа лахь.
Дцо, дцо мацара днеит дызмаз адауы иҿы. Адауы дыҟаӡамызт, иара
даннеи, иаҳәшьа аҵәыуара далагеит, адауы даар усцәифоит ҳәа,
ашәындыҟәра дҭалҵеит нас. Адауы ҵлакы ыҵхны, ашәарахқәа ахшьны
дааит.
Данааи, аԥсыуак ифҩы саҳауеит ҳәа аҳәара далагеит.
– Аԥсуа ара дабаҟаз? – лҳәо далагеит аиаҳәшьа.
Нас аҷкәын иаҳәа ҭыхны дааҭҟьан адауы дист, аха адауы усысгьы
имбеит. Адауы ус иҳәеит:
– Сара сыҟны акәызма уара ахаҵара ахьулшоз, акыр улшозар, уааи
адәахьы ҳдәылҵны ҳаиқәԥап, – ҳәа.
– Ибзиоуп, – иҳәан идәылҵит.
Адауы аԥсуа даашьҭыхны дылкыдиҟьан ишьамхаҟынӡа длыҵеиҵеит.
Аԥсуа адауы даашьҭыхны дылдәықәиҵан, уаҭәа-шәпара длыҵалеит.
Дырҩагь адауы аԥсуа дылдәықәиҵан ишьамхы илахысуа длыҵеиҵеит.
Нас иаҳәа ааҭыхны ихәда аахиҵәеит. Нас иашьцәа рышҟа ажәа ицҳан
иааит. Дара анааи, адауы иҽыуардынқәа ааиҵарҳәан ирықәтәан
идәықәлеит. Иашьцәа иара дыршьырцы рҭахын усҟак илшаны, дара
агьахьрылымшаз азы.
Иара ус реиҳәеит:
– Сара сыцәоит, аха даара гәаҟрак шәақәымшәакәа сышәмырҿыхан,
– ҳәа реиҳәеит.
Даныцәа, аҳәа ишьапы иадырҳәалан дыдырҿыхеит.
Ҳаи ҳәа данааԥшы, ишьапқәа аахнаҵәҵәеит. Далырҩрны дкарыжьит,
дара цеит. Дшынаԥшуаз дибеит дшаауаз аӡәы, нап имаӡамкәа жьак
иаԥцаны дшаауаз, изҿиҭит арахь исывацал ҳәа. Ианааица, шьапыхҵәа
дехсны ишьит, ирӡын егьин рызхара рфеит. Нас иштәаз лашәык дааит.
Уажәы арҭ зегьы еиҩызцәахеит, еицхырааны ҩнык дыргылт.
Алашә ҭыԥҳа бзиак дахьыҟаз идыруан, ицаны дӡаны дааргеит. Лара
аҩны дааныжьны шәарыцара ицон. Мышкы дара анца, ҭакәажәык ласа
кәкәыгак лыманы дааин даалысуа, даалысуа, цәгьала дҟалҵеит. Дара
анааи, иралҳәеит илыхьыз. Шьапыхҵәа ашәхымса аҟны анышә диржын,
ахыхь ааҵәажәқәа ақәҵаны иҟаиҵеит. Аҭакәажә данааи, данықәгыла,
дылҭаҳаит, илысны дыркит. Дыршьырц иалагеит. Лара даацәажәан:
“Сшәымшьын, зегьы ишәыхьқәауа шәалсыргоит” ҳәа ралҳәеит. Лҿы
анаалырты, зегьы лҭалт. Ашьҭахь зегьы егьрыгӡамкәа иааҭыҵит. Нас
лара доурышьҭит, дара зегьы рыҩныҟа ицеит еицрыҵын.
Аҷкәын зшьапы хырҵәаз иашьцәа рҟны дааин зегьы ишьит. Иара
иаҳәшьа диманы анхара далагеит.
Қыҭак аҟны инхауан хҩык аишьцәа. Иеибацәан, ран дыҟамызт, раб
дыҟамызт. Излацәаӷәауаз анырхага ацәқәа рымамызт.
Зны аишьцәа ахҩыкгьы уаҳа иҟарҵарыз акгьы анырзымхәыц, ицеит
ӷьычра цә-уӷәк рыԥшаарцы. Амҩан амш цәгьа рыхьӡан, бна бааԥсык
илахеит, амлеи ахьҭеи идыргәаҟуа иалагеит. Ианԥшы, абна агәҭаны
лҩакы хәхәаӡа иҩеиуа ирбеит. Реиҳабы иҿынеихан дцеит алҩа ахьибаз,
иашьцәа аиҵбацәа ҵлакы амҵа иааныжьны.
Алҩа ахьибаз даннеи, аӡәы амца еиқәҵаны ақьала дыҵатәан, ишьапы
еиқәыршәны, ҟамчык кны.
– Мшыбзиа! – иҳәеит инеиз.
– Бзиа убааит, бзиала уаабеит, – иҳәеит ақьала иҵатәаз аԥшәма.
Асқам ииҭан днаиртәеит.
– Ехьатәи ҳамш шԥаубои, дад? – ҳәа дҵааит аԥшәма.
– Ҳаи, анцәа иԥижәааит, ехьатәи ҳамш итҟәацны ицоит, џьоушьҭ, –
иҳәеит инеиз.
Аԥшәма иҟамчы иаароуны, асас ианааихиҟьа, асас дласбахан днеин
аԥшәма ишьапаҟны днатәеит. Иашьцәа лассы данырымба,
агәыбжьанытәгьы иҿынеихан днеит. Уигьы “ҳамш шԥоубои, дад?” ҳәа
даниазҵаа, аиҳабы ииҳәаз аҵкьыс еицәаз иҳәеит.
Уигьы ҟамчыла днаисын, дласбахан иеиҳабы днаидтәалеит. Аиҵбы
дыԥшит, дыԥшит, аха иашьцәа уоҩы данимбаӡа, дрышьҭалан алҩа
ахьибоз дынкылст. Даннеи, уигьы бзиала уаабеит ҳәа иеиҳәан, егьин
амцаҿы диртәеит.
Ԥыҭк анҵы диазҵааит:
– Дад, ехьа ҳамш шԥаубои? – ҳәа.
– Аи, машьаллаҳ! Ехьатәи ҳамш даара игәазырҳаганы иҟоуп. Анцәа
злыԥха ҳаура ишиҭахыз иҟаиҵеит, – иҳәеит инеиз аҷкәын.
Нас акриҿеиҵан, егьин дизҵаауа далагеит, уабаҟаз, уабаныз,
узышьҭоузеи ҳәа. Аҷкәын ицәқәа шиҭахыз егьиз зегьы иеиҳәеит аԥшәма.
Нас аԥшәма, анҭ аҷкәын иашьцәа иласбахақәаз ҟамчыла дырҩагь
данынарыс, зеиԥшыҟам ацә-аԥшь дуқәа рылҵын иаагылт.
– Абарҭ ацәқәа усҭоит, урыланха сынтәа, уара иулшауала
урмеигӡакәа, нас арахь ирхынҳәны исзаага, – ҳәа иеиҳәан, аҷкәын
ацәқәа иҭаны дыдәықәиҵеит. Аҷкәын иашьцәа рзы длаԥшы, ҩаԥшит,
аха рхабар анимба, ицәқәа иманы аҩныҟа дхынҳәит. Ацәқәа икеицауа
иара иашьцәа шракәу издырӡом.
Ашықәсан илшоз ала, ԥсшьара ҟамҵакәа, дырмеигӡакәа дрыланхеит,
уаароуп сызреигӡозеи иҳәан. Данрыланха, ацәқәа изҭаз иахь ихнырҳәны
икеицеит.
Ианнеица, ацәқәа изҭаз дырҩагь ҟамчыла данрыс, ԥахьа ишыҟаз
еиԥш иуааны иҟалеит.
Аҷкәын реиҵбы даара иџьеишьеит ари еиԥш ахьибаз, аха ииухуаз.
Нас аԥшәма абас зышәзызуз ажәа бааԥсы ақәа азын ишәҳәаз азы
ауп, шәеиҵбы акгьы зизызымуз ажәа бзиа, анцәа игәы иахәашаз амш
цәгьазы иахьиҳәаз ауп ҳәа реиҳәан, идәықәиҵан ицеит рыҩныҟа.
Уи нахыс анцәа ихьӡ баша ҵаны мцынгьы ирҳәауамызт урҭ аишьцәа.
Рыҩны ианааи, хәдала иаадрыхыз аџьықәреи ала чара руит, ҩыжәра
аҟан, аӡыжәра аҟан, саргьы сызхара аҩы ыжәны ҳаҩныҟа сықәланы
сааит.
Хаҵаки ԥҳәыски ыҟан, ҷкәынак дрыман Наноу ҳәа. Ахаҵа дыԥсит.
Аҷкәын дшәарыцаҩын. Аԥҳәыс маӡа лыҷкәын изымдыркәан адоуы
диццеит. Дук мҵыкәан иан ԥа длоуит. Иан лԥа дицәшәан, лыҷкәын адоуы
иҟынтә илоуз агәашә аҟны дышьҭалҵеит.
Наноу ахәымҽхан шәарацара дыҟан дшааиз еиԥш аҷкәын дибеит.
Наноу дгәырӷьаҵәа аҷкәын дышьҭыхны иан лҿы дааигеит, сара Наноу
сыхьӡуп, ера Бабоу ихьӡаҳтәып ҳәа леиҳәеит иан. Иан илҭахымшәа
лҽыҟалҵеит, илаҳхузеи лҳәеит, аха длыдылкылт.
Бабоу ддухеит. Иан адоуы Наноу ахәшә иҭаны даҳшьып ҳәа
иалҳәеит. Адоуы бзиоуп иҳәеит. Аԥҳәыс сара дысшьуеит лҳәеит.
Наноу уахынла шәарацара дыҟаны данаауаз агәашә аҿы
данааилакь, ҿиҭуан “Бабоу!” ҳәа. Иан адоуы сыҷкәын Наноу ахәшә
иаҳҭап ҳәа ианиалҳәоз Бабоу иаҳаит.
Наноу агәашә аҿы данааи, ҿиҭит “Бабоу!” ҳәа.
Бабоу дыҩны днеиԥылан Наноу ус иеиҳәеит: “Нан афатә узыҟалҵеит,
аха иумфан, уԥсуеит” ҳәа.
Наноу даннеи, иан “нан, акруфандаз” ҳәа иалҳәеит, аха аҷкәын
имукәан афатә алақәа ириҭеит, алақәа зегьы ԥсит.
Адырҩаҽны Наноу дцеит шәарацара. Иан адоуы ус иалҳәеит:
– Наноу изы иаҳҳәауаз Бабоу иеиҳәеит, ожәы Бабоу џьара дҳашьҭып,
нас Наноу даҳшьып, – ҳәа.
Адоуы бзиоуп иҳәеит. Бабоу џьара дрышьҭит, данца, иан ашахала
аҟәараӷ ҟалҵеит. Адырҩаҽны шьыжьымҭан иан ус лҳәеит:
– Наноу! Уаб иԥсы анҭаз, ашаха сыршәон, иара дҭыԥаны дцон, уара
ус узыҟаҵозар аабап.
Наноу бзиоуп иҳәеит.
Наноу ашаха дызҭымԥакәа дхәаруа далагеит. Иан “шьҭа уааи,
аҳәызбақәа уманы, дшьы” ҳәа изҿылҭит адоуы. Адоуы аҳәызбақәа иманы
даацәырҵуаны еиԥш, Наноу ҿиҭит “Бабоу, сыршьуеит” ҳәа. Бабоу дыҩны
дааин аҳәызбала ашаха ааԥиҟан, Наноу доуишьҭит, нас Бабоу адоуы
дишьит, иангьы дишьрацы иақәикын, аха Наноу имуит.
Наноу аҽқәа ааихәеит ера изгьы, Бабоу изгьы. Наноу Бабоу ус
иеиҳәеит:
– Сара сцап ԥҳәыс аагара, уара ара уҟаз.
Ачавра шкәакәа кнеиҳаит.
– Абри аӡы ехьынӡалҵуа убраанӡа сгәы бзиоуп, ашьа наҿыҵлакь,
убасҟан сгәы бааԥсуп, усышьҭал, – ҳәа иеиҳәеит. – Сара сахьыҟоу
излаудыруа сҽы ашьҭалоуп, – ҳәагьы нациҵеит.
Бабоу даара дыԥшит. Ҽнак ачавра ашьа алҵит. Бабоу иҽы дҩақәтәан
ешьа дишьҭалт. Днеит ешьа дахьыҟаз, ешьа адоуы иҟны дыҟан.
Наноу адоуы иҿы даннеи, адоуцәа рхаԥыцқәа рхуа иалагеит,
рхаԥыцқәа шырхуаз акәымкәан, рԥа џьара дыҟан, дааит, рмақьақәа
аарымхны икаижьт.
Аҷкәын диазҵааит узаазеи ҳәа. Наноу ус иҳәеит:
– Уаҳәшьа лзыҳәан сааит, – ҳәа.
Аҷкәын ус иҳәеит:
– Ус аламала илымур ҟалап, сара снеип, ус ласҳәап, саҳәшьа,
исҳәауа бымур, ожәы сыԥсуеит ҳәа, нас дазыразхоит.
Ас днеины иаҳәшьа ианлеиҳәа, иаҳәшьа уара егьыумыхьааит, уара
иухәо зуеит лҳәеит.
– Сара изысҳәауа бицца, – иҳәеит лашьа, иаҳәшьа бзиоуп лҳәеит.
Наноу ауха уа дыҟан, адырҩаҽны ус леиҳәеит:
– Сара џьара снеиуеит, ожәы сааиуеит, – иҳәан дцеит.
Бабоу иашьа дышишьҭаз днеит аԥҳәызба лыҟны, аԥҳәызба
дылзымдырӡеит, Наноу иакәыз џьылшьеит.
– Уабаҟаз? – лҳәан диазҵааит.
Бабоу ус иҳәеит:
– Џьара сыҟан.
Наноу дцеит адоу еиҳаб иҿы. Адоуы аҷкәын даниба, ҿиҭит:
– Асас изы хә-цәык, адоуы изы быжь-цәык.
Адоуы ус иҳәеит:
– Хы-цәк зфауа убри сыԥҳа дисҭоит, – ҳәа.
Наноу хә-цәык моу жәа-цәык ифеит.
Адоуы иԥҳа Наноу дииҭеит. Наноу иԥҳәыс иоуз Бабоу дииҭеит.
Адоуцәа рыԥҳацәа акыр рырҭеит. Бабоуи Наноуи рыҳәсақәа рыманы
рыҩныҟа ицеит. Чара руит, жәра руит… Иаха уа сыҟан, ехьа ара сааит.
Аҳак дыҟан, хҩык аԥацәа иман. Аҳ ҳа дук изгылан. Уарбажә дук
ааны иафауан аҳа иҿаз. Аҳ иԥа еиҳабы деихсын, аха изақәмыршәеит,
агәыбжьанытә дехсын, уигьы егьизақәмыршәеит, реиҵыбӡа деихсын,
хәыцк алиршәеит. Ахәыц иалиршәаз убысҟак идун, аҳ иԥацәа уардынла
иганы икарыжьит.
Аҳ ус реиҳәеит иԥацәа:
– Абри ауарбажә кны иаазгара, ахан ацәқәа дықәсыртәоит, – ҳәа.
Ицеит аҳ иԥацәа. Ицо, ицо, ишнеиуаз, инеит х-мҩаки х-хаҳәыки
ахьеихагалаз. Зегьы акака ирықәылт.
Реиҵыбӡа дахьцаз, днеит дә-дук аҟны. Иҽы науишьҭын, иара дцеит
ашәшьыра аҟны. Бгакы ааин, иҽы афан, нас иара дысфоит ҳәа ианааи,
дцәырҳан дааҿыхеит. Ус иҳәеит:
– Сҽы ануфа, саргьы сыф.
– Умшәан, – аҳәеит абга. – Уҽы еиҳагьы сара сухәап, уи узышьҭоу
ауарбажә ахьыҟоу сара издыруеит. Аҳак имоуп, аҭрагьы иаргьы, уаала
усықәтәаны, – аҳәан, даманы ицеит аҳ иҟны.
Аҳ иҟны ианнеи, ус ианаҳәеит:
– Сара ара сыҟазааит, уара унеи. Аҳ ууарбажә сыҭ ҳәа иаҳәа.
Днеит аҳ иахь. Ауарбажә сыҭ ҳәа аҳ ианиеиҳәа, аҳ ус иҳәеит:
– Аҳак рашьк имоуп, исзааугар, иусҭоит.
Аҷкәын абга даманы ицеит аҳ арашь змаз иҟны. Ааигәара ианнеи,
аҷкәын днеит арашь ҳәа.
Ари уажәы зыҟны днеиз аҳ ус иҳәеит:
– Аҳак ԥҳак димоуп, сԥа ԥҳәысыс дизааугар, иусҭап.
Аҷкәын абга даманы ицеит аҳ иԥҳа лахь. Иааигәара ианнеи, аҷкәын
днеит аҳ иԥҳа лахь. Аҵыс ашәа ҳәауа лаԥхьа иқәтәан, дхынҳәын абгахь
дцеит. “Уарбан, уарбан!” ҳәа ҿыҭуа аӡӷаб дишьҭалан днеит. Дыркын,
дрыманы инеит арашь змаз иааигәара. Абга аӡӷаб лымаҭәақәа ашәҵаны
инеит арашь змаз иҟны. Иара уа иаанҿасит. Аҷкәын арашь иманы дцеит
аӡӷаб лахь. Абга ҭацахан уа ишыҟаз, иларымпыҵҟьан инеит аҷкәын иҟны.
Уи ашьҭахь ицеит ауарбажә змаз иааигәара. Нас абга рашьхан,
аҷкәын ииҭан иманы днеит аӡӷаб лҟны, абга аҳ иԥацәа иларымпыҵҟьан,
инеит аҷкәын дахьыҟаз. Нас зегьы еиманы ицеит аҷкәын иҽы абга
иахьафаз. Уа ианнеи, абга цеит амҩан умшәан ҳәа иаҳәаны. Аҷкәын
имаз зегьы иманы дышнеиуаз, днеит хы-мҩаки х-хаҳәыки ахьеихагалаз.
Сыԥсы сшьоит ҳәа дахьнықәиаз дамхацәеит, иашьцәа ааин дыршьит.
Ирашьгьы, иуарбажәгьы, аҭрагьы, аӡӷаб лҵысгьы, ларгьы рыманы
ицеит раб иахь, иахьнеиз раб ахан ацәқәа иқәиртәеит.
Абга ааин аҷкәын дахьышьҭаз дыбзанатәит.
– Ҳаи, сышԥацәаз! – ҳәа дааԥшит.
Нас ус ианаҳәеит.
– Уҩны уаннеилакь, уарӷьа шьапы ашә иныхга, узыниаз зегьы уаб
иаҳә.
Дцеит аҷкәын иҩныҟа, иҟаиҵеит абга ишаҳәаз. Нас аҳ иԥацәа
аиҳабацәа диршьит, аиҵбы аԥҳәызба ԥҳәысс дииҭан, ахан ацәқәа
дықәиртәеит, чара руит, жәра руит.
Зны еибашьрак ыҟан. Ауаа хҵәаны ицауан рҽырҵәахразы. Убри
аамҭазы ԥҳәыск дымгәадуны дыҟазаап. Лара ауаа дрыцны амҩан
дышнеиуаз, аԥшқа диит. Иан маҭәак дылаҿалҳәан хҿыҿк аҟны
дықәылҵан, лара наҟ дцеит.
Уи ахәыҷы ахҿыҿ дахьықәыз абнаҟны иҟазаап шьабысҭак. Уи аԥа
ԥсны иҟан, убри азы иара акыкақәа дара идыргәамҵуан.
Зны абри ашьабысҭа ахәыҷы дзықәиаз ахҿыҿ ашьапқәа шахнагоз,
иара акыка акы иакын ацәара иалагеит. Ашьабысҭа хьаԥшын, аԥшқа
дабеит. Иара дараӡа иеигәырӷьан, ахәыҷы дышьҭнахын, абнахь дагеит.
Ашьабысҭа ахәыҷы ддухаанӡа акыка иҿанаҵон. Иаргьы есымша
изҳауан. Хы-шықәса анихыҵуаз дара хаҵа наӡак иаҟара дыҟан.
Иара убыс мыч дук иман, иҭаххар, аҵла ыҵжәаны икаижьуан.
Зны убраҟатәи аҳ ишәарыцаҩцәа абна ишылаз абра аҷкәын дырбеит.
Уи аҷкәын ихаан аоҩы димбацызт. Аҳ уи динаҭын Ажәеԥшьаа ихьӡиҵеит.
Аҳ аҳҭны бзиа изгылан, ауаҭахқәа аман. Убарҭ ауаҭахқәа ашә
ацаԥхақәа Ажәеиԥшьаа иман.
Аҳ ԥак диман. Решьыҭ ихьӡын. Аҳ урҭ ус реиҳәеит:
– Шәара ехьарнахыс шәеишьцәоуп, – ҳәа.
Даргьы бзиа еибабуан. Решьыҭ иакәын аиҳабы, Ажәеԥшьаа деиҵбын.
Решьыҭ аҳ иуаҭахқәа ирыҩназ зегьы идыруан, аха уаҭахк иҩназ
издыруамызт. Ажәеԥшьаа уи идыруан. Решьыҭ Ажәеԥшьаа диҳәеит зны
убри ауаҭах иҩноу иирбарацы.
Ажәеԥшьаа ԥаса иуамызт, аха нас дыҩнаижьлан иирбеит. Уа
адаҟьаҿы икнаҳан ԥҳәызба бзиак лпатреҭ. Решьыҭ уи аниба, дкаҳан
ихы адашьма иадиҟәаҟәалахьан.
Решьыҭ дангыла, Ажәеԥшьаа ус иеиҳәаит:
– Уи аԥҳәызба дсоуроуп, мамзар сҽысшьуеит, – ҳәа.
Ажәеԥшьаа нас идырит абзиа шалымҵуаз, аха ус аниҳәа, акгьы
изымуазаргьы, иҽишьыр акәын.
Решьыҭи Ажәеԥшьааи дәықәлеит убри аԥҳәызба лахь ицаразы.
Амҩан ишнеиуаз, ахәлара рыхьӡан бнак аҿы иаанҿасит. Амца еиқәырҵан,
рыҽдырԥхауан. Убри аамҭазы даук арашь дақәтәаны, урҭ ахьтәаз
иамариашаны даауан. Арашь Ажәеԥшьаа ифҩы аҳан, уа иаангылт.
Адауы арашь ҟамчыла дара ианиҟьеит, аха иахьгылаз иагьымҵысит.
Адоуы дгәаан ус иҳәеит:
– Ҳаи, азҩа уагааит уара арашь, ара Ажәеԥшьаа дыҟамыҭгьы. Уи
ара даазгозыз, макьана дымицтеи, дихьазаргьы дхәыҷхап
(дымшәыцтеи).
Убысҟан Ажәеԥшьаа дааҵҟьан ус иҳәеит:
– Сара сагьихьеит, ара сагьыҟоуп, – иҳәан, иаҳәа ааҭихын, адауы
ихәда дасын ихиҵәеит.
Ара иҟалаз Решьыҭ издырамызт, избан акәзар, иара уи аамҭазы
дыцәан. Ажәеԥшьаа днеин амца дахатәеит.
Дук мырҵыкәа дырҩагьых даҽа даук арашь дақәтәаны Ажәеԥшьаа
иааигәара данааи, арашь адауы дзықәтәаз аангылт.
– Ҳаит, амыхьтә ухьааит, ара Ажәеԥшьаа дыҟамыҭгьы. Ажәеԥшьаа
ара дабаҟаз дмихьац, дихьазаргьы, дхәыҷхап, ара дааратәы дҟаларым,
– иҳәеит адауы. Убысҟан Ажәеԥшьаа дҩаҵҟьан ус иҳәеит:
– Сара сагьихьеит, ара сагьыҟоуп, – иҳәан, адауы иҟны днеин иаҳәа
ааҭыхны ихәдақәа хиҵәеит. Уи адауы иман х-хык. Ажәеԥшьаа днеин
амца дахатәеит. Решьыҭ усҟангьы дыцәан.
Ԥыҭк анҵы, даук даахит арашь ду дақәтәаны. Уи дшааиуаз еԥш,
Ажәеԥшьаа днеидгылт. Ажәеԥшьаа дҩаҵҟьан, иаҳәа ааҭыхны адауы
ихәда дасит, аха изхымҵәеит. Нас дара еиқәԥо иалагеит. Убыс уи
дирааԥсан ихәдақәа (ихқәа) хиҵәҵәеит. Уигьы иман ф-хык. Урҭ адауқәа
еишьцәан.
Ианша, Решьыҭи Ажәеԥшьааи рымҩа иқәланы ицеит. Дара шнеиуаз
ханк аҿы инеит. Уи ахан Ажәеԥшьаа иишьыз адауцәа ртәы акәын. Урҭ
шнеиуаз уи ахан иҩналт. Уаҟа дара зышьҭаз аԥҳәызба дырбеит. Уи
аԥҳәызба дара деигәырӷьеит, урҭгьы уа иаанҿаст. Аҭыԥҳагьы дара
дроуит, ахангьы дара ирзынхеит.
Ажәеԥшьаа зны шәарыцара дцауан. Решьыҭ ажәа ус изынижьит,
аԥҳәызба дныжьны џьара умцан ҳәа.
Ажәеԥшьаа данца, Решьыҭ дамхацәеит. Аҭыԥҳа ахан аԥхьа адәы
дшықәыз ҵаҟатәи адунеи иҟаз аҟынтә адауы даан, аҭыԥҳа дымҵарсны
ҵаҟа дигеит.
Решьыҭ дҿыханы аҭыԥҳа данимба, дҵәыуо далагеит. Дышҵәыуоз
Ажәеԥшьаа дааит. Иҟалаз аниаҳа, дараӡа игәы иалсит.
– Сара сцоит џьара акы сауазар, шықәсык аҟара усзыԥшы, – ҳәа
Решьыҭ иаҳәаны, иара адауы ишьҭа дықәланы дцеит.
Дышнеиуаз адгьыл кылҵәаны ибеит. Иаргьы уа дҭаланы дцеит. Акры
анҵы, дышнеиуаз ҵаҟатәи адунеи аҟны днеит. Уа ҩнык аҿы ачара шыҟаз
ибеит.
Ажәеԥшьаа уахь дымнеикәа гәыларак аҿы днеит. Уа ҭакәажәык
дыҟан.
– Нан, ара иҟоузеи? – ҳәа длазҵааит.
– Ара даук хыхьтәи адунеи аҟынтә ҭыԥҳак дааиган есымша ачара
иуеит.
Ажәеԥшьаа идырит уи аҭыԥҳа дызусҭаз.
Зны адауы шәарыцара дшыҟаз, Ажәеԥшьаа аҭыԥҳа лыҟны днеин ус
лҳәеит.
– Бара адауы бизҵаа иԥсы зҭоу, – ҳәа ҳәаны иара дцеит.
Адауы данаа, дизҵаауа далагеит уԥсы зҭоу саҳә ҳәа. Адауы акыр
аамҭа иазыбуазеи ҳәа иуамызт, аха нас, “сыԥсы абри абаҟә иҭоуп” ҳәа
леиҳәеит. Лара днеин уи абаҟә лшәын абарфын маҭәа акәыршаны
иҿалҳәеит.
Адауы ари аниба, “ари закәызеи?” ҳәа дҵааит.
– Уԥсы ари ауми изҭоу? – лҳәеит лара.
– Ҳы, бара хага, сыԥсы ари аҟны иаусхәыз? – иҳәеит адауы.
– Нас уԥсы абаҟоу ари аҟны иҟамзар? – ҳәа диазҵааит лара еиҭах.
– Аҵабырг бҭахызар, сыԥсы зҭоу уи ауп: ашьхаҟны аҳәа дук ыҟоуп,
убри аҳәа аҩныҵҟа иҭоуп ашьабысҭа, ашьабысҭа аҩныҵҟа иҟоуп ажьа,
иагәылоуп иашьик хәыҷык, убри аҟны иҭоуп ҩ-ҵыск, убырҭ роуп сыԥсы.
Аҭыԥҳа (аԥҳәыс) уи шҵабыргыз анылдыр, Ажәеԥшьаа дналыԥхьан
иалҳәеит адауы иԥсы зҭаз.
Ажәеԥшьаа ихыци ихәымпали ааихәан дцеит ашьхаҟа аҳәа ахьыҟаз.
Аҳәа аниба, дхысын, ишьит.
Аҳәа анкаҳа, ашьабысҭа ҭыҵит. Уи анишь, ажьа ҭыҵит. Ажьагьы
анишь, аишьик ҭшәан икәаркәалеиуа ицеит. Ажәеԥшьаа дашьҭалан икит.
Аҩнуҵҟа данҭаԥшы, ҩ-ҵыск ибеит. Ҵыск ааҭиган уа ишьит. Усҟан адауы
игәы маҷхеит. Ажәеԥшьаа адауы иҩныҟа данаа, уи ишибауаз уигь ишьит,
адаугьы дыԥсит.
Нас, Ажәеԥшьаа аҭыԥҳа даниоу, хыхь дцар иҭахын, аха ацара
мариамызт.
Зны сызлацара амҩа сыԥшаауеит ҳәа абна дшылаз, ашьардынк абга
шашьҭаз ибеит. Ажәеԥшьаа абга ишьит.
Ашьардын уи иҟны инеин, “абри еԥш абзиара ахьсзыууз азы бзиарас
иузысурызеи уара?” ҳәа ианаҳәеит.
Ажәеԥшьаа дзышьҭаз иҳәеит.
– Ари зур сара исылшоит, аха уара ачалт шышы шәара шәзықәтәаша,
акәацгьы рхиа, сара уахь шәназгаанӡа исызхаша.
Ажәеԥшьаа зегь ирхиан, нас ачалт иақәиҵеит. Ашьардын ҵаҟа
иааҵатәан ацара иалагт. Ажәеԥшьаа есқьынгьы ашьардын “ҟлыԥ” аҳәа
цыԥхьаӡа, акәац аҿаиршәуан. Хыхь ихаларцы х-саџьанк анагыз, акәац
имҵәеит. Ашьардын акәац анамоу, ҵаҟа ицо иалагт.
Убысҟан Ажәеԥшьаа ишьагәацә акәац аамԥҟаны ишаҿеиҵоз хыхь
ихалт. Нас ашьардын наҟ ицеит.
Ажәеԥшьаа аҭыԥҳа диманы Решьыҭ иҟны инеит. Убри аҽны иҵит
шықәсык. Решьыҭ дараӡа деигәырӷьеит. Урҭ ҳамҭак уа иҟан, нас Решьыҭ
иаб иҩныҟа ицеит.
Амҩан ишнеиуаз, уахык абнаҟны иаанҿаст. Решьыҭи иԥҳәыси ицәан.
Убри аамҭазы х-малазонцәак аан, аӡәк ус лҳәеит:
– Решьыҭ аӡы даныруа, ихылԥа аӡы иҭашәааит, уи ҭысхуеит ҳәа
даналаго, иаргьы дҭаҳаны аӡы дагааит.
Агьи ус лҳәеит:
– Абри дацәынхар, иҩны днеины аҽы анирхәмаруа, дкаҳаны ихәда
ԥиҵәааит (хжәааит).
Ахҩы ус лҳәеит:
– Убырҭгьы дырцәынхар, иҩны даннеилакь, иԥҳәыс данлыцшьҭало
ауха, маҭык аацәырҵны ицҳааит.
Нас ах-ҩыкгьы еицырҳәеит:
– Абри иаҳауангьы изҳәара дхаҳәны дҟалааит.
Ажәеԥшьаа зегьы иаҳаит, аха изҳәомызт. Адырҩаҽны шьыжьымҭан
рымҩахь ицеит. Ишнеиуаз аӡы аҟны инеит. Аӡы иҭаланы ираанӡа,
Решьыҭ ихылԥа аӡы иҭаҳаит, аха иара длаҟәаанӡа Ажәеԥшьаа иҭихит.
Решьыҭ абас ала, рыцҳарак дацәынирхеит.
Аҩны ианнеи, ачара ду руит. Решьыҭ аҽы “ирхәмар” ҳәа дыркит, аха
Ажәеԥшьаа имуит. Нас уи ицымхәрас даҽаӡәы ирхәмарит. Уигьы
дацәынирхеит Решьыҭ. Уи ауха Решьыҭ иԥҳәыс лыҟны дышьҭалт.
Ажәеԥшьаа урҭ ихьчон. Дара аныцәа, амаҭ ахы аакылнагт. Ажәеԥшьаа
аҳәа ааҭихын, амаҭ сшьуеит ҳәа, аха амаҭ аоҩы данаба, наҟ аҽаҵәахит.
Уи аамҭазы Решьыҭ дыҿыхан аҳәҳәара далагеит Ажәеԥшьаа сишьуан
ҳәа. Ауаа еизеит иҟалазеи ҳәа. Ажәеԥшьаа ауаа рҟны дгылан ишыҟалаз
зегьы аҳәара далагт, аха уи аҳәара даналага, дхаҳәны дҟалеит.
Решьыҭ изакәыз анеиликаа, игәы иалсит, аха иикызиз. Решьыҭ ма
ари дыбзахароуп, ма сара сыҟамзароуп иҳәан дцеит дахьынӡазцоз.
Амҩан дышнеиуаз, ҭакәажәык лыҟны днеит. Ирыцҳарақәа зегьы
леиҳәеит. Аҭакәажә ус лҳәеит:
– Нан, сара иуасҳәо наугӡозар, дыбзиахоит. Аҩны унеир, уԥа дышьны
ишьа иқәуҭәар, дыбзахоит.
Решьыҭ аҩны днеин, иԥа дишьын, ишьа иқәиҭәеит.
Ажәеԥшьаа асааҭк иԥсы ҭалт. Амаалықь даан ахәыҷгьы дыбзиахеит.
Абас дара бзиа еибабо иҟан ԥаса еԥш, рыԥсы ҭанаҵы еиҟәаҵӡомызт.
Шәарацеҩ бзиак дыҟан. Ҽнак шәарацара дцеит имаҵуарқәа иманы.
Аҽны шьыбжьоннӡа дшәарацуа абна дылан, аха акымзарак имбеит.
Ашьҭахь абна даалҵын, дәык аҿы длатәеит. Дахтәаз имҵан ӡҭач дук
ыҟан. Дтәаны дзыԥшуаз акәымкәа, уарбажәык ааихалан, аӡы
аҽылҭанажьын ихьшьха иҩҭыԥрааит. Ашәарацеҩ даара иџьеишьеит
иибаз, иаргьы иҽылҭишьын, дыҽураха дыҩҭыҵын, дыҩуа аҳ иуахьад
дынрылалт. Урҭ аҽқәа дызрылаз ахәымҽхан, аҩныҟа дкарцт. Ԥыҭрак аҳ
иҽқәа дрылан, аха умашәа ибуан абас сыҽха сзыҟалази ҳа.
Ҽнак иҿылеихан аӡы иҽҭишьын, дыԥҳәызбаха дыҩҭыҵт. Дзыҟалаз
аумашәа ибахын, амҩа дықәланы дыснеиуаз аҳак иԥа даалԥылт. Аҳ
иԥа бабацо ҳа длазҵааит. Сара ныҟәара сцоит лҳәыт. “Ди, бхаҵкы сцеит,
иҟалуазар ҩызара сбыццуат” ҳа длыҳәеит. “Ибзиоуп” лҳәан, еицны ицеит,
еицны акыраамҭа иныҟәуан, ашьҭахь аҳ иԥа аԥҳәызба дигәаԥхан, ԥҳәысс
дигеит. Дыхнеигаз ачара бзианы ируит.
Абас ашәарацеҩ бзиа деиҭаст.
Аҳак дыҟан, ԥа заҵәык диман. Иԥа ҩыҳәсак иман, иара аӡә диман.
Сара аӡә лоуп исымоу, сԥа ҩыҳәсак изимоузеи ҳа аҳ иԥа дшьыцигуан.
Дшьыцганы аҳ иԥа дишьырц иақәикит, аха иоҩыцәгьара азакәан ԥшра
аҭаны дымҩасыр иҭаххит. Дхәыцын, убас иҳасабны, иԥа иеиҳәит:
– Иуасҳәуа умаҳаои! Уцаны, асир иҭоу аҵәахаҳа сзааумгар, ухы
хҵәаны аҵәиан иахасҵоит!
Ус аниҳәа, аҳ иԥа дааин иҳәсақәа рҟны дхырқәақәуа длатәеит.
Иухьзеи ҳа иҳәса анизҵаа, аҳ иеиҳәаз реиҳәт. Нас иҳәсақәа рыуаӡәы
убас иалҳәеит:
– Умшәан, уи еиԥш иҟоу аҵәа аагара мариоуп. Уца ҩышм ныҟәара,
ахымш рзы шьыбжьоун ӡмахк унадгылоит. Убра аҳәсахәыҷқәа иааин
рҽыркәабоит. Убарҭ ираҳә иуҭаху аҵәа аӡбахә, нас дара иузааргоит.
Уи еиԥш хәарҭа ҟалуас анидыр, ддәықәылт аҳ иԥа ҵәа аагара.
Иԥҳәыс исылҳәаз еԥш, ҩымш дныҟәаны, ахымш ашьыбжьоун азы ӡмахк
днадгылт, аҳәса хәыҷқәагьы ҭаны ибеит. Дсынрыдгылаз аиԥш,
рымаҭәақәа атаз даарысны икит. Иууазеи анырҳәа, убас реиҳәеит:
– Ожәыҵәҟьа асир иҭоу аҵәахаҳа сзаашәымгар шәымаҭәақәа
шәысҭуом.
Иԥҳәыс ишиалҳәаз исылҳәаз еиԥш, ԥҳәызбак ашыр ҳа аӡы
дылӡааҵәрыла дцеит, аҵәа аазгоит ҳа. Агьырҭ аҳәсахәыҷқәа аҳ иԥа
рымаҭәақәа риҭан аҩныҟа ицеит, иара аӡы ахықә аҿы аԥҳәызба ҵәа аагара
ицаз дылзыԥшын. Ахәылԥаз аԥҳәызба аӡы дыҩӡааҵәрылт, асир иҭаз
аҵәахаҳа ҟаԥшьӡа икны. Аҳ иԥа днеин иаалымихт, лымаҭәақәагьы нлиҭт.
Аԥҳәызба лҽааилаҳәаны, ус иалҳәеит аҳ иԥа:
– Сара ожәышьҭа аҩныҟа сызлацуазеи, сҩызцәа цеите? Сугуазар
ԥҳәысс аҩныҟа суццоит!
– Ибзиоуп, – иҳәан аҳ иԥа, аԥҳәызба диманы аҩныҟа дааит. Амҩахь
аҳ иԥа аҵәа иазиуша ус иалҳәеит иԥҳәыс ҵыц.
– Аҩны ҳаннеилакь, аҵәа ԥшь-сак аҩны аԥшь-кәакьҭк рҿы ачанах
ала иргыл азхаз астол ачанах ықәыргыланы иргыл, нас аҳ аҵәа аазгит
ҳа уиԥхьа.
Аҳ иԥа аҩны даннеи, иԥҳәыс ҿыц исиалҳәаз аҵәа ҟаҵаны, аҳ
дааиԥхьеит. Аҳ дсааҩналаз еиԥш аҵәа ссақәа еималаны, иҵәеибгаха,
иааины азхаз игылаз астол аҿы ачанах ианылт. Аҳ иаақәихын аҵәа ифит.
Адырҩаҽны аҳ иԥа уаҳа ҵырҩҩышьас ииҭаразы изымдыруа дсыҟаз,
даныԥшы, ибит иԥа хҩы-ҳәсак симаз. Нас аҳ дгәааӡан, иԥа диԥхьан, ус
иеиҳәеит:
– Уцаны гәырла иатуа, гәырла иакуа ашәындыҟәр сзааумгар, ухы
хҵәаны аҵәиан иахасҵоит.
Ус аниҳәа, аҳ иԥа дҵәыуа днеин адырҩагь иҳәсақәа дрыдтәалт.
Иухьзеи ҳа иҳәсақәа инизҵаа, аҳ иқәиҵаз реиҳәт.
– Уи мариоуп, уи азы узҵәыуози, – лҳәит иԥҳәыс ҵыц. – Уца сан
аҭакәажә лҿы. Аӡмах ҳахҭаз анаҩсаны қәацәк гылоуп, убри дыҩноуп.
Унеины уаб иуқәиҵаз лаҳә. Нас лара ԥсыхәак узылуп.
Дцеит аҳ иԥа ус зиаҳаз еиԥш аҭакәажә лышҟа.
Амҩан дыснеиуаз убас ибит: ҩыцәк ашәырҭаҭа еиԥш иԥсыланы ахаҳә
шкәакәа иқәгылан. Даҽа ҩыцәк лаҳәык иафара кәац рықәымкәа,
аҳацкьын шьамхахьы иҩеиуа илагылан. Аӡәы ихы аҟнынӡа адгьыл
дыҵан, ихы авыр-вырҳәа игьыжьуан. Маҭык акәтаӷь амҵыршәын
иазышьҭыхуамызт, ахы кыднаҟьон.
Днеит аҳ иԥа урҭ иибақәаз дынрывсны иԥҳәыс лан аҭакәажә лҿы.
Даннеи, иара ииҭахыз леиҳәаанӡа длазҵааит амҩан иибақәаз закәызи
ҳа. Ацә ԥсылақәа рзы ус лҳәит аҭакәажә:
– Нан, урҭ адунеи аҿы џьабаа зымбац роуп!
Ацә абаақәа рзы ус лҳәит:
– Урҭ, нан, Аԥсны џьабаамзар, бзабаа зымбац роуп.
Ахы игьыжьуаз азы ус лҳәит:
– Уи, нан, аӡлагара ақьыра амзхцәаз иоуп!
Амаҭ азы ус лҳәыхт:
– Ҭакәажәык афахь аҩны ианаалга, маҭык ишьқьыруа иҩнаны лыԥҳа
излышьҭаз лбит. Афыр ҳа лфахь нкажьны кәтаӷьк амаҭ инамҵалыршәт.
Амаҭ аԥҳәызба иаалҟәаҵын, акәтаӷь шьҭысхоит ҳа иалагит, аха
иазышьҭыхом, ахы кыднаҟьоит.
Урҭқәа, егьырҭқәа зегьы аниаҳа, аҳ иԥа иара дызнеиз аацәыриган
аҭакәажә илеиҳәеит. Исылҳәаз еиԥш, уи аԥшаара мариоп ҳа, аҭакәажә
дҩагыланы дцеит лгәылара раԥк дынхуан иҿы. Араԥ иман гәырла
иатуаз, гәырла иакуаз ашәындыҟәр. Иааимхны афақьа ҳәа дааит
аҭакәажә аҩныҟа.
– Абар, иуҭахыз ашәындыҟәр узаазгит, – лҳәан инаганы ашәындыҟәр
аҳ иԥа илҭит. – Ари усҭоит, иуқәиҵазгьы алушәоит, аха ожәы унеир, аҳ
даҽакы уқәиҵахоит. Уи аҵкыс сара суццоит, уи аҳ бааԥсы сара иҭыԥ
дықәысҵап.
Ус ҳәаны аҭакәажә хаҵа маҭәала лҽааилаҳәаны, абџьар маҭәа
аалҟәынҵаны, аҳ иԥа дицааит аҩныҟа.
Иахааиз аҭакәажә ус луит: уадак аҿы ашәындыҟәр лалыргылт, ахҩа
аалыртын, абџьар маҭәа лыманы дылҭалеит, аҳ иԥа ацаԥха аркны, нас
аҳ уиԥхьа ҳа иаҳәаны.
Аҳ ашәындыҟәр збоит ҳа данааи, гәырла ашәындыҟәр анааирты,
аҭакәажә дыҩҭҟьан, лаҳәа ҩыҭԥааны аҳ ихәда даст, аҳ ихәда лхылжәеит.
Ашьҭахь аҳ иԥеи аҭакәажәи еицхырааны, аҳ ихгьы имцгьы ашәындыҟәр
илҭажьны ацыԥха ҩаркны, анышә иарҭеит. Уи ашьҭахь аҳ иԥа ҭынч анхара
далагит, аҭакәажәгьы лымаҳәи лыԥҳаи даарыдтәалт.
Убри аҟара баны, иҳаны сааит чарак аҿы, ицкпызуа, ицкпакьуа,
ишьапхысуа, ихәцәырххуа исеилаз.
Дыҟан аҳак иԥҳа, илыхьӡын Ҟәландыр-ԥшӡа. Лаби лани ԥсхьан.
Лашьцәа ҩыџьа ыҟан, убарҭ лара лыда иаҳәшьа дрымамызт. Аҵәца
баа дҭакны дрыман, быҩлашамзар ак лҿамҵакәа дныҟәыргуан. Уи
лҭацацәа ишьыцыргуан, аха уахь лара лышҟа иҩазышьҭуадаз!
Ҽнак Ҟәландыр-ԥшӡа лашьцәа шәарацара ицеит. Рхацәқәа шәарацара
ианца, аҭацацәа иааибырҳәан елаџь хәыҷык руын ачанах ианҵаны
ирыманы иҩеит ранхәыԥҳа лҟны. Иҩеиуашәа анылба, аԥҳәызба афырҳәа
ашә аалыртын днарԥылт, аҩныҟа илыманы длеит. Шәтәақәа лҳәан, аха
ирымуит. Реилаџь аацәырырган ус рҳәит:
– Ҳара ҳбызгәаҟоит, ҳанхәыԥҳа заҵәы боуп, баабар ҳҭахуп, аха
ҳхацәқәа ируом. Ехьа дара анца, баабар, еилаџькгьы зыԥхоу иныбҿаҳҵап
ҳа иааган, – рҳәан, руаӡәы лнапы аӡахыга мацәаз акын, аилаџь ашә
иалаз алылхын, афыр-фырҳа амацәаз иаакәыршаны, снапала ибҿасҵар
сҭахуп лҳәан, ланхәыԥҳа лҿы инҭалыршәт.
Аԥҳәызба амацәаз лыхәда икылахан аԥсра даналага, деимакы-ҿакны
днаган лиарҭа днықәыжьны, реилаџь рыманы идәылҵны ицеит. Лашьцәа
анааи, ихәназар, раҳәшьа дыԥсны дықәуп. Иеибарҵәыуо ианалага,
рыҳәсақәагьы ҩеин иҵәыуан ицеит. Ирухуази, изылнаалуаз дырхианы,
ианықәнагаз анышә дарҭт.
Ҟәландыр-ԥшӡа дахыржуаз аҭыԥан дынхуан ҭакәажә хаҭар-заҵәык.
Ҽнак аҭакәажә дахылҭыҵыз аԥҳәызба илықәԥсаз анышә лықәхны иҟан,
лара дыԥхаиԥхаиуа дтәан. Аҭакәажә анышә ахыжыз дылҭалан, аԥҳәызба
дааҭганы лыҩныҟа дылгит.
Ҽнак аҳак иԥа дзышәарыцуаз аҭакәажә лыҩны амҵан ахыци
ахәымпали рыла акы дааихсын, ихәымпал неин аҭакәажә лашҭаҿы
икашәит. Аҭакәажә днеин иаашьҭыхны аҩныҟа длыҩналт. Нас аҳ иԥа
ус иҳәыт:
– Илуази, ари ахәымпал шьҭыхны изгаз, исылҭаратәа иҟоу ԥҳа
длымоу, моумзар измаанызи? – ҳа.
Оҩы дылзынаишьҭт. Инаишьҭыз дналаган лыԥҳәызба дахықәтәаз
лкасы дҩахан, ари дубоу, сыхәԥҳа дахтәоу, лҳәан дындлырбит.
– Асеир даабит, – рҳәан, инеин аҳ иԥа иарҳәт. Нас аҭакәажәгьы
даргьы ааицәажәан, лгара азыҳәа аҿҳәара ԥырҵәеит. Аҿҳәара азы
ианааи, “сыӡӷаб лгәы бзиам, иҟалуазар уажәы ихҳарԥап” лҳәан, аха
ера аҳ, иԥа имуит.
– Ус акәзар, сара снапала дназгуоит, – лҳәан, дҩышьҭыхны ауардын
дҩаныриалан даалыдтәалт. Аҩны данааргагьы, убас лнапала дааныхны
ҩын ҷыдак аҿы длыман дыҩналт, “сара сыҷкәын лгәы бзиахаанӡа ара
аӡә даасышьҭом” лҳәан.
Аҳ сыҷкәын ԥҳәыс дааигит иҳәан чара иуит. Хаха уахь уаҩ
дналмышьҭит аҭакәажә. Аԥшьаха рзы амаҳә днеин, “наҟ, алда блыбаа,
аҩны бгәы ҩнаԥҵәеит бызтәаз, ачымазаҩ сара саалхылаԥшып” иҳәан
аҭакәажә изылымуаз ддәықәиҵеит. Нас иԥҳәыс дналыдтәалан,
ибыхьзи, ҳара аҭаца даагеит ҳа ачара ааоит, ҳкәашоит, бара
бҽеиубыжьӡит иҳәан, аха аулызҿҭыхуаз.
– Бааԥшы арахь! – ҳа инапала даныналыгәҭас, атырҳа амацәаз
илыхәлахаз ҩалыхәлшәеит.
– Ух гәышьа! – лҳәан дааҳәит. Дааԥшызар, дахиаз аҩны илбахьаз
ауакәхыз.
– Иҟалази абааԥсы, ибыхьуази? – ҳа данлазҵаа, исыхьыгь
сыздыруом, сызықәшәазгьы сыздыруом, – лҳәит.
Ахаҵа амаҳә дцан аҭакәажә дааишьҭт. Аҭакәажә данааи, аԥҳәызба
илаагашьахаз, дызықәшәаз, дызыниаз зегьы лалҳәт. Даргьы хәԥҳаки
анаӡӡеики реиԥш иеизгәыкуа инеишьҭалт.
Ҽнак аҭаца абарҵа дзықәгылаз лашьа аиҵбы ашәымаҭәа ихьыкәкәа
диасны дызцуаз дылбит.
– Ани ииасуа ара даажәгароуп, – лҳәан, даадлыргит.
Дахааиз, иаҳәшьа даниба, дауимдыруаз, инапы аалыкәыршан
аҵәыуара далагеит. Нас аҵәыуара уаҟәыҵ лҳәан, дааҟәыхны,
илыԥсышьахаз, дзыниаз, дзықәшәаз зегьы иалҳәт.
– Уцаны сашьа аиҳабы даагы, – лҳәан ддәықәылҵт. Лашьцәа
аҩыџьагь еманы ианааи, уажәыҵәҟьа шәшәымаҭәақәа аашәшәышәхроуп
лҳәан, иааршәыхны, ашкәакәақәа аарышәҵаны, шәыҳәсақәа сара
сымшала акы рзыжәут ҳа ансаҳа, шәаргьы саргьы ак ҳзеилоу
џьышәымшьан лҳәан, игәыдкыла-ихыдкыла индәықәылҵан, рыҩныҟа
ицеит.
Аҳак ҩыџьа аԥацәа иман. Аҳ дыԥсыт, иԥацәа кыр еиҿын, аха нас
аиҿыҵрахь рхы дырхеит, ирымаз зегьы ршеит, луки уарҳалки рыда. Урҭ
рыҟны ианааи, еимаркт. Алу арӷьарахь иургьыжьыр иуҭаху афатә
аҿыҵуан, арымарахь иургьыжьыр, ахьы заҟа уҭаху аанашьҭуан. Ауарҳал
“аҳа, аа, ауарҳал!” ануҳәалакь, иахыуҭаху уагуан.
Алуи ауарҳали сеимаркуаз акәымкәа уоҩ беиак дсиасуаз дрықәшәт.
– Еимашәкуази? – ҳа дразҵааит.
– Ауарҳали алуи еимаҳкуоит, – рҳәыт.
– Еиҩышәымшуа, – аниҳәа, момоу рҳәыт.
– Избан акәзар, алыу арыӷьарахь иургьыжьыр фатәыс иуҭахыу
унаҭоит, ауарҳал сгы ахыуҳәалагь уагоит, – рҳәыт.
– Нас ус акәзар, шәцаны хара шәгыл сыбжьы хшәаҳауа, – иҳәыт.
– Ибзиоуп, – рҳәан ицан игылт.
Алу аашьҭыхны ауарҳал илақәиҵан, “аҳа, а-а-а, ауарҳал!” аниҳәа,
даман идәықәылт. Ибжьы ааиргеит:
– Шәымш аабзиахааит! Шәуарҳали шәылуи сара изгоит, шәарҭ
еимашәымкын, – иҳәан дцеит.
Лагажәыки ҭакәажәыки хыҩ-ԥҳацәа рыман. Аҭакәажә “уцаны аԥрынџь
аага” лҳәан ааҵәак илҭт алыгажә. Алыгажә иааҵәа кылҵәан, аԥрынџь
каԥсыт. Алыгажә аҩны данааи, иԥҳәыс диацәҳауа далагт, “уажәыҵәҟьа
иҟәшәаны иаага, мамзар уақәсырӡоит” ҳа иалҳәт. Алыгажә ддәылҟьан
дцеит аԥрынџь исыҟәшәоит ҳа.
– Аборжәыҵәҟьа амыр ԥхуа, амза каҷҷуа, ауарбажә ааины
исыцнаҟәшәар, сыԥҳацәа шаны ирысҭоит, – иҳәыт дыннеи.
Исиҳәаз еиԥш амза каҷҷа, амра ԥхуа иҟалит, ауарбажә ааин
аԥрынџь ицнаҟәшәеит, иԥрынџь иманы аҩныҟа дцеит.
Шьыжьымҭан иԥҳацәа шәҽеилаҳәаны абарҵаҿы шәтәа ҳа реиҳәт.
– Ибзиоуп, – рҳәан, рҽеилаҳәаны абарҵа итәеит.
Истәаз амза ааин аԥҳәызба аиҳабы дагыт. Агәыбжьанытә амра дагыт.
Аиҵбаӡа ауарбажә дагыт.
Нас ԥыҭк анҵы, иԥҳацә рышҟа дцеит избоит ҳа. Дахнеиз чара изыруит.
Нас аиҵбаӡа лыҟны днеин аҵла ақәан иқәтәан, амырдон (амырдуан)
изаарган имахцә кны дыхәныргеит. Аҵла ақәцә данҩықәдыртәа,
длалыҩрын дыԥсыт.
Саргьы шәаџьҳәара абрахь саарышьҭын, иуацә сызхьымӡаз шәҟәла
идсырдырып ҳа изҩыт.
Лакә, лакә сызнеиуаз акәымкәа аҳак дыҟан, хыҩ-ԥацәа иман. Аҳ хан
дук ҟаиҵан, иақәнагуа аҵыс ашәа зҳәуа азаашәымгар арахь аҩныҟа
шәаасышьҭом ҳа реиҳәт иԥацәа.
Иҷкәынцәа цеит аҵыс ашәа зҳәуа иаҳбуазар ҳа. Изнеиуаз акәымкәа,
хы-мҩак ахеихагалаз инеит. Уа ианнеи, хаз-хазы ицеит.
Аиҳабы дахьцаз ажьира далагт, уи еҵба ачаӡра далагт, реиҵбаӡа
дыцуа дыснеиуаз доук иашҭа дынҭалт. Дахынҭалаз ашьашәыр аҿы
дытәан адоу иан. Аҷкәын днаԥан, сыбфаргьы, сыбжәыргьы бара
сбыҷкәыноуп иҳәан, лкык дацҳаит.
Аҭакәажә “уԥ” лҳәан, ибжара дылбаалдуаны акәымкәа адырҩагь
даалҿылхт.
– Иуҳәаз акәымзар усбасфарызшь, – лҳәан длалыргылт, нас
диазҵааит иуҭахузеи ҳа.
Аҷкәын ус иҳәит:
– Ашәа зҳәуа аҵыс сашьҭоуп, – ҳа.
– Ашәа зҳәуа аҵыс ахыҟоу иакәыршаны иҟоуп жәеҩа уада,
рызынтәыкгьы рыцԥхақәа аркыуп. Ацыԥхақәа ԥҳәызбак лџьаба иҭаҵаны,
дианы дыцәоуп, аҵысҭра аҵаҟа. Убри ашәқәа иартны унеины аҵысҭра
аҵарақәа изҭоу иаакныхны уҳәшьҭахьтәыла ацыԥхақәа аркуа,
уаадәылҵны иуманы уца, – ҳа иалҳәт аҭакәажә.
– Иабаҟоу ацыԥхақәа сымам, – ҳа ианеиҳәа аҷкәын, лара ус лҳәит:
– Уцаны абынҽацә ишьны исзаагы, ацыԥхақәа алхны иусҭоит, – ҳа.
Аҷкәын дцан, абынҽацә шьны илзааигит. Ианылзааига, аҽацә ажьы
лфит, абаҩқәа ацаԥхақәа рылхны илҭт.
Аҷкәын изиаҳаз еиԥш иҟаҵаны, аҵарақәа иманы дыснеиуаз акәымкәа,
иашьеиҳабы дызжьиуаз дибан, диманы дыснеиуаз, еиҭа егьи иашьа
дибеит, ача зиӡуаз. Рызынтәыкгьы иаашьҭибахны изнеиуаз аиҳабацәа
аӡыша иакит. Аӡы дсыржәоит ҳа рашьа аиҵба ашаха иҽанҵаны атыш
дҭаланы агәыгәым азна аӡы ашаха иадҳәаланы ириҭит. Иашьцәа аӡы
ихәныганы, ижәны, иара дҭажьны, иҵысқәа рыманы аҩныҟа ицеит.
Аԥҳәызба, аҵысқәа зцәыргаз, рышьҭа дхаланы дзааиуаз акәымкәа,
атышаҟны иҭажьыз ибжьы лаҳаит. Ашаха кны диханы дыҭылгеит, еицны
иаб иҟны ицеит.
Иахҩеиз ажәлар еизылган, дразҵааит сҵысқәа иаазгада ҳа.
Рашьа еиҳабы далҵын сара соуп иҳәит.
– Избоуга? – ҳа диазҵааит лара.
Иара ус иҳәит ашәқәа ԥҽны идәылзгеит ҳа.
– Дыжәгы, аҽыҭра дҭашәк, амц иҳәоит, – анылҳәа, дрыманы аҽыҭра
дынҭаркит.
Ус ихьт рашьа агәыбжьанытәгьы.
– Изгадаз иашаны сара сҵысқәа? – ҳа адырҩагь дазҵааит.
– Сара соуп, – иҳәан аҳ иҷкәын аиҵба далҵит.
– Избауга? – ҳа дҵаахт лара.
Абас, абас изызгаз ҳа ззагьы лаиҳәит.
– Убри аиԥш зылшаз сыумгар сҽысшьоит, – лҳәан, ус иалҳәт.
Иаргьы даара дигәаԥхуан лара, дигит ԥҳәысс, чара иуит. Аҳ агьырҭ
иҷкәынцәа дәылицеит, аиашақәа зегьы ианидыр.
Лагажәыки ҭакәажәыки ыҟан. Ҷкәынак дрыман. Заманак мырҵыкәа
алыгажә дыԥсыт. Дынԥсуаз х-капек иԥа изынижьт. Ҽнак аҷкәын их-капек
иманы џьара дцуан. Амҩа дықәны дыснеиуаз лажәк абна илацаланы
изыршьуаз ибыт.
– Иамашәкузи, алажә зышәшьуази, – ҳа дразҵааит.
– Ахшыҩ цеит, – рҳәыт.
– Шәаҟәыҵ, ишәымшьын, капек шәысҭоит, – иҳәан, ирымхны аҩныҟа
игыт.
Ихнеигаз иан диацәҳуа далагт изааугази ҳа.
– Баҟәыҵ, нан, иҟазааит, џьара иҳахәап, – иҳәыт.
Мчыбжьык аҟара нҵы, дцахт иҩ-капек иманы. Дыснеиуаз цгәажәк
изыршьуаз ибыт. Дразҵааит иамашәкузи ҳа.
– Аԥсы цәгьоуп, – рҳәыт.
– Шәаҟәыҵ, капек шәысҭап, аҩныҟагьы изгап, – иҳәан иманы игыт.
Ихнеигаз иан диацәҳуа далагт:
– Изакәызи, мшәан, лажәи цгәажәи иубалакь ҳкапеқәа рыхҭынҵаны
ихбааугуа, – ҳа.
– Баҟәыҵ, сан, ирымабкузеи, иҟазааит, абарҭ зны џьара иҳахәап.
Заманак мырҵыкәа икапеи иманы дцеит. Дыснеиуаз маҭык абна
илацаланы изыршьуаз ибыт.
– Ҳаи, џьоушьҭ, иамашәкузи, агәнаҳара цәгьуп, – иҳәит.
– Агәнаҳара цәгьаӡам, уи иақәнагоит, абз шҳамуп, – рҳәыт.
– Шәаҟәыҵ, сара капек шәысҭап, аҩныҟагьы изгап, – иҳәан, ирымхны
игыт.
Амаҭ ус ианаҳәт:
– Иҭабуп исзууз, уаала аҩныҟа, уԥсаанӡа ухы зланыҟәугаша усҭоит,
– ҳа.
– Ибзиоуп, – иҳәан, амаҭ дацны дцеит. Иснеиуаз ус ианаҳәт:
– Ожәы ҳахнеиуа сашьцәа уԥсаанӡа ухы зланыҟәугаша уаҳҭоит ҳа
иалагоит, аха иумун. Нас иуҭахузеи анырҳәалагь, шәмацәаз сышәҭ ҳа
раҳәа, – аҳәыт.
Ихнеиз амаҭ аишьцәа дабаҟаз ари аччиа ҳа иҵааит.
– Ҳаи, ус ари изыҳәа ишәымҳәан, ехьа цәгьала сыршьуан, сыԥсы
рымихт, – аҳәыт амаҭ.
– Уи акәзар, акыр иаҳҭароуп, – рҳәыт. – Уԥсаанӡа ухы зланыҟәугаша
иуҭаху ҳаҳә иуаҳҭашт, – ҳа иазҵааит.
– Иҟалуазар шәмацәаз сышәҭ, – ҳа дрыҳәеит.
Зны бзиа ирымбазт, аха ирҭт, усгьы иарҳәт:
– Дарбанзаалагь аӡәы иумҭан, акы аныуҭаху, уахыла анцәа уиҳәа
исыҭ ҳа, ашьжьымҭан уанааԥшьлагь иубоит.
Амацәаз анааига ауха анцәа диҳәеит оҵәы ханк сызгылааит ҳа.
Аҽны шьыжьымҭан данааԥш, ханк дсыҩназ ибыт.
Ашьҭахь ԥҳәыс дааигыт, дзаманаха дынхуа далагт.
Ҽнак иԥҳәыс иҟалуазар суҳәоит умацәаз сыҭ ҳа диҳәеит. Амацәаз
лиҭт. Инлиҭа ауха анцәа диҳәеит оҵәы амшын агәҭаны сҭаацәа рҿы
сзыҟоу сырбы ҳа.
Изылҳәаз еиԥш ашьжьымҭан лҭаацәа рҿы дзыҟаз лбыт. Ахаҵа
данааԥш, иԥҳәыс димбыт. Каамеҭ сақәшәҭ ҳа дҵәыууо далагт.
Иҵәыуабжь лажәи цгәажәи ираҳан, иухьзи ҳа иазҵааит.
– Сабамҵәыуа, сыԥҳәыс смацәаз лыманы лҭаацәа рышҟа дцеит, урҭ
амшын агәҭаны инхоит, уахь сызцаӡом, смацәаз алакәын адунеи
сызлақәыз, – иҳәыт.
– Уи мариоуп, ҳара иаагоит, – рҳәан ицеит.
Иснеиуаз аҟәры инхықәгылт. Лажә цгәыжә аҟәаҟә иқәыртәаны амшын
иҭалт. Лажәи цгәажәи амшын агәҭаны инеит.
Ихнеиз лажә ацәыкәбар иааҵагылт, цгәажә аҩны илыҩналан, амацәаз
ԥшааны иаманы иааины, лажә аҟәаҟә илықәтәан игьажьыт рышьҭахьҟа.
Исаауаз амшын агәҭаны ргәааибагт.
Лажә амацәаз сара изгоит аҳәыт. Моумоу, иусҭом, сара изгоит аҳәыт
цгәажә.
Дара еимакны изеицәҳаоз амацәаз амшын иҭашәыт. Иԥшаан, аха
ирымбыт. Ашьҭахь лажә ԥсыӡк акын аҟәараҿы илықәнажьт, амацәаз
акараҳа илахәылшәеит. Иахылкашәаз цгәажә иаамҵарсны иаманы иҩт,
лажә иҩны иашьҭалан, аха иахьымӡеит.
Цгәажә аԥасны аԥшәма иҿы инеит. Лажәгьы ашьҭалан инеит, аха
цгәажә ахы абзиара анаргыт. Уи анахыс лажәи цгәажәи аҷкәын иан пату
рықәылҵуа далагт.
Дыҟан арԥызбак. Иани ианаӡӡеии рыда уаҳа уаҩы димамызт. Зны
убарҭ рыҷкәын убас иарҳәт, нан, аԥҳәыс улышьҭал ҳа.
Ддәықәылт арԥызба ԥҳәыс ҳәара. Дызнеиуаз акәымкәа ӡык
дныҽԥынгылт. Нырцәалагьы аӡәы даахықәынгылт. Иаахықәынгылаз ус
иааҿиҭит:
– Уааины, дад, аӡы сырга, – ҳа.
Арԥызба дахгылаз ус инаиқәҿиҭит:
– Сара сзыруам, аӡы дууп, уара сырга, – ҳа.
Агьи афақьаҳа, аӡы дҭамлаӡакәа дықәланы дизааит. Арԥызба иҟәаҟә
даақәиҵан, дныригеит. Ашьҭахь рнапқәа ааибадыркын иааиҟәыҵт.
Арԥызба дниҟәыҵшәа ҟаиҵан, аҽа мҩак ала иаԥхьа дааисны ихәы
ирхиеит, длатәан акрыфара далагеит. Акырзифуаз агьи дааидгылт.
Дзааидгылаз еԥшҵәҟьа счеиџьыка агьама ба ҳа диҳәеит. Агьи дара
иҽирххаӡан, аха арԥызба ичеиџьыка агьама иимырбакәа имуит.
Ани хәыҷык ианифа, арԥызба ус еиҳәт:
– Сара учеиџьыка анысфа урыцҳасшьоит узықәшәаша уасымҳәар.
Иуасҳәуа убри ауп, уара иахьа узышьҭоу ԥҳәысуп. Дуоушт лара, аха
зыуыха амҳара шәеицнеиуа, ухы ахнықәуҵуа уԥсы цоит, мамзар, сара
исҳәаз хаҵаны, ԥҳәыс дааумгар, лассы уԥсуам, – ҳа.
Убри наиаҳәаны дцеит. Арԥызба дхәыцуа далагит. Избеиурыз,
аҩныҟа дгьажьыр, ԥҳәыс дизаамгит рҳәуан.
– Ных, исыхьлагь сцап сыԥсыргьы, – иҳан, ԥҳәыс диҳәан, дцеит.
Аҩны ианааи, иани ианаӡӡеии дара иқәгәырӷьан рыҷкәын иԥҳәыс
аагара, ачара руит. Ачара ианалга ауха, арԥызбеи аҭацеи амҳара
еицнеит. Арԥызба дсыҩаиаз еԥш иԥсы амаалықьцәа иргыт. Аҭаца схаҵа
даасырԥшоит ҳа далаган, дыцәаз џьшьа, аха иаауырԥшуадаз, дыԥсхьан.
Нас иани ианаӡӡеии иралҳәт иҟалаз.
Аҽны ауаа еизан, адымра ҟарҵан, дыҭадыргылт ахҩа амаӡамкәа.
Амаалықьцәа иԥсы рыман изааиуаз аԥаса ичеиџьыка зфаз
даарыдгыланы иааникылт.
Ус еиҳәт арԥызба:
– Уара сара сҳәатәы хоумҵазт, аха уажә избоузутәу, – ҳа. – Хымш
абзазара усҭоит, – иҳәыт амаалықь.
– Моумоу, уи маҷуп, сгәыцхәцәа рызхара срызбуам, – аҳәыт аԥсы.
– Нас жәа-сықәса, – иҳәыт амаалықь.
– Уигьы маҷуп, – аҳәыт аԥсы.
– Ус акәзар, ԥшьынҩажәа сықәса умаз, – иҳәан, амаалықь иԥсы
ниҭаны, аԥсгьы дҩагылт.
Адамра иахагылаз аҳәсақәа ишәан зыԥсы маҷхаз рацәаӡахит.
Дыхгылаз азы ачара еиҭарухт. Иаргьы анкьа ихьыз, дзыниаз ауаа
ирылеиҳәт.
Лагажәыки ҭакәажәыки жәыхә сықәса зхыҵуаз ԥа заҵәык дрыман.
Ҽнак аби аԥеи усура ицеит. Иааԥсаха ианааилакь ргәы иахәаратә
акрырҿасҵап лҳәан аҭакәажә кәтык лшьын рхәы бзианы илырхиеит.
Ахәылԥазы аби аԥеи аҩны ианааи, рыԥсы аныршьа, аҭакәажә абысҭа
нылҵан, акрыфаразы итәеит.
Акрысырфоз акәымкәа, аб аҵәца аақәихын дныҳәеит анцәа ихьӡала.
– Анцәа суҳәоит, сара лагажәык соуп, ҵеис умчала исхылҵны
аԥсабар исзықәу абри сԥа заҵә иоуп, убри ибзабаа сырбы. Анцәа дызшаз
умаҵ аура идыруа, сареи иан аҭакәажәи ҳгәы ҳамыргакәа ҳамаҵ аура
идырратәа, агәабзиара иҭаны уиқәныҳәаразы суҳәоит, – иҳәан иаҵәца
ижәыт.
Аҷкәын иан аҭакәажә аҵәца аақәылхын, дныҳәеит.
– Нан, сара сзыршкәакәаз анцәа ду уара дуқәныҳәааит, адунеи
шкәакәаҿы бзиарас иҟоу унасыԥ рылазааит. Ацәгьара уҟәгазааит,
абзиара узааигәазааит. Узшаз дыудыруа, ҳара узыхшаз удыруа,
агәабзиара зегьы ирыцкыуп, убри уалхәдамкәа, убзиарала ҳажәынҭа
шышны, анцәа ду дуқәныҳәааит, – лҳәан лаҵәца лжәит.
Аҷкәын дҩагылан убас дныҳәеит:
– Сара, шәԥа заҵә, ари аҟара аџьа зыдбаланы ишәааӡаз, шәааԥсара
смырӡратәа, шәааԥсара пату ақәҵаны, ҵеи мыжда даҳхылҵын
шәымҳәаратәа, шәныҟәгара злаздырра хшыҩ бзиа анцәа исиҭааит, –
иҳәан ижәыт.
Анцәа ҳазшаз алыгажәи аҭакәажәи рԥа заҵәы ириҭаз даагы ҳа
аԥсцәаҳа дааишьҭын ашә дылагылан абанҭ рыхҩыкгьы анцәа
иахынӡаиҳәоз. Анҭ зегьы анцәа иӡбахә ала исныҳәоз аниба, аԥсцәаҳа
игәы хьаԥссан, ирыцҳаишьан рԥа заҵәы иԥс гара изымгәыӷьт.
Иҿынеихан агәылара бжьыҩ-ԥацәа змаз аӡә дынхуан, агәыбжьанытә
иԥсы ааихихын игыт.
Агәылара аҳәҳәабжь нга алыгажәгьы, аҭакәажәгьы рԥа дрыманы
ҵәыуара ицеит. Акыр аамҭа агәылара иҟан, ашьҭахь ишьҭаларазы
аҩныҟа иааит.
Аԥсцәаҳа аҷкәын иԥсы иманы анцәа иҿы даннеи, ҳазшаз дгәаан, ус
иҳәит:
– Иууази агызмал, сара уззысышьҭыз даамгакәа ари дзааугази? –
иҳәан диҵаҟьеит.
Аԥсцәаҳа дшәан, длахырхәан ус иҳәыт:
– Уара сыззушьҭыз даазгоит ҳа сыхнеиз, аҷкәын иан аҭакәажәгьы
иаб алыгажәгьы, иаргьы ухьӡала исныҳәуаз збан, ирыцҳасшьан рԥа
заҵәы иԥсы аагара сзымгәыӷьызт, бжьҩы-ԥацәа змаз иҷкәынак иԥсы
аазгыт, исбарыцҳаумшьара сгәахәын.
– Уажәыҵәҟьа ари иԥсы ганы, сара уззысышьҭыз иԥсы аагы, – иҳәан
ддәықәиҵт.
Аԥсцәаҳа иҿылеихан иԥсыз иԥсы ихаҵаны, алыгажәи аҭакәажәи рԥа
заҵәы иԥсы иманы анцәа иҟны днеит.
Аԥсцәаҳа аԥсы анигаз ашацәа ааиԥылан, имхны џьанаҭ иҭарҵт.
– Иубома, аԥсцәаҳа, ари аҭыԥ зеиԥшроу? Ари гәнаҳак ҟаиҵаанӡа
изысшаз аҭыԥ иоундаз ҳоуп дзуаасырга, – иҳәыт анцәа. – Ари иара
џьанаҭ иахьа инаркны ԥымкрада исқьынгьы далахәуп, иангьы иабгьы
иара илшала џьанаҭ рҭыԥхоит. Уара абри аҟара абзиара изықәнамгаз
аҭыԥ иҭаны иԥсыргап ҳа угәы иҭан, – иҳәыт анцәа.
– Саҭоумҵан, исзымдырт, – иҳәан длахырхәеит аԥсцәаҳа.
Дыҟан аҳак иԥа, дсыхәҷыз иаби иани ԥсит.
Дук пату иқәырҵомызт дахьыҷкәыназ аҿытә.
Зны ус игәахәт аҳ иԥа, сдәықәлап ныҟәара, издыруада, дара бзиарак
сылҵны сааӡуазаргьы сыздырам ҳа. Ддәықәлуа даналага, иаб
ибзыцәашь ус еиҳәт:
– Умцан уара, џьара уҭахар иушьҭалуада, уашьцәа аҟам, уҭынха
бзиа дыҟам. Сара сушьҭалашт, аха уабазбагәышьуа?
Димышьҭуа даналага, аҳ иԥа ус иҳәит:
– Сара сҭахаӡуазар, уара адырра уоуоит, сишьҭаландаз абри
угәахәуа уҟалоит. Убас анааугәахәлакь, усышьҭал умаашьакәа.
Уснеиуа амҩан ҽҵыс цәак аӡә дҭаны искажьу унахагылоит, иааургылар,
сара убра сҭаны убуоит.
– Ибзиагәышьоуп нас иануму, – иҳәыт иаб ибзыцәашь.
Дцаит аҳ иԥа ныҟәара. Дара акыр дныҟәахьаны, зны шьыжьымҭанк
дыснеиуаз, аӡә шьашәырк аҟны дыстәаз дибыт. Данынаивала,
шьыжьбзиа иҳәыт аҳ иԥа, аха егьи ҿимҭит.
Аҳ иԥа дара дхәыцт.
– Сара сыуаажәларгьы пату сықәырҵомызт, аригьы шьыжьбзиа ҳа
аниасҳәа иаҭәашьаны бзиа убааит ҳа сеимҳәыт, – иҳәан дара игәы
иалст. Ԥыҭк дахынаскьаз шьашәырк аҿы иԥсы ааиҭеикит. Ашьыбжьон
длахынҳәын длеихт ани иибаз иҿы.
– Мшыбзиа! – иҳәан дыливалахт, аха ани ауҿиҭхуаз.
Аҳ иԥа дгәааӡит.
– Абри зхы абас исаҭәазымшьуа делысымкаакәа, – иҳәан, ахәылԥазы
дырҩагь деҩивалан хәлыбзиа иҳәыхт, аха егьи ауҿиҭхуаз.
Аҳ иԥа игәхьаагаӡаны дыснеиуаз, бнакы дыхнылалаз шьабысҭак
дааихсын ишьыт. Ашьабысҭа иманы ашьашәыр иҵатәаз иҿы дааит.
Ишьабысҭа ацәа аахыхны, еиҿыхны, амца илыҽҳәаҵаны акәац иӡит. Агьи
дтәан дихәаԥшуа.
Акәац анӡы, аҳәызба инахаҵаны иманы днеин ус иҳәыт:
– Сыуҳәоит, ҷкәынак соуп сара, ианакәзаалакь ҵыскгьы сеихсны
исымшьыцызт. Ехьа абри еԥш ашәарах анысшь, уҭаҳмадоуп, сара
сзыҳәа маалықьк уиҩызоуп, усықәныҳәаны, удырҩатәгьы уеиӷьхааит
ҳа ҳәаны агьам убарацы.
– Ҳаи, усыдызкылази, уара, сахыубуа сааихьеит, саныҷкәыназ аахыс
сдәықәуп, аха оҩ симацәажәаӡацызт, уара оиԥшьгьы аӡәыр збахьан,
мшыбзиа ҳагьы сарҳәахьан, аха ҿысҭуамызт гәаблыс искыр ҳа сшәаны.
Уара усыдызкылази, усҟәаҵ, – иҳәыт, аха даниҟәамҵӡа, акәац ааимихын
диныҳәеит, удырҩатәгьы уеиӷьхааит иҳәын. Аҩыџьагьы рымҩаныфақәа
аацәырырган акрырфет.
Аҽны шьыжьымҭан еицны идәықәылт.
Дара хара иныҟәахьан иснеиуаз ирбыт хан дук.
– Шьҭа абра ҳақәлап, – иҳәыт аҳ иԥа.
Уаанӡа ана ҳақәлап, ара ҳақәлап иҳәуан аҭаҳмада, аха аҳ иԥа
иуомызт, ара саб иуаажәлар роуп ҳа.
Аҭаҳмада ҵҟа дларгыланы, иара деҩхәнеит.
– О, аԥшәма! – аниҳәа, даук ҽыла даадәылҵт.
Адауы аԥсуа даниба ус иҳәыт:
– Угәнаҳа рықәшәааит, уара адауқәа урықәланы ирҳәы ҳа
уазыргәтәны уаазышьҭыз, ҳчара убашт рыцҳа.
Уи адауы ианиҳәа, аҳ иԥа арҵәааҳа деҩныҳәҳәаны дҩаԥан
дааникылан, адауы ихы изымдыруа дшынхан дысихәаԥшуаз
дылҽыжәихын, иҟама ала ихәда аахҵәаны дылкаижьт.
Аҳ иԥа дырҩагь ҿиҭхт аԥшәма ҳа.
Даҽа даук ҽыла дыҩдәылҵхт. Уи адаугьы дишьыт.
Убас адауқәа иаадәылҵлакгьы ишьуа, быжь-ҩык ишьыт. Адауқәа
зегьы ианишь, длыбаан, иҩыза диманы дҩыхәнеит.
Аҭаҳмада иџьеишьет аҳ иԥа ииуз аниба. Афитонқәа рыла ахьы,
араӡны рыманы, руахьад лраԥцаны рҿанынарха, ауахьад ирхылаԥшыз
аслан иаагәанаҭан…
Алы-иԥа Мураҭ ҳа уахыки ҽнаки зхыҵуаз аӡә дыҟан. Убри данилагь
нахыс адауқәа зегьы иара иқәихраны дыҟан.
Дани ауха ус иҳәыт:
– Сара ныҟәара сцуоит, аӡә дсыцышәҵ, – ҳа.
– Умцан, – рҳәан, аха имукәа аӡә даахәаны ддәықәылт.
Ҽнак ныҟәара иныҟәахьан, хәылԥазык цҳак аҿы инеит. Ацҳа
иахнықәсыз ашьалҭақәеи ахызақәеи иқәҵаны аиарҭа ҟаҵаны иҟан.
– Уаха абра ҳаангылап, – иҳәыт Алы-иԥа Мураҭ. Акранырфа рыхқәа
нықәырҵит. Мураҭ иҩыза даныцәа, дҩагылан ацҳа длаҵатәеит.
Дысыԥшуаз, даук иԥсыԥ ала ашәаԥыџьаԥ хыжәжәуа, ирашь дақәтәаны
ацҳа даақәылт. Арашь Мураҭ ифҩы накы, шьҭахьла иԥуа иалагт.
– Уара узыцәшәуа Алы-иԥа Мураҭ иакәхап, аха уи дымицт,
дихьазаргьы уаҩ димшьыцт, унеи! – ҳа адауы ирашь данас, Алы-иԥа
Мураҭ даацәырҵт.
– Сагьихьеит, сагьыҟоуп, сара соуп Алы-иԥа Мураҭ, шәкы ирыԥсоу
схы заҵәи сыхәшә загеи, – иҳәан Мураҭ, аҵықьҳа адауы дыҩехсын
дышьны дылкаижьт.
Мураҭ дҩыхәнан адауы илымҳақәа ааҿыхны ахәырџьан илҭаҵаны,
иара аӡы длеиҭан, дагыт.
Адырҩаҽны шьыжьымҭан идәықәылхт. Аҽны хәлаанӡа иныҟәуан,
ахәылԥазы инеихт цҳак аҟны. Уагьы, нахьхьи еиԥш аиарҭақәа ҟаҵаны
иҟахын. Ауха уа иаагылахт.
Мураҭ иҩыза даныцәа, днеин ацҳа днаҵатәеит. Дыстәаз ҩ-хык
зхагылаз даук, рашьк дақәтәаны ацҳа даақәгылт. Арашь Мураҭ ифҩы
накы, ацҳа иқәымлуа иалагт.
– Уара узыцәшәаша адунеи аҿы Алы-иԥа Мураҭ иоуп, аха уи дымицт,
дихьазаргьы, дымшәыцт, – ҳәаны иҟанчы рыҳәҳәа ирашь данас, Алы-иԥа Мураҭ даацәырҵт.
– Сагьиит, сагьшәыт, шәкы ирыԥсоу схы заҵәи сыхәшә загеи, – ҳәаны
аҵықьҳа дхысын, адауы дышьны дылкаижьт.
Мураҭ днеин адауы илымҳақәа ааҿихын иара аӡы длеиҭт.
Убас есымша дныҟәуа, уахыла дахаангылуа даук дышьуа, хык
зхагылаз инаиркны быжь-хык зхагылаз иҟынӡа ишьыт.
Убарҭ аӡә дишьыцыԥхьаӡа ӡак ицлуан Мураҭ. Мураҭ адауқәа
ррашьқәеи рлымҳақәеи аҩныҟа иманы даат, дуаҩынаӡаха мчыбжьык
ала.
Алы-иԥа Мураҭ аҩны данааи, ажәлар еизиган ус реиҳәт:
– Шьҭа шәшьапы еиҵыхны адунеи шәықәыл, шәара шәзыцәшәуаз
адауқәа зегьы сара исшьит, ихашәымҵуазар, абар рлымҳақәа, ррашьқәа,
– иҳәан идирбыт.
Аҳак дыҟан, хҩы ԥҳацәа иман. Иашҭа ҵәак ҭагылан, х-ҵәак ҿан.
Даҽа аҳак дыҟан, ԥак диман. Ҽнак аҳәсахәыҷқәа рашҭа дыҩҭалт.
Аҵәа дҩеихсын, ак лаишьҭит, аԥҳәызба еҵба иаашьҭылхт, адырҩагь
даехсын аҩҵәак лаишьҭын, агьырҭ аҳәсахәыҷқәа иаашьҭырхт.
– Шьҭа доусы ишәынасыԥу сашәҳә, – ҳа дразҵааит.
Аиҳабацәа иҳалымшуа адунеи аҿы акыҟам рҳәыт, аеҵба аӡәы
дсыхшоит ибжа хьны, ибжа раӡынны лҳәыт. Рыхҩыкгьы ҳәсасы игыт.
Ашьҭахь иара џьара дымцар ҟаломызт, дцеит.
Дынцуаз, сара сцоит, аха абри шәаҳәшьа еиҵба шәнапы дануп ҳа
реиҳәт.
– Уи ҳара дызҳамудахози, ҳаҳәшьа ҳара даабап, – рҳәыт.
– Ибзиоуп, – иҳәан дцеит.
Дынца ашьҭахь заманак мырҵыкәа иԥҳәыс еҵба ԥа длоут ибжа хьны,
ибжа раӡынны. Аҷкәын ииз лаҳәшьцәа ақәаб дылҭарҵан, дыржәын,
ддәылган дкарҭәт. Лара ус ларҳәт:
– Бара бхы бсааит, ласбуп ибыхшаз, – ҳа.
Заманак мырҵыкәа аҳ дааит. Дахааиз дразҵааит дызбаҟоу, илыхшада
ҳа. лаҳәшьцәа ус рҳәыт:
– Дызбаҟоу, дыԥсыр еҳа еӷьын, ласбак лыхшаит. Аҳ длызгәаан
аҽҭраҿы днаган дыҩнеикт. Афатә лырҭомызт, ажәтә лырҭомызт,
дрыцҳаха, дхәашаха дтәагәышьан. Исааиуаз акәымкәа, агәарԥ аҿы
атәан ахылкарҭәаз ажак гылт. Ажа аназҳа, аҳ ихиҵәан ҩнык шьаҟас
иаҵаиргылт.
Ҽнак иԥҳәыс аҽҭра дахыҩнакыз дааҩныҵын, агәарԥ аҿы акәаӡқәа
икаԥсаз лкалҭ азна илыҟәшәеит. Инаган амца иақәылҵт. Ԥыҭрак нҵы,
ԥырӷык итҟәацын лкалҭ ианшәалт. Иахыланшәалаз аԥырӷы ихьхан
инаган ашәындыҟәра иҭалҵт. Лара длатәан дхәыцуа далагт. Ԥыҭрак
нҵы ҷкәынак “нан!” ҳа ҿыҭуа далагт. Аҷкәын ибжьы хгуаз ашәындыҟәраҿы
днеины ахҩы иаартны данылҭаԥш, ҷкәынак дҭатәан ибжа хьны, ибжа
раӡынны.
Ашәындыҟәра дааҭылхын, уабаҟаз ҳа диазҵааит.
– Ибыхшаз, баҳәшьцәа ақәаб иҭаҵаны, ижәны итәанха иҟаҵаны
икарҭәаз быҷкәын соуп, – иҳәыт.
Иан зны дҵәыут, нас лгәы лыԥсахын, имшала аџьа илбахьаз зегь
иалҳәт.
– Баала саб ишҟа ҳцап ааҵәак азна ахьы аахәаны, – иҳәан еицны
ицеит.
Ихнеиз иаб иҟалаз зегь еиҳәт. Иаб дгәырӷьан чара иуит дызлаз ауаа
еизганы.
Агьырҭ иҳәсақәа агәар иҭицан, иҵәыуа, иԥхашьаны рхы ахынахаз
ицеит. Уи анахыс дзаманаха дынхуа далагт аҳ.
Х-ҩык аишьцәа аҟан. Иаҳәшьа заҵәык дрыман. Абри раҳәшьа
дшыхәмаруаз акәымкәа амшә дабан дырцәагеит. Дырцәагеит, аха
дамфаӡеит, ауарахь (аҳаԥы) даманы ицан, уа иҭалан ауара аҿышәҭа
жәагәаны, убра дҭартәаны, даҵәахит. Убра дҵәахны дшамаз лашьцәа
лышьҭалеит, анахь рҳәеит, арахь рҳәеит, аха дабарбоз. Ари лара
дыгәжәажәоит, амшә дафар ҳәа дшәоит. Аха амшә заҵа дамфарыз,
хатә ԥҳәысс дагеит.
Ус аамҭа цеит, егьит. Ари лара лцәалтәымкәа дҟалеит. Ахшароурахь
данеиха, ҩыџьа ахәыҷқәа лоуит, амшәҳәарақәа. Иҟалҵарызиз, ари амшә
(лхаҵа) цон, уахынла ауара иҭыҵны ицаны акәац аанагон, егьи аанагон.
Абарҭ ахәыҷқәагьы ирфон, ларгьы илфон. Амла дыԥсуа даналагалакь
ишԥаҟалҵарыз, акыр лымфар ԥсыхәас илымаиз! Аха, иалаухи, илфозгьы
лыла иабо дыҟоума, арахь дшәаны дыԥсуеит, лашьцәа хьаас, гәырҩас
илымоуп, илбар лҭахуп, аха иабаҟоу? Абас акыр аамҭа цахьаны ишыҟаз
акәымкәа ҽнак амшә лыргәыбзыӷит.
– Уцаны, сашьцәа рашҭаҿы унеины, шәаҳәшьа дызгаз дыжәдыруама
ҳәа унапы еинҟьаны укәаша, – ҳәа аҳәаны идәықәылҵеит лашьцәа
ахьынхоз адгьыл аҟны.
Ари илҳәаз ааҩбамтәыкәа амшә қарамҽан, иқәланы аҿынанахан, ари
лашьцәа ргәашә аҿы иааит. Дара анааԥш, амшә гылан ирбеит. Аха абри
иаҭахузеи аҽны шьыбжьон агәашә аԥхьа ишԥааи ҳәа илакәшьаны
ишахәаԥшуаз, ус аума, шәаҳәшьа дызгаз дыжәбар дыжәдыруама ҳәа
анапы еинҟьаны, иқарамҽо иалагеит.
– Ҳаи, ари иҟанаҵо закәызеи? – рҳәан ак шыҟаз аҟара еилыркааит
арҭ.
Ари абас аҳәан, иқрамҽан, инагьыжьын наҟ аҿынанахеит. Афырҳәа
ауарахь аҿанынанаха, арҭ аишьцәа ашьҭа ихылан, иашьҭалан ианнеи,
раҳәшьа лышьҭыбжь раҳаит, сыԥсы шҭоу сашьцәа сыла иабозар ҳәа
дматанеиуеит, анцәа диҳәоит. Арҭ аишьцәа иаахаҩан, амшә анааҭыҵуаз
аҵықьҳәа ашәақь аагәыдырҵан, амшә шьны илаган илкарыжьит. Ауара
ианынҭала, раҳәшьа агара дадтәалоуп, амшәҳәарақәа гараҵаны
илырҵысуеит.
– Ҳаит, ҳаҳәшьа, бымшәан, башьцәа ҳа ҳауп, ҳааит, – рҳәан, инеин
амшәҳәарақәагьы, раҳәшьагьы ауара иааҭыргеит.
Уи ашьҭахь амшәҳәарақәа ахьыргаз, ирзыруаз иашаҵәҟьаны
исызшәаҳәом. Иршьыма, ирааӡама, ишыҟарҵаз сыздырам. Раҳәшьа
аҩныҟа дшааргаз абри сдыруеит.
Уаҩ ӷарк дыҟан, ахәыҷқәа рацәаӡаны иқәыԥсеит. Аусура дцон, иахьа
хәлаанӡа аус иуан, хәбаҟа мааҭ ирҳауан, иааигон, аха изызходаз? Хәыҷ
гәарҭак имоуп. Ари иара усура данцалак, ахәыҷқәа ран ачуан наганы
иныкналҳауан, ахаҳә наганы иҭалыԥсон, ахаҳә сса. Ари иахьа хәлаанӡа
ахаҳә шуеит, ишуеит, ишуеит. Арҭ амла иагоит. Акранбаҳҿабҵо ҳәа
анырҳәалакь, аа, уажәы, уажәшьҭан, лҳәоит. Убыс, убыс ишыҟоу, нас
ани раб данааилакьы, иааигаз ахәыҷы ҳаса-масак нарҿаҵо, абас мацара,
цәгьабзазарыла иныҟәыргон.
Ас ишыҟаз акәымкәа, ахәыҷқәа ҩеидасцыԥхьаӡа рныҟәгара еиҳа,
еиҳа ицәгьахеит. Ианыцәгьахаӡа, бара, иҳәеит, абарҭ ахәыҷқәа абрахь
хара иганы иауҳашьҭып, уаҳа иҳалшом рныҟәгара ҳәа леиҳәеит иԥҳәыс.
Ран илгәамԥхеит, аха даназхәыц, сыла шааԥшуа иԥсыр аҵкыс,
игагәышьа џьара, рхы иахьахәаша иуздәықәҵозар ҳәа иалҳәеит.
Ари ауаҩ ихәыҷқәа иманы иҿынеихан ишнеиуаз бжьы-мҩакы
ахьеихагылаз инеит.
– Ара шәтәаз, сара уажә саауеит ҳәа ахәыҷқәа инараҳәаны,
рыбыжьҩыкгьы (дара быжь-ҩык ыҟан) наганы абжьы-мҩак ахьеихагалаз
иртәеит. Иара иҿааихан иҩныҟа дааит.
Арҭ ахәыҷқәа ԥшит, иԥшит, аха раб дымгьыжьӡеит. Иҟарҵоиз,
иеибархьыу-сыууа иааилахеит. Аха аҵыхәтәан, ргәы анԥҵәаӡа, хаз-хазы
рыҽшаны абарҭ рыцԥхьаӡа иҟоу мҩакы-мҩакы ианыларц рыӡбеит.
Реиҵыбӡа дыӡӷабын, дара ф-ҩык ыҟан, иаҳәшьа заҵәык дрыман.
Ари аӡӷаб ласба хәыҷык лыцуп. Аласбагьы лара леиԥш ихәыҷуп.
Ахәыҷқәа рыҽшаны мҩакы-мҩакы ирнылеит. Аласба иаԥхьеит зегьы,
зыҟны инеиуа убри имазааит рҳәеит. Ибзиоуп рҳәан, ани аиҵбы лакәын
изааӡахьаз да, ала данаԥхьа, ла лахь ицеит. Аа, до, ари аласба лыманы
лҿыналхеит, егьырҭгьы рымҩа инықәланы хаз-хазы рыҽшаны уажә
ҳаҩны ҳаԥшаауеит ҳәа ицоит.
Ари аиҵбы лласба лышьклаԥало дышнеиуаз акәымкәа, ҵлак амҵаҟны
илықәхәлеит. Илықәхәлеит, аха уаҳа царҭа лымаӡамызт, дабацарыз?
Арахь аԥсҭҳәақәа аахылан, еимаҭәаны ақәоура иалагеит. Даныԥшы,
ҽуаҩык даауеит. Дылбеит. Аҽыуаҩ дшааиуаз данаалыдгыла, “иҟоу
басҳәап, баба!” иҳәан, “аа!” лҳәеит иҳәеит. Ҩ-ҵәак лиркит.
– Абри аҵәа, – иҳәеит, – ицәырԥссаны бара иф, аласба иабымҭан, –
иҳәеит.
Ааи, до, ари аҵәа аацәлырԥссан, аха ани аласба ала ҭраа
илыхәаԥшуа ианалага, ирыцҳалшьан, ацәақәа наганы ала иамҵалыԥсеит,
егьи агәы ла илфеит. Ари ауха уа аҵла амҵаҿы дыцәеит. Ашьжьымҭан
данааԥшы, ахан ахыцәқәан дшықәтәаз лбеит. Ҳаи, сышԥаҟалеи, лҳәан
дгәырӷьаҵәа дҟалеит. Ахан ахыцәқәа дықәтәоуп, анцәа ишиҳәара
дыҟоуп. Арахь лцәа лтәымкәа дҟалеит. Лцәа лтәымкәа дшыҟаз, ахшара
длоуит. Илоуз лхәыҷы длааӡеит. Дшәарыцаҩхеит. Абнахь дцаны
ашәарах амеилага ҟәаҟәаны иааиго далагеит. Иан быҩлашала дирчон.
Ус дшыҟаз акәымкәа, абри аҷкәын иан лҟны адауы мыжда хәыҷык
даҿцаауа далагеит. Адауи лареи бзиа еибабо иалагеит. Ус ишыҟаз
акәымкәа, абри адауы иҟынтә лцәа лтәымкәа дҟалеит лара.
Ҽнак ари лыҷкәын шәарыцара дцеит. Шәарыцара дықәлан дахьцаз
ашәарах иоун, егьин, абнаҿы иқәыхәлан, аҭыԥ аҿы дыштәаз даанхеит.
Убри ауха ари иан ани адауажә иҟынтә ахшара длоут. Ахшара
данлоу, адауы ус иалҳәеит:
– Иҟоу убри ауп, – лҳәеит, – уцаны ари ииз ахәыҷы сыҷкәын
шәарыцарантәи данаауа имҩан дышьҭаҵа, – ҳәа иалҳәеит. – Иара
данаауа дибаратәы, дибар, дааигоит. Ахәыҷы данааигалакь, дааӡа ҳәа
сеиҳәоит, дысмааӡаргьы ԥсыхәа амамкәа иҟалоит. Исыдицалоит убри
аҩыза аус до, ахәыҷы уара уҟынтә дышсыхшаз абас ала изеилымкаауа
дҟалоит, – ҳәа иалҳәеит ари лдауы.
Ари лҳәатәы аахеиҵан, адауы аԥшқа ииз даашьҭихын, диманы
дықәланы дцеит. Днаганы ани ашәарыцаҩ дызлааиуаз имҩа аԥхьа
дышьҭеиҵеит.
Ари адырҩаҽны ашьыжь ианааша, ишәарах иишьыз аашьҭихын,
шаанӡа икәац, иара, иабџьар ихәда иахшьны дышааиуаз, алақәа ицыз
еибарыҩны инеихаххит ахәыҷы. Ас данааидгыла, ахәыҷы дышьҭоуп.
Даашьҭихын, икәа дынҭаршәны аҩныҟа дима дааит. Аҩны данааи, сан,
иҳәеит, абри ахәыҷы дкаршәны дызбеит, дбааӡароуп, абри ешьасгьы
дсыхәоит, ҩызасгьы дсыхәоит, сашьа иоуп, абри ахәыҷы дысзааӡа ҳәа
леиҳәеит.
– Ааи, ари дызусҭада, иаргьы уаргьы шәеибамбеит, дысҭахым, наҟ
дысԥырга, – лҳәахт лара дылҭахӡамызшәа, аха ани лыҷкәын аиҳабы
имуит да, ахәыҷы длааӡеит иан.
Ари адауы иҷкәын дандуха, аҩыџьагьы еицны шәарыцара ицо
иалагеит. Ашәарах шьны иааргоит, ран баҩлашала ддырчоит. Ашҭа
ианааҭало, аиҵбы убыс иҳәоит уаԥхьа сыԥсааит саԥхьа умцарызар ҳәа
аиҳабы ддәықәиҵозаап. Нас аиҵбы иажәа ҩбамтәкәа аиҳабы аԥхьа
дгыланы, еибаргәырӷьаҵәа ашҭа иҭалозаап. Акры анырфогьы убас
еибырҳәоит. Убри аҟара бзиа еибабоит абарҭ аишьцәа, абас еибааӡаны
иҟан.
Ишыҟаз акәымкәа, ашьҭахь абри аиҳабы даҳшьып ҳәа адауы
иалҳәеит абарҭ аҷкәынцәа ран.
– Ибзиоуп! – иҳәеит адауажә.
Иаргьы ииҭахыз убри акәын да, ари аҷкәын еиҳабы дыршьыр, нас
иара итәыҵәҟьеи дареи еизынхарц рыӡбазар акәхап. Ааи, до, ҽнак арҭ
аҷкәынцәа абжьааԥны еиԥш, еицны шәарыцара ицеит. Ари ран лхаҵа
адауы ус иалҳәеит:
– Адади амацәыси реиԥш абас уихаԥаны, уиеихсны дшьы, – лҳәеит.
Арҭ аҷкәынцәа шәарыцара иахьыҟаз ауха иахьыԥхьаз иштәаз
акәымкәа ианынаԥш, амш аашәшьын, ԥсҭҳәак хылан иаауеит, аха
аԥсҭҳәа ззумҳәара иҟоузеи! Иеиқәаҵәаӡа, ахырзаман, атәыла рбго
иаауеит рҳәеит. Аиҵбы (адауы иԥаҵәҟьа иоуп уи усгьы) дахьтәаз, уаԥхьа
сыԥсааит, удинаныс ушәақь ааиҵыхны абни уамеихсрызар иҳәеит.
– Уара, уанаџьалбеит, иуҳәо закәызеи, адади амацәыси ауаҩы
дреихсуама? Анцәа ҳазшаз иҟаиҵаз амш уареи сареи иеилаагома? –
иҳәеит.
Аха ари иашьа мамоу, иҳәеит, ухысроуп ҳәа иеиҳәеит.
Нас аиҳабы ишәақь неиҵихын, ани аԥсҭҳәа еилачы, аԥсҭҳәа еиқәаҵәа
иақәкны апҟаҩҳәа дхысит. Данхыс, абри адад, амацәыс иаауаз аҟәақҳәа
ибылгьаны ишиашаз убра гәаҩа бааԥсык илеи илҭаҳаит, атәыла
рыбгаӡаны. Ааи, до, ауха ус итәоуп арҭ аишьцәа.
Адырҩаҽны ианааша, аиҵбы убыс иҳәеит, уаала, иҳәеит, абри
уахьхысыз аабап ҳәа диманы дцеит. Иахьнеиз, адауы деиҩырҿаны,
дышьны дкажьуп, ахырзаман, амитә. Ари убома ҳәа иеиҳәан, избоит
иҳәеит. Уаала уашьҭа аҩныҟа иҳәан, иқәланы аҩны иааит. Аҩны
иахьааиз, иҟалаз, ианылаз, ирыхьыз, иҟарҵаз ран лҟны ирҳәеит.
Иҟауҵара уасҳәап, нан, ҳәа лҳәан иҳәеит, аа, иҳәеит.
– Убри ишәшьыз иҿы уцаны, – лҳәеит, – ибӷа ахәарш алоуп, иалхны
иаага, – лҳәеит. – Амаҟақәа алхны ишәзысӡахуеит, – лҳәеит.
Изалҳәо ани адауы дызшьыз лыҷкәын иоуп.
– Ибзиоуп, – иҳәан, ыҟами, ари дықәланы дцеит иан лажәа
ааҩбамтәкәа.
Иашьагьы диццеит. Илеин, адауы илеихагылан, ибӷа ахәарш иалаз
алхны, ирыманы иааит. Ран илырҭан амаҟа алылхт. Аха дара
ирымӷарымҵакәа, лара лыхәда иаакәдыршан, ашәит ахмырҵкәа
иаахнаҵәеит…
Хҩык аишьцәа амҩа иқәны ишцоз ҭаҳмадак дрықәшәеит.
– Шәабацо, дадра? – ҳәа дразҵааит аишьцәа ари ирықәшәаз
аҭаҳмада.
– Ҳабацо, ҳара ҳеҭымцәоуп, абрахь џьара хныҟәгарҭак, усурак
ҳауазар ҳәа ҳцоит, – рҳәеит арҭ аишьцәа.
– Саргьы сшәыцныҟәоит, – иҳәеит аҭаҳмада.
Ари аҭаҳмада аишьцәа ирԥылаз дԥаимбарзаап, аха дара
иалырдыраауеиз.
– Ибзиоуп, ҳаицныҟәап, – рҳәан, еиманы рҿынархеит.
Ус ишнеиуаз акәымкәа, ҭыԥ бзиак рбеит.
– Ҳаи, абри закәытә нхарҭа бзиоузеи, заҟа идгьыл ԥшӡароузеи, рацәа
инхарҭоуп, – иҳәеит ахҩы еишьцәа реиҳабы.
– Нас ара унхар уҭахума? – иҳәеит аҭаҳмада.
– Ҳаи, ара сынхозар шԥасҭахымыз, – иҳәеит аиҳабы.
– Нас ус акәзар, улақәа хҩеи, – иҳәеит.
Илақәа хиҩеит.
– Шьҭа ихты! – иҳәан аҭаҳмада, ани илақәа анаахит, ахан гылоуп,
арахә акәшаны, ашьхымӡаҭрақәа аҽыуаҩ дызрыкәымшо иҟоуп, анцәа
ишиҳәара анхара ду ыҟоуп. Уи адагьы ари аҭаҳмада даалаган аишьцәа
реиҳабы ԥҳәыс дизааигеит, дынирхеит абра.
Ари аиҳабы абас иҭыԥ данықәиҵа ашьҭахь, аиҵбацәа аҩыџьеи иареи
еиҭах еицны амҩа иқәлеит. Акыр иныҟәахьан еиԥшаан, ҭыԥ бзиак,
ԥшӡарак инанылеит.
– Ҳаи, рацәа инхарҭоуп, абра инхозаалак ибаргәузишь, – иҳәеит
агәыбжьанытә.
– Нас уара абра унхарц уҭахума? – иҳәеит ани аҭаҳмада.
– Исҭахымкәа, ишԥасҭахым, исызҭода акәымзар? – иҳәеит.
– Улақәа хҩа, – иҳәан, илақәа хиҩеит.
– Уажәышьҭа ихты, – иҳәан, ихитит.
Илақәа хитит, аха иибаз ауп иуҳәаша. Ани иашьа аиҳабы изыҳәа
ишыҟалаз аҵкыс еиӷьымзар еицәамкәа ари агәыбжьанытә изыҳәангьы
аҩны хьыҵәцара гылоуп, арахә, ашәахә, ашьхымӡаҭра уҳәа зегь рыла
деибиҭеит. Аԥҳәыс дизааигеит, анцәа ишиҳәара, ачара изуны, егьины,
иҭыԥ дықәиҵеит.
Уи ишьапы дықәыргыланы, днырханы, егьины, ԥыҭк аамҭа анца, ари
аҭаҳмадеи аишьцәа реиҵби еиманы рҿынархеит. Амҩа иқәланы ицоит
уажәы. Ицоит, ицоит, ицоит. Акымзарак иҳәом ани аиҵба. Адгьыл
ԥшӡақәагьы акыр ибеит, ираҩсит, егьит, аха абра исгәаԥхеит, ибзиоуп,
егьиуп ҳәа иҳәом.
– Уара уашьцәа акака ирыҳәеит, анхара, егьи ҳәа иашьҭан,
иахьырҭаххаз ирысҭеит. Урҭ иалырхыз иреиӷьымзар иреицәам аҭыԥқәа
ҳбеит, ҳраҩсит, акагьы рхыуҳәаауам. Уара егьуҳәом, унхар уҭахӡами?
– иҳәеит ари аҭаҳмада (аԥаимбар) аҵыхәтәан.
– Сынхар сҭахгәышьоуп, аха сынхаанӡа, анхара атәы мариоуп, уанӡа
зан лкыкахш иҳалалны изфаз аӡӷаб дысҭахуп, – иҳәеит ари аиҵба.
– Ҟоҳ, – иҳәан, ус иҳәеит аҭаҳмада. – Ус иҟоу рацәаҩу џьушьома,
аӡәы заҵәык дыҟан, уигьы дҳәаны дтәоуп, уаҵәуха дыргоит, – иҳәан ус
иҳәит.
Маҷк иааицәымыӷхазаргьы, иуадаҩуп иҳәазаргьы, аԥаимбар илымшоз
иҟаиз, ари аҷкәын ас аниҳәа, зан лкыкахш ҳалалны изфаз аӡӷаб дҳәаны
дзызтәаз даҽаӡәы дизиԥшаан, лара ари аҷкәын диауртә иҟаиҵеит. Нас
ҭыԥ бзиак аҿы днеиган, дынирхеит. Ажәак ала ари аиҵбгьы ииҭахыз
аԥҳәыс диҭаны, аҭыԥ бзиаҿы днырханы, егьины ԥыҭк аамҭа анҵы, егьи
длеиԥырҵны дцеит.
Уи ашьҭахь иҵит абас хәбаҟа, фбаҟа шықәса. Ари аҭаҳмада сцаны
инсырхаз аҷкәынцәа збап, нхашьас, нҵышьас ирымоу гәасҭап иҳәан,
иҽааибиҭан ҽнак амҩа дықәлеит. Амҩа дықәылт дцоит, аха ишәу имаҭәа
убар уақәыӷьцәарым, аҳәынҵәа даганы, алымт даганы, ила ахьҭоу умбо
ихыхәцәы абра илеиуеит. Аа, дрыцҳахәха. Ну, ишԥауасҳәара,
амамыршәага ззырҳәо. (Ажәабжьҳәаҩ асгьы иҳәоит, аха
дагьԥышәарччоит).
– О, аԥшәма! – иҳәан аԥхьа дышнеиуаз ани аиҳаба иҿы длеит.
Ари ибжьы анлаҳа, аԥшәма ԥҳәыс дыҩдәылҵит.
– Абрахь мҩахарак сықәуп, исықәхәлеит, иҟалозар уаха абра шәа
шәҿы саангылар ԥсыхәак шәызсыҭару, иарҭак аҿы схы нықәысҵар
ҟалару? – иҳәеит.
Аԥшәма ԥҳәыс ани данихәаԥш, дмамыршәаганы, деихьыжә-еикәыжә
данылба, мамоу аҭыԥ ҳамаӡам лҳәан длыдлымкылт. Ани лхаҵеи лареи
нзырхаз шиакәыз иалылдыраауеиз.
Ани анс анылҳәа, иаргьы иҟаиҵахуаиз, наҟ дналԥырҵит, игәаналагьы
ԥыхьа шәӷарны шәшыҟаз шәҟалааит иҳәеит. Ус иагьыҟалеит. Рыҩнгьы
убом, рмалгьы убом, иқәацә-қәацәӡа, рнапқәа ргәыдԥсаланы иаақәхт.
Ари аԥаимбар урҭ днараҩсын ани аешьа гәыбжьанытә иҿы днеит.
Агәыбжьанытә иҿы даннеи, уаагьы дрыдрымкылт, драҭәарымшьеит.
Урҭгьы ԥыхьа ишыҟаз еиԥш иӷарны иаақәирхеит. Нас урҭ днарԥырҵын,
адырҩагь иҿынеихан ани аиҵба иҿы днеит. Уа днеит, аха егьырҭ рҟны
даннеиз еиԥшгьы акәымкәа, зынӡа деицәаны, иԥынҵа аӡы кылыкәкәа,
дмамыршәагаха, ацәыршәага ззырҳәо иакәны.
– Ее, аԥшәма! – ҳәа ибжьы наирган, аԥшәма аҩны дыҟаӡамызт, аԥҳәыс
лакәын иҟаз, даацәырҵит.
– Дад, абрахь мҩа харак сықәуп, исықәхәлеит, иҟалозар уаха ҭыԥк,
ԥхьарҭак бызсыҭару? – иҳәеит.
– Ҳаи, ус шԥауҳәо, ҳзынхо, иааиуа асас дҳадаҳкыларц ауп, уааи
арахь, аԥхьарҭамзар иҳамоузеи, – лҳәан, аҩныҟа дналгеит.
Длалган длалыртәан, иаразнак аӡы лыршит, аҳамам дылҭалҵан
иҽилыркәабеит. Лхаҵа имаҭәақәа дларылаԥшын (урҭ мачхәызма,
имажьымзи), изынмаҭәа илҭан, дыцқьаӡа, деиқәҷаб деилалҳәеит. Ари
иҽыкәабаны, иҽеилаҳәаны дааины данылатәаҵәҟьа, аԥшәма хаҵагьы
дааит. Аԥшәма данааи, ари даниба, ҟоҳ, асас даҳҭоума, бзиала уаабеит
иҳәан аԥсшәа иеиҳәеит, егьит. Илеибартәақәан, егьин, иалаухыуи,
рысас сасҵас дырбеит, пату иқәырҵеит, акриҿарҵеит, акридыржәит. Арҭ
рысас игәы ҟарҵан, егьин аухагьы уа даанхит.
Адырҩаҽны ашьжьымҭан дҩагылан, иҿы, инапы идырӡәӡәеит, егьит.
Уажәы акрыфаны амҩа дықәлараны дыҟоуп.
Ари аԥшәма ҩыџьа ахәыҷқәа, аҷкәынцәа иоухьазаап, иҩуа, ихәмаруа
амӡырха иқәуп, ихәмаруеит. Ашьх рацәаны ирыман. Аԥшәма ииԥшхьаз
ацха ақәаб дуқәа ирҭаны изгылан. Аԥшәма ԥҳәыс лысас ацха изаалгарц
ацха зҭаз ақәаб ду аҿы длеин, ахы днаханы иаартны ацха ҭылхт, аха
арахь данааиуаз ишхылҩарыз лхашҭт. Анҭ ахәыҷқәа еибархәмаруа уа
инеин, ақәаб иҩыхәнан, наҟ иҩӡааҳалт, илӡааԥсыла ицеит. Ахҩа
амаӡамызт, знык ианӡааҳала, ацха жәпа изалҵуазма.
Ԥырҭак ашьҭахь лара дгьыжьны даннеи, лхәыҷқәа ана ишӡааԥсыз
лбеит. Иҟалҵагәышьоиз, днеин лхаҵ днаскьаԥхьаны, рысас имаҳаратәа,
иҟалаз шыҟалаз иалҳәеит, абас ауп иҳахьыз, ахәыҷқәа ацха
иӡааԥсылеит лҳәеит. Амала убжьы умырган, ҳасас дцаанӡа иаҳҳәарым,
уи иқәнага ҟаҵаны данынаскьаҳгалакь ашьҭахь рҭыԥ иқәаҳҵап лҳәеит.
Ахаҵагьы, аԥҳәысгьы аҩныҟа илеин, егьин, акагьы ҟамлаӡазшәа илатәан,
рысас иқәнага ҟаҵаны, ианиаамҭаз днаскьарган, амҩа дықәланы дцеит.
Аԥшәмацәа уи днаскьаганы игьыжьны ианааи, ахәыҷқәа амӡырхаҿы
еибархәмаруа иҭоуп, ахьы ыркәыруа иалахәмаруеит.
Ани рысас анхара рызҭаз аԥаимбар иакәымзи. Уи шиакәыз
иалырдыраауеиз, аха дара ртәы ҟарҵеит. Арҭ рхәыҷқәа ас еибга-изҩыда
ашҭаҿы ихәмаруа ианырба гәҩарас иркит. Ҟаии, иаха иаҳҭаз ҳасас
ҳанзырхаз иоуп рҳәан, иҩны ишьҭалт, аха дубар даахә, дцахьеит.
Абас ала ари аиҵбы дыбзиахәха, ихәыҷқәагьы еибганы, иҩнра, игәара,
имал, зегь рыла абас даанхеит, иашьцәа еиҭах ажәытә еиԥш иӷарны,
ирыцҳаны иҟалеит. Аԥҳәыс бзиа, аԥҳәыс ҟәыӷа ауаҩы дынлырхоит,
умбои, дад.
Хҩык аиҳәшьцәа аҟан, иашьа заҵәык дрыман. Рашьа нымха-хымҵәак
иакәын. Аӡәгьы диҭахӡамызт. Арҭ раб даҳан. Аҳ дажәын, аԥсра
далагеит. Дыԥсуа даналага, ани инымха-хымҵәашәа иҟаз аԥа днеиган
убас иеиҳәеит:
– Уара, сара аԥсра саналагуа, сеиқәкра ианалаго аамҭазыҳәаны,
ԥсҭҳәа бааԥсык хылоит, амш цәгьа бааԥсы ҟалоит, ахырзаман ҟалоит.
Убри аԥсҭҳәа бааԥс ихыло уаҳәшьа еиҳабы даҭ. Уи аамышьҭахь,
саныԥслакь, сышьҭышәхырц шәаналаго аамҭазыҳәан, убысҟан зынӡа
атәыла бгоит. Аԥсҭҳәа бааԥс убасҟан ихыло уаҳәшьа агәыбжьанытә
даҭ. Саныжәжуа аҽны анышә саҭара шәцәуадаҩхоит, зынӡак адунеи
аарҳәны ақәеи, аси, адыд-мацәыси ҟалоит, еимаҩ-еимаҵәоит. Аԥсҭҳәа
еиқәара хылоит. Уи аԥсҭҳәа уаҳәшьа еиҵбы даҭ. Смал, уара унымха-хымҵәашәа уҟоуп, пату узақәҵарым, аха сыжны уанаахынҳәлак,
ункылсны аӷәра аакныхны иуманы уца абригь-абригь адә ду аҟны. Уи
адәаҿы уаннеилак, уаӷәра аархьач-хьач. Уаӷәра анааурхьач-хьачлак
иааиз аҽы уақәтәа, имааиз уашьҭаланы, икны, сақәтәоит ҳәа уаламган.
Амни уаӷәра ашьҭыбжь иацааиз ауп узықәтәаша.
Ари аб ас иҳәан, ихы нықәҵаны дыԥсит. Даныԥсуаз иԥа иеиҳәаз
ишиеиҳәаз иҟалеит. Аԥсра ихы анықәик, аԥсҭҳәа лашьцак, еиқәаҵәак
аахылан, амш цәгьахеит, идыдит, имацәысит. Аԥсҭҳәа аҽыланарҟәын,
ари аҷкәын иаҳәшьа еиҳабы лнапы кны днеиган, дналеиҵан, есс, даманы
ицеит. Уи аамышьҭахь аб даныԥсы, еиҭах еиҳагьы еицәаны амш
бааԥсхеит, аԥсҭҳәа иахаԥаз ари аҷкәын иаҳәшьа агәыбжьанытә днаганы
деиҭеит. Ахынтә раан аб даныржуаз аҽны еимаҩ-еимаҵәаны амш
бааԥсӡахеит, аԥсҭҳәа еиқәаҵәа еилачы иахаԥеит. Ари аҷкәын иаҳәшьа
еиҵбы днаганы уи даиҭан, даманы ицеит.
Ари аҷкәын абгьы димамкәа, еҳәшьагьы димамкәа, дқәықәма-шәықәмаха даақәхеит, ихы кны, дрыцҳахәха даатәеит. Ус ҽнак ани иаб
даныԥсуаз аламҭалаз зыӡбахә иеиҳәаз аӷәра игәалашәеит. Днеин,
дҩаԥан, аӷәра ахьыкнаҳаз иаакнихын, ани иаб иззиҳәаз адә ду ахь дцеит.
Дахьлеиз иаб иуахьад уа иқәуп. Зеиуахкы уҭаху аҽы бзиақәа ашақә
иасуа, ифа, ижә, рқьафқәа ҭаны адәы иқәуп. Ари иаӷәра иманы днеин
ирхьач-хьачуа даналага, ҽы ԥхҭык аарылҵын, иааин иааидгылеит.
– Уауии, уыу, уара узышьҭоузеи, уара агмыг, уфҩы го, уара
узышьҭоузеи, абга уафааит, – иҳәан наҟ даҵаҟьеит.
Еиҭах иаӷәра ирхьач-хьачуа даналага, еиҭах абни аҽы ԥхҭы ааит.
– Еиҭах уара уоума иааз алеи абгеи урфааите, – иҳәан, деиҭаҵаҟьан
наҟ иԥхеиҵеит.
Еиҭах ахынтә раангьы иаӷәра анирхьач-хьач, еиҭах абни аҽы ԥхҭы
мага-маго иааит.
– Ҳоҳ, иумуӡозар, иумугәышьеит, – иҳәан ахынтә раан иааины
ианааидгыла, аӷәра нахаиҵан, дыԥан дҩақәтәан иҿынеихеит. Ари иҽы
ԥхҭы дақәтәан иҿынеихан дцо, дцо, дцо дышнеиуаз дәы ԥшӡак аҿы
дахьнеиз ҽанк ықәуп, аха аҽан ззумҳәара иҟоузеи, аԥшӡара иакны иаго,
ахырзаман.
– Афҩы рҟьиуа абри сҽыԥхҭыжә сзақәтәоузеи, сыҩны слашьҭаланы
абри кны сақәтәап, – иҳәан, аҟәақҳәа дыҩны аҽан дҩашьҭалан иаҿырҟьа
иман даақәлеит. Алада иҳәеит, аҩада иҳәеит, аха изымкит. Изымкит,
аха дахьӡошәа анаба, хыррҭ ҳәа иааҭгылан, иаабӷьаҭын, есс, луанытә,
быжьра-быжьҵәа адгьыл ааимҟьан, ҵаҟа дашьҭит. Аҽан, аҽы ԥшӡоуп
иҟазҵо. Ари дыкәкәаӡа дышлеиуаз даҽа дунеик аҿы дылбаанагеит.
Дахьлеиз иаҳәшьа еиҳабы лӡыхтарҭаҟны днанагазаап умбо!
Аӡы лтарц аԥҳал лыманы данааи, лашьа данылба, диеигәырӷьеит.
Аха ари данҟьа-ныԥо длеин дахькаҳаз, дыԥсны дышьҭан. Иаҳәшьа
лмацәаз лнапы иаахыхны игәы ианықәылшь, аҭҳарцә ҳәа дҿыхан
даақәтәеит.
– Унан, уаҳәшьа дыԥсааит, уабаанагеи? Аха ишԥааури, схаҵа
уибар,уифоит, дииҭа! – лҳәан, ауеимадаҳәа инеимаҭәаны аҵәыуара
далагеит.
Длыманы лҿыналхан, дналган ашәындыҟәра дҭартәаны, ацаԥха
алыркит. Аҽны лхаҵа аҩны дыҟаӡамызт. Ари лхаҵа ддаузаарын.
Ахәылԥаз ишьап аҭыԥ адгьыл ыҵжаауа, аӷьӷьа-агәгәа ихга, ауарқь
иҿыҵҟьо даагәарлеит. Лара лашьа дифар ҳәа дшәаны дқәықәма-шәықәмаха дыштәаз.
– Ари закәызеи, бара, ԥсыуа фҩык саҳауеит, – иҳәеит адауы.
– Иҟалази, иараби, аԥсуа фҩы уаҳаны, са соуп аԥсыуас ара иҟоу, –
лҳәеит.
– Мап, мап, мап, – иҳәеит, иҽирцәгьеит.
– Уара мыжда, иуцәызӡом шьҭа, сашьа заҵә абас даанагеит,
уиԥырхагамхан, суҳәоит, – лҳәан лхаҵа адауы диҳәеит.
– Ҳаи, бара мыжда, ибҳәо закәызеи, ас шԥабҳәо, башьа заҵә
дыббазар, сара дысфартә. Дааг, дцәырга арахь, – иҳәеит.
Даацәырылган лашьеи лхаҵеи еибалырбеит, еибалырдырт. Лхаҵа
адауы даақәгьыжьаан ачара иуит, ачашә иуит, акыр аамҭа дирсасит,
егьит. Аҵыхәтәан ҳамҭас арахә ԥҵәаны ииҭеит, ашәахә ииҭеит.
– Абри аԥхьан узышьҭаз аҽы (аҽан) уашьҭамлан даҽазны, – ҳәа
иаҳәаны, днаскьаганы дауишьҭит.
Ари имаҳә аиҳабы ас иаҳәаны, егьины днаскьеигеит, аха ԥыҭк аамҭа
аабжьысхьаны, ҽнак ани аҽан еиҭах ибеит. Ани имаҳә ииҳәахьаз агәхьаа
мкыкәа аҽан икырц дыҩны дҩашьҭалеит. Аҽы ӷәӷәала иҩуаз акы акәын,
аха иаргьы дмитәын, дахьӡо даналага, иара ааҭгылан, аԥхьатәи
ашьапқәа рыла адгьыл абӷьаҭуа иалагеит. Адгьыл абӷьаҭын быжьра-быжьҵәа ҵаҟа дашьҭит. Ҵаҟа дахьлеиз дыԥсны, иҽеиҵыхны дылкаҳаит.
Ари уажәы дахьлеиз иаҳәшьа агәыбжьанытә лӡыхтарҭаҿы акәзаап.
Аӡы лгарц днеизар, абар лашьа дахьышьҭоу, ҟоҳ, лҳәан дыҩны днеин,
днеихаххит. Лчабра ааҭылган игәы ианықәылшь, иԥсы ааҭалан,
дҩаҵҟьеит.
– Аа, абааԥсы, уаазгазеи уанаџьалбеит, уабаҟаз? Схаҵа уибар,
уифоит, – лҳәеит. – Џьара усҵәахыроуп, –лҳәеит.
Длыманы длеин, ашәындыҟәра дҭаҵаны дылҵәахит. Ахәылԥаз лхаҵа
адауы дааит.
– Закәызеи бара ара аԥсыуа фҩык саҳауеит, – иҳәеит лхаҵа.
– Уанаџьалмбеит, закәызеи иуҳәо, аԥсуа фҩык уаҳаны, аԥсуа ара
дабаанагоз, аԥсыуас ара иҟоу сара соуп, – лҳәеит.
– Мамоу, ибҳәом акәымзар ара аԥсыуак дыҟоуп акәымзар, ас афҩы
саҳауамызт, – иҳәеит.
– Ааи, уара мыжда, суҳәоит дысцәумфан, сашьазаҵә иоуп, ҳаибарц
дааит, – лҳәеит.
– Ҟоҳ, ус шԥабҳәо, абааԥсы? Бара башьа заҵә, сара сабхәында заҵә
исымбац дышԥасфо! – иҳәеит.
Ари лашьа ашәындыҟәра дааҭылган, лхаҵеи иареи еибалырбеит.
Ари имаҳә ддаууп, илымшо иҟоузеи. Ацәқәа ишьит, ажәқәа ишьит, пату
ду иқәиҵеит. Адауы иабхәында ани аҽы ԥшӡа дшашьҭаз, егьиз
анеиликаа, игәамԥхеит.
– Аа, абааԥсы, убри аҽы закәу уздырам, аҽазны уашьҭамлан, алеишәа
цәгьоуп, уҭанархоит, – ҳәа иаҳәаны, днаскьаганы дауишьҭит.
Аха ари еиҭах иуам умбои. Ари имаҳә агәыбжьанытә ииҳәазгьы ихаҿы
иаамгакәа, еиҭах ани аҽан ԥшӡа аниба, дыҩны дашьҭалан (уажәгьы иара
ихырқәақәо ани аҽы ԥхҭы дақәтәоуп уеизгьы), дахьӡошәа анаба, еиҭах
анышә аҿы иаабӷьаҭын, адгьыл ааимҟьан, еиҭах быжьра-быжьҵәа ҵаҟа
дашьҭит. Дԥык-ԥышьҭуа дышлеиуаз, иаҳәшьа еиҵбы дахьыҟаз
днанагеит. Аиҳәшьцәа аиҳабацәа реиԥш, уигьы лашьа данылба,
диеигәырӷьеит. Аха, иалаухи, уи дызмоу лхаҵа зынӡа митәык иакәзаап,
адауажә. Лашьа дифар ҳәа дшәоит.
– Иҟоу удыруама? – лҳәан, “аа!” иҳәеит.
– Схаҵа уибар, уимфакәа уаанхом, – лҳәеит. – Уимфакәан уаанхозар,
амал усҭоит ҳәа далагоит. Анахь, арахь иудигалақәо рацәахоит. Аха
адунеи иҟоу зегьы уиҭозаргьы иумган. Ҽык изҭакуп, ак сумҭар умуазар,
амни иузҭаку аҽы сыҭ ҳәа иаҳәа, – лҳәеит ари иаҳәшьа.
Ари лхаҵа арашь изҭакызаап. Убри лашьа ииҭар лҭахуп азоуп ас
зылҳәо.
Ахәылԥаз лхаҵа дангәарла, “аԥсыуа фҩык саҳауеит” иҳәеит.
– Мамоу џьушьҭ, аԥсуа ара дабаанагоз, – лҳәеит, аха нас иҵәахны
илымаз лашьа дцәырылгар акәхеит. Лхаҵа диҳәеит лашьа димфарц.
– Бара башьа иакәзар, сара сабхәында иакәзар, дышԥасфо, – иҳәеит
иаргьы.
Данцәырылга, егьырҭ имаҳәцәа аиҳабацәа раасҭагьы диеигәырӷьеит.
Ачара ду изиуит, егьит, амал ииҭарц далагеит, аха ари идигалоз зегьы
мап рцәикит.
– Ҟаҳ, ус иҟалома, унапы ҭацәны усышьҭуама? – иҳәеит адауы.
– Изакәызаалак акагьы сҭахӡам, ак сумҭар умуазар, амни уҽы иҭаку
сыҭ, – иҳәеит аҵыхәтәан.
Ҟоҳ, адауы ари игәамԥхеит.
– Аа, абааԥсы, уи сызуҭом, егьырҭ иарбанзаалак уара иухызбаауа
акы ыҟам, унацәа назқәукуа зегьы усҭоит, суҳәоит убри уаҟәыҵ, аӡбахә
умҳәан, – иҳәеит адауы.
– Нас ус акәзар, сара абри уҽоуп исҭаху. Уи узымгәаӷьуазар,
исумҭозар, даҽакы сҭахым, шәымш аабзиахааит, са сцоит, – иҳәан, ари
абхәында ддәықәлеит.
– Уаагылшь ԥыҭрак, уаагылшь, сашьцәа сразҵаауеит, ирҳәо саҳап,
– иҳәеит адауы. Адауы сашьцәа ҳәа зыӡбахә имоугьы ари имаҳәцәа
аиҳабацәа (зыҟны днанагахьоу) ракәзаап. Ахҩы еишьцәа адауқәа
ирзеилазаап абри аиҵбы изҭаку арашь.
Ари адауы иҿынеихан иашьцәа рҿы дахьнеиз, абас, абас ауп иҟоу,
сабхәында дааины дыҟоуп, амал исҭон имгеит, арашь ауп ииҭаху,
ишԥазури ҳәа дразҵааит.
– Имуӡагәышьозар, иҭ, иааури, ҳаҳәсақәа рашьа заҵә иоуп, иуазар,
еиҭа уалага, анс, арс ҳәа иаҳәа, аҽа малк иҭ. Иҳамоу зегьы иаҳҭап
имуазар, имуӡакәа иҽаҿишьаауа далагозар, иҭгәышьа, – рҳәеит.
Ари дгьыжьны даннеи еиҭах иабхәында диацәажәеит.
– Уанаџьалбеит, суҳәоит абри арашь уаҟәыҵ, егьырҭ иаауҭаху зегьы
усҭоит. Амал усҭоит, арха исзықәу суахьад ԥҵәаны иусҭоит заҟа уҭаху,
– ҳәа иеиҳәеит.
Ҟаҳ! Иабхәында амалахазгьы имуит.
– Абри иҭакны иумоу арашь ада изакәызаалак даҽа малк сҭахым, –
иҳәеит.
Ианимуӡа, арашь ааҭыганы ииҭеит. Дҩеин дҩақәтәан иҿынеихеит.
Ари амаҳә аиҵбы ииҭаз арашь дақәтәаны иҿылеихеит, аха игәаԥхартә
иҟаӡам иара, башак акәушәа иҟоуп. Ааи, саҳәшьа дықәынҵәааит,
иаасылҭаз закәызеи. Лҳәатәы шԥахасҵеи, лхаҵа арахә бзиа сиҭон, ари
аҽы бааԥс исырҭаз закәызеи, иԥхҭны иабазго, абра икажьны сцоит ҳәа
дышхәыцуаз дамхацәеит. Заҟа аамҭа дыцәаз седроу. Нас ари иҽы
ахьихагылаз ашьапқәа рыла исуа иалагеит уҿых, угыл ҳәа. Дааԥшызар,
иабаҟоу уаанӡа иибахьаз аҽы ԥхҭы. Уажәы иҭуӷанханы ихагылоуп. Ҳаи
ҳәа дҩаԥан дҩақәтәеит. Дкәылаауа дышнеиуаз, ани уаанӡа иибалоз аҽан
еиҭаибахит.
Ари аҽан ӡӷабзаап, аӡӷаб бзиа ззырҳәо лакәзаап. Ауаҩы цәгьа, ауаҩы
бзиа еилыскаауеит ҳәа аҽы ацәа лхарԥаны дыҟазаап. Ари уажәы имаҳә
еиҵбы ииҭаз арашь дақәтәаны дышлеиуаз, аҽан дахьӡо даналага, уаанӡа
ишыҟаиҵалоз еиԥш уа ибӷьаҭт, уа ибӷьаҭт, уа ибӷьаҭт, аха иара дзықәтәаз
аҽы камҳаит, быжьра-быжьҵәа ҵаҟа дамышьҭит. Нас атыҟҳәа лашьа
иҿы днанагеит. Ларгьы лыҽ-цәа аалхылхын, дыӡӷаб ссирханы даақәгылт.
Аха изхәарҭоузеи, уи аамҭазы лара Ҽы-хшьапы Беслан дизҳәаны дтәан.
Ҽы-хшьапы Беслан амшын нырцәтәуп. Уахь ҳара ҳаҽқәа зцаӡом. Иара
Ҽы-хшьапы Беслан зихьӡу убри ауп, х-шьапык роуп иаҵоу. Насгьы ес-хәаша
ҽҵыск ахшоит. Абри ахәашаҽны иахшо ашышкамс аасны ирфоит.
Аха уахьӡаны, ашышкамс ирҿамҵакәа иузрыцәгозар, абни аҽҵыс
уҩақәтәар, амшынгьы, чымшынгьы ак усс иамаӡам, агәақьҳәа ируеит,
атанк иаҩызоуп, ицеит. Ари ирашь нҿаҳәаны аҩныҟа днаргеит. Ари уажә
дахьыҟоу ани ԥыхьа аҽан-цәа зхарԥаз аӡӷаб лыҩнаҿоуп. Аӡӷаб лашьа
длымоуп. Абри аԥшәмагьы (аӡӷаб лашьа) арашь имоуп. Уи ирашь асас
ирашь ашьыр, иаҳәшьа дииҭаӡом. Аԥшәма амаҵуцәа даарыԥхьан,
шәаарых, иҳәеит, асас ирашьи срашьи еиқәшәырԥа, иҳәеит. Арҭ
амаҵуцәа неин асас ирашьи аԥшәма ирашьи еиқәдырԥеит, аха рылахь
еиқәҵаны иааит, еишәара-еиҵараха.
– Ишәыхьзеи, уара? – иҳәан аԥшәма дразҵааит.
– Ишуҳәаз еиԥш асас ирашьи уара урашьи еиқәҳарԥан, асас ирашь
аиааит, урашь ашьит, – рҳәеит.
Аа, шьҭа аԥшәма иеиликааит, иаҳәшьа ари асас иааиз димгар
шыҟамлоз, ԥсыхәа шамамыз. Ари аҷкәын ирашь дҩақәтәан, аԥшәма
иаҳәшьа даашьҭикәыцәаан, ашҭаҿы ладеи-ҩадеи иаархәмарны,
ахҭҟьеиԥш агәашә дылҭҟьан ддәықәлеит. Иҩны дахьнеигаз ахан
дыҩнакны диҷаԥшьон. Ирашьгьы арахь быжь-шәык, анахь быжь-шәык
агәҭа иҭакны имоуп. Ани лара дзызҳәаны дтәаз Ҽы-хшьапы Беслан
дшаауа аҟара гәҩарас имами.
Ус лара ахәыҷы длоут. Илоуз ахәыҷы ибжа хьуп, ибжа раӡнуп. Ҽнак
агәылара ԥсрак ыҟан уахь неитәыс иоут ари ауаҩ. Уца лҳәеит до,
унымхакәа ирласны уаа лҳәеит иԥҳәысгьы.
Ари Ҽы-хшьапы Беслан деимдо даауазаап. Амни аԥсрахьы ацара
инақәыршәаны Ҽы-хшьапы Беслан даакылсын, длыҩнаԥалан ари
иԥҳәыс лхәыҷгьы ларгьы аадәылԥааны иманы дцеит. Ари ирашь
ахьҭакыз иҟалаз еилнакааит, иҭыҵырц иалагеит. Атәыла арбгеит, иҟоу
зегьы ҟәаҟәаны еиланажьхьеит. Шәык ада зегь ԥнаҽхьеит. Аԥшәма
аԥсраҟынтәи данааи, иҟалазеи иҳәеит.
– Уалга, уалга, уалга, усықәтәа! – аҳәеит арашь. – Дыргеит, дыргеит,
уԥҳәыс дыргеит, ухәыҷгьы дыргеит, – аҳәеит.
Дыууаӡа дҩаԥан, апҟаҩҳәа ирашь дҩақәтәан иҿылеихеит. Ани Ҽы-хшьапы Беслан аҟьҟьаҳәа амшын дылхылан дцеит. Ари ауаҩ амшын
аҟәара даавахеит, наҟ аршьас имагәышьоузеи.
– Иҟоу удыруама? – аҳәеит арашь.
– Аа! – иҳәеит иара.
– Ари ԥсыхәа амам. Ма са сушьыроуп, ма уара усшьыроуп, сара
сшьы – аҳәеит арашь.
– Ҟаҳ, уи ҟалашьа амам, – иҳәеит.
– Ус акәзар, уара сумшьуазар, утапанча сыҭ, сара сҽысшьуеит, –
аҳәеит.
Аҵыхәтәан, иалаухи, итапанчала аҽы ишьыр акәхеит. Ишьын, ижит,
азлымҳак ааҵыҳәҳәо. Дҵәыуоит, дадтәалоуп. Шьҭа анахьгьы дызгои
арахьгьы даазгои? Ихы иқәыжьны дҵәыуо дтәоуп. Убас дыштәаз
акәымкәа, уарбажә дук ааин, ашыԥҳәа аҽааханажьын, аҽ-жьы афара
иалагеит.
– Ааит, уара аингарахыжә, уара ари уҿасҵарц аума сара ара сызтәоу,
– иҳәан, ауарбажә даҵаҟьан, наҟ иԥырны ицеит.
Ус даҽа ԥыҭрак ашьҭахь ҟәраанк аакылсын, ашыԥҳәа илатәан, аҽы
аҽылаханажьын исфоит ҳәа иалагеит. Ари дахьтәаз “ааит!” аниҳәа, “иҟоу
удыруама?” аҳәан, “аа!” иҳәеит.
– Угәаҟрақәа зегьы здыруеит, акәаса рхиа, азна акәац ҟаҵа, уааины
усықәтәа, “кәац” сҳәацыԥхьаӡа кәац жьыхәҭак сыҭала, нас сара узгоит
уԥҳәыс дахьыҟоу, – аҳәеит ари аҟәраан.
Длеи длалаган, акәаса ҟаиҵеит, азна акәац ҭаиҵеит, аха ила акы
або дыҟоума, иҽы гәырҩас имоуп, иԥсы цоит. Аҟәраан дҩақәтәан, иара
ԥырны аҿыланахеит. “Ҟәаак” аҳәацыԥхьаӡа жьыхәҭак аиҭо, “ҟәаак”
аҳәацыԥхьаӡа жьыхәҭак аиҭо мацара, амшын днырганы, аа, абар шьҭа
днатәарц рацәак агымкәа, икәац нҵәеит. Аҟәраан “ҟәаак” анаҳәа,
дынҭасын, иуаҭәа жьышәа аамихын, аҟәраан иеиҭеит. Нас днырган
дартәеит.
– Уара, абри аҵыхәтәан исуҭаз акәац агьама акалашәа иҟан,
уаанӡатәи иеиԥшӡамызт, изакәызеи? Абри акәац хаацәахеит, иҟалазеи?
– аҳәеит аҟәраан.
– Уи закәу уи уап, акәац нҵәан, сжьы ҭыхны иусҭеит, – иҳәеит.
– Ҟоҳ! – аҳәан, ижьы ахьамихыз ақьышә лахьнашьы-ҩахьнашьын,
иуаҭәа шыҟац иааҟалеит.
Днаганы ӡы-хтарҭак аҿы даргылеит. Ари иԥҳәыс Ҽы-хшьапы Беслан
дахьааигаз акәзаап. Днеигеижьҭеи дыԥсны дықәуп, лхәыҷгьы дылбом,
даҽаӡәгьы дылбом. Аӡы лықәдырпҟҟоит, аха акагьы илыхәом. Ари
аӡыхтарҭаҿы аӡаагаҩы лыкәмаан лыманы даннеи, ари ихьтәы мацәаз
акәмаан иҭаиршәт. Аӡы наган иԥҳәыс ианлықәдырпҟҟоз, акәмаан иҭшәан
амацәаз лықәшәеит. Амацәаз анлықәшәа, аҭҳарцәҳәа даалҵын,
“дабаҟоу, дабаҟоу?” лҳәеит.
– Аӡыхь аҿы дтәоуп хаҵак, убри имацәаз ауп, – лҳәеит аӡы аазгаз.
Атыҟҳәа ашәҟәы ҩны изыналҭиит. Уи ала иеиликааит ани ес хәаша
аҽҵыс зыхшоз аҽан ахьыҟаз. Длеин иахшаз аҽҵыс еиқәирхеит, аха
азшьапык ашышкамсқәа ицәырфеит. Уи шеибгаз иаузҭгьы зынӡа аҭуӷан
акәхон, аха иалаухи, уигьы ӷәӷәан. Дақәтәан даакылсын (еиқәирхаз ҽы-хшьапы дақәтәоуп уажәы), дыхәмаруа ашҭа дааҭалан, лхәыҷгьы ларгьы
афырҳәа дларымҵасын иҩаиҽхьниҵан, иманы арахь иаарт. Ани лара
дызгаз Беслан захьӡу уажәышьҭа арахь дзырӡом, избанзар ҽы-хшьапы
аригьы имоуп шьҭа.
Арҭ рхәыҷгьы даргьы еибганы арахь иааит, аха изхәарҭоузеи иаргьы
ихы иҵәыуатәха дыҟоуп, ларгьы лхы лҵәыуатәха дыҟоуп. Иҵәыуа,
иҵәыуа иахатәоуп, ани аԥхьатәи ррашь ахьжу. Уахынла даауеит аҩныҟа,
ҽынла дцаны ани ирашь абаҩқәа ахьжу, абаҩқәа иҷаԥшьоит, дцоит,
даауеит, абри даҿуп.
Ишыҟаз акәымкәа уарбажә дук хаԥшшала иаакылсын, аҽынаханажь,
“аа, уанаџьалбеит, иугәыӷьызеи, сара ара садтәалоуп” иҳәеит. “Иҟоу
удыруама?” аҳәан, “аа!” иҳәеит.
– Абри абрысҟак гәырҩас иумоу урашь ԥсыхәак аиурц уҭахызар,
ухәыҷы дышьны, дталталуа дыжәны, дааганы дызлаужәыз атәангьы
иаргьы абра уҽы абаҩқәа ахькаԥсоу иақәҭәа, нас уара уаагьыжьны
шәыҩныҟа уца. Нас ашьыжь уанааилак иҟалалакгьы убап, – аҳәеит ари
ауарбажә.
Ари иаҳәаз ицәымыӷхан, ихы иқәыжьны, илахь еиқәҵаны иҩныҟа
дааит, иҟаиҵара издырам. Ихәыҷы дизшьуама? Данааи, илахь шеиқәыз
иԥҳәыс ианылба, уигьы илцәымыӷхан, иҟоузеи, уара, иухьзеи ҳәа
диазҵааит.
– Абас, абас, аҽы абаҩ шысыхьчоз ауарбажә леин исанаҳәаз убри
ауп, ухәыҷы дышьны, дыжәны, дызлоужәыз атәангьы иаргьы аҽыбаҩ
иақәҭәаны уҩныҟа уца, нас адырҩаҽны ашьжьымҭан уаннеилак иҟало
убап. Урашь ԥсыхәа амазар убри ада акагьы ахәом ҳәа аҳәеит, – иҳәеит.
– Унан, уара, мыжда, ус акәзар, умшәан, иаҳгәаӷьып, нас ишԥааури,
– лҳәеит. – Уааи, нан, уааи, уааи, – лҳәан, – аиха лыманы дынкылсын
лхәыҷы даанылкылан, ихы аахылҵәан, ақәаб дылҭалҵан, дталталуа
дыжәны дырган, аҽы баҩ дақәтәаны игьыжьны рыҩныҟа иааит. Иааит,
аха иуқәшәира-исықәшәира, урҭ ауха лацәааихьшь ҟарҵама, иҳақәшәира
ус иршааит. Цәгьала игәрыҟәҟәо идыршеит.
Адырҩаҽны ашьжьымҭан аҽы баҩ ахьыҟаз ари аб днеизар, ихәыҷы
дбажәгәаламуа, ахьтәы ӷәра икыуп, арашь аԥсы ҭалан, ашақә иасуа
дақәтәоуп. Дақәтәаны длеиҩеиуеит, анахь дыҩуеит, арахь дыҩуеит, ага
давоуп.
Абас еиниеит. Ари ауаҩ ирашьгьы иманы иҩны дааит, ихәыҷгьы
диманы дааит. Абас бзиала еилысит.
Хаҵа ӷәӷәак дыҟан. Ҽнак мҩакы даныланы дышнеиуаз акәымкәа қыҭак
аҿы днанагеит. Аӡыша дакын, џьара днымҩахыҵит.
– Аӡыша сакуеит, – иҳәеит.
Анс аниҳәа, аԥшәма ԥҳәыс днеин ҵәыцак азна аӡы илҭт.
Длахәаԥшызар, аӡы хәашьуп.
– Иҟалази, ари шәӡы ас изыҟои, изыхәашьи? – иҳәан аԥшәмацәа
дразҵааит.
– Абас, абас ауп, абри аӡы ахьааиуа агәылшьап тәоуп, есымша ӡӷабк
дарымҭакәа аӡыжәра уаҩ днанашьҭуам. Абас, абас ауп ҳзықәшәаз, –
рҳәеит.
Ари иара дхаҵа ӷәӷәан, аҳәагьы иман, егьин. Анҭ анс анырҳәа,
агәылшьап аӡы ихтәалоуп ҳәа ахьиарҳәаз дцеит. Аӡӷаб луочеред ааит,
агәылшьап аҿы днаргароуп уажәы. Уи аҽны инаргараны иҟаз аӡӷаб иаԥхьа
дгыланы, иара длышьҭагыланы дцоит. Ааигәа даннеи, аӡӷаб
даақәгьыжьааны, иара аԥхьаҟа дҩиасын, агәылшьап аҿы раҳаны
аҿанаанаха, иаҳәа ҭԥаа дааи даазыҵҟьан, ахы ахагылаӡамызшәа
иаахиҵәеит. Ахы аахиҵәан агәылшьап шьны ианылкаижь, ахы кәымпыл-кәымпылуа атыша иҭаҳаит. Ари ахаҵагьы уи ахы ахьцаз збоит иҳәан
дашьҭалан, атыша дылҭалан ҵҟа длыбааит. Уа данлыбаа, аҩсҭаа дикит.
Ааигәа ҵла дук ԥҟаны ишьҭан. Ари ахаҵа аҵла ишьҭаз еихала дласын,
иааиҟәыршьаны, аҩсҭаа дыкны днеиган иԥаҵақәа амна илыбжьаҵаны
уа даиркит. Иара шьҭа арахь дҭыҵыр иҭахуп, аха дызҭыҵуам. Убри
аамҭазы ҩ-уасак ааин, абас иқәгьыжьаауа, иқәгьыжьаауа иалагеит. Руак
шкәакәоуп, руакы еиқәаҵәоуп. Амни уажәы ауаса шкәакәа аакны
дақәтәар, хыхь дыхәыннагоит, аха аиқәаҵәа дақәтәар, быжьра-быжьҵәа
ҵҟа дагоит. Убас имыхьырц азыҳәаны ауаса шкәакәа дақәтәарц
иҿырҟьаса дашьҭоуп. Ани ашкәакәа сақәтәоит ҳа даныԥа, аиқәаҵәа неин
иҵагылт, дҩақәнартәан, даман, есс, быжьра-быжьҵәа ҵҟа ицеит.
Иҟаиҵои? Уа дахьлеизгьы дунеиуп, ауаа нхоит, егьиуеит.
Ауарбажә ҳәа аҟами. Амни ауарба есышықәса аԥацәа амаҭ
иафозаарын. Ари дақәшәеит. Ауарба аԥацәа амаҭ иафарц ишаҿыз аниба,
иаҳәа ааҭиӷәыцәаан, амаҭ дласын ишьны иҟәаҟәаса илкаижьт.
Нас дааԥсаны дыҟамзи, уа дҩаиан дыцәт. Уа дшыцәаз анҭ амаҭ
иаҿеимҵаз ауарба хәыҷқәа ран ааит. Ианааи, ани дахьиаз анаба, дафарц
иалагеит. Ахәыҷқәа (ауарба аԥацәа) ианырба, “аа, уи уиламкьысын,
ҳазфоз амаҭ зшьыз, ҳара ҳаԥсы еиқәзырхаз иоуп” рҳәеит.
– Ишԥа?
– Ишԥа умбои, ишьны ана иахькажьу умбаӡои ҳазфоз амаҭ? Уи зшьыз
иоуп убри ауаҩ. Ҳаиқәирхеит, уиламкьысын, – рҳәан, ҷыр-ҷыр-ҷыр ҳәа
рҽыршьуа иалагеит.
Нас, иара дахьыцәаз амра иҿаԥхон, ауарба неин амҵәыжәҩа еиҵыхны
ашәшьыра изыҟанаҵан, ҭынч изхара дыцәан, егьин, данҿыха, дара
иҭабуп схәыҷқәа ахьеиқәурхаз, схәыҷқәа есышықәса исцәызфоз амаҭ
ахьушьыз. Бзиарак узыҟасҵароуп аҳәеит ауарба. Узыҳәо, иуҭаху,
насыгӡоит аҳәеит.
Ииҭаху, дзыҳәо арахь адунеи ахь дкылсыр иҭахгәышьоуп, уаҳа
ииҭахи! Аха даазгои? Нахьхьигьы ажәлар аӡы рызымҭоз амаҭ ду
имшьхьази, уи ақыҭа иаланхозгьы иара идымгылози. Урҭ ауаагьы
иуҭахузеи, иуҭаху ҟаҳҵоит, аказы уаҳмеигӡан рҳәахьан.
– Адунеи ахь сыхәнар сҭахуп, – иҳәеит.
– Уара, ҳаи, анаассыни, сажәит шьҭа, саныҷкәыназ акәызҭгьы, акгьы
сҭахӡамызт, уажәы сымчқәа акыр икаԥсахьеит, амҩаныфада схәарҭам,
амҩаныфа сҭахуп, макәымзар, сара укылызгон адунеи ахь, – аҳәеит
ауарба.
– Мҩаныфас иуҭахузеи? – иҳәан ауарба дазҵааит.
– Исҭахымкәа, акәац сҭахуп, аӡы сҭахуп, – аҳәеит.
Нас иара иҿылеихан агәылшьап шьны аӡы зиҭаз ажәлар рҿы дцеит.
Абас, абас ауп иҟоу, адунеи ахь скылызго ауарба аҟоуп, уи амҩаныфас
акәаци аӡи сҭахуп иҳәеит.
– Ҳаи, уи иаразнак иузҳмырхьиои, – рҳәеит. (Иуҭаху ҟаҳҵоит
рымҳәахьази).
– Ҩынҩажәа арҭмаҟ акәац сҭахуп, – иҳәан, иаразнак ацәқәа, ажәқәа
ршьын, издырхиеит.
– Ҩынҩажәа ҳаҭа аӡы сҭахуп, – иҳәан, уигьы изымҭодаз, абӷьааҳәа
издырхиеит.
Ари акәаци аӡи леиган ауарба аҟәаҟә иқәиҵан, иара длеин абжьара
длыбжьатәеит. Ауарба даашьҭнахын, даманы идәықәлеит. Анахь аҿы
анархалакь, акәац ҭеиҵоит, арахь аҿы анархалакь, аӡы аиҭоит. Ус, ус
ишҩеиуаз, ахәнаразы агьрыгымкәа ишыҟаз акәац нҵәеит. Ас ианаҳә,
акәац ашҟа, акәац ыҟаӡамызт. Убри аамҭазы, абри ишьаргәыҵ аҳәызбала
иааԥиҟан, жьыхәҭак аамхны ауарба иеиҭт. Иеиҭт, аха иаргьы иаразнак
иеилнакааит ари уажә иеиҭаз уаанӡа иафаз акәац ишеиԥшымыз.
Иамфаӡеит. Абыз иаҵанаҵеит. Ус дыхәнагеит. Дыхәнанаган, дара
иҭабуп, шьҭа уца иҳәеит.
– Мамоу, уара уца, уара уцар, саргьы сгәы ҭынчхоит, – аҳәеит ауарба.
Ари иара ус аламала дызцаӡом, ишьапы ихәом, дцыркьуа даналага
иабеит.
– Уаангылшь, исырбеишь ари ушьапы иахьыз, – аҳәан, даанкылан
ишьаргәыҵ ианлахәаԥш, ишыҟаз анаба, ишьапы абыз наҵаҵаны, ани
ажьыхәҭа иамиххьаз наҟ иаднаҵеит. Ишьапгьы аабзиахеит. Нас
ауарбагьы наҟ ицеит, иаргьы дыбзиахәха, деибга, дызҩыда арахь дааит
Нхаҩ хәыҷык дыҟан. Иԥҳәыс, иара, иԥа заҵәы. Иара дшәарыцаҩ
ӷәӷәазаарын. Дцон шәарыцара, ашәарах шьны иааигон. Аха иага ихараны
дцаргьы, ашьха дхыҵны наҟ дцомызт. Абас дшааиуаз акәымкәа, зны
даачмазаҩхан аԥсрахьы ихы ирхеит. Иԥҳәысгьы дааиԥхьан ус леиҳәеит:
– Абри ахәыҷы ишьапы дықәгыланы, абџьар икратәы даныҟалалак,
са сеиԥш ашәарыцара иламлар, ихҭаимкыр ҟалом, аха абна ҳазхыԥшуа
ашьха дхыҵны наҟ дымцааит. Абас сызиаҳәа.
Ари аб абас ажәа нижьт иҷкәын изы. Иара ихы нықәҵаны дыԥсит.
Аамҭақәа кры бжьысит, ахәыҷы дызҳаит, абџьар икратәа, егьиртә,
шәарацара дцаратәы дҟалеит. Ас даныҟала, иан ус иалҳәеит:
– Нан, уаб даныԥсуаз аламҭала убас сеиҳәеит, абри ашьха ҳазҿаԥшуа
дхымҵааит ҳәа сеиҳәеит, ухымҵын, нан.
– Бзиоуп, сан, – иҳәеит.
Ус знык дцеит, ҩынтә дцеит, анахь, арахь, ашәарахқәа шьны
иааигеит, егьит. Ани иаб ииҳәазгьы игәалашәоит, егьиуеит, аха ҽнак
зны дхәыцит, абри саб амни ашьха ахыҵра сзацәиршәазеи, уи еиԥш
ажәа зынижьызеи, абна сынхыҵыр иҟалозеи иҳәеит. Иалаухи, иақәикит
дцарц. Иҽеибыҭаны дцан, егьин, ари ашьха дынхыҵит. Дахьынхыҵыз
наҟ убас уамак ҭажьзаап, убра инхыҵуаз зеибакәу иакуазаап, иафозаап.
Аха иара аумашәа иҟоуп. Гәылшьапҵас убас аумашәа иҟоуп, уахынла
иагьа илашьцазаргьы, абри ҽынла амра адунеи шарлашо еиԥш, амни
ахәы алашара ахылҵуеит, ее, ауразоуроу акәша-мыкәша зегьы каххаа
иарлашоит. Ҽынла усгьы ҽынлоуп, иарлашоит. Ани ашьха данынхыҵ,
ани дгәанаҭан аҟәақҳәа иааи иааизыҵҟьан иара иахь ахы рханы
аҿаанахеит. Аа, абар, абар, дакуеит, дафоит. Аха иаргьы гәымшәак
иакәын, игәы мцакәа длеи длеихсын, ишьны илкаижьит. Длеин, ацәа
аахихын (ацәагьы думзи, ахыхра, аагара имариазаарымызт), иазууазеи,
иага џьабаа ибазаргьы, ацәа ахыхны аҩныҟа иааигеит. Аҩны иааиган
ирҟацаны, егьины ишахәҭаз аус азиуит. Инаганы иҩны аԥхьа икнеиҳаит,
аиҳаракгьы ҵҟа ишьҭоуп. Уаха ихәлар, алашьцара анааҟалалак, икәша-мыкәша зегьы лашарбаганы иҟанаҵоит, иарлашоит абри уажәы иҳамоу
афымца лашареиԥш.
Ари збаз агәылацәа, егьи ари аҷкәын дызланхоз зегьы иџьаршьеит,
илакәыршьеит. Ари нас ашьыцрақәа, ацәгьаҳәарақәа ажәытәгьы иҟамзи,
иахьабалак иҟоуп, иахьагьы иҟоуп, иахьа еиҳагьы ирацәазар ҟалап.
Иалаухызи, илеин илаихәаԥш-ҩаихәаԥшқәан егьин, уара абри анхаҩ
хәыҷы иҩны зеиԥшраху, ари ацәа икыду, абри иара иабаиҭаху, егьиу,
абри ҳаҳ имазар цәгьамызт, егьимызт рҳәеит. Ас еиԥш иҟоу изырлашо
ацәа ссир, ацәа џьашьахәатә изыхәҭоу ҳаҳ иоуп рҳәеит. Иалаухызи,
арҭ ас неибырҳәа-ааибырҳәақәан, рҽааибыҭаны раҳ иҿы инеит.
– Иҟоузеи, шәаазгазеи? – иҳәеит раҳ.
– Иҟоузеи, ак уаҳҳәар ҳҭахуп, – рҳәеит. – Абас, абас ауп иҟоу. Абри
анхаҩ хәыҷы, аԥҳәысеиба лԥа, ашьха нхыҵ дцаны агәылшьап шьны,
ацәа ахыхны иааганы иҩны аԥхьа икыдҵаны имоуп. Аха ацәа ззумҳәара
иҟоузеи, уахынла акәша-мыкәша, амӡырха уҳәа ауразоуроу ҽынлеиԥш
икаххаа иарлашоит. Анс иҟоу ацәа ани анхаҩ хәыҷы иабеиҭаху,
иабаиаҭәоу. Уара унхашьа, унҵышьа, упату, ухьыӡ, егьи зҳәаз еиԥш,
узлаҟоу ала, абни ацәа абра уҩны аԥхьа ихшьызар, ицыр-цыр-цыруа,
уахынла иарлашоит, ҽынлагьы иблахкыгоуп, ула узаҟәымго иҟоуп.
– Нас ус акәзар, иаажәга арахь, – иҳәеит аҳ.
– Мамоу, уи уара уиԥхьаны дааганы иауҳәароуп, – рҳәеит.
Нас иааилацәажәақәан, џьоукы ирыдиҵан, ицан, аҳ дуԥхьоит ҳәа
иарҳәан, дааргеит.
– Сызуԥхьо удыруама? – иҳәеит аҳ.
– Аа! – иҳәеит ари анхаҩы ҷкәын.
– Абри уҩны цәгьаҿы ихшьыу ацәа ааганы абра саҳҭынра аҿы
ихыушьыроуп, – иҳәеит.
– Ибзиоуп, – иҳәеит.
Мап иҳәар ҟалозма, аҳ иоуп нас. Дцан, ацәа ааиган ара аҳ иҩнаҿы
ихишьит. Ари зегьы аумашәа ирбоит, рыбла рзаҟәыгом, алада ицо
ахәаԥшуеит, аҩада ицо ахәаԥшуеит, иџьаршьоит, еиҭаџьаршьоит. Ари
ацәа зхаз агәылшьап зшьыз ани аԥҳәысеиба лыҷкәын иоуп, зегьы
ирылаҩит.
Ус ишааиуаз, ишааиуаз арҭ ацәгьаҳәацәа ари аҷкәын даҽакы
иҵаргаларц рыӡбеит. Еиҭах аҳ иҿы инеин, иарҳәеит ари
ҳахьынаухәаԥшыз, ҳахьылаухәаԥшыз ари уҩны ихшьуи иареи еиқәнагом,
ари аҵкыс еиӷьу, ари икыду ацәа иақәнагоу аҩны ургылароуп рҳәеит.
– Ус излаҟасҵои, ари аҵкыс еиӷьу аҩны шԥасыргылои? – иҳәеит аҳ.
– Абни ацәа змухыз анхаҩ хәыҷы инаиауҳәар, иаразнак иҟаиҵоит, –
рҳәеит.
– Дысзаашәги арахь, – иҳәан, дааргеит.
– Уара, абри ацәа иақәнагахаша аҩны узыргылару? – иҳәан аҳ, ани
аҷкәын (аԥҳәысеиба лԥа) диазҵааит.
– Аа, изысмыргылари, – иҳәеит. – Аҩны аргылара иаҭахи, – иҳәеит.
– Нас уи азы иуҭахи? – иҳәеит аҳ.
– Абри аҩны аргылара са ишыздыруа уазҳәаз инарыдуҵар, амаҭәахә
иаҭаху зегьы дара иааргуат, са слалаганы иҟасҵоит, – иҳәеит.
Аҳ анҭ даарыԥхьан, абри аҩны бзиа ҳәа шәызҿу иақәнагахаша
ззабакәу ааиқәшәыршәароуп ҳәа рыдиҵеит. Иабацоз, иҟарҵахуаз, алада
рҳәа, аҩада рҳәа, ирулакгьы еиқәдыршәеит. Ани анхаҩы ҷкәын длеин,
длалаган, аҩны ҟаҵаны дцеит.
Ԥыҭк аамҭа цеит. Анҭ ацәгьаҳәацәа амни анхаҩы ҷкәын џьара
цәгьарак иҵаагаландаз ҳәа ишьҭоуп, умбои. Ҽнак аҳ иҿы дырҩагь инеихт.
– Уҩны ыҟоуп, ацәа ссир ара икыдуп. Ари еиԥш аӡәгьы имаӡам. Уара
амшын аҿықә ааигәара уҟоуп, егьиуп. Иаҳҭахын уара иуқәнагоу аӷба
бзиа, ахьтәы ӷба умазар, – рҳәеит.
– Иуқәнагоуп иумазар, – рҳәеит.
– Уи еиԥш аӷба аҟаҵара зылшоны ижәдыруада? – иҳәеит аҳ.
– Амни агәылшьап ацәа змухыз, аҩны ссир узыҟазҵаз анхаҩы ҷкәын
инаиоуҳәар, иаразнак иҟаимҵо, – рҳәеит.
– Шәиԥхьаны даашәга арахь, – иҳәан, дааргеит.
– Иҟоу удыруама?
– Аа!
– Арахь ацәа, аҩны бзиа рыла сеиқәуршәеит, егьит, аха даҽак сҭахуп,
исзыҟоуҵароуп, – иҳәеит.
– Закәызеи?
– Закәызеи умбо, ахьтәы ӷба сҭахуп, – иҳәеит аҳ.
– Ҟоҳ, уи аҟаҵара уадаҩума, имариоуп, – иҳәеит аҷкәын.
– Нас иуҭахи уи азы?
– Абри аӷба аҟаҵашьа са ишыздыруа уазҳәаз инарыдуҵар, амаҭәахә
ааиқәдыршәоит, са саалаган иааҟасҵоит, уаҳа акагьы, – иҳәеит анхаҩы
ҷкәын.
– Ибзиоуп, – иҳәан, аҳ анҭ даарыԥхьан аӷба злыҵша амаҭәахә
шәыԥшаароуп, еизыжәгароуп ҳәа реиҳәеит. Аа, уажәышьҭа иҟаумҵан
ухаҵазар. Иалаухи, лада рҳәа, ҩада рҳәа ирымаз, ирыхӡыз, анахь, арахь
иахҭынҵаны аӷба аҟаҵага амаҭәахә еиқәдыршәеит. Ани анхаҩы длалаган
иҟаиҵеит.
Ус ишнеиуаз аамҭагьы цеит, егьит, аҳ дычмазаҩхан, дыԥсит. Ари аҳ
иуаԥшьына иаҵанакуаз ажәлар еизеит. Раҳ дыԥсит, ихаҭыԥан ауаҩы
даҭахуп. Илахәыцын, иҩахәыцын, иҟаҳҵарыда ҳәа аиҳабацәа илеимҵарк,
ҩеимҵаркит. Руаӡәк, еиҳа зажәа ԥхылнадоз дааин даақәгылан, иҟоу
жәдыруама иҳәан, аа, рҳәеит.
– Уара, иҟоу шәасҳәап. Уара, абри аԥҳәысеиба лыҷкәын уаҩытәыҩса
иимбацыз агәылшьап шьны ацәа ссир, уахынла алашара ҟазҵо ахыхны
иааигеит, абри еиԥш аҩны ҟазҵаз, абри еиԥш ахьтәы ӷба ҟазҵаз, уигьы
иара иоуп. Иара убри уажәы аҳас дныҟаҳҵар, иҵагьы ҳабзиахон,
ҳныҟәигон, – иҳәеит.
Ура дырган агәырқьҳәа зегьы рнапы еинырҟьеит. Убри аԥҳәыс еиба
лыҷкәын аҳас дҟарҵеит. Абра уааины унхароуп рҳәан, аҳ иҭыԥан днаган
дындырхеит. Нас ари иара уаанӡа ицәгьа зҳәақәоз, егьиуаз имдыруази,
урҭ ааизиган рызынтәыкгьы исыгыу, исыбзоу зегь ҟашәҵароуп, са
снапаҿы шәыҟазароуп иҳәан, бзиагәышьоуп, уаҳа ҳабацо рҳәан, уи
нахыс инацәахы иҭагьыжьуа имаҵ руан, хәуцәас иааникылан иара даҳны
дааҟалеит. Ачара ӷәӷәаны ируит ақыҭан. Ачараҿы саргьы сыҟан,
акрыфаны, акрыжәны, сқьаф ҟаҵаны арахь сааит.
Аиашьа сасраҳәа иаҳәшьа лҿы днеит. Дзықәтәаз аҽы абарҵаҿы
инҿаҳәаны аҩны аҩныҵҟа днеин, днатәеит. Иара уа дыштәаз, иаҳәшьа
акы лҭахызшәа, егьизшәа дындәылҵын иҽы азшьапык лфеит.
– Унан, сашьа, уҽы х-шьапыкала иаама? – лҳәеит дааҩналан.
Ԥыҭрак ашьҭахь деиҭандәылҵын, иҽы даҽа шьапыкгьы лфеит.
– Унан, сашьа, уҽы ҩ-шьапыкала иаама? – лҳәеит дааҩналан.
Ус, ус, ари ддәылҵуа, дыҩнало мацара лашьа иҽы аԥшь-шьапыкгьы
лфеит, ишеибгаз илфеит. Шьҭа иаргьы идырит дышҭахоз, ларгьы
дылфарц дшыҟаз. Иԥсы лцәигарц апҟаҩҳәа дыҩдәылҵын ддәықәлеит.
Дандәықәла, ларгьы дишьҭалеит. Данишьҭала, дихьӡошәа аниба, аӡаӡ
иман, аӡаӡ ихы иахыршьҭны ишьҭахьҟа икаиршәт. Аӡаӡ ахькаиршәыз
храхеит, хра-бааԥсны уаҩытәыҩса дзаҿымсуа иҟалеит. Алтар реиԥш аиха
ҟалеит. Арҭ аихақәа хыҵәҵәаны илфаанӡа иара ԥыҭк дцеит. Аихатәы храқәа
аахылыжәжәан, дырҭысны дишьҭаланы дышнеиуаз, дихьӡошәа аниба,
ашыц каиԥсеит. Ашыц ауразоуроу иит, иазҳаит, бна бааԥсны иҟалеит. Ари
акыр аамҭа дамышьҭит. Лара ашыцра далҵны дихьӡаанӡа, иара иԥсы иманы
иашҭаҿы днеит. Аришыц Баришыц ҳәа ала бзиақәа иман.
– Аа, абааԥсы, слақәа Аришыц, Баришыц! Шәеиха! Шәлыхьӡа! – аниҳәа,
афыр-сырҳәа илақәа ҩаҵаибарҟьан, илеи илалыхьӡан, ари иаҳәшьа
леишәацәгьа дыркын, деимыжәжәа дықәырҵеит. Иара наҟ иҩныҟа
дныҩналеит.
Ари иԥҳәыс игәаӷ лыман, аха длызшьуамызт. Афырҳәа дынкылсын,
алақәа ирфаз иаҳәшьа лыбаҩқәа илымҳа инҭалҵан, уи акәхеит, дыԥсит.
Илақәа ари дшыԥсыз анырба, игәаҟт, игәаҟт, иҵәыуеит, анахь рҳәеит, арахь
рҳәеит, аха ԥсыхәа амоут. Аҵыхәтәан руак лакылсын, иара дыԥсны
дахьышьҭаз илымҳа ашьапы нҭанаҵан, абаҩ арахь ианааҭнага, “ҳаи,
исыхьзеи, абааԥсы, асҟаамҭа сышԥацәаз?” иҳәан, ацәа далан даалҵызшәа
даақәтәеит.
Абас ала уи ауаҩ илақәа иԥсы ҭарҵеит. Мамзар иаҳәшьеи иԥҳәыси
дыршьуан. Асҟак дзырцәымӷыз, дзырҭахымыз сыздырам.
Аӡәы иман хҩык аҷкәынцәа. Ишьҭит абрахь ихараны атәым
ҳәынҭқаррақәа рбызшәақәа рҵараҳәа. Иахьишьҭыз ирҵеит абызшәақәа,
иааит. Абызшәақәа ҵаны, егьины иааит, аха, иалаухи, инааи нахыс ианагь
ирыгхоит. Арахь ирыхь рыздырам. Ичмазаҩны, ичмазаҩым, арахь ирыгхоит,
аҵыкәкәалара иаҿуп ахҩыкгьы. Анахь, арахь, ахәаџьа, аԥшҩы, аҟәыдырԥаҩ
уҳәа иларазҵаа-ҩаразҵаақәеит, аха аӡәгьы акгьы еилырганы изымҳәеит.
Аамҭа цеит. Аҵыхәтәан ԥҳәыск дааит.
– Са снашәышьҭ, аҷкәынцәа са срацәажәоит, хьаас ирымоу са
еилыскаауеит, – лҳәеит.
Днарышьҭын, аҷкәынцәа даарыҵалан ирыхьыз длырҳәеит. Иҟои? Абни
атәым ҳәынҭқарра аҵара иахьыҟаз, убра ӡӷабк бзиа дырбазаап. Дырбаҳа,
ани аишьцәа реиҳабы бзиа дибеит, агәыбжьанытәгьы диҭаххит. Аиҵбагьы
диҭаххеит. Аха еибаздырӡом. Еибазымдыркәаноуп ани дшырҭаххаз.
Аԥҳәыс днеины дрыдтәаланы аишьцәа хьаас ирымоу, ирыгзыжьуа,
ахәыцра рызҭо анеилылкаа, длеин рҭынхацәа иралҳәеит. Абас, абас ауп
иҟоу, лҳәеит. Нас адырра ирҭеит ани аӡӷаб дызтәыз ауаҩ, лаб. Ари лаб ас
ажәа анинырҵа, хҩеишьцәа еибазымдыркәаны иԥҳа дшырҭаххаз
анеиликаа, аҭак ҟаиҵеит аҳамҭақәа дырхиарц. Иарбан ҳамҭақәоу,
закәызеи?
– Абрыгь-абрыгь аҭыԥаҿы ауарҳал (акыдыршәыла уарҳал) ыҟоуп,
убри аишьцәа реиҳаба ҳамҭасы иааигааит, – иҳәеит. – Абригь-абригь
адгьыл аҿы асаркьа аҟоуп. Уи агәыбжьанытә иааигааит, – иҳәеит. –
Абрыгь-абрыгь аҭыԥ аҿы афырџьан ыҟоуп. Уи аиҵыбӡа иааигааит, –
иҳәеит.
Арҭ ирҭаххаз аԥҳәызба лаб ас анааицҳа, адырра аныҟаиҵа, амҩа
иқәлеит рҽеибыҭаны. Ани иззиҳәаз аҳамҭақәа ахьыҟоугьы хароуп, ҽыла
уцозаргьы мызкы амҩа уқәзароуп. Арҭ амҩа иқәланы ишнеиуаз хы-мҩакы
ахеихагалоу инеит. Уа рҽыршеит. Дасу идыз ахьыҟаз ахь дцар акәын
уи нахыс. Игьажьны ианаауагьы уа еиқәшәароуп ахҩыкгьы.
Ицеит. Уи нахысгьы хымыз амҩа иқәын ҽыла. Ицан, егьин, ани аӡӷаб
лаб иззиҳәаз аҳамҭақәа рыԥшааит, иаархәт. Игьажьны ишааиуаз ани
хымҩакы ахеихагалаз иааит. Уантәи иеицны рыҩны иааит. Иахьааиз,
дасу иааугаз, иаазгаз ҳәа еибадырбо иалагеит.
Аиҳаба иааигаз ауарҳал ааиҵыхны илкадыршәын илықәтәеит.
– Саргьы абри аазгеит, – иҳәан агәыбжьанытә иааигаз исаркьа
аацәыригеит.
– Саргьы исыдыз абри акәын, абар иахьаазгаз, – иҳәан аиҵбы иааигаз
афырџьан аацәыригеит.
Арҭ ани агәыбжьанытә иааигаз асаркьа инаныԥшылазар, амитә рбеит:
ари зегьы ззыҟарҵо аӡӷаб дыԥсызаап, дыԥсын дахыржырц иахьыҟоу
инеины иқәгылоуп, абар, абар анышә дарҭараны иҟоуп.
– Ҟоҳ, ари ҳазҿу иалаҳхи, лара дыԥсите, – рҳәеит.
Убри аамҭазы ани ауарҳал ԥрит дара шақәтәаз. Рыҽқәагьы, даргьы,
рызынтәыкгьы аурҳал ишақәтәаз иаашьҭнахын иԥырны, иаманы нахьхьи
ани аӡӷаб дыԥсны дыржраны иахыҟаз инанагеит. Абас ала аурҳали
асаркьеи рус ҟарҵеит.
– Абырсҟак аџьабаа адбаланы, абрысҟак сытҟәаны, ӡык алалжәып
ҳәа илзаазгаз ахьтәы фырџьан ала ӡык агьама лымбакәа дцеит, абри
ала аӡы лҿы иҭасымҭәар ҟалом, – иҳәеит аиҵба.
Аӡы аарган, ани афырџьан инҭеиҭәан, аӡӷаб дыԥсны дахьышьҭаз
днеин лҿы ианынҭеиҭәа, ҳаи, сыцәазма лҳәан, лыԥсы ааҭалан, афырҳәа
даақәтәеит.
Уажәышьҭа шәазхәыц шәара, рыуа дызгода? Аишьцәа дасу аус дуқәа
ҟарҵеит аӡә иаҵкыс аӡә деиҳаны: аӡәы исаркьала аӡӷаб дшыԥсыз
еиликааит. Уи исаркьала иеилимкаазҭгьы, инамырбазҭгьы, илыхьыз,
дшыԥсыз иалырдыраауеиз? Уи дшыԥсыз алеилыркааит, аха
агәыбжьанытә иуарҳал ԥырны, аӡӷаб дыржраны иахьыҟаз
инанамгазҭгьы, иназгодаз? Урҭ зегьы рџьабаақәа аӡуан, аӡӷабгьы анышә
дарҭон, ани аиҵба ихьтәы фырџьан ала аӡы лҿаимҭәазҭгьы. Иреиӷьу
аилкаара зыҟамлеит. Ианырзымыӡба, аишьцәа ахҩыкгьы ааицәажәан
уи аӡӷаб еҳәшьас дҟарҵеит. Длықәнагоуп ҳәа ирыԥхьаӡоз арԥыс бзиак
ԥҳәысс дирҭеит. Инхуа, инҵуа, анцәа изиҳәара иҟалеит. Саргьы арахь
сааит.
Ҭаҳмадак дыҟан. Хҩык аԥҳацәа иман. Изныҟәымго далагеит.
“Исызныҟәгом, ишԥарзызури абарҭ” иҳәан аӡбара далагеит. “Абарҭ
ҭаҳмадак иԥҳацәа ҳәа ишахәҭам иҟалар аиҳа, изжып рыԥсы шҭоу, наҟ
исԥырзгап” ҳәа иӡбеит.
Анышә ԥҟаны, инаганы ижит ахҩыкгьы. Ҳаса-масак афатә
иԥыхьашәазгьы уа инарызҭеиҵеит, рчамгәыргьы, надиркит. Анышә
рԥырхагамхартә, хыхь ихҩаны, анышә ақәиԥсеит.
Рыфатәгьы нҵәеит. Ачамгәыр адырҳәоит, зны амыткәма ацырҳәоит,
зынгьы ашәа, анышә аҵаҟа иҟоуп. Арҭ уаҩы иахьиҿахарсҭам, абна
агәҭаҟны ижуп.
Аҳак дыҟан, аҳ бзиан. Ԥак диман, иара иҵкьысгьы деиӷьхаратәы, ак
иацәымшәоз ныҟәаҩык. Инахараны дынхон уи, дара дырзааигәамызт,
акры бжьан.
Абри аҳ-иԥа дышныҟәоз, дшақәшәах здырхуада, абарҭ ахьжыз
днанагеит. Аҵәыуабжь иаҳауеит, зны ашәаҳәабжь иаҳауеит, аха
иахьыкәу сеидроу, анышә аҵаҟа! Уахынлан дақәшәеит.
– Анаџьалбеит, закәызеи?! – иҳәан, акәзаргьы аброуп ҳәа џьара
даагылт иара, абри еилыскаароуп ҳәа. Анышә жуа иҿылеихан, хыхь
иақәыз ахихт, ихҩаны ишыҟаз еиликааит.
Шаҟа ҟалалакгьы, анышә иамшьыртә, анышә рықәхны иҭигеит хҩык
аӡӷабцәа. Дрыхәаԥшын, рыԥшра-рсахьа бзиоуп, уаҳа назҭахым роуп,
аха рцәа-ржьы цахьеит, ирыгхахьеит, игәаҟны иҟоуп, аԥсраҟны
инеихьеит.
– Шәзыниазеи? – ҳәа дразҵааит.
– Ҳаб ҳизныҟәымгазт, абас ҳаижит, – рҳәеит.
Уаҳа егьреимҳәакәа, има иҿынеихан, ианаӡӡеи дзааӡаз лҟны инеигеит.
Ҭаацәара бзиоуп, уаҳа назҭахым роуп дзааӡаз.
– Сара мҩакы сымоуп, сцоит. Сара сшыбааӡаз абарҭгьы сзааӡа,
санаӡӡеи, – ҳәа лнапы ианиҵеит.
Ианаӡӡеи илызныжьны дцеит имҩахь. Акыр дынхеит. Дхынҳәны
дшааиуаз, иӡӷабцәа ахьынижьыз данааи, иубар иузымдыруа, рымаҭәа
анырԥсах, рҩыҭәа анырԥсах, ианыркәаба-ианыршьшьы, рыфатә
анбзиаха, ибзиан иҟалеит.
Уажәшьҭа даарыхәаԥшын аӡәаӡәала дразҵааит “ишәылоузеи?” ҳәа.
Аиҳабы: “Сара исылоу убри ауп, – лҳәеит, – хәыцк соур шәҩык
рымаҭәа алысхуеит” лҳәеит.
Агәыбжьанытә ус лҳәеит: “Хәыҷык сымазар шәҩык рыфатә
алысхуеит” лҳәеит. (Илырмарозар акәхарын ахәыҷ, иага ихәыҷ дууп!).
Аиҵбы “ибылоузеи?” ҳәа данлазҵаа, аҳәара бзиа илымбеит. Аха
данкыдицалаӡа, ус лҳәеит: “Сара исылоу уи ауп, – лҳәеит, – акыр соур
акрысфоит, – лҳәеит. – Убри анеҩс ҩыџьа ахәыҷқәа соуеит, рыбжа хьны,
рыбжа раӡнны”, – лҳәеит.
Лаҳәшьцәагьы ирдыруан ари илылаз.
Уажәы арҭ ирылаз еиликааит. Анҭ аҩыџьа рацәак ихарамкәа, дара
рҵкыс еиӷьны анасыԥ риҭеит, ахацәа ириҭеит. Аиҵбы иара дникылт, ани
“ахьи аразни сыхшоит” зҳәаз. Усҟангьы хәыҷык иаарцәымӷхеит
лаҳәшьцәа “ари аҳ иԥа диго, ҳара анхацәа ҳриҭо” рҳәан. Аԥсҭазаара
бзиа роуит, аха раҳәшьа дахьеиӷьхаз илыҵашьыцит, умбои, дад!
Уажә иара иԥҳәыс лыбаҩлтәым, лымзагь ааигәахеит, дзакәхоугьы
издыруам, илҳәазгьы наӡо-инамӡо седроу!
Иара џьара дцон, кыргьы дынхон. Иаб иеиҳәеит “абри дзакәхо
шәҟәыла адырра сыҭ” ҳәа.
Арҭ лаҳәшьцәа ирдыруеит уажәы иҵабыргны лара ҩыџьа ахәыҷқәа
шлоуа рыбжа хьны, рыбжа раӡнны. Ашьыцра бааԥс рымоуп, ахәыҷқәа
ҿиар рҭахым. (Аиаҳәшьцәагь ҳаиуанхазаап!).
Ҭакәажә дызлам лакә ҟалаӡом усгьы! Агәылара ҭакәажәык дыҟан.
Абри дазыркит лаҳәшьцәа. Ари аҭакәажә мыцхәы ихҭакны аҳ иҟны
дцауа-даауа далагеит.
“Уҭаца лыбаҩлтәым, анапы лҭахуп, са исеиӷьны анапы лызҭо уаҩ
дыҟам” лҳәо, аҳ маҵуҩыс, еилыргаҩыс иҭаца длыдиргылартә лхы
ҟалҵеит аҭакәажә жәынҭацәгьа.
Уажәы лыҿҳәара ааит, хшара длоуеит. Ани аҭакәажә длықәгәыӷуеит,
аҭакәажә длоурыжьит.
Иит ахәыҷқәа, ҷкәынаки ӡӷабки, рыбжа хьны, рыбжа раӡнны. Ари аҳ
иҭаца хшара длоуа даналага, ҩ-ласбак рхианы аҭакәажә илызнаргеит
аиаҳәшьцәа. Ахшара анлоу, ахәыҷқәа ҵәахны, алаԥси алабеи наган аҳ
илырбеит, уҭаца илоуз абарҭ роуп ҳәа. Бҟәылк аарыԥшаан, ахәыҷқәа
нҭартәаны, ахҩа алҭан амшын иалалыршәит.
Иаб дҩатәан ашәҟәы иҩит иҷкәын иахь, уԥҳәыс лаԥски лабаки
лыхшеит ҳәа.
“Абри еиԥш сзызуз, са сызжьаз, абжьымҩак ахьеихагылоу, ажәцәа
лхарԥаны, аҵла заҵәы дкыдшәырҟацал” ҳәа аҭак рзиҩит.
Ус иагьыҟарҵеит. Уа дкыдырҵеит, анахь ииасуагь дырбо, арахь
ииасуагь дырбо. Ажәцәа анҩа, дҭархха дакит.
Ақыҭан инхоз ҭаҳмадак дыҟан, хшара дызмаӡамыз. Х-џьмак иман.
Рахәыс имазгьы убарҭ ракәын. Абарҭ их-џьмак ашьха ицаны шьхаҳәыра
иҳәны, ага илбааны ага-ӡы ыжәны, ахәылбыҽха аҩны игәарлон. Ари
иџьмақәа анихьоз, уахык иџьмақәа руакы ахш хәыҷык иагны ибеит. Даҽа
уахык иҵегь иагны ибеит. Ԥыҭк анҵы иџьма шьурҭ ахш амамкәа
игәарлеит. “Абри сыџьма иахьыз збароуп, аӡәыр ихьоу мамзар аҽаку?!”
иҳәан днарышьҭалт иџьмақәа. Ашьха ицан шьхаҳәыра аҳаскьын ыфан,
ага илбаан ага аӡы ыжәны ианаахынҳә, руак “пеҟеҟ” арган, иҟаауа агаҿа
инавалт. “Иауазеи абри?” иҳәан иаргьы днашьҭалт. Ишнеиуаз бҟәылк
инахагылт. Абҟәыл ҩыџьа ахәыҷқәа рхы аахдырҳәҳәан, аџьма инаҵалан,
аҟәатаҳәа ацәара иналагеит. Иаргьы длеизар, ани аџьма аанӡа ахәыҷқәа
ахьҵәыуоз, абҟәыл иамкыз ахьи аразни ирацәаны иахькаԥсаз ибеит.
– Ааи, анцәа иџьшьоуп, сара ԥса-хша дсымамызт, сажәымҭыҽха
бзиарак сԥеиԥшзар здырхуада, абарҭ рааӡара анцәа сахьигӡар, – иҳәан
дныҳәа-ныԥхьан иаашьҭихит. (Акәтаӷь ибар ауаҩы деигәырӷьоит, ма
изеиԥш хәыҷқәоузеи!)
Иҩны иааигеит, рааӡара далагеит ахәыҷқәа. Илшо ала иааӡоит
ибзианы. Даргьы рызҳауан мшызҳа. Иуаахо иалагеит. Уажәшьҭа аҷкәын
днықәло далагеит адәахьы. Еиҳарак мҩас иоуит иан дахькыду,
ҿырхасҭас имоуп. Иан дрыцҳаишьоит дахькыду, иан шлакәу иидыруеи,
аха мыцхәы дрыцҳаишьоит, “быгәнаҳа рықәшәааит ара бкыдҵаны
бызмоу”, – иҳәоит, афатә лиҭоит.
Ари иара дзааӡаз иабаӡӡеи иҟны анхара ҵысит, аха уазымҵаан! Ахьи
аразни зҿыҵуа, зыцрыҵуа ауаа ишԥанымхо, ибжа хьуп, ибжа раӡнуп,
аӡӷабгьы иаргьы!
Аҭаҳмада рыцҳа абзера ибеит, ҩ-етажк рхыхь дықәтәоуп, исфарызеи
иҳәом, изжәрызеи иҳәом. Дыԥсуа далагеит уажәшьҭа аҭаҳмада, аԥсрахь
ихы ирхеит. Уажәы ауаз ииҭоит иҷкәын ииааӡаз. “Сара уажәшьҭа
егьсҭахым, иҳәеит, исымбашаз уара ула избеит, иҳәеит, сара уаҳа
иузынсыжьуазеи, иҳәеит, сыҩныжә аҟны сҟамчы ахәыблы иаҵоуп,
иҳәеит, срашь Шәамаҭ ахьӡуп, абрагь-абрагь адгьыл аҟны иҟоуп, иҳәеит.
– Сара уаҳа иузынсыжьуазеи, сара иузынсыжьуа убри ауп, иҳәеит, убри
срашь узынсыжьуеит, иҳәеит. Ауаҩ цәажәара адыруеит, иҳәеит, иумаз”,
– иҳәеит. Далгеит, иаргьы дыԥсит. Дыԥсит, дижит иара ишиқәнагоз ала.
Ари уажәы арҭ раҳәшьа илыхшаз шракәу еилыркааит ԥаса аҭакәажә
дазызкыз ран лаҳәшьцәа. Иан илҳәоит абас абри данылбалак: “Ее, сара
разҟыцәгьа, абри аҩыза ахшара дсоуеит ҳәа сымгәыӷуаз” лҳәоит, лара
дшылхшаз лыздырӡом.
Еиҭалагеит анҭ иан лаҳәшьцәа абри аҷкәын иҭархара. Ари дазыркит
дырҩагь аҭакәажә. Иара дныҟәаҩуп, дныҟәоит. Иаҳәшьа
длыргәыбзыӷуеит аҭакәажә дааны, лҳәатәы халҵо аҟынӡа
длыргәыӷхьеит.
Мышкы дааит аҭакәажә: “Ыы, нан сызкәыхшоу, бара ихьу, ираӡну,
аиашьа ҳәа ахьи араӡни дызмоу, лҳәеит, амала бызлаҟоу бџьысымшьеит”
лҳәеит.
– Исыгузеи? – лҳәан дҵааит аӡӷаб.
– Ибыгу убри ауп, лҳәеит, абригь-абригь адгьыл аҟны аԥсаҵла гылоуп,
лҳәеит, убри аҵла бӷьыс иаҿоу зегьы еиуамеитәымкәа ашәа рҳәоит, лҳәеит,
убри аԥса махә ааган бара ибзықәгылазар акәын, быстол аҟны, – лҳәеит.
– Ари изылшарыда? Иаазгарыда? – ҳәа дҵааит ани аӡӷаб.
– Ҳы, ари башьа илымшозар уаҳа изылшода, амала дымцар ҟалап,
цқьа дкыдбымцалар, – лҳәеит (дымцарҳәагь дымшәо!).
Данааи, иаҳәшьа лылахь еиқәны дибеит. Иаҳәшьа лылахь еиқәны избар
изҭаху иакәӡам, “уҽшьы” лҳәар, иҽишьуеит иаргьы.
– Былахь еиқәуп, ибыхьзеи?! – ҳәа длызҵааит.
– Сылахь зеиқәу уи ауп, – лҳәеит, – абригь-абригь адгьыл аҿы аԥса
гылоуп, убри аԥса иҿоу абӷьы зегьы еиуамеитәымкәа ашәа аҳәоит.
Иуасҳәар иааумгар ҳәа сшәаны, убри азоуп сылахь зеиқәу, – лҳәеит.
– Бымшәан, ма сыԥсыроуп, ма ибзаазгароуп, – иҳәеит.
Уа инеиуа, агәылшьап алажьуп, дымфакәа дашьҭуам, ари ауп аагара
злацәгьоу. Уажәшьҭа ирашь иҭахуп. Ирашь макьана дақәымтәацт,
имԥшаацт. Ара аҽы ахәарҭам. Уажәшьҭа ирашьахь ддәықәлоит, аха
дақәымтәацт, урҭгьы еиқәшәо седроу!
Ирашь ахьыҟоу адгьыл аҟны днеит, ирашь иԥшааит, икит, дақәтәеит.
Данақәтәа иԥибашәеит: хынтә ажәҩан аҽаннаҟьеит, хынтә адгьыл
аҽаннаҟьеит. Ажәҩан аҽананнаҟьоз амгәацәа дыҵалон, адгьыл ахь
ианлаилак дааҳәны хыхь дақәтәон.
– Уажәшьҭа ҽра узызуеит сара, – аҳәеит – иахьынӡасылшо угәахәтәы
уахьысыгӡоит, – аҳәеит.
Уажәшьҭа ддәықәлеит аԥсамахә аагара. Ас аҳәеит ирашь: “Ара анеира
цәгьоуп, машәыр уаҩы иахьиго дгьылуп” аҳәеит. Ирашь ас аҳәеит: “Сара
сахьцо сара издыруеит, уара аԥсамахә ауп узышьҭалаша, сара усмеигӡан”
аҳәеит.
Ддәықәлеит. Аԥса ааигәа днеит. Абыржәшьҭа идәықәлеит, Шәамаҭ
мыжда ашьамхы арҵысит, аха узлахәарҭозеи, иԥрит аԥсахьы! Ишлеиуаз
аԥса иҩаҵаххит, ишҩаҵаххыз еиԥш игьажьыр акәын. Аԥса инаҵаԥалт, иаргьы
аԥсамахә ԥиҵәеит, игьажьит, агәылшьапгьы аҽалыҩрны ишьҭалт. Аха
узлахәарҭозеи Шәамаҭ мыжда, ашьамхы арҵысит, агәылшьапгьы
ахьымӡеит, аԥсамахә има дацәцеит.
Аԥсамахә има дааит иҩны. Иаҳәшьа илиҭеит. Иаҳәоит ашәа, аха
иаҳәозеи! Утәаны уазыӡырҩуазар, ианшо, ианыхәло ҳәа узгәаҭом,
ушазыӡырҩуа.
Илаҳаит ари аҭакәажә аԥсамахә шааигаз. Дааит уажәы аӡӷаб лҿы,
деигәырӷьазшәа ҟалҵеит мыцхәы ари аԥсамахә иаҳәоз ашәа, зынӡа
длырҽхәаӡеит аӡӷаб, лашьагьы ларгьы. (Дара аҭакәажәцәа мыждақәа
ахырхарҭақәа шԥардыруеи!)
Уажәы даҽак лыӡбахуеит. “Ҵыск ыҟоуп абригь-абригь адгьыл аҟны,
лҳәеит, убри абра иалатәан ашәа аҳәазҭгьы, зынӡа иџьашьахәхон”, –
лҳәеит.
– Ари сзаазгарыда? – ҳәа дҵааит иаҳәшьа.
– Башьа иааимгои, илымшо ҳәа акы ыҟам игәитәыр, бара ҳаҭыр
бықәиҵозар, биҭахызар, ибзааимгои, – лҳәеит.
Иара дыҟамызт, данааи дырҩагь лылахь еиқәны ибеит.
– Ибыхьзеи?
– Абригь-абригь адгьыл аҟны ҵыск ыҟоуп, убри аҵыс ааганы абри
сыԥсамахә ианалаумыртәа уареи сраеи ешьара-еҳәшьара ҳзеилам, –
лҳәеит.
Ари иаҳәшьа илҭаху азыҳәан аԥсра усс имам, аԥсра дацәшәаӡом.
Лҩызагь аиаҳәшьа дабаҟоу!
– Уи азы бымшәан, адунеи ахь ԥсыхәа амазар са ибзаазгоит, уи азы
былахь еиқәыбымҵан, – иҳәан, иаҳәшьа лгәы ааҟаиҵеит.
Иаҳәшьа ари иҭархара ишашьҭаҵәҟьоу лдыруазар ас иалҳәашам,
аха уигь илыздыруам умбои.
Ддәықәлеит ари. Шәамаҭ мыжда дақәтәеит уажәы, дцоит, амҩа
дықәлеит. Ара мҩас иамоуп иара: – аҩы-бахәык еимҟьоит, еимаҳауеит,
еимҟьоит, еимаҳауеит. Ианааимҟьа – дыбжьыԥароуп ҳәа, ианааимаҳауа
дакыр – далгеит, дашьит. Шәамаҭ зныкгьы ибжьыԥахьазаап абраҟа.
Иҟамчгьы аҿы хҵәоуп, ирашьгьы аҵыхәа хҵәоуп. Иара ацәцеит, аха
аҟамчи арашьи рҵыхәақәа хнаҵәеит. Уажәы абас аҳәеит арашь:
“Уаагыланы џьамк азна ахәыӡ аахә”, – иҳәеит.
Амҩа иқәлеит. Абахә аҿы инеиуа ианалага, ус аҳәеит:
– Усмеигӡан, уҟамчгьы ҟьа, ушьхәагь сырба, ҳзықәшәо аабап, –
аҳәеит. Абахә анааимҟьоз, арашь ишаҳәаз еиԥш, иҟамчгьы иҟьеит,
ишьхәагьы аирбеит – ибжьҟьа ицеит егьырмыхькәа.
Ара ианыбжьыҵ ус аҳәеит: “Ҳашнеиуа кәарак аҿы ҳнеиуеит, афҩы
гоит иара, аха уара уааҽыжәҵны, уҿи-унапи ааӡәӡәаны, ҿамҩак аӡы
ыжәны, “иаҳауеи, сашҭаҿы абри еиԥш ӡыхьк сымандаз!” ҳәаны уца”
аҳәеит.
Ус иагьыҟаиҵеит. Уажәы ари аӡы дахысны днықәлеит. “Уажәы ҳак
гылоуп, уаҩы ифаратәы иҟам, аха уара ааигәа уаннеилак, унапы
нагӡаны, ҳак ааҿыхны иф, “иаҳауеи, абри еиԥш ҳак сыҩны ааигәа
игыландаз!” ҳәаны уца” аҳәеит.
Ари дышнеиуаз аҳаҟны днеит. Ҳак ааҿыхны ифеит. “Ҟоҳ,
анаџьалбеит, зеиԥш ҳаузеи, инаган сашҭаҟны исызгыланда!” иҳәеит.
Уажәы ари аҳа длаҩсын амҩа дықәлеит. Дцоит, дышнеиуаз дә-дук
аҟны дылкылсит, ҵла заҵәык агәҭаны иқәгылоуп, уаҳа ҵла ыҟаӡам, дә-дууп иара. Аҵла ааигәа ӡыхьк ыҟоуп, уаҳа ӡ-ыҟаӡам. “Аҵла амҵан
уааҽыжәҵроуп, аҵла ашьапаҟны ункыдиаалароуп, абас ухы надҵаны.
Ахәыӡ иаауго угәы илықәыԥсан уиароуп. Аҵарақәа абна иааиуеит, аӡы
ржәуеит, аӡы аныржәлакь ахәыӡ рбоит, ахәыӡ азыҳәан угәы
ианаақәтәалак, ак уԥыхьашәан иузкыр, уаргьы са сахь уеиха, саргьы
уа уахь сеихоит” аҳәеит ирашь.
Уажәы длеин аҵлаҟны диоуп, ахәыӡ игәы иқәыԥсаны. Аҵарақәа ааит
ӡыжәра. Аӡы ржәын, ирбеит игәы иқәыԥсаз ахәыӡ. Иааины игәы
ианаақәтәа, инапы иҟьеит, иԥыхьашәеит, ак икит. Иҵыс кны, деихеит
ирашь ахь, ирашьгьы иа иахь идәықәлеит. Арҵәааҳәа дыҳәҳәан, Шәамаҭ
мыждагь ашьамхы аҟьеит, ларгьы дҽыжәлан, дыҿҟьа дишьҭалт
аҵарақәа зтәыз. Асгьы лҳәоит: “Сызмыргылаз Шәамаҭ уеиҭаама,
сызмыргылаз Шәамаҭ!” лҳәоит.
Шәамаҭ мыждагь цоит адгьыл аҽеиуатәны, уаҩ дахәо иҟоума,
ашьамхы арҵысит!
Аҳа ахьгылаз дааит. Ари аҳа убыс иҟазаарын: аҵыс зманы ицоз ихны
иҿыҩрны иқәыԥсон, дашьуан.
– Абааԥсы, думшьҭын, – лҳәеит, – ухны уиқәыԥса! – лҳәеит.
– Ҳаи сара сшиԥырхагамхарыз, бҵыс ума, бхаҭагьы бигондаз! –
аҳәеит, – Сыфҩы быргахьан, “акы ыфаны, сашҭа уҭагыландаз!” ҳәа
дсеилаҳаны дцеит, са сиԥырхагахома! – аҳәеит аҳа.
Даауеит ари, ларгьы дишьҭоуп. Акәара дазааигәахеит.
– Аа абааԥсы умшынха, думышьҭын! – ҳәа ҿылҭит.
– Ҳы, сара сиԥырхагахома, шьапы-ӡәӡәагас сбыман, сыфҩы
быргахьан, иара дҽыжәҵын, иҿы-инапы сылаӡәӡәан, ҿамҩак сӡы ыжәны,
“сааигәара уҟанда” ҳәаны дцахьеит! – аҳәеит акәара.
Аӡгьы дацәцеит. Абахә аҟны дааит. Абахәгьы длыбжьыԥеит
деибганы. Ларгьы лҳәаа уа акәын, лышьҭахьҟа дхынҳәит, иаргьы
ддәықәлеит иҩныҟа, уажәшьҭа дҭынчуп.
Аҵыс ааган иаҳәшьа илиҭеит. Инаган аԥсамахә иалаиртәеит.
Аԥсамахәи аҵыси еиуамеитәымкәа ашәа ирҳәо мчыбжьык утәазар
мышкеиԥш иуԥхьаӡап, уаҳа иузгәаҭом, убри еиԥш ашәа рҳәоит!
Еҳе, уажәы ани аҭакәажә мыжда ари аҵыс шааигазгьы лаҳаит. Дааит
дырҩагь иаҳәшьа лҟны. Деигәырӷьазшәа лҽыҟалҵан, нахьхьи аахыс
амитә ҳәо даауеит, иаҳәшьа длыргәыбзыӷырц: “Диида, сызкәыхшоу,
абыржәоуп бара ишбықәнаго баныҟоу” – ас лҳәоит ани аҭакәажә
длыцәнымхо.
– Ҳы, даҽак быгуп, – лҳәеит дцо-даауа аҵыхәтәан.
– Закәызеи?
– Бара ҭацас ибықәнаго, иара иқәнаго, адунеи аҿы уаҩ дыҟам, аӡәы
заҵәык лыда. Абри дбымазар акәын, – лҳәеит. – Уаҳагь диоуам убри
лҩыза, ари дкыдбымцалар дцом лара лҟынӡа, – лҳәеит, ацара шыцәгьоу
лымдыруеи! Ари дазыҟаҵан, дыргәыбзыӷны, аҭакәажә дцеит.
Лашьа данааи, лылахь еиқәуп, аха ԥасагь деиԥшымкәа, зынӡа
аҵәыуара дакуа.
– Ибыхьзеи?
– Уара иуқәнагогь уаҳа уаҩ дҟалом, абри дааумгар уареи сареи уаҳа
егьҳзеилам ешьареи еиҳәшьареи, – ҳәа дидқәылт.
Уажәы ирашь даԥхьеит, ирашь дазҵааит: “Абра сцароуп, абри аус
ҟасҵароуп”, – иҳәеит. Бзиа иамбеит ирашь. Иабаӡӡеигьы иҳәахьан “иара
иахьаҭахым идәықәумҵан” ҳәа. Бзиа иамбеит.
– Уа убыс иҟоуп: ла лзы инеиуа уаҩ дыхнымҳәыцт, ҳа ҳзыхынҳәуам!
– аҳәеит арашь.
Аха ари илҳәаз акәын, дахычмазааҩхеит, аԥсра лҽалҭеит.
– Сыԥсуеит умцар, дааумгар, – лҳәеит.
Ари иаҳәшьа лылахьеиқәҵара цәгьа даргәаҟт, илст.
– Ҳзымаауазаргьы ҳцароуп, – иҳәеит. Ирашьи иареи еицәажәеит
уажәы.
Ддәықәлеит. Амҩа дықәылт. “Ҳзаагәышьом, аха ҳцап” ҳәа ус ицоит
ирашьгьы иаргьы. Амҩа иқәуп, шаҟа иқәыз седроу! Инеиуа иалагеит.
Уажәшьҭа ирашь ус аҳәеит: “Ҳара ҳааит, аха иҟоу уи ауп: ашҭаҿ ҽы
заҵәык агыларҭа ыҟоуп, егьырҭ зегьы иҳашҳаҭәараха игылоуп” аҳәеит.
Иаргьы дынҭалт. Ани ҽык агыларҭа ахьыҟаз иҽы наиргылт. Ус аҳәеит
иҽы: “Сара сгылоуп, уара унеины уныҩналоит азал аҟны, азал агәҭаны
астол гылоуп. Астол аҟны аҟәџьал ықәгылоуп. Аҟәџьал аҟны унеины
унахагылоит, аҵәыуара уалагоит ухы уаасны. Уҵәыуо, уҵәыуо, такәы
уанҵәыуалакь, ҿуҭуеит: “Адунеи агьазал!” ҳәа. Убысҟан иубоит ушыҟало,
– аҳәеит. – Хынтә ҿуҭуеит, – аҳәеит. – Знык анҿуҭуа ушьамхаҟынӡа
ухаҳәхоит, саргьы ара сшьамхаҟынӡа схаҳәхоит; ҩынтә анҿуҭуа
маҟҿаҳәаранӡа ухаҳәхоит, саргьы ара мгәацәахьынӡа схаҳәхоит, ахынтә
раан уаргьы уоуразоуроу ухаҳәхоит, саргьы схаҳәхоит”, – аҳәеит.
Уажәшьҭа иара дыҩналт, днеит азал аҟны. Астол днадгылан, дҵәыуо,
дҵәыуо, дышҵәыуоз ҿиҭит: “Адунеи агьазал!” ҳәа. Ишьамхылахыс
дхаҳәхеит, ишьапы изышьҭымхт, ирашьгьы хаҳәхеит ашьамхы аҟынӡа,
еиқәшәы игылагәышьоуп. Дырҩагь дҵәыуо, дҵәыуо дышнеиуаз, игәгьы
ԥшааит адунеи аҟынӡа, илаӷырӡгьы ааит, уаҳа наҭахымкәа, ҿиҭит
адырҩагь: “Адунеи агьазал!” ҳәа, усҟан даахаҳәхеит имаҟҿаҳәаранӡа,
ирашьгьы амгәацәа аҟынӡа иҩыҵагылан, ҟаимаҭк егьыҟамкәа. Уажәшьҭа
дышҭахоз ибеит, игәы ԥшааҵәҟьеит, иоуижьӡеит аҵәыуара, аҵәыуара
даҿуп. Ахынтә раан ҿиҭит адырҩагь: “Адунеи агьазал!” ҳәа Ахынтә
анҿиҭуаз ауразоуроу дхаҳәхар акәын, аха зынӡа дхаҳәымхакәа
ихәдацәаҟынӡа, иԥсыԥ алагаҩагарҭа иманы, даанхеит. Ирашьгьы аԥсыԥ
агарҭа аманы иаанхеит. Дырҩагь аҵәыуара даҿуп, аԥшьынтә далагеит,
инапы, ишьапы изырҵысуам, дхаҳәхеит, аха ибжьы ҭигоит.
Абри дахьҵәыуоз, ибжьы ахьлаҳауаз, ларгьы нахьхьи дтәаны аҵәыуара
даҿызаап, ауаҭах аҟны. Ашьҭахьтәи иҿиҭаанӡа: “Ҳаи, узакәтәузеи,
унҵәааит!” лҳәан, лылабжыш лҿатата дааҩналт.
Данааҩнала, илабжыш илеиуаз ихьны, ираӡынны аҟәџьал ҭәит. Аҟәџьал
иазымкыз астол иқәыԥсоуп, ҵаҟа ахыӷәра иқәыԥсоуп.
– Ҳаи, уанаџьалбеит, уара ушԥашазаари! – лҳәеит.
– Уара узы сара сшазаап! – лҳәан, длеин лчабра ааихьылшьын, дшыҟаз
дааҟалҵеит. Ирашь аҟны днеин, ирашьгьы ахы иақәиҭылтәит.
Дхынҳәны дааит иара иахь.
– Ааи, уан абзиахә лбеит, ушԥашазаари! Уара ушазаап сара сзы, сара
сшазаап уара узы! – лҳәеит.
Уажәшьҭа дизҵаауеит лара. Ари аҭархарахьы диҟәаҵит. Дҭалырхома,
ихи-иҵыхәеи реилкаара дашьҭалт.
Ари амала дҵаауеит, ииҳәо саҳауеит ҳәа акәымзар, дызлашо зегь лара
илдыруеит. “Уара уаб дзакәызеи? Уан дзакәызеи? Изакәызеи?” ҳәа
дизҵааит.
– Сара саб дсыздырӡом, – иҳәеит.
– Уан узыхшаз? – лҳәан…
– Сара абҟәыл сахшеит, – иҳәеит. Ан димбаӡеит, абҟәыл ауп дызҭыргаз!
Ари дизҵаауеит, дагьыччоит лара. Дзырччогь уи ауп, иҭоурых зегьы
лдыруеит лара, дзынҟьахьоу-дзынԥахьоу, дзыниахьоу зегьы лдыруеит.
Ари далагеит, уажә аҭак илҭоит лара:
– Уара уабгьы дыҟоуп, уангьы дыҟоуп, – лҳәеит. – Уаб узыхшазгьы
абри иоуп, – ҳәа иалҳәеит. – Уангьы абрагь-абрагь аҵлан икыду лоуп, –
ҳәа иалҳәеит.
Ари иабду иӡӷабцәа шижыз, иан днарыланы иан лаҳәшьцәа хҩык,
иалҳәеит, иан лаҳәшьцәа дшырӷалатыз, дара амшын ишарҭаз – арҭ зегь
иалҳәеит. Иҭоурых зегьы лҳәеит. Аригь илахь еиқәиҵагәышьеит, иан
длыргәаҟуеит уажәы, иан дахькыдгәышьоу, дныҟәоны ӡба-мла даимыркит.
Уажәшьҭа гәаҟрас ццакырас имоу убри ауп – абни иан ана дахькыдҿаҳәало
лкыдхра. Ианеиликаа ана дынижьуа дыҟоума!
Даанхеит аԥсшьара мчыбжьык аҟынӡа, уа дыҟоуп. Рымчыбжь ҵит.
Уажәшьҭа идәықәлоит еиманы, дима ддәықәлоит арахь.
Амҩа иқәлеит. Иааит иҩны. Ачара иуит, ақыҭан уаҩ дагымкәа.
Ауха чароуп. Ара иҟоуп иабдугьы иабгьы. Иангьы дкыдхны дааиган,
ара дҵәахны димоуп, макьана дцәыримгацт. Иара даагылан ус иҳәеит:
– Счараҿ иааиз сызҭахны иааиз шәоуп, сажәақәа шәырзымӡырҩыкәа
шәысцәымцан, – иҳәан дрыҳәеит. Ара уахыла иааигеит аурақәа, хазы
иҭакны имоуп, уаҩы имбацызт макьана. Уажәы ачара иахыҵт ажәлар.
– Ажәлар, арахь шәаасзыӡырҩы, ажәак шәасҳәоит, шәҽааидышәкыл!
– иҳәан, рҽааидыркылт. Ара ҭахыла ауаа азыҟаиҵеит, иара дцәажәо
далагар, абни аҭакәажәи иан лаҳәшьцәеи рмышьҭразы.
Уажәы далагеит ацәажәара, иҭоурых иҳәоит. Даақәгылт иҳәо. Ажәлар
иреиҳәеит иҟалаз, ишыҟалаз, ахы инаркны аҵыхәанӡа. Уи анаҩс
ацәҳарагь хәыҷык налеиҵеит: “Аҭаҳмада, уԥа ԥҳәыс дааигеит, ҳара ҳҩыза
ахшара шлоуз удыруан, – иҳәеит. – Уара иуқәнаго ыҟоуп, аха ужьоуп
азы уаҭасымҵеит”, – иҳәеит. Уажәы иаб иахь дааҳәит: “Уара, иҳәеит,
уара ҳара ҳҩыза ахшара шлауаз уалҳәахьан уԥҳәыс, уара аҭакәажәцәа
дрылажьны уабацоз, иҳәеит! Иуқәнагозеи уара ҳара ҳҟынтәи, иҳәеит.
Уара умҽеираз абҟәыл ҳҭаԥсаны, амшын ҳхырҵеит, – иҳәеит. – Ҳара
ҳнаҩсгьы уара умҽеираз, ҳара ҳҩыза дзыхшаз абжьымҩак ахьеихагылоу
ажәцәа лхарԥаны дкыддырҟацалеит, – иҳәеит. – Иуқәнагозеи ҳара
ҳҟынтә уара? – иҳәеит. – Ауаҩ иаб дишьуам, иҳәеит, ашьра уқәнагоит,
аха ауаҩ иаб дишьуам, уара ужьоуп аҟнытә, уаҭаҳҵом”, – иҳәеит.
Даахынҳәит уажәы анҭ аҳәсақәа рахь: “Абри аҟара ҳара иаҳхаагаз,
иҳәеит, сан ажәцәа лхарԥаны абжьымҩа дкыдзаргьы, ҳара абҟәыл
ҳҭаԥсаны амшын ҳазҭазгьы, зегьы зхароу, зегь ҟазҵаз абарҭ аҳәсақәеи
абри аҭакәажәи роуп, – иҳәеит. – Аа, сан дахьыҟоу рыцҳа, – иҳәеит.
Деиқәыбарфынха деилаҳәаны, аха лыԥштәы лхыгга даацәыригеит.
Убысҟан ауп иан данцәырига.
Уажәшьҭа дҵаауеит ажәлар рахь: “Абри аиԥш агәаҟра ҳақәзыршәаз
ирықәнаго шәа ишәҳәарацы, шәа ирзышәыӡбарц сшәыҳәоит” ҳәа ажәлар
ирыдиҵеит.
Ажәлар цәажәоит, уажәы ацкы ажәа рҳәоит, уажәраанӡа игачамкны
иӡырҩуан. Ажәлар ахцәажәеит.
– Абри аиԥш аус ҟазҵаз, аижьара ҟазҵаз, шәара шәыԥсы ҭызхуаз,
ажәлар ишаабо ашьра рықәнагоит! – ҳәа ари ақәырҵеит ажәлар.
Арҭ ирымҳәаргьы иҽазыҟаиҵахьеит иара, ршьыгагь ирхиеит.
Ажәларгьы ирдыруазшәа иақәшаҳаҭхеит иара игәы иҭаз. Аурақәа
ааҭыргеит еимырхха. Ахҩыкгьы наган аурақәа инарыдырҳәалт.
Анахәҭақәа аархырхын, ианлоурышьҭ – ахҩыкгьы ицҟьа-шәҟьа иргеит.
– Сабдуи саби, шәареи ҳареи еилахәра ҳамам, аҽакала
ҳашәԥырхагам, – иҳәеит.
Иани, иаҳәшьеи, иԥҳәыси, иареи уа иаанхеит, ибзиахәха еигәырӷьо
инхон-инҵуан.
Саргьы убра сыҟан, ачараҿы столбашьын.
