Б. Е. Саӷариа, академик

Ҳара зны-зынла аӡәы ҳанихцәажәо иара имацара дыбзиахазшәа, ажәҩан аҟнытә длеизшәа, уаҳа дызлыҵыз, дзааӡыз зынӡак имҳәаӡакәа ҳавсны ҳцоит. Убри аҟнытә, Аслан ихәыҷра иазку, аҵара аниҵоз, иахьиҵоз, иааркьаҿны акәзаргьы сырзааҭгылоит. Аслан оҭырба диит 25 ианвар,1910 шықәсазы, Абӷархықә ақыҭан.
Иаб, ҭамшьыгә, Абӷархықә ақыҭа мацараҿ акәым, налҵ-аалҵгьы дыздыруаз рацәаҩын. Уи дрыцныҟәалон хар змамыз ауаа дуқәа: Нестор Лакоба, Шамы Ҳаџьараҭ, ақыҭаҟны шәнеишь-шәааишь ҳәа зырҳәоз, «Кьараз» иалаз ауаа: Шамы кьамҭыжә, Шамы Шьаҳан, убас анхацәа заманақәа. Убсҟан, 1924 шықәса рҟынӡа, Абӷархықәаа ашкол рымаӡамызт, ахәыҷқәа ахьҭарҵоз ыҟамызт. Абрахь ақыҭа аҳәара иҟарҵаз ала даарышьҭит Лыхны ашкол ду аҟны аус зуаз, 25 шықәса ирҭагылаз Кәаҵиа Шьаҟрыл. Убра данааи зегьы иеигәырӷьаны иԥылт, иҭабуп ҳәа иарҳәеит. Нас, Аслан иаб, Ҭамшьыгә арҵаҩ қәыԥш иахь иҳәоит: Кәаҵиа, ишыудыруа ара уаанӡа иҟаз аџьаама акәын. Сыҷкәын дганы аџьаама дҭасҵеит, аха арахь, уара ушкол ашҟа даазгар сҭахуп, иҟалозар усыцхраа». Дагьацхрааит: «арахь сара дсыҭ, ара дааган дсыҭ…» – иҳәан 1924 инаркны 1925 шықәса рҟынӡа убра Аслан аҵара иҵон. Константин Семион-иԥа игәалашәарақәа рыҟны Аслан хәыҷ даара ибзианы дихцәажәоит, шаҟа агәырҵҟәыл имаз, шаҟа аҵарпа бзиа ибоз. Уа ҩы-шықәса рыла далгеит. Уи ашьҭахь Афон аинтернат ахь даауеит, уа ԥыхьагьы, аревалиуциа ҟалаанӡагьы аԥсуа ҷкәынцәа аҵара ддырҵон, аинтернат иҭоу ирыцхраауан. Аслан иҩызцәеи иареи уа 1927 шықәса рҟынӡа иҟан. Ашьҭахь, 1927  шықәса рышьҭахь, уа даналга, Аҟәаҟа даауеит, аԥсуа школ, )ыхьа гагрская школа ҳәа изышьҭаз, Нестор Лакоба ихьӡ зхыз аҟны. Убра дахьааиз, уа аҵара ицызҵоз иҩызцәа-иқәлацәа ашкол ианалгагьы, рыԥсы ахьынӡаҭаз есқьынагь еицын, пату еиқәырҵон, бзиа еибабон: Гьаргь Ӡиӡариа, шьалуа Инал-иԥа, Нури Акаба, убас шьардаҩы. Дара зегьы ашкол ҟаимаҭла иалгеит.
Убра аҵара анырҵоз рҵаҩык дыҟан, рҵаҩ-дук, Фадеев ижәлан, Анатоли Всеволодович ҳәа иԥхьон ашьҭахь ара Аԥсны дықәҵны данца уи дықәырцеит 37 рзы. Аԥсны анҭыҵ аус иуан. Уи аҭоурых дирҵон. Убас реиҳәон есқьынгьы: «Абаақәа шәмаашьақәа, иахьыжәбалакь шәҭоурых иадҳәалоу амаҭәарқәа еизыжәгала, уи наҟ-наҟ ишәыхәоит. Убри имҩала инықәлан, 1934 ш. рзы, аԥсуа школ Нестор Лакоба ихьӡ зхыз (усҟан уа директорс иҟаз Кондрат Ӡиӡариа иакәын). иалганы Москваҟа еихеит. Москва ҳҳәынҭқарра ду аҟны иреиӷьӡаз аинститут иаанахәеит. Уи Институт истории, философии и литературы (иааркьаҿны иуҳәозар МИФЛИ) ҳәа иашьҭан. Убра Аслангьы, Гьаргь Алықьса-иԥагьы арҵаҩцәа дуқәа, академикцәа Космински, Бахрушин, Минц уҳәа ирықәшәеит. Убарҭ ирҿырҵааз рацәаӡоуп. Ибзиангьы далгеит Аслан абри аинститут. Уи даналгоз дипломтә усумҭа «аҭоурыхҭҵааҩ» ҳәа дыԥхьаӡан. Насгьы идиплом аҿы иҷыданы ианырҵеит амрагыларахьтәи ажәларқәа, аҳәынҭқаррақәа рҭоурых дадҳәаланы. Абар 1939 шықәсазы, аинститут даара ибзиан даналга Аԥсныҟа даауеит. Дахьааиз иаразнак аусура далагоит Аҟәатәи аҳәынҭқарратә рҵаҩратә институт аҟны.  Аха рацәак ара днымхаӡеит. Ашықәс анаанҵәоз, декабр 1939 ш. азы арра иԥхьоит. Арра дыҟан 1946 шықәса рҟынӡа. Убра, арра дахьыҟаз ихьӡаз аибашьра ду далсны данаауаз Иааигаз ахарастеристика ҟаимаҭ уамашәа иубаратәы, уаҩ дрылаҽхәархәтә иҟоуп. Уи генерал дук инапы аҵаҩуп. Аслан аполк аҿы апропагандеи агитациеи дырҿын. Даара пату иқәырҵон, бзиа дырбон, игәы былуан, аҩыза-ақәла, афицерцәа инадыркны аполковникцәа  рҟынӡа изааигәа, иазҵаауан. Алекциақәа дырзаԥхьаууан. Аибашьра аҵыхәа аныԥҵәа ара данааи, аусура далагоит Аԥснытәи Обком аҿы. усҟан, маӡаныҟәгаҩыс иҟаз Мгелаӡе иакәын, шамахамзаргьы уа, Обком аҿы уаҩы днарышьҭомызт, аха иара уа пропагандистк иаҳасабала, лекторк иаҳасабала дрыдыркылоит. Уи иаҷыдангьы алекциақәа дрыԥхьон, Баҭымнӡа дцаны, уаагьы Арҵаҩратә институт ыҟан, уаагьы аус иуан. Арҭ аамҭақәа рзы Аслан Ҭамшьыгә-иԥа ҩынтә-хынтә аџьшьарақәа ирҭахьан. Шамахамзаргьы усҟан урҭ уаҩы ирҭаӡомызт. Абиуро аҿы иахәыԥшыр акәын, уаҟа ақәҵара рыдыркылон. Усҟантәи аҷыдарақәа уамашәа иубаратәы иҟоуп. Аусураҿы, Абком аҿы уаннаргоз, ашәҟәқәа џьара иакәымк, аҳәынҭқарра иаԥырхагоу ак уҳәар, ак ҟауҵар, ушьҭан аус ушакәа ала….
Ажәакала, усҟантәи аамҭақәа ауаҩы аҿаԥа иҿазҵоз аамҭақәеи, иуҳәоз, иҟоуҵоз иушәалар, иузалар акәын.
1953 шықәса рҟынӡа абасала Обком аҿы аус иуан. Ашьҭахь, абри ашықәсан Аслан Отырба Аԥснытәи Обком апропагандеи агитациеи рыҟәша еиҳабыс дҟарҵоит. Усҟан ауп уи иаҳа ижәҩақәа ааҵтхратә, амчра иманы даныҟала. Уи уаҟа агитациеи апропагандеи аҟәша еиҳабыс даныҟаз Актәи амаӡаныҟәгаҩыс дҟарҵазшәа ипату шьҭықны иҟан. Иазҵаауан наԥхгара  ҟаиҵон, дыӷәӷәаны дыҟан.
Ара аиубилеитә хәылԥазы аазыртуаз Енвер Ерасҭа-иԥа Қапба иҳәеит хашҭра зқәым Қарҭтәи иқәгылара аӡбахә. Уи акьыԥхь аҿы иубоит, иуԥылоит. Аԥсуаа рыҩнуҵҟа лассы-лассы иуаҳауеит, уи усҟан абас дзықәгылаӡеи, дамхаццакцәама ҳәа?  Аха, Аслан– Аслан иакәын. Даҽакалагьы ҳәашьа имамызт, иара идыруан Аԥсны оҭоурых, иуаажәлар рҭагылазаашьа. Акырынтә даԥхахьан Кәаҵиа Шьаҟрыли, Гьаргь Ӡиӡариеи, Баграт Шьынқәбеи 1947 шықәса рзы Москваҟа ирышьҭыз ашәҟәы, уа зегь ҳҳәан. Аслан урҭқәа идыруан, Қарҭ данықәгылоз, данцозгьы иҭаҵәахны иигаз уи ауп.
Ишыжәдыруа еиԥш 1954 шықәса рзы иҭыҵит Павле Ингороҟәа ҳәа изышьҭаз имцураша ишәҟәы. Убра аԥсуаа рцәа рхыхны, иҟоу зегьы рызҳәаны иҟан. Абри имыждаха ирылалт Аԥсны, ажәлар ҵысит. 1956 шықәса рзы, зегь реиҳа 1957 шықәса рзыҳәа, иахабалакгьы аизарақәа ҟало иалагеит. Ҳаинстиут АбНИИ аҟны, ҳарҵаҩратә институт аҟны аҵарауаа, астудентцәа, анаукатә усбарҭақәа рҟны ршьапы иқәгылт, насгьы акатаҳәа Урыстәылаҟагьы ашәҟәқәа дәықәлеит. Аслан ари аус агәҭаҵәҟьа далахәын, амцашыраҵәҟьа далагылан. Дмитрии Иосиф-иԥа Гәлиа иакәзар ихҭырԥа ааихыхны Хрушечев диҳәеит: «Иҟалозар  аԥсышәала Обком аҿы сыннеилак, схатәы бызшәала сзацәажәо аԥсуа напхгаҩык дысҭахыуп. Иациҵеит Аԥснытәи аминистрцәа реилазаарагьы акультуреи, аҟазареи, аҵара уск ирызку аӡәы иҭыԥ ҳәа: Уамашәа иубаша, усгьы ҟалоит ҳәа згәы иаанагодаз?
Аслан 1958 шықәсазы уахь Аминстрцәа реилазаарахь диаргоит. 17 шықәса уаҟа хьыӡла-ԥшала аус иуит. Уи мариамызт, гәаҟран, усҟан дызҭагылаз аамҭа ҳахәаԥшуазар. Урҭ иҩны иаҳзынижьқәаз адокументқәа, иқәгыларақәа, игәалашәарақәа ирныԥшуеит. Ашьҭан «знание» ҳәа захьӡыз аусҳәарҭахь  диаргоит. Убра ииҩыз шәҟәык иахьӡуп «Некоторые моменты в грузино-абхазских взаимоотношениях в историческом аспекте». Уа иаартны акәымкәа аԥсуаа зегь ҳзы иаҳәа роцәоуп. Уаҟа иҩуеит: «Ҳара анапхгара иҳагә рацәоуп. Абар, ес-жәашықәса, абра, Аԥсны, изыхҟьазеи абри? Изыхҟьаз ҳарҭ анапхгаҩцәа ҳауп, ҳара иаҳхароуп. Избан акәзар ажәлара ҳареи ҳаицәыхархеит, аргамала ҳазрацәажәом. Ажәлар ргәы ак алоуп, уи ҳара иҳаздырӡом.
Иара акәзар енагь иуаажәлар рааигәара дыҟазар иҭахын, рыгәхьаа игәхьаан, рԥеиԥш, рлахьынҵамҩа дазықәԥаҩын.
Адунеи ауаатәыҩса зегь реиԥш ҳарҭ, аԥсуаагьы, ԥшӡала, лыԥхала, ҳаԥсадгьыл иагаз аиааира ду ҳамам а-21-тәи ашәышықәса ҳҭалоит, ҳара ҳзыҳәа иуадаҩӡаз, ҳаҟазаареи, ҳаҟамзаареи рызҵаара ззыӡбуаз а-20-тәи ашәышықәса ҳҭысны.
Аслан Ҭамшьыгә-иԥа Оҭырба иакәзар, уи а-20-тәи ашәышықәсазтәи аԥсуаа рҵеицәа дуқәа дреиуоуп. Убарҭ рыхьӡ аиԥш иара ихьӡгьы енагь ҳауаажәлар ирыцуп. 
   



Борис Ҭыжәба.


	Аслан Ҭамшьугович изкны ажәа ҳәара уадаҩуп. Сара аредакциаҿы раԥхьаӡа аусура саналагаз усҟан иара Обком аҿы аҟәша  деиҳабын. Лассы-лассы ҳредакциаҿы дааиуан. Убри аамҭа иадкыланы исҳәаша ахҭысқәа рацәоуп, аха уигьы салацәажәартә иҟам, аамҭа цахьеит. Са исҭахәп сырзааҭгыларц ҩ-хҭыск, сара стәала уиаҟара ауаа ирзымдыруа урҭ аганахь иаанханы иахьыҟоугьы иашамзар ҟалап.
Ари ҟалеит 1953 шықәсазы, аинститут аҿы, усҟан раԥхьаӡакәны ҳарҵаҩратә институт аҿы еиҿкаҳкааит алитературатә кружок. Аҟәа ақалақь аҿы уи иеиԥшым алитературатә кружок, ҳәа кгьы ыҟамызт. Уаанӡа арҵаҩратә училишье аҿы Еиҿкааны иҳаман. Ианнеиҿаҳкаа ԥсуа бызшәала алаҳәара наганы икыдаҳҵеит ҵаҟа:  аизара ҟалоит ҳәа 26 –тәи аудиториаҿы, ахԥатәи аетаж аҿы. Схалаанӡа студентк дыҩны дсыхьӡеит: 
– Иҟалазеи? – сиазҵааит.
– Иҟалазеи, алаҳәара икыдуҵаз ԥҵыжәжәаны икарыԥсахьеит– иҳәеит.
Ҵаҟа сналбаазар, дара ақырҭцәа ракәын иара усгьы аинститут аҿы иҭаз ҳара ҳаасҭа, ҭаасҭа закәи, ҳара аӡәык-ҩыџьак ҳакәын. Жәааҩык-жәохәҩык ччо иеилагылоуп. Жәаҩык-жәохәҩык роума ашҭа зегь дара ҭәны иҭан. Саахьаҳәын, еиҭазыҩын, еиҭа кыдысҵеит. Абас хынтә икыдысҵеит, ахынтәгьы иԥыжәжәаны икарԥсеит. Издыруаз аредакциа «Аԥсны ҟаԥшь» акәын, илықәыршәаны «Аԥсны ҟаԥшь « аҿы сааит, ирасҳәеит иҟалаз. Аредактор дыҟаӡамызт, ихаҭыԥаҩ Иван гамсараҭ-иԥа Амҷба иакәын. Снаидтәалан Иҳахьыз иасҳәеит. Ателефон аашьҭихын Аслан Ҭамшьыгә-иԥа дизасит. Абас-абас иҳәеит уи, «думаны арахь уааи» – иҳәан, симаны Обком ахь дцеит. Обком усҟан иахьыҟаз абанк аԥхьа игылоу ахыбраҿ акәын. Аслан Ҭамшьыг-иԥа икабинет аҿыҳ неит. Иҟаз аахтны иасҳәеит. Ицәымыӷхеит, аҭел аашьҭихын дасит Хурциӡе иахь, уи иакәын директорс иҟаз: «Асекретар парткома думаны шәаа хә-минуҭк рышьҭахь, ара сышәзыԥшуп» иҳәеит. Нас уажәшьҭа «араҟа исусхәзеи» сҳәан са стәала сцоит ҳәа сгылт: «Мап уцаӡом», иҳәеит. Избан, ус сзеиҳәеи, иааџьасшьеит. Ҳааникылт. Ҳшыԥшыз дыззасыз иҳақь-ԥсықьуа иааит. Сара, аиаша шәасҳәап, маҷк схыҵуам, аԥсҭазаараҿы амаҵурақәеи, аиҩаеиласрақәеи акыр збақәахьеит, аха, усҟантәи аамҭазы, иашоуп, Сталин дыԥсхьан, бериа дҭаркхьан – ус егьа иҟазаргьы зехьынџьара ақырҭцәа иркын, ақырҭцәа рнапаҵаҟа акәын зегь ахьыҟаз: ахәыҷқәа дшырмацәҳара драцәҳаит абарҭ аҩыџьагьы. Хурциӡе ус узацәҳауауз, узқәымчуаз иакәӡамызт, избанзар Қырҭтәыла зегьы еицырдыруаз уаҩын. Ашьҭахь саргьы соуишьҭит. Аха дыззыԥшыз уаанӡа Аслан Ҭамшьыгә-иԥа исеиҳәаз рацәоуп, убарҭ ахә-минуҭк рыҩныҵҟа. Усҟантәи иажәақәа рахьтә исхамышҭууа: «Амра уаныланы унеиуазар, амҩахәасҭаҿы амаҭ хәахәаӡа ишьҭазар, саҩсны сҟоит ҳәа удәықәлар иуцҳауеит, ахы уаӷрагыланы уцароуп» – иҳәеит. Абри актәи ахҭыс ауп. Уи нахыс аинститут аҿы ҳлитературатә кружок аус ауртә аиԥш алшара ҳауит. 
Аҩбатәи ахҭыс ҟалеит 17 шықәса убри ашьҭахь 1970 шықәса рзы. Москва иреиҳау апратиатә школ аҿы Тарас Шамбеи сареи аҵара ҳҵон. Усҟан Аслан Ҭамшьыгә-иԥа Аминистрцәа рсовет ахантәаҩы ихаҭыԥаҩыс дыҟан. Аиҳабыра рзыҳәа еиҿкааз   кәсрқәак рҵыхәала уи абра мызкы дыҟан. Ҳаныиба, «уаха ахәылбыҽха са сҟынӡа шәнеироуп» иҳәеит. Асасааирҭа «Минск» аҿы дыҟан. Ахәылбыҽха ҳнеит тараси сареи. Ауха ҳаидтәаланы ҳахьеицәажәоз аҩада сыззааҭгылаз ахҭыс сгәалашәаны ицәырызгеит. Ианцәырызга, «уара иугәалашәаз, иҟалаз ауп, – иҳәеит. Уажәшьҭа иацысҵоит уара иузымдыруа: убырҭ убасҟан инеиз индәылҵны ианца, даара иҵызыр жәаминуҭк, ателефон абжьы геит. Иаақәсхызар, КГБ еиҳабы Гагәа дасуан. Уи ҭелла абас аиԥш ҿааиҭит: аинститут аҿтәи анационализмра амҩа иану ҷкәына хәҷык днеит ҳәа, аинстиут адиректор днаганы ахәыҷқәа реиԥш ушԥаиацәажәеи ҳәа аҽыԥныҳәа сиҭеит. Саргьы иахәҭаны исыԥхьаӡаз ала иажәақәа рҭак ҟасҵеит. Уажә абраҟа абри зысгәалашәаз зазааҭгылаз: Аслан Ҭамшьыгә-иԥа изкны ацәажәара, инысымҩа агәылаԥшра ус имариам. Имариам избан акәзар, уи итәы аҳәаразыҳәа дызнысыз амҩа уицанысны уҟазароуп, уи мҩа хьанҭан, ала-малагьы нысшьа амамызт. Убри амҩа хьанҭа, амҩа ҵәры еиҭасҳәахуеит, апартиа аганахь ала кәзааит, ажәлар рганахьала акәзааит убас хьыӡла-ԥшала ианысыз, иназыгӡоз уаҩ дысгәалашәом.
Абра иацысҵар сҭахәп аҽакгьы: 1947 шықәса зы Аҟәа иаадыртит рҵаҩратә училишче аԥсуа сектор. Абра ҳнеины ҳҭалеит аԥсуаа гәыԥҩык, уаҳа џьара Аҟәа аҩнуҵҟа аԥсуа бызшәа аҵара акәым, аԥсышәала амҩа уаныланы ацәажәара ҟаломызт. Абра ҳахьҭалаз рҵаҩцәас иҳаман ирылаҳкаашаз ҩыџьа аԥсуаа, агьырҭ зегьы қырҭцәан: аӡәы – Татиана Еснаҭ-иԥҳа  Канџьариа, ларгьы абра дтәоуп, аҭоурых ҳалҭон. Уи убриаҟара Аԥсны аҭоурых ҳалалгалт џьаракыр уи аӡбахә зҳәо аабозар ҳәа ҳшаҟь-шаҟьо ҳашьҭалт. Агьи аҩбатәи ҳарҵаҩы – Алексеи Нестр-иԥа Џьонуа иакәын. Алексеи Агьи аҩбатәи ҳарҵаҩы – Алексеи Нестр-иԥа Џьонуа иакәын. Алексеи Нестор-иԥа убриаҟара аԥсуа литературеи, аԥсуа кьыԥхьи ргәыбылра ҳаиркит, убырҭ ртәы стәыламыршәкәа сажәа салгар сҭахымхеит. Аха, ҳәарада шәара зегь шәеиԥш сажәа зызкыз аԥсуаа рҵеи лаша, рҵеи Аслан Оҭырба иакәын. Уи ихьӡ, ифырхаҵара рыӡбахә, иуаажәлар рҿаԥхьа иибахьаз аџьабаа рыӡбахә абиԥарақәа инеимда-ааимдо еиҭарҳәалашт, еиҭарҳәалашт иазгәдуны, иҿырԥшыганы. 


Михаил Мархолиа.


Аԥсҭазаараҿ зегь раҵкыс еиҳау ауаҩреи аԥсадгьыл абзиабареи – абарҭ аҩбагьы рзыҳәаны дагьиит, дагьшан Аслан Ҭамшьыгә-иԥа Оҭырба. Насгьы даҽакы: уи ҵаулаӡаны ибон ҳаԥсадгьыл ԥеиԥш иамаз аҿар шракәыз, аҵара шакәыз. Аслан Ҭамшьыгә-иԥа иқьаад ианҵаны иман Аԥсны анҭыҵ иҟаз аԥсуа кадырқәа зегьы. Уи уамашәа деигәырӷьон дызусҭазаалак аԥсуак џьара аҵара дҭоуп ҳәа аниаҳалакгьы. Аԥсҭазаараҿы Аслан Ҭамшьыгә-иԥа ажәак мҳәаӡыкәан иҽдмырбаӡакәа аус дуқәа ҟаиҵон. Сара аԥсуа театр аҿыс анааи избеит Аслан Ҭамшьыгә-иԥеи Владимир Џьгәанаҭ-иԥа Кәарҷелиеи хыхь агалиоркаҿы иныскьаны, уаҩы имбаӡо иахьтәаз зны-зынла апремиера ацара ишаҿу мчыбжьык шагә раҽӡаны итәаны, излауазала иахәаԥшны ицон. Нас, ҩаԥхьа еидтәаланы изҩыз иқәзыргылаз ааԥхьаны ргәаанагара цәырыргон аспектакль ҭыҵаанӡа. Ари аҟаҵара даара ицәгьоуп.
Аслан ҭамшьыгә-иԥа, сара излазбахьаз ала ихыҭ иԥсҭазаара, иҭаҳәцәа ирыгыжьны аԥсуа ҟазареи, аԥсуа наукеи, аԥсуареи дрышьҭан. Иара иахьагьы иҳамбо шьоукы шьоукы ирымоу еимҵадырсыз ахан чацақәа, аҿагақәа. Аслан урҭ дреиуамызт. Уи аханатә инхара-инҵырагьы ианыԥшуан. Аслан малс, мазарас ииԥхьаӡоз – иуаажәлар рҿы ламысла, уаҩрала, ҽаԥсатәрала аҟазара акәын. Уи ақырҭцәа аҽыура ӷәра аҿархханы ишрымоу дыкҿацалан дрыман. Џьарак деиҭаҵар руӡомызт, аха иаргьы уи данаалаӡомызт. Уи аиашаз ауаҩра дуӡӡа илан. Иахьагьы иаадыруеит иаҳбоит, «аҭыԥ сымаӡам» ҳәа инаҳалыбганы иҵақәо, «ианбзиахалак саауеит» ҳәа згәы иаанагозгьы рацәоуп, мамзаргьы «Снеир иҟасҵоиҨ исышәҭозеи?» ҳәа иҵаауа маҷҩума? Аха Аслан Ҭамшьыгә-иԥа иуибилеи ари рҵагоуп, ааӡагоуп наҟ-наҟ. Иахьа ҽакала иамузаргьы, наҟ-наҟ, уи диижьҭеит шәышықәса аира иазкәы аныҳәа даҽаӡә иубилеи иаламҩашьо, ҳауаажәлар зегьы ирбартә, ираҳартә имҩԥгатәхоит.
Бзанҵы исхамышҭуа иреиуоуп иаргьы, Владимир Џьгәанаҭ-иԥа Кәарҷелиагьы ҳадраматургцәа ҿарацәа, ҳашәҟәыҩҩцәа иреиҳәон Шекспригьы дыбзиоуп, Островкигьы убас, аха ҳтеатр ҳбызшәала имцәажәозар, ҳара иаҳтәу рҩымҭақәа ҳзықәмыргылозар, иарбану уи иаԥсуа тетатру ҳәа злазаҳҳәара? Атеатр аколлектив иагьа иԥсыҽзаргьы аԥсыуа спектакли аус адулара ианалагалакь Аслан Ҭамшьыгә-иԥа иаҟара ицлон, иахеи-уахеи убри гәхьаас, хәыцырҭас иман. Атеатр мацара акәызма уи хылаԥшра ззиуаз, инапы ианыз? Аха хашҭрак ақәызма иара атеатр мацарагь иадибахьалаз аџьабаа?



Ражден Гәымба


Абзиара шәымазааит раԥхьа иргыланы.
Аамҭала, зны Чхороҵкә аус зуан, абра сықәырцан уахь сцеит. Убра аус зуан, ахор Еиҿыскааит, бзиагьы иҟалеит, сашәаҳәабжьы убрантә арадиоа ала абрахьгьы иааиҩуа иалагеит. Абас ишааиуаз акәымкәа Сталингьы дыԥсит, Бериагьы ишықәс цәымза ҟарҵоны еиԥш, Аԥсны  милаҭ ҭагылазаашьа еиҳа иҭышәынтәало ианалага, абрахь схы кыдын, «иҟаларызеишь, исаҳарызеишь» ҳәа. Сгәы сҽанӡамкәа ателеграмма сызнеит уи рнапы аҵыҩҩуп Аслан Ҭамшьыгә-иԥа Оҭырбеи Кортуа Ваниеи: «Ирласны уҳамбар ҟалом ушзахәо ууаҳзааи» ҳәа. Ари ҵакыс иамаз иаразнак сцәа иалашәеит аха, уи иаарласны зегь нкажьҵәҟьаны сцаргьы ламысдароуп сҳәан, Чхороҵку анапхгара рышҟа снеит. Исоуз ателеграмма аҵакы расымҳәаӡеит.
– Сани саби чмазаҩцәоуп ҳәа сзаарыцҳаит, иҟалозар жәабаҟа-жәохәҟа мшы сышәҭ, сҳәеит.
– Уани, уаби чмазцәахазар ушԥауҳмышьҭуеи, ҳаргьы уаҳцәыԥхамшьан, ацхыраагьы уаҳҭоит рҳәеит.
Снықәланы Аҟәа сааит: «Исаҳарызеи» ҳәа сгәы хыҭ-хыҭуа Иван Кортуа иуазахь снеит. Снаиба игәы иаахәеит, саагәыдикылан: «Ушԥаҟоу, уусқәа шԥацои?» дсазҵааит. Аслан Ҭамшьыгә-иԥа иҿыҳ неит. Уигьы саагәыдикылан, «Уабаҟоу-сабаҟоу» ааибаҳҳәан, ҳаицны ҳахҩыкгьы Иван Ҭарба иуадахь ҳнеит. 1954 шықәсқәа рзыноуп. Убасҟан ауп акультура аминистррагьы анеиҿкааха. Раԥхьаӡа иминистрхаз Владимир Џьгәанаҭ-иԥа Кәарҷелиа иоуп. Аригьы иԥхьаны дааргеит, уажәы абра ҳтәоуп ҳахҩыкгьы. Сара абарҭ ахацәқәа сызхәаԥшыз, урҭ реицәажәашьа, реихаҵгылашьа, рыпату еиқәҵашьа, слымҳақәа рыҩбагьы ҿыхызҭгьы абас иахьа шьоук ҳамандаз! Убас пату еиқәырҵон, ргәы былуан, раԥсуаразы ишан. Саргьы сзаҟараз ала абарҭ ргәеибафара, рыԥсадгьыл азы ирымаз агәыбылра икәицны сгәы иҭашәеит, саргьы сынрылалеит сзаҟараз ала. Абраҟа, иааркьаҿны исҳәоит, абарҭ ахык рыла иӡбын ансамбль ашҟа снагашьа мҩас иамаз. Ари рӡбеит аха, усҟан, уи аамҭазы ицәгьақәан ас аиԥш иҟаз аусқәа. Сшыԥшыз акәымкәа мчыбжьык аҟара анҵы, Аԥснытәи Обком абиуро ачленцәа реилатәараҿы: «Узҵаара ықәгылоуп, уҽазыҟаҵа» рҳәеит.  
– Ҽазыҟаҵашьас иҟози? – сҵааит сара
– Уцәажәашьала, угылашьа, ухпату ақәҵашьа, қырҭшәаоа ицәажәар, қырҭшәала иҳәа, гыршәала ицәажәар гыршәала иҳәа, иумдыруеи – рҳәан иаалацәҟәысқәеит. Абас аиԥшала сазыҟарҵан абиуро ахь снаԥхьан. Снеит сшыԥшуаз, усҟцан ансабль иахагылаз уаҩы ԥшӡа, ауаҩы еинаала, ара итәақәо ӡәырҩы дышәгәалашәоит Кьицит Гегечкори аԥсуа дмаҷын, даарган абраҟа дтәоуп. Уи иқәрахь дышнеихьазгьы аламала ԥсахшьа змам аӡә иакәны дыԥхьаӡан. Ла-ла ҳаиҿаԥшит ҳҩыџьагьы. Саргьы исцәымыӷхеит, абни аҭаҳмада дамхны сара сахьыҟарҵоз, аиашами, аԥсуаҵас иахәҭамызт. Аха иҟаҳҵои, аамҭала зынгьы салицахьан ашәа изҳәом ҳәа, убригь сгәалашәоит. Абри абиуро аҿы ҳшааиуаз Аслан Ҭамшьыгә-иԥа апроект имамзи, нас ҳара ҳадагьы уи азҵаарақәа ыҟан актәи, аҩбатәи, ахԥатәи, аԥшьбатәи азҵаарақәа. Ихәбатәиузи сыздырам ансамбль азҵаара. Оҭырба Аслан дҩагылан, даара ҳаҭыр иқәҵаны абри аҭаҳмада Кьиҵи Гегечкори иқәра дахцәажәеит, иааԥсара даззаҭгыт: «ҭәанчарахьы уҳашьҭуеит, уааԥсара азын даараӡа иҭабуп» ҳәа наиаҳәаны ибжьы анааирга, раԥхьа арҵәааҳәа дҩагылан аҳәҳәара далагеит… Надежда Иасон-иԥҳа Џьахәуа, абиуро иалахәыз ауаҩԥсы. Дыҳәҳәеит аха ишԥашәасҳәара, зхы ҭҟьаз, ихагахаз аӡә леиԥш дыҳәҳәеит. Абригьы инлыцдыраӷзит агьырҭ абиуро иалахәызҩ исҳәарц исҭахә: Иван Ҭарба заҵәык иакәын аԥсуас рахьтә абиуро иалаз агьырҭ зегьы қырҭцәан. Арҭ зегьы еидгыланы, Аслан Оҭырбеи, Ҭарбеи иныргәыдла, иаразнак, аиаша шәасҳәап, 1937 ашықәсқәа сыбла иаахгылт: «Уара абарҭ аҩыџьагьы, абыржәы иҩыхәнаны амилиционерцәа ирбаандаҩны инҳалганы иргар идырӡыр, сзышьҭази, сшьапқәа ааԥыҵәҵәандаз» сҳәо сааҟалт. Иалухи, абарҭ реиҿаҳара, реибафара митәхеит. Еиқәтәашьа лымамызт: «Ансабль ҳаԥсахәазаргьы, иҟоу макьана дыҟоуп, иҳахәара ҟаиҵоит.иҳаԥсахӡаргьы иахагылоу дызлаҳаԥсахша дҳамоуп. Акоуп, абра, Аԥсны ансамбльс иҳамоу, шәыҟәыҵ абарҭ аиҿагыларақәа». Убраҟа абџьари анапи шьҭырымхит акәымзар, ажәала иаарымҳәаз ак ыҟамызт. Абарҭ зегь абас еицәҳауан еилыхо иахьеилаз Гегешьиӡе абиуро мҩаԥызгоз, актәи амаӡаныӡәгаҩ дтәаны дрыхәаԥшуаун. Ус ичҳара хыҵзаап. Дҩагылан ишилшоз инапқәа астол инықәикшеит, ианлықәикша, иахьеиԥш исгәалашәоит, астол иқәгылаз ачернила аума, ақьаад аума ажәҩан иҩалалан, изҿаҭәаз дубап, зпалта аҟьшьыз дубап, дрыҵаҳәҳәаны иҩнеицеит. Сара сакәзар сзықәтәаз сысқам сықәҿарҳәазшәа сзанымҵуа саанхалт. Уи аҩыза ахҭыс сақәамшәацызт. Сыштәаз акәымкәа Гегешиӡе иареи сареи ҳауп итәо. Ҳнеиҿаԥш ааиҿаԥшит. Иара амца шыра имоуп, длеиҩеиуеит. Ус, акәымкәа Ражьден арахь уааскьаны уаатәеи, иҳәан, сааин иаԥхьа саатәеит. Ишыры ихго, длеиҩеиуа дшыҟаз акәымкәа длатәан: Иубама Аԥсны амилаҭтә ҭагылазаашьа шыҟоу, иҳәеит. Срагьы сыжәҩахырқәа аасырҵасын, акгьы мҳәаӡакәа сшақәшаҳаҭаз аҟара исырбеит. Ус, ҳшыҟаз акәымкәа, ателефон дасын Ҭарба Ваниа дыхәнигоит, уи Аслан Оҭырба дыхәныгоит. «Уара, ҳарҭ, ҳбиуро иалаз рҟазшьа адыруан, ари еиԥш азҵаара ралаагалар абра ишалымҵуаз зымдыри, шәареи сареи агха ҳахьт, иҳәеит. Сара схала иҟасҵоит иҳәан имаӡаныҟәгаҩ дааԥхьаны жәохә март 1956 шықәса ҳәа арбаны абиуро ахьӡала, абри нахыс Ражден Гәымба ансамбль данапхгаҩуп ҳәа ианиҵеит…
Изхысҳәаауа уи аамҭазы аԥсуа ишьапы ахьиргылоз Аԥсны ианыҟамыз ансамбль анпахгарахьы аԥсуа инагара даара иуадаҩхеит.  Уахь сара снеира иаҿагылаз ақырҭуа мчрақәа зегьы ԥсрак аиԥш ирыԥхьаӡеит. Уа саннеигьы ацҭәақәа ӷәӷәаны иҟалеит аха, Аслын Оҭырба, Володиа Кәарҷелиа уамаӡак сакәызшәа сықәдыргылт, абас исывагьежьуан, исықәхшон. Ақалақь аҿгьы ацәарҭа, ахықәҵарҭа ансмоулак Бараҭашвили ихьӡ зхыу астанциаҿы ахор иаласҵаз аашьҭхны, адәыӷба ҳазыԥшушәа ҳаныцәозгьы ыҟан. Уи знык-ҩынтә игәазҭахьаз аԥсуа Хацәа ааҳадгылан хаз-хазы рыҩныҟақәа ҳаныргоз ыҟан.
Абас аиԥш иҟаз аамҭа уадаҩ иқәнаргылаз аӡә иакәын иахьа абра зымшира азгәаҳҭо ауаҩԥсы.
Аслан Ҭамшьыгә-иԥа Оҭырба ихьӡ аԥсуа доуҳатә культура ҳауаажәлар рфырхаҵаратә қәԥара ҟәыҭхашьа амам. Уи ҳадгьыл аҿы Сталини бериеи рдац ԥашәқәа ыҵжәауа ҳразҟы зчаԥоз уаҵәтәи амш лаша ааскьазгоз дреуан. Енагь аеҵә ахалашалааит Аҟәа ашьхара иамадоу уи изқәаҭыԥ



Нелли Ҭарба.

Аслан Ҭамшьыгә-иԥа еиԥш иҟоу Аԥсны аҵеи дуӡӡа ихцәажәара иазкә агәалашәарақәа рзааҭгылара мариам, уи абас еиԥш дуун, убас аиԥш дхатәран. Знык-ҩынтә-хынтә иреиҳам фактқәак роуҭ хаҭала исымоу. Уи аԥсуа хаҵан, патриотдук иаҳасабала цәгьала пату иқәсҵон. Уи ахәыҷы иҿы дхәыҷын, аду иҿы ддун, убас аиԥш ала дыҟан. Насгьы ҳәынҭқарратә уаҩ дуӡӡан, ус ишуҭахәгьы аламала узиацәажәаӡомызт, сара ус ауоп дшысгәалашәо. Зныкҿҩынтә аҟара иара аус ахьиуаз аиҳабыра рыҩнаҿы снанагеит, уигьы са схатә ус азын сымнеӡеит, ҳҩызцәа русқәак рҵыхәала снанашгеит. Хымԥада егьыҟаиҵеит. 
Аԥсынра ианакәызаалакгьы арыцҳарацәа ирҭагылан, аҭоурых салагом, аха енагь аҵеицәа дуқәагь акәын, убарҭ аԥхьа инагылон, иазааԥсон. Убас аиԥш иҟаз иоуп Аслан ҭамшьыгә-иԥа иара иаамҭақәа раан. Уи абарҭ арыцҳарақәа, агәаҟрақәа дагьрылиааит, дагьырааӡеит. Убарҭқәа рзы уи иҿаԥхьа схы ласырҟәеит, асаара схырхәеит. 
Аслан Ҭамшьыгә-иԥа  Оҭырба даараӡа ибзианы издыруаз уаҩын. Аслан зыхьӡызи зыжәлеи еидкыланы ирҳәоз дреиуан. Даԥсыуацқьан, иуаажәлар гәыг-ԥсыкала бзиа ибон, иԥсадгьылгьы убас дазыҟан. Иԥсахьынӡаҭаз ԥсҭыхла иуаажәлар рымаҵ иуан, иԥсадгьыл ахақәиҭра аиура абӷеиҵыхра дашьҭан. Аслан Ҭамшьыгә-иԥа иҟаз ишыҟаз ала имӡакәа иааҳәозар, ажәлар рзы, убас амаҵурауаа рыҩнуҵҟа заҳаҭыр дууз, ахьӡ-аԥша змаз, иалкааз уаҩын. 1953 шықәсазтәи иеицырдыруа Қарҭтәи иқәгылара ашьҭахь, актәи маӡаныҟәгаҩыс иҟаҵара мап шацәкхазгьы, Аԥсны ахы-аҵыхәа ихыԥша, иажәа урҭ аамҭақәа рзы лассы-лассы ирыԥсахуаз актәи амаӡаныҟәгаҩцәа рымчра, ражәа аҵкыс иара ихыԥша, иажәа еиҳагьы амры рыман, ажәлар гәрагарала ихәаԥшуан. Ес-жәашықәса, ианаацәгьарахозгьы амҩақәа маӡа-аргама иара ишҟа акәын еиҳарак иахьхаз. «Аслан шәиазҵаа», «Аслан ииҳәазеи», «Аслан игәы иаанагозеи» – аԥсуаа ҳаҩнуҵҟа лассы-лассы иҳаҳауаз иреиуан. Ҳауп ҳәа иҟаз, Аԥсны анапхгараҿ игылаз ауаа Аслан ҭамшьыгә-иԥа Оҭырба ихацәа ианықәыԥшалакь ражәа, рхымҩаԥгашьа зынӡа даҽкхон, ишәаҟьон, иахәҭамыз рҳәар иахәҭаз шраҳауаз рдыруан!
Сара аиаша шәасҳәап, Аслан иҿы аханатә маӡа сымаӡамызт. Сгәы аартын, даҽаӡәы иасымҳәоз иара иасҳәон. Абри 1956 шықәса рзын Қарҭ ԥҟараны ишьҭырхит: аԥсуа литературеи, аҟазареи рдекада убра рымҩаԥгара. Аҽазыҟаҵара ҳалагеит. Дара рҿынтә ауаа цон, иаауан, иҳацхраауан, «акры шәҭахума» ҳәа иҳадгылон. Аԥсуа театр иреиӷьыз аспектакльқәа уахь иаҳгон: «Отелло», нас дара ртәгьы ак умазар акәын – «Аԥсахҩы», «Иужен», Шумбатов иҩымҭа. Убарҭ ирылан сара скомедиа «Гәында». Ҳҽазыҟаҳҵеит иҳалшоз ала. Ҳцара абас мчыбжьык аҟара шыбжьаз дара ртәқәа ҳзаарышьҭан иирбеит, игәарҭеит, «зегь таташьуп – ибзиоуп, уажәшьҭа цароуп, уаҳа ус шәымам» рҳәеит. Ус ишааиуаз акәымкәа, аума ҟалеит, абомба ҳаӷа иҿы икашеит. Иҟалазеи? «Аԥсуаа – аԥсыуааӡам,  ихьаанагазгьы уаҩы издырӡом, нхыҵынтәи ихыҵны иаан, ҳадгьыл иқәтәоуп» ҳәа рҵарауаҩ ииҳәаз ааҳалалеит. Уи зыгьы ишәгәалашәозар акәхап, аха сара исхызгаз ауп исҳәо.
Ари анҳаҳа ҳхагахеит. Ҳхагахеит, ҳаилагеит, узлацозеи «уара уаԥсуаӡам, уахьаанагаз сыздырӡом» зҳәаз  ауаҩы иахь. Насгьы  ҳарҭ актиорцәа ҳтәы акалашәа иҟоуп, уара асцена уқәгыланы ушыхәмаруа, акәтаӷь шаҟәа угәыдиҵо агьиуа, цашьа амоума?
Сара сагьрежиссиорын, сагьактиорын, сагьдраматургын. Анаҩсаны атеатр аҿы апартиа еиҳабыс саман. Аҵәы нкаршәны сқәит – уахь цашьа сымама сҳәеит. Шәа шәазхәыц, апиесақәа жәдыруазар, ишәгәалашәозар: «Отелло» аҿы Иааго ироль сыхәмаруеит, «Аԥсахраҿы» – Оҭарбек ироль сыхәмаруеит. «Гәында» сара изыҩит, ахадаратә Родь Заур ироль сымоуп. Са сымцар аԥсуа театр зцаӡом, аҵәы нкаршәны мап скит. Дад, маҷк ицәгьоуп убас уанҭагылоу аамҭа. Агрба Разынбеи, иԥсаҭа шкәакәахааит, атеатр аганахьалоуп ишысҳәо, нас агьырахы алагьы убри дсыдгылт – апартбиуро далахәын. Даара дартист бзиан. Убас иҟаз актиорцәа уажәы иаҳхашҭуеит, рыӡбахәгьы ҳҳәаӡом акәымзар, убри дсывагылт.
Маӡала Архьып Мирон-иԥа Лабахәа дсыԥхьеит. Убас сзааицҳаит: «аргамаҵәҟьа, зегьы дырбо акәымкәа дзааиуазар са сҿы дааиааит аҩны». Архьып Мирон-иԥа аминистрцәа рсовет деиҳабын усҟан. Аиаша шәасҳәап, наҟ снахыкәшаны исҳәоит Лакоба иаамышьҭахь убри иеиԥш иаԥсаз убраҟа дымтәац.
Сцеит сахьнеиз Аслани иареи ыҟоуп. Аслан убри аҿынӡа днеины дыҟан, ибжьы ҭыганы дызцәажәаӡомызт, ибжьы цеит, шаҟаџьара дықәгылаз аллаҳ идырп.
Архьып Мирон-иԥа иҳәеит: «Дад Шәарах, ҳаиҭашәымҳәан, иаҭахым, уи ҳаиҭашәҳәаргьы даара ҳәацәшәо ҳаҟам: шәымшәан, шәықәгыл, мап ишәкыз кашәмыжьын, шәышьҭахь ҳара ҳгылоуп».
Архьып Мирон-иԥа ииҳәаз еиҳа ирӷәӷәаны, инацҵаны Аслан ҿааиҭит: иҟои шәымбои? Ари еиԥш азин заауз ауаҩы даҽа мчык иоуеит, даҽак алагьы дыӷәӷәахоит». Ҳарҭгьы иаамуит. Афилармониаҿ аизара ҟарҵеит. Инаргада? Аҟазаара аҿынтә ауп акәымзар ашәҟәыҩҩцәа нарымгаӡеит, избан акәзар азныказы урҭ уиаҟара иалараҟьашьуамызт уаҟа.
Қырҭтәыла аҩбатәи амаӡаныҟәгаҩыс иҟаз даурысын. Кованов иакәу, Колбин иакә цқьа исызҳәом. Дыҟан убраҟа ЦК КПСС аҟнытә Тужинов зыжәлар партиатә усзуҩ дук.
 Иааит қарҭынтәгьы «Отец солдата» ихәмаруаз жәлар артист дугьы дыҟан, убас……Ҳарҭгьы ҳааины ҳлатәеит, убра афилармониа
қарҭаа рартист ду дҩагылан, иҳадиныҳәалт: «шәашьцәа рышҟа шәцоит» – иҳәан, ахәша карҵәаны дцәажәеит, зынӡаск акы ыҟаӡамызшәа. Ҳара ҳадынҵәаланы мап аҳәара ҳаҿуп. Абри ихы еилагамагьы аасгәахәт азнаказы. Нас инациҵеит: «Изласаҳаала шәыхиоуп зегь рыла, аҿҳәара ԥҵәоуп, шәашьцәа шәзыԥшуп, шәаҳәшьцәа аума ҟарҵоит, рнапы ыргьежьуа ишәԥылоит!. Данцәажәа ашьҭахь акы зҳәар зҭахә аӡәыр шәыҟоума ҳәа дҵааит. Аҿаҳәа ҳахәлашәаны ҳҭәоуп зегьы, уаҩы ҿаҳҭӡом.
Ҩынтәгьы дҳазҵааит. Ҳара уахь ҳаннеиуаҳ апартиа иаламыз актиорцәа рахь иаҳҳәеит абас: «Уара апартиа шәалам – агьим, шәымшәан, шәықәгыл, ҳара шәара шәышьҭахь ҳақәгылоит, шәара ихацшәаркы». Рҿы аӡы ҭыршоушәа итәоуп, аӡә дымгылт уара. Саҭамзааит, аха сыԥҳәыс Мариц дсыдтәалоуп абра.
– Мариац, – сҳәан.
– Аа – лҳәеит.
– Абыржәы даҽа знык иҳәар сықәгылоит – сҳәеит.
– Уқәгыл – лҳәеит.
Ахынтә раан иҳәеит аха уаҩ ҿиҭӡом! «Са исҭахуп ажәа», сҳәан сҩагылт.
– Ииашаны иуарҳәеит иуазҳәаз: зегь рыла ҳахиоуп. Ҳаспектакльқәа хиоуп, ишасҳауа ала ҳашәҟәыҩҩцәа хиоуп, аха агьырҭ ртәы са сыздыруа, са сыхуҭакала сцаӡом – сҳәеит.
– Ҟо, иуҳәа закәи? – иҳәеит. 
Сықәгылара еиҳа-еиҳа Ҳасас ду Закараӡе даԥырхагахо далагеит: «Батоно, Шьарахи, Батоно Шьарахи» ҳәа даԥықәсылауа.
Ҳара ҳаишьцәоуп, ҳшаиҳәшьцәоуп, шәзын ҳҿаҳшьуеит ҳәа иҳәан аума ҟаиҵоит…
Сара сажәа насыгӡеит иаартны: «Абас ауп ишыҟоу. Сара санымца аԥсуа театр зцаӡом. Даҽаӡәы шәызиазҵааузеи сара заҵәык сызцаӡом. Исаҳароуп еилырганы сара сан, саҩ сабду, санду инадыркны, сызхылҵыз зегьы аԥсуаан, саргьы саԥсуаны срыхшеит ҳәа ауп ишыздыруа, ари адгьылгьы – са сыԥсадгьыл ауп, сара скашәараӡым, аԥсадгьыл сымамзар шсымам, абри атәыми ашаны иаасмахакәа џьаргьы сцаӡом» ҳәа илахыркәшеит.
Закараӡе дырҩагьыхь сеиҭахҭеикит. Исзымычҳаит, ҳаргьы уаанӡагьы ирацәаӡаны ҳақәгылахьан, ҳгәы ԥҵәаны ҳаҟан. Ус иасҳхеит: «Уара усасызар, сасҵас утәаз. Ухы узымдыруазар, сара усԥырхагамхан. Сара уара суԥырхагоуп ишызбо ала, ус анакәха иуҭахызара наҟ удәылҵ» – ҳәа иаҭаскит. Абас аӡәы иарҳәо шәаҳахьоума? Аха исирҳәеит абра итәаз изаҳауаз, зегьы еинырҟьеит. Афилармониа  ԥшьышә ҭыԥ аман сымҩашьозар. Ус афилармониа ашәқәа еимыжәжәаны, агәыр-гәыр-гәыр ҳәа, усҟан институтк акәын иҳамаз, астудентцәа ҩыҩыналаны, ипахәӡа илатәеит. Уажәшьҭа – «уаб уиԥоуп», саанукылара сыҟоуп, амҵәыжәҩақәа соуит.
Уаҳа ажәа шәасыршьом. Убри аамҭазы ЦК КПСС аҟнытә иҟаз ачын уаҩ ду ақырҭуа актиор иахь исҳәаз ырҵәахәа «ҩыза, Шәарах уара Аԥсны аԥсуаа мацара рзы иҟазароуп ҳәа ауп, иуҳәаз, иаанаго» ҳәа насҿеикит. Иара убри аминуҭазы иажәа алгаха имҭакәа, анцәа даасыхәан «ҳаҭыр зқәу Тужиков абас абраҟа исымҳәаз ала, аԥсуаа ҳгәы-иҭам ҳхы иҭам ала иҟауҵаз аҽыԥныҳәазы ЦК КПСС аҟны иҭабуп ҳәа уарҳәаран уҟам» ҳәа аҭак исҭоит, убри дагьааиқәнакәуеит. 
Уаҳа ажәа шәасыршьом. Закараӡе абас иҳәеит: «Аполитикала акгьы ҳзыҟамҵеит, зҳымеицәажәеит, ҳаҵахеит. Сшәыҳәоит, шәҽырҭынчны, бунтк ҟамҵакәа аҩныҟақәа шәца, шәыцәа. Сара схынҳәеит, шәгәы иалақәо зегьы рзызгоит, иӡбахо уаҵәы ашьжьымҭан ишәаҳап». Уаҵәы шьыжьымҭан захьӡыз иҳарҳәеит абас: «Адекада 1957 шықәса ашҟа иахыргеит». Нас, абри ашьҭахь «Коммунисти» ҳәа ирымаз агазеҭ ианылеит астатиа дуӡӡа, аиелехәаԥшраҿгьы ирҳәеит: «Аԥсуаа дара рхатәы ҭоурых рымоуп, рыԥсадгьыл аҿы инхоит» ҳәа. Ари ҳәарада гәыжьжьаган.
Ҳцеит 1957 шықәса рзы. Адәыӷба ҳахьынҭыҵыз шҭа дуӡӡак рымоуп уа, амитинг ҟарҵеит. Усҟан министрс дҳамын ԥсаҭа шкәакәа Володиа Кәарҷелиа. Дара Габискериа Шьалуа ҳәа аӡә аӡә дрыман, ҳара ҳҿгьы аус иухьан, дара руаҩы иакәын. Абас ҳаидгылоуп иареи сареи. Амитинг мҩаԥыргеит аха, лахьеиқәҵара митингу, гәырӷьаратә митингу узымдыруа. Даргьы ирықәшәацәгьаны иҟан, ҳаргьы иҳақәшәацәгьыны ҳаилагылоуп. Ус Габискериа сиазҵааит: 
– Это траурный митинг, Илии торжественный митинг, я не понял?
Иара длеиқәыԥсы дцеит.
Ауха убра ҳанаақәҵ актиорцәа  ҳҽааибаҳаркын Володиа Кәарҷелиа  иҿы ҳнеины иаҳҳәоит: «Арҭ ишаабо ҳаҭырла иаҳбылоит. Аҟәа адырра рышәҭ, Аслан Ҭамшьыгә-иԥа ишәҭ адырра». Адырра ҟарҵеит. Шьыжьымҭан шаанӡа дкылыхх Аслан Ҭамшьыгә-иԥа днеит, убри инаркны хаҭала Мжаванаӡе диҭааит ус, иаразнаказын дара иргәаԥхар убас еиԥш адкылашьа рдыруеит. џьара ак ҳагны акала ҳаиҵадырхо иҟалома, рчеиџьыка акәзар аҵыс хшы инаркны! Акыр мшы ицоз адекадагьы иреиҳаз қәҿиарала имҩаԥысит. Уи амҩаԥгара аӷьырак ибзоуран Аслан Ҭамшьыгә-иԥа Оҭырба, иԥсы сакәыхәшоуп, наӡаӡа сизыразуп..
Ҩыџьа-хҩык ааидкыланы кьоу-кьоу ҳәа ателехәаԥшраҿы инеины иқәгыланы ма гәыԥҩык иааизаны, абри еиԥш иҟоу ауаҩы ихцәажәара иашаӡам. Абс еиԥш иҟаз ауаҩы ииубилеи милаҭ усуп, жәлары зегьы еицырзеиԥшуп.
Аслан Ҭамшьыгә-иԥа Оҭырба шьаҭанкыла зҽызыԥсахуаз, макьана зхырхарҭа  еилкаамыз аамҭа уадаҩқәа раан зхы-зыԥсы, зҭыԥ, злахьынҵа ыгәхьаа зымамыз, зыԥсҭазаара ахара-бзаара зегьы жәлар рус иазызкыз аӡә иоуп. Ефрем Ешбеи, Нестор Лакобеи рышьҭахь, ҳҵарауаа дуқәа Аԥсынра азықәԥаҩцәа Ӡиӡариеи, Шьаҟрылааи, Шьынқәбеи реиԥш ҳҭоурыхаҿ зҽалызкааз ҵеиуп. Уи раԥхьаӡа акәны, акыр жәашықәсатәи аҿымҭрақәа еилганы, Аԥсны аԥсуа жәлар зҭагылаз азалымдара аӡбахә ахара инаҩыртә изшәаз уаҩуп.
Имаз ахшыҩ ҭбаа-ҭыцәи иааирԥшуаз агәаӷьреи рыла аҩада зыӡбахә сҳәази ҳҭоурых адаҟьа ҿыц аазыртыз  Владислав Арӡынбеи еимеидеит, еизхьерԥшит. Заҟа еиқәҿвыҭуазеи, заҟа еизааигәозеит, заҟа еишьашәалоузеи 1953 шықәсазтәи Аслан Оҭырба иқәгылареи 1991 шықәсазы СССР жәлар рдепутатцәа Реизара ду аҿтәи Владислав Ардзинба иқәгылареи. Урҭ дара-дара шықәс 40 рҟынӡа шрыбжьазгьы, Аԥсны аԥеиԥш лаша азықәԥараҿ программак иаҩызахеит, акоуп урҭ раахыс, рыгәхьаа, рдац-ԥашә, рмилаҭ гәаԥшь.
Сара стәала абраҟа  зыӡбахә сҳәаз, хашҭра зқәым адуқәа реиԥш Аслан Ҭамшьыгә-иԥа Оҭырбагьы абаҟа ззыргылатәу уаҩуп. Убас иҟоуп иахьатәи абиԥарақәа рзыҳәа макьана цқьа иаартым, инагӡа-аагӡаны ицәыргам, аха наунагӡа а-20-тәи ашәышықәсазтәи ҳҭоурых иузаҟәымыҭхо, уи иԥсҭазаара лашеи иқәԥареи рымҩа.  
 

