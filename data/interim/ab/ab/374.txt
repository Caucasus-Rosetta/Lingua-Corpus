Иуеи Дырмити
Иара убас исгәалашәо даҽа акы-ҩба…

(Анхаҩ бырг ҷыкәыр Лашәриа игәалашәарақәа рахьтә)

Иуа иаб – Абас Коӷониа иҩны ажәытә ҭауади-аамысҭеи иртәарҭан, анеи-ааи рацәан. Абас аҳаҭыр змаз уаҩын, уи дагьҭауадын, дагьаамысҭан, дагьынхаҩын – зегь ирылаҟаз хаҵан. Уа Ӡаԥшьаа, Ачаа, ҽыҩ змаз, ҽыԥа змаз, уахи-ҽни еизаны итәаны, ӷьычҩы-қәычҩы – уа узнымиаран иҟаз дарбаныз – аҳҭынрак аиҩызан.
Ани Дадын, Абас иашьа, ҽакала, уаҩ ԥсцәыхшәа дыҟан. Абас иакәзар – еиҳа зҽазкны иҟаз дреиуан, иҽы, икәадыр чаԥа зҳәаз еиԥш.
Аурыла Абас уахьихәаԥшуаз, бжьаратәын, ишаанагара иҟаз аӡә иакәын, Дадын еиҳа дауын.
Иуа – Абас иԥа заҵә иакәын. Ҳара ҳабшьҭра – Қәқә, Рашьыҭ – ҳаагылеижьҭеи, Абас иакәыз, Дадын иакәыз – ҳарзааигәан, аишьцәа реиԥш ҳаибабон. Дара аамысҭара рҽазыркуан, ҳара ҳанхацәан, аха уи ҳаиҿцаара иаԥырхагамызт. Рыӡӷабцәа – Ҷыпараа уҳәа шаанӡа абра  иаауан, ҳара уахь ҳцон, ҳаиҭанеи-ааиуан, абас ҳаилысны, ҳаилаҵәан ҳаҟан – абзиабара ҳаман.
Коӷониа Абас – Чачаа рҟны дқьаҳиан, Чачаа ирыҵакыз адгьылқәа қьаҳиас, абаџь иара иҟны акәын иахькарԥсоз.
Мышьа Чачба иаԥш зегь убра акәын иахьнаргоз… Мышьа дзааӡахьаз Қаҭ лакәын, аха Қаҭ рыцҳа дызгәалашәодаз!..
Мышьа – Мажара Чачба иԥа иакәын, иӡбахә уаҳахьет, ар дреиуан, дполеовникын ,уи иԥҳәыс аҳкәажә Нина ара дыҟан… Аԥсшәа лыздыруамызт, самарҟәылк аҳасабала ажәак-ҩажәак лымҳәозар.
Иуеи сареи ҳаизааигәан. Сара, закәзеи, камбашь хьчак сакәын, ипара еснагь ашәҟәы икын, ҿыцха дианы убри даԥхьон, акамбашь ҟадыџьқәа ҳахьрыцыз иаҳԥырҵны ицон, амхы иҭалон, иара ишәҟәы икын… Сара сцаны, скәал-кәало ,урҭ акамбашьқәа ԥхьасцон, арахь иаасцон.
Иара мыцхәы иҟазшьа бзиан, џьара ԥагьарак илан дыҟамызт, иамур Дадын иԥацәа еиҳа даҽакала иҟан – иара ахәша умбахьеи, убас еиԥш ихааз иакәын…
Дыԥшқан, дмаҷын Иуа рыцҳа усҟан, қәралагь сара саҵкыс деиҵбын…
Гәлиа Дырмит абра, Кәтол дануашьтелыз убасҟан акласс сҭан сара… хԥа рҟынӡа снаӡеит. Дырмит убас ибзиан дысгәалашәоит… Иагьарааны дысҿасхьан иара, ихраҭ бзиахааит; уара умсааит, ҳаԥсцәа ирымаҿуп, апҟаҩ ҳәа данысҿаслакь, сышьҭҟьаны сцаны скаҳауан. Уажә ус иҟаӡам, уи иаҟәыҵхьеит, аха усҟантәи аамҭазы ус акәын ишыҟаз… деилаҳәан-деилацан аԥсыуа ҵасла, аԥсыуа маҭәала, аказен тапанча иҟәынҵаны…
Уи дуаҩ-еиҿкаан, еилыжәжәа иҟаз аӡә иакәмызт.
Аԥсышәала аҵара ҳирҵон, урысшәалагь дцәажәон, даҳзаԥхьон. Ихы-иҿы иҿыԥшылара – амыҵмыџь еиԥш еикәаԥхон, иблақәа ҭыԥаны ицон…
Дырмит усҟан апап Цеку Чхьеиӡе иԥҳа диман. Цеку Чхьеиӡе Џьгьарда акәын дахьынхоз, Дырмит иабхәа иакәын иара. Уи иԥҳа акыр аамҭагь диман ԥҳәысыс, мшәан, убри илыхшаз ракәӡами иоуз?.. Ачхьеиӡе даԥсыуан, иԥҳагьы, иара ихшаз аԥсыуа ԥҳәызбан, аԥсшәа лара илхатәы бызшәан, Кәтиариаа, Сандрараа, Гьаргьраа раҳәшьа лакәын. Дырмит убри аамҭазы абра, Кәтол аӡә иҟны дыҟаны сгәалашәом, сара сгәанала иабхәаара рҿы дыҟан, дцо-даауа дыбжьан. Убрантәи даны абра ҳаирԥхьон…
Иаҳдырҵоз анаҳзымҵалакь, ҳанахнагалакь аԥшыц ма аџьыкац каԥсаны ҳдыршьамхнышгылон… Нас сзырӷьацоз сара?!..
Зны Тапаӷәуа рҟны сыҟан – уа срааӡон, зны саб Рашьыҭ иҟны сыҟан, ашьҭахь Гьедлач сааигеит, хԥа рҟны сыштәаз сҭыҵит, нас, исхабганы, абыржә сшыубо сыҟоуп…
Анбанқәа здыруан, сыҩуан, саԥхьон, аха, иубар – иаахә, исхашҭижьҭеи ианбыкәу, акамбашьқәа санрыцла зегь схы иҭԥышшеит… 
Сара аума схыҵуеит, аума!..

Иуагь усҟан, абра, Кәтол ашкол ахь дныҟәон… Иуа аҵара дашьҭан; абри ашәҟәыҩҩра иара еиҳарак излеиҵаз умбо – ҭауади аамысҭеи уаха хәҩык-фҩык, дара ианырҭамыз, ианымаауаз ыҟамызт. Абанҭ ажәабжьқәа рымҳәози – убри зегь, рышьҭахь дгыланы, иара ашәҟәы ианҵон.
Уа дымҩахыҵлон, исгәалашәоит Чаҵә Чагәгьы – уаҩ ҩаҩа-дук иакәын, ибыз уамашәа ицәгьан. Коӷониа Кәасҭа хәыҷы ҳәа дыҟан, убри иареи еидтәалан, еидцалан асамарҟәыл анеибырҳәоз иахаь еиԥш исгәалашәоит – сахаануп, акаамеҭ рҳәон урҭ, акаамеҭ! Ирҿыҵымшәоз ҳәа иҟааз!
Убарҭ ирҿиҵааз ами Баӷәаза Лашәриа илафқәа – ибыз цәгьарагьы. Баӷәааз дахьнеиуаз ԥсраз-чараз ажәлар икәшан игылан, аума иҿыҵҳәацәон. Уи данмаҷыз инакрны Коӷониа Абас иҽыҩ ҷкәын иакәын, зыхьӡ ахара инаҩхьаз иҽыҩқәа акыраамҭа дрықәтәан – иара ианакәзаалакь зоура кьаҿыз жәаха-жәиԥшь шықәса зхыҵуаз иаҟараз аӡә иакәын, дуаҩасан.
Коӷониаа, Иуа иабшьҭра – патыу змаз уаан, иреиӷьыз дмаҷын. Абни Гыџь аамысҭара дашьҭан, иҽавара даасуа-егьиуа, ҽа уаҩын; Егьырҭ Кәыӷаа ҳәа шьоук ыҟан, Ҵҟәыҵҟәаа ҳәа шьоук ыҟан – ҳара ҳажәлантәқәа рҿгьы убас еиԥшқәа ыҟақәами?!..
Урҭ, Иуа иабшьҭра – иабацәа рҩыза дҟалаӡомызт, уаҩы илаҩашьомызт…
 Иуа сгәы дҭынҵәом, аа, Иуа рыцҳа, аа, сабиц!.
Иуа дыбзиан, дыбзиагәышьан – дхамаԥагьан дыҟамызт… уи иҩыза ауаҩы дҟаломызт. Дадын иԥацәа, Шамил, Кәашә рыцҳагьы – урҭ ҽакала иҟан, дадын ихаҭа ус дыҟамызт, егьырҭ – рҽавара иасуан… Иԥагьан, иԥагьа…

Иуа дахьжыу анышәынҭра аныҟарҵоз, асхсаала анҭырхуаз, исгәалашәоит, убра сгылагәышьан, срыцын, анышәынҭра абыржә иакәыршоу, иамоу аиқәыршәашьа, асахьа, убасҟан зшьапы ркыз ауп…
Еҳ, Иуа рыцҳа, иуа! – уи уажә дыҟазар – аӡәы дилаҩашьозма!..

Иаб Абас ара шиҟәыбоз далырҩны дыԥсит, – иқәнагозма Абас еиԥш иҟаз ахаҵа абас еиԥш ала аԥсра?!
Абас иҩыза аҽыбӷа ҟаза ҟалашьа имаӡамызт, дгылаӡом – ара далырҩны дыԥсит!..
Абас иаҳәшьцәа Мака ҳәа дыҟан, Кака ҳәа дыҟан, Қан ҳәа дыҟан…
Усҟан Кәтол папыс иҟаз Андриа Саџьаииа иакәын. Уи ҽынла дпапын, уапхынла дӷьычуан. Ус рҳәон зегьы – сара санмаҷыз… иԥшра-исахьа уахьихәаԥшуаз ҭауадк дуба иара дуба, убас еиԥш иҟаз иакәын, шьҭрала дагыруан, аха аԥсшәагь иҳәон…
Андриа Саџьаи иҩны ауп Кәасҭа Кәаӷәаниа ауаҩы дахьишьыз, Маршьан Ҭенгьыз – Хабыгәраа, Ӡаганбераа рашьа дахьидыԥсылаз. Абри аныҟалаз аҽны астол рхианы иахатәан, ашәа рҳәон, икәашон, гәырӷьаран. Кәасҭа итапанча ааҭихын (Амаршьани иареи еидтәалан), аҩада дҩахан еиқәикшеит – еибамгет, еиқәикшеит, нас аҭра иҭасҵоит ҳәа ианылаирҟә аамҭазы, аҵықь ҳәа иааҭҟьан иватәаз амаршьан ихы ааихнахит. 
Амаршьан дшьаарҵәыраха дышьны дахькажьыз, амашәыр зымпыҵҟьаз Кәасҭагь днеин, игәы дааҭасуа дыхәхәаӡа диваиеит, џьара дымцеит. Аха Маршьанаа иламкьысит – амашәыр уаҩ даиеихсуам – машәырла иҟалаз ак акән. Ашьҭахь, ашьаԥсахәра ҳәа имҟәыҵаԥсыз ижьрацәарахьтә ахәыҷы дааигеит, ихьӡ сгәалашәом… Кәасҭа ахарзаманҵәҟьа ихигеит, ахарзаман!..

***
Ажәытәан Кәтол зкыз Чачаа ракәын… Ҵҟәыргьылгьы дара иртәын ана-ара аҳҭынрақәа рыман, Тамшь агәы урҭ ирымпыҵакны, Кәтол акәзар, иахьа Картазиаа ахьынхо, урҭ рышьҭахь, Мышьа Ачачба дахьжу аҭәаҵла дуқәа ахьыглаз, ажәытәан Чачаа раҳҭынра ҳәа иашьҭан – урҭ рыдгьыл акәын, уа ауахәама гылан, инхон-инҵуан, рыҩны-ргәара-раҳҭынра. Аԥсуа дара иркын, урҭ ириааиуаз, ирыцназгоз уаҩ дыҟамызт.
Исгәалашәоит, усҟан изылшоз амесҭ рӡахуан ,аҳәса рықлаԥад еиԥш иауны, итыр-тыруа иҟаз, асахҭан ҵаӷа иалхны, убас ачабыр еимаа ҳәагьы акы ыҟан, аӡӷабцәа бзиақәа, аҳәса убарҭ рыӡахуан. Гәдиса ҳәа аӡәы, Сҭеԥан иаб, зны амесҭ ҟаԥшь, ачабыр еимаа ишьаҵан Чача арҿы днеит – уа имнеиуаз дҟалозма, ҳҭынран, зегь еизаны итәан. Дахьнеиз аԥшәма диԥылт, еилаҳәашьа днахәаԥш-аахәаԥшт, днаишьклаԥшт… амесҭ ҟаԥшь шишьаз аниба, ааит, амесҭ уара уакәым ҳара иҳауамызт иҳәан дизгәааит, иаҭәан имыԥхьаӡеит.



Лашәриа Нарықь ихҳәаау

Ҭахәыци Кәанеи ҳәа иҟан, ҟылӷьаа, Лашәриаа ираҳәшьаԥацәан дара. Ҭахәыц аҽы бзиа иман, иара иаҭәамкәа аҟара. Ӡаԥшь-иԥа Ҳаиҭбеи ҳәа дыҟан, дабрагьны абна дылан, дагьыцыркьуан. Абри Аӡаԥшь-иԥеи уи иҩызаки рахь (ихьӡ сгәалашәом) шьоук Ҭахәыци Куанеи  рыцәгьа рҳәеит, абарҭ ауаа ираҭәамкәа аҽы бзиа рымоуп, ижәга ҳәа рзырцҳаит…
Аӡаԥшь-иԥа иҩызеи иареи рҿаархан иааит… Иааин, аҽы ҳашәҭ рҳәеит… Ҭахәыци Кәанеи – ауаа хьынҭыџьқәа – ирылшоз…
Гьегьеԥшь ҳәа дыҟан, лҿы еилгомызт, рыцҳак, цыркьык – Кәана иԥҳәыс, ламиа ԥҳан, лгәыԥҳәы ҭылхит абас, лнапы ҩаҵакны – ҳрыцҳауп, ҳҿық шәымган, ҳрыцҳауп ҳәа аанаго…
Аӡаԥшь-иԥа уи лҳәашьақәа, лыӷьаҵәы-ӷьаҵәрақәа ааицеикит дацәҳаит, дагьаалыгәҭасит…. Аԥҳәыс данкаҳа дыҳәҳәеит…
Нарықь Лашхриа дара ргәыла иакәын, уа дынхон, аҳәҳәабжь шааиаҳаз, дыҩны иҿааихеит, ишәақь кны, дшааиуаз, аӡаԥшь-иԥа дҩаисын, игәы хаххала дкаҳаит… Егьи, уи ицыз, зҽаазрыххаз иҩыза, аҵықь ҳәа днаиеихысны, игәы ҵыблаа, деизҟьа дынкаижьит.
Абас ҟалеит уи аҽны…
Цацбаа Кәаҵиа ҳәа дыҟан, уи Ҟылӷьаа дрыхәԥҳан. Ҟылӷьы Ҟараманраа рҿы дыҟан. Дшааиуаз, ас ауаӷеимышхара даналаԥш, усҟан иҟатаӡа иҟаз – абырӡен Леиуа дааицырхырааны, иршьыз иҽы длақәыжьны Асамсамсаниаақәа рҿы днаган дынҟаижьт…
Ашьҭахь, Нарықь Лашхриагь, Ҟылӷьаагьы хҵәеит, абна илалт… Ара иҟан, ана иҟан, ԥсҭазаара рымамызт… Аҵыхәтәан, еицхырааны  Аӡаԥшь-ԥҳа хәыҷы дымҵарсны дааргеит. Аӡабԥшьаа усҟан Ҭхьына инхон, уаантәи ауп ахәыҷы дӷьычны дшааргаз. Уи аамҭазы лара дныҟәартә аҟара дыҟан. Данырӷьычуаз, ианлеиҩеиуаз уахьгьы ацхыраара 	ҟарҵеит.
Ашьаԥсахәԥҳара ыҟан, уи ҭауади-аамысҭеи пату ақәырҵон, ауаа еимадан, аиуара рыбжьан, еицхыраауан…
Маршьанаа анс рҳәеит, арс рҳәеит, аха рхәыҷы дырмоут. Лара Бабил-Бабу ҳәа ларҳәон, ианлызҳа, данырааӡа, Цәаӷра ҳәа иҟан – иаанаго цқьа исыздырам – уи дзааӡаз Лашәриаа, рааӡамҭа дрыларгыла, ауаа рыма, ҳамҭас арахә-ашәахә рыма, Цәаӷра Аӡаԥшьаа рҿы инеит – лыҩны дынрыжьит, абри ала реибабара, реизгәыкра еиҳагьы идырҭбааит…

Бабу нас, бзыԥ, Шам Никәа диццеит, иахьагь лыԥсы ҭоуп, иахьынӡаздыруа ала, лхы-лыхшар ,анцәа ишиҳәара дыҟоуп.


Ӡыкәыр рашьыҭ-иԥа Лашәриа 
иҳәамҭоуп, 90 шықәса дырҭагылоуп, 
аԥсшәада даҽа бызшәак иаҳауам, 
ианысҵеит 1987 шықәса, август аказы.



Ианызҵаз иазгәаҭа:
Нарықь Лашәриа изку ажәабжь, џьара набыцрак амамкәа ишыҟалаҵәҟьаз ашьақәыргылара уажәшьҭа акыр иуадаҩуп, аха, хадарала иугозар, агәра угартә иҟоуп уи шыҟалаз абраҟа ишҳәо акәхап ҳәа.

Абри ахҭыс атәы уԥылоит «Акыр зхыҵуа ауаа» ҳәа хыс измоу ҳбыргцәа, иара убас Аԥсны ажәытә-аҿатә ирызку америкатәи аджурналистка Пола Гарб лышәҟәы аҿы.
Уаҟа уи илыҩует: «В 1915 году в селе Кутол крестьянин Нарик Ласурия, мстя за украденную у другого крестьянина лошадь, убил князя из древни Кутол. Княжеская семья потребовала десять крестьянских жизней за убитого. Жители деревни отвергли это требование, но они боялись гнева князей и потому во что бы ни стало добиться примирения.
И вот двое крестьяне отправились в дом князья. Пробравшись в комнату, где спали брат убитого с женой и ребенком, они похитили малыша вместе с люлькой и другими вещами и скрылись.
Погоня была безрезультатной, ребенка село вернуть отказалось. Мальчика воспитывали с особым старанием в доме Нарика ласурия, который и сделал тот роковой выстрел. Завершив воспитание, он вернул ребенка в семью с дорогими подарками. Крестьянские приношения семье князя продолжились и потом ко всем праздникам».

П.Граб. «Долгожителя». Москва, изд. «Прогресс», 1986 г. стр. 73-74.


Ишаабо, аԥсҭазаараҿ, иҟалахьаз ари ахҭыс, ажурналистика ииашамкәа илоуз аинформациа иахҟьаны ана-ара ԥыҭк аҽеиҭанакит, аха ииашан иарбоу, ахәшьара зызугьы маҷым.



М. Лашәриа, 
1987 август 3 






