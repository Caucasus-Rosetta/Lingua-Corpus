Ҳазну ашықәс, хәажәкыра мза 4 рзы иҵуеит шықәсык, ахааназ ԥсра зқәым, ес-ииуа аԥсуа ҵеира ирыцило, Аԥсны ахақәиҭреи, ахьԥшымреи, азхаҵареи ауасхыр рзышьҭаҵаҩы, Аԥсны жәлар рԥыза Ду, раԥхьатәи рпрезидент Владислав Григори-иԥа Арӡынба цәала-жьыла дҳалагыламижьҭеи. Дцеит уи даҽа дунеикахь. Шәышықәсала иаҳхажьыз аидара хьанҭа наҳақәҳәаны, даҽаамҭанык иеиԥшымкәа агәҽанызаареи, аихӡыӡаареи, аԥеиԥш лаша ахьчареи рзы кашәара зқәым ахҿеиԥш еснагь ҳахианы ҳаҟазарц дҵас инаҳаҭаны.
Владислав Арӡынба – зыҭҵаара ԥсҭазаарак азымхо аҭоурых уаҩы, ииреи, изҳареи, Аԥсны дагәыҵәахартә иҟалареи ишмашәыр усымхаз еиԥш, аԥсуа жәлар ҳгәаҿы дыҟоуп дҳауа зҩыданы, дгәамчны, хәашьра зқәым шьацқьаны. Ныха-қәырак иаҩызоу ихьӡ-иԥша ҳшахӡыӡаауа еиԥш, иара ихаҭа имшра гәнаҳа хыхганы иаҳхьыршоуп, илаԥш машәыр ҽацәыхьчагоуп, ихаҿсахьа лаша доуҳамч еиқәырхагоуп.
Ирҳәоит: ауаҩы хаҭала уааигәа даныҟам иаҳа дхьаахоит, даҽа блақәак рыла дызнысыз амҩа анԥшылара уқәшәоит ҳәа. Аха Владислав мышкгьы дҳацымкәа дҟамлацт. Уи дыҟоуп ҳаҩнаҭақәа рҿы, дацуп ҳаԥсҭазаара. Аԥсуа ахшыҩи, игәымшәареи, ихаҵареи, иламыси, ихақәиҭраз ақәԥареи дырсимволны.
Даҽакала ҳәашьа амоума, Владислав Арӡынба изкны аҭоурыхҭҵааҩ Аслан Аҩӡба иажәақәа рышьҭахь: «Владислав Ардзинба – Вселенская правда абхазов.
Владислав Ардзинба – ответ абхазов на вызов брошенный им историей.
Владислав Ардзинба – ум, четь и совесть абхазского народа».
Владислав Арӡынба ихьӡ зыдҳәалоу зегьы ҳара ҳзы иблаӡыцуп. Ҳаԥсҭазаара мҩа иалашырбагоу цәашьуп. Еснагь ҳзыԥхьалаша, иҳаҵалаша ҭоурых шәҟәуп. Убарҭ аҭоурыхтә шәҟәқәа ируакуп 1992 – 1993 ш.ш. рзы Аԥсны жәлар Рџьынџьтәылатә еибашьра аамҭа иаҵанакуа анҵахаҭақәа еидызкыло, 2004 шықәсазы урысшәала иҭыҵыз ашәҟәы «Те суровые дни». Ари ашәҟәы аҭакзыԥхықәу аредакторс Владислав Арӡынба дшамоугьы, еилкаау усуп урҭ анҵахаҭақәа шамахамзар зегьы иара ихаҭа ишиҩыз, ма инапы ишыҵижьыз. Ари ашәҟәы иагәылоу аҭоурыхтә документқәа ирыҵаркуа закәу аиҭаҳәара ҳаламгакәа, ҳазааҭгылар ҳҭахуп, урҭ аԥсышәала еиҭаганы,  2010 шықәсазы хаз шәҟәны рҭыжьра иадҳәалоу хҭысқәак.
Ашәҟәы аԥсшәахь еиҭеигеит абаҩхатәра ҷыда змоу апоет, ажурналист, аиҭагаҩ Рауль Лашәриа. Ҳара ҳкорреспондент уи даниҭаа, еиликаар иҭаххеит имариамыз ари аус ахь апоет дымҩахызгаз, уи иусураан ихҭигаз ахҭысқәеи.













Аккор. Рауль Ӡыкәыр-иԥа, аԥсҭазаараҿы акагьы машәыршәа иҟалаӡом. Иҳауҳәарц ҳҭахын абри ашәҟәы аиҭагара ушаланагалаз? 
Р. Л. Владислав Григори-иԥа Арӡынба ифырхаҵареи, игәаӷьреи, ицәеижьҭаӡареи, ихшыҩҵарреи ирызкны ҳажәлар ирҳәахьоу ажәа лыԥшаахқәа рнаҩс даҽак рыцҵара ҽхырцәажәароушәа збоит. Аха убас иагьа иҟазаргьы, ажәақәак сымҳәар сгәы иауам: Аԥсны Аԥхьатәи ахада иполитикатә хаҿсахьа гәылҭәааны изеилкаауам, илаԥшҳәаа аҭбааҭыцәра ихаҿы изаагом 2004ш. рзы урысшәала иҭыҵыз ишәҟәы «Те суровые дни» иамыԥхьац. Сгәанала, сара сҭоурыхдырыҩхоит, сдипломатхоит ҳәа згәы иаанаго аӡәыр дыҟазар, абри ашәҟәы нҭкааны идыруазароуп. Саԥыҩланы исҳәоит аха 1992 шықәса, сентиабр 3 рзы Москва иҟаз ахҭыстә еиԥылара амҩаԥысшьа иазкны зеиӷьаҭам аспектакаль ықәыргылазар ауеит арежиссиор ицхыраарала, аха абас ихәыцуа ҳара ҳалахь анцәа дкыдимҵеит акәымзар. 
Ишырҳәо еиԥш. иҟалап зегьы лахьынҵазар. Абри ашәҟәы шыскыз анкьатәи сҩызак сибеит, сҵәылхра далагеит, ажәа хы-ркәымпылқәа Арӡынба ихьӡала идәықәиҵо иҿааихеит. Иахьауажәраанӡагьы иҟазаап џьоукы-џьоукы уаа шәикәагәқәак Аԥсны иҟалаз аибашьра Арӡынба ихароушәа избо, уи иҽырҟәымшәышәны ихы мҩаԥигозҭгьы ақырҭқәеи аԥсуааи рыбжьара мҵәышәҵас икнаҳаз жьымдыр – хҭәасаахьазаргьы атамтамра зегьы бжьаӡуан ҳәа згәы иаанаго…
… Сгәыԥжәара сызхымго сышнеиуаз ҳашәҟәҩҩы ҟаимаҭ Рушьни Џьопуеи сареи ҳаиқәшәеит. Иасҳәеит сеиҵарӷәӷәа сызкыу ахьаақәа зегьы.
Иахьынтәаазгаз сыздырӡом аха усҟан исҿыҵҟьеит абарҭ ажәақәа: «Ах, схи-сыԥси сеиқәыҭны сыҟазҭгьы аԥсшәахь еиҭазгон Владислав ишәҟәы».
Рушьни Кәыкәи-иԥа усҟантәи аамҭазы ауаажәларратә усура инапы алакын, Владислав Григори-иԥеи иареи еиқәшәалон. Еизааигәан. Сажәақәа илымҳа аҟынӡа инеигеит. Игәаԥхеит. Еиҭагаҩык иаҳасабала сылшарақәа рзы лак-ҩакрак имоуӡеит, избанзар ажурнал «Алашараҿы» аус анызуаз акымкәа-иҩбамкәа иҭҵаарадырратә усумҭақәа еиҭазгахьан, уаҩык иаҳасаб ала сыгәра игон. Иҵаахьшәашәан сгәаҵаҿ еснагь иҭазаауеит иԥсы шҭаз сеиҭагаратә ус насыгӡартә еиԥш алшара ахьысмоуыз. Аха сымч мхеит, аԥсҭазааратә хынҭаҩынҭарақәа сзырзымиааит.
Аккор. «Игәыҭшьаагоу урҭ амшқәа» иаԥхьахьоу ибзиаӡаны ирдыруеит, жәларык рхьаа, изҭагылаз ауадаҩрақәа, рлахьынҵа зныԥшуа ари ашәҟәы аԥсшәахь аиҭагара ишус мариам. Уаргьы уусураан ирԥылозар акәхарын имаҷымкәан ауадаҩрақәа?
Р. Л. Ашәҟәы «Урҭ игәыҭшьаагаӡаз амшқәа», сгәы ишаанагоз еиԥш, ус снадыххыланы аиҭагара сзымариамхеит. Сзықәгәыӷуаз сыҷкәынратә ԥышәагьы рацәак исмыхәеит. Зегьы рҿыцтәхеит, зегьы ҩаԥхьа ршьапы иқәыргылатәхеит. Урҭқәа ахьынӡасылшаз анцәа иоуп издыруа. Еснагь изгәырҩоз акызаҵәык акәын: аҳәоуқәа намырҳәы-аамырҳәкәа, имырқшакәа рҭыԥ аҿы исзыргыландаз, рстиль сзеиқәырхандаз ҳәа акәын. 
Аккор. Аиҭагара уанаҿыз хадара злааз уара узы?
Р. Л. Ҳәарада, иҟан аамҭақәак схы санахгәамҵуаз, уи моу ианысшәиуазгьы, избанзар убасҟак иуадаҩын текстқәак реиҭагара, ажәақәеи афразақәеи рааирбра. Аха ԥсыхәа змам аус ахҭа уанҭахалак ахачҳара ааурыԥшыроуп. Имцымкәа исҳәоит: снапылаҩыра ҩынтә саԥхьеит, акомпиутер атекст иҵгаз ԥшьынтә саԥхьеит, ԥшьынтә ариашарақәа алазгалеит. 
Аккор. Иахьа, ари ашәҟәы знапаҿы иҟалар зҭахыз аԥсышәала иҭыжьны иҳауит. Угәы ишԥаанаго, схықәкы насгӡеит ҳәа иуԥхьаӡауама?
Р. Л. схықәкы насмыгӡазҭгьы, «Урҭ игәыҭшьаагаз амшқәагьы» зҭыҵуамызт. Амалахазгьы исҳәарц сгәы иҭаӡам ашәҟәы шәышәырак амамкәа, хьысҳарак ыҟамкәа зегьрыла акакан цәҟәыншьеиԥш еиҭазгеит ҳәа. Аха сыхшыҩ сахьынӡананагоз схы самеигӡеит, сеиҭага атәазбаша аӡәык-ҩыџьак ҟалар, сгәы арҟәандоит, уаҵәтәи амш ахь гәыӷрала сарԥшуеит.

