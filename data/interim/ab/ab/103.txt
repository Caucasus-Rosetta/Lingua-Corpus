
Ашәҟәы иагәылоу астатиақәа шоуп х-гәыԥкны.
Актәи агәыԥ иаҵанакуеит еицырдыруа
шәҟәыҩҩцәақәак рҩымҭа хатәрақәак реилыргара.
Аҩбатәи агәыԥ аҿы еизгоуп аԥсуа бызшәа
аҿиаразы асовет мчы аахыс имҩаԥысуаз ақәԥара
зеиԥшраз зныԥшуа астатиақәа.
Аҵыхәтәан иану аусумҭа аԥҵан ааигәа,
Ҳтәылаҿ имҩаԥысуа аполитикатә еиҿагыларақәа
Автор дрылацәажәоит, ҳахькылыргара уаҩы
изымдыруа иахьымҩаԥысуа игәы иаланы.
Шықәсы 30-40 раԥхьаҟа, алитератураҭҵааҩцәа ргәаанагара злаҟаз ала,
акритика ҿиарала ԥхьаҟа ицахьан, асахьаркыратә литература аасҭа. Уи умак
узақәшаҳаҭхомызт, избанзар изыхцәажәаша ркымкәан, аҳәатәы роуамызт, аха
ишьақәгылахьаз агәаанагара иаҳәон акритика аҿиара шыҳаракыз. Усҟан иҭыҵуаз
аҩымҭақәа рыхцәажәара еиҿкаан апериодика кьыԥхь аҿы, ишнеиуаз астатиақәа
реизгақәа зныз имаҷымкәан ашәҟәқәа ҭрыжьит. Алитература аҿиара аҭоурых
рнапы алакын, ҳазҭаз аамҭаз уи аҿиашьа иааизакны ухаҿы ишьақәургылартә
иҟан.
Ашкол ҳанҭаз акритика материал ибзианы ҳхы иаҳархәон. Уи цхыраагӡа бзиан
аурок аҿы, аҩымҭақәа анеилҳаргоз, нас дара ахархәара раҳамҭакәан,
алитературатә кружокқәа рҿы усгьы ҳзеилатәомызт. Исгәалашәоит, аинститут
ҳанҭаз, ҳаблала акритикцәа анаабоз заҟа иҳазнарҳауаз. Ҳныҟәалон ашәҟәыҩҩцәа
ақалақь аҿы имҩаԥыргоз ашәҟәқәа реилыргарақәа рахь. Алитература аԥсы ҭан,
иаԥсҭазаараҵәҟьан. Убри азакәын сара схаҭагьы шәҟәык ҭсыжьырц, жәа-шықәсала сзықәԥоз, иаасԥырагылалак снарыжәло мацара.
Ишнеиуаз, акритика неихәлацәеит, 70-тәи ашықәсқәа рынҵәамҭаз. Убри аахыс,
шамахамзар критикатә статиак збаны исгәалашәом. Уи зыхҟьаз ҳәа иҟаз ҵаҵӷәы
заҵәык акәын издыруаз. Ашәҟәыҩҩцәа гәаауан, акритикцәа ирзымчҳакәа
иаанҿасит, избанзар есымша еиҭанеиааиуан, еибадыруан. Иаҳҳәап, Москва
амацара аагозар, ашәҟәыҩҩцәеи акритикцәеи зынӡа еибаздырӡомызт, рцәа
рхибахыргьы ҟалон. Ишнеиуаз, ҳашәҟәыҩҩцәа аҭакҟаҵара рҽазыркит. Акритика
иазцәырҵит ашәҟәыҩҩ икритика. Аҩымҭақәа ирыхцәажәоз иреицәамкәан
арҿиаҩцәа ирҳәоз шырдыруаз ааԥшит. Ажәакала, џьара-џьара аобиективра аасҭа,
асубиективра иаҳа амч аман акритикаҿ. Идырҽхәацәон ирҽхәатәцәамыз, ма
еиҳабыра дук змаз, ма уарыла ирзааигәаз ирҿиамҭақәа гха-ԥхадан. Урҭқәа
ирылаҟамыз ииҳәаз аилкаара аҵкыс, ихцәажәоз рҳәаақәа дҭадыргыларц
иашьҭалалон. Акритика ҟаҵара зегь рҿынтә ианраҭәарымшьоз аамҭан.
Усҟан аҩымҭа ҭыҵырц алыхәҭа икылырхуан. Ашәҟәҭыжьырҭаҿ икылыртәаны
идырхысуаз ауаа рыман. Иузымдыруаз иуздырхиауаз арецензиақәа рыла
акритикатә статиақәа рхы ркуан. Убарҭқәа-егьырҭқәа рымшала акритика
ишынеибакәыз ихьаҵит. Ҳлитература аҿиара уи аԥырхагамхакәан изыҟамлеит.
Абасҟатәи аџьамыӷәа цәгьа ҳажәлар ианырхырга ашьҭахь, гәкаҳарак
аамырԥшӡакәан зырҿиаратә усура знапы шалакыцыз иалакыу ауаа ахьҳамоу
угәы шьҭнахуеит. Аха акритика аус ду инанагӡаз гәыгәҭажь иахьыҟоу, хьаас
иахьырымкуа даара агәалсра ҵаулаӡа узцәырнагоит. Аиашаз, иаԥхьаша иҿынӡа
усгьы изнеиуам. Иаҳа ианеиӷьха, араионқәеи ақалақьқәеи рхадарақәа рҿы
аформаз иеиҿкаау агитациеи апропагандеи, ма урҭ рроль назыгӡо рыҟәшақәа
рҿы икҿахеит, аҳҭны-қалақь Аҟәа ада… Аԥсуа кьыԥхь аԥхьаҩ дамазарц
дарбанзаалак аӡә ҽышәарак ҟаиҵаӡом, уи ҭзыжьуа рыда. Убри акзаҵәык ауп
ҳбызшәа зырҿиараны есымшатәи усны иҳамоу, уигьы ҳахшыҩ азаҳмышьҭыр,
ҳбызшәа аӡрахь ахы археитеи.
Ицәгьамызт ателехәаԥшраҿы ашәҟәы ҿыцқәа реилыргара иазкыу
хцәажәарақәак аартызар. Зны-зынла уаҟа жәабжь ҿыцк аҳасабала лаҳәарақәак
иҟарҵо иазхоны зынӡак иузыԥхьаӡом.
Иахьа ашкол аҿы рхы иадырхәо макьана ажәытә рҵаҩцәа иҵәахны ирымоу
ԥыхьатәи акритикатә материал ауп. Апрограмма ахә наӡаны изшьаша уаҳа ҩымҭак
нагӡа изыҟамлеит. Уигьы критикатә усумҭамхози. Иахьа уажәраанӡа ицо-иаауа
ахрестоматиақәа роуп рхы иадырхәо, уаҳа алитература аҭоурых аазырԥшыша
рҵага шәҟәык кьыԥхымхеит. Урҭ ирну аҩымҭақәа ракәзар – зынӡа иажәхьоу,
акоммунист идеологиаз зны иарбаз, иахьагьы инхеит, уаҳа ԥсахра уамак
аимуӡакәа. Иахьатәи аамҭа иақәшәо арҿиамҭақәа усгьы ибжьарӡуп. Издыруада
иаҳа еиӷьзар шәҟәыҩҩцәақәак алитература аҭоурых аҿы иарбазар, рҩымҭақәа
зынӡак ахрестоматиаҿ икьыԥхьымзар, урҭ рҭыԥан иаҳа иалкаатәу рҿиамҭақәак
ԥшаазар.
Иаҳҭахыуп иҿыцу акритикатә гәаанагара. Уи еиҳараӡак ицәырҵроуп аҿатә уаа
рыгәҭа. Аха урҭ цәырҵшьас ирымоузеи, ажәытәқәа ргәаанагара рхала
иԥхьаркзар, абиԥара еимадара еиԥхьбеит уҳәо инеихьазар? Ԥхьаҟа акритикатә
статиақәа апериодикаҿ иаабалар – аԥхьаҩцәа рхыԥхьаӡара азнарҳауан.
Астатиақәа реизгақәа ҭыжьлазар, хәыда-ԥсада арҵаҩцәа рнапаҿы инеиртә
еиҿкаазар, ашколқәа рҿы дара рхархәара маншәалахон.
Акритика инапы алеикыр илшоит дарбанзаалак, раԥхьа дгылазар ҟалоит
ашәҟәыҩҩ-акритик. Аха ҳара хымԥада даҳҭахыуп занааҭла, хықәкыла
акритикрараҵәҟьа зҽазызкуа. Апрофессионал критик иҟыбаҩ ааӡара ацзароуп.
Убри азы ибзиан ауниверситет афилологиатә факультет аҿы акритика аҟәша
аартызар, ма ҷыдала курск иахысуазар, абри ахыҵхырҭа даара алыҵшәа
маншәалахон ҳәа агәаанагара ыҟоуп. Аҳәынҭқар газеҭи, нас ашәҟәыҩҩцәа
иҭрыжьуа апериодикатә кьыԥхьи, ҳжурналқәеи хымԥада ирымазароуп акритикатә
ҟәшақәа, номерцыԥхьаӡа статиак анырҵалартә. Даҽакала ари аус
аиҭашьақәыргылашьа мҩак ыҟаны уаҩы ибом.
Алитературатә ԥсҭазаара ахьеиламшуа акультура аизҳара шьақәхалазшәа
убоит. Зегь раԥхьа иара ауп абызшәа узырҵо, изырҿиауа, аԥхьаҟагьы
узықәгәыӷша. Арҭ реидҳәалара ахьыҟам, ажәлар реиқәырхареи реизҳареи еснагь
ашәарҭа иҭагылазаауеит. Асахьаркыратә литература иаҟәыҭхоуп акритика. Уи
ахьыҟам алитература аԥсы ҭоушәа, иҭамшәа угәы еихьызшьыша рацәахоит.
Аҽы ԥсыр адәы аҭынхоит,
Ауаҩы дыԥсыр иажәа иҭынхоит.
Усҟан ашкол ҳҭан, уи аахыс уажәшьҭа ҩажәи хәба шықәса инарзынаԥшуа
иҵуеит. Аԥсуа шәҟәыҩҩцәа ааит анырҳәа, ашкол иҭаз ҳарҵаҩцәа ҳрыманы ицеит
Гагра акультуратә ҩнаҿы. Усҟан ҳҭагылазаашьа иҵегь ицәгьан, ауааԥсырагьы
иаҳа имаҷын, ԥсыуа школкгьы ақалақь аҿы иҟамызт. Еихьышәшәа-еиԥышәшәа
мчыла ҳшьапы аҳаркып ҳәа иқәнагалақәази наџьнатә Гагра инхақәози џьоукы
еиқәшәақәеит. Аԥсуа интеллигенциагьы аарла-ԥсырлаҳәа рхы ааидыркыларыма
уҳәо, ашколқәеи наплакқәаки рҿы усураҳәа иналагақәазгьы ыҟан араҟа. Даараӡа
имаҷын дара, аха урҭ роуп ари аиԥыларагьы еиҿызкааз. Сыбжьы ҭыганы џьаргьы
исзымҳәацзаргьы, гәаныла урҭ сраҭабуеит сара еснагь. Избан акәзар
исықәлацәаз аӡәырҩы раԥхьа акәны аԥсуа шәҟәыҩҩцәақәак абра иаабеит, убри
аахысгьы иаадыруеит урҭ.
Абраҟа ажәа ирҭеит иажәеинраалоу ароман «Абрыскьыл» иҩит ҳәа ала заҵәык
(саҭамзааит уи автор иаҳаҭырбара аҿаԥхьа – уи маҷмызт аха) иаадырқәахьаз,
амала иҳамбацыз Владимир Анқәаб. Асцена ашьҭахьтәи ариад аҿы зқьышәқәа
акыр еиқәырхаԥсы итәаз, амала зыблақәа ҭбааз, зхаҿы лашоз, зхахәы цахьаз
хаҵа аукы дҩагылан, дкьалантарха атрибуна даадгылеит, бӷаӡара дхыҳәҳәо.
Усҟан иҭижьхьаз шәҟәы хәыҷык икын. Дзыԥхьаз ажәеинраалақәа зегьы
сгәалашәом, аха схы-сгәы иҭымҵәо исзаанхеит уи аҵыхәтәан иаахиртыз аҩымҭа.
Даԥхьаанӡагьы уи шуазыз аацәыригеит. Ажәеинраала зызкыз иан лакәын!
Владимир Анқәаб иаб Платон аҩажәатәи ашықәсқәа рынҵәамҭаз Гагра ақалақь
аҿы аус иуазаарын. Абра 1928 шықәсазы уи иҭаацәара даланагалеит аҵеи,
ипоетхараны иҟаз. Ахәыҷы иан доурыс ԥҳәысын. Иаб иԥсҭазаара дшалҵыз цқьа
еилкаам. Ишыҟалақәаз шьҭа цқьа издыруада, дшыӡҟыз иани ахәыҷи еиԥҟьеит.
Апоет, иԥсҭазаара дахьынӡаныз, иан џьара дибарызшәа, мышкымзар мышкы
диԥыларызшәа, игәы дҭагәжәаәжон.
Ианыдаз ахәыҷы даҽа шықәсқәак рышьҭахь дабыдахан, аиаҭымраҵәҟьа
ихьӡан, иаб ишьҭра ахьыҟаз Хәаԥ драаӡарц дыргеит, араҟа ҭаацәара дук қәрала
днамӡацкәа, аха ида ԥсыхәа рымамкәа, даархаанхан, иаргьы дыӡрыжәуа изҳауан,
инапы ианхалаз ауаагьы млеи-хьҭеи иамыршьыкәа, аибашьра ашықәс хьанҭақәа
ирылеигеит, уи ашьҭахь иҟалаз амлакрагьы иахәлабгар имуит. Ихаҭа ижәлар
рҿаԥхьа ауалԥшьа идны ибон. Убри акәхарын арԥыс, ашахтаҿ аусуреи аҵареи
еилагӡо, амҩа дзанылаз. Уи раԥхьатәи иажәеинраала Ҭҟәарчал ашахта аҩныҵҟа
иҩит ҳәа рҳәоит.
Аамҭа дыбжьнахуазар дыбжьнахыртә аҭагылазаашьақәа иман, амала
зыжәлар рыбзиабара дууз, ианакәызаалак, ихы иагырханы, бзиарас
ирзыҟаиҵарызи, рдоуҳа злаирбеирызи ҳәа дашьҭалон. Иара А.М. Горки ихьӡ зхыз
Москватәи алитературатә институт далганы данаа, Аҟәатәи арҵаҩратә институт
аҿы аус аниуаз, зны даҳҭахын, уахь ҳнеит. Владимир Анқәаб, иҩызцәа, урҭгьы
уамак ирыхӡымызт, аха, иршәыз ишәымкәа, ирхаз ихамкәа, даабеит убра. Амала
игәы каижьуамызт, дыччон, адунеи игәалаҟаӡан, акы згәы иалаз иԥшра имамызт.
Ишаҳамуаз дахьынхоз ҳаигеит. Усҟан асасааирҭа «Абхазиа» аҿаԥхьа, нымҩахыҵ
уажәгьы акрыфарҭа зыҩноу аханы дыҩнан иара. Уаҭах хәыҷык иман, ихаҭа ида
уаҩы дакыҵәҟьомызт. Шәҟәыла иҭәын, дызлабеиазгьы убарҭ ракәын.
Аҭӡыбжьараҿ изгылаз аназ плитахьы днеин, ишаҳамуаз ҳхәы ҟаиҵеит. Ԥҳәыск
лнацәкьарақәагьы ус аус руа зымбацызт усҟан, уи ихала иишьыз ачақәа
еиҿыршәшәа адырган ишаниҵоз убар – иџьоушьарын. Абысҭа уны
иԥхаҵәыԥхаҵәо иааҳамҵаиргылеит. Аҩы цқьа ԥхеиԥхеиуа иаацәыригеит. Ажәытә-аҿатә игәалашәеит. Зынхарҭа ҭшәаз асас изы игәы ҭбааӡан. Алитература
далацәажәон, аихьӡарақәа игәы рыздуны, изхьымӡацызгьы игәы аҵанӡа
иҭнашьаауан. Иуаҩбжара дахысны, ииулак-ииҳәалак уадақәак аниоу, уи
дҭаацәарахеит. Иара иҿы сеиҭананагеит. Зны Гагра дызбеижьҭеи, акырынтә
ҳаиқәшәақәахьан, иаҳзеиԥшыз аусқәа наҳагӡахьан. Иԥшәмаԥҳәыс акҿаҩра
даныкҿаз, Владимир Анқәаб, ҭынч дтәаны, дсацәажәон. Хаҵаҵас сасык
дидтәаларын ҳәа схахьы исзаагомызт, уи дшыздыруаз, иҩны унеир, акҿаҩра
дааҩныҵрын ҳәа сыҟамызт. Урҭқәа нас акәын ианыҟалаз.
Уаанӡа анаҳәааҳәырҭа змамыз абри ауаҭах ҭшәаҿы даҽазны сихҭықәгылеит уи
аԥшәма. Аҽны шоуран. Ииарҭа днықәтәаны, иаԥхьа игылаз акры зхыҵуаз аҟәардә
тетрад хәыҷык нықәҵа, напхыцла згәыцә еиқәаҵәа аарԥшыз карандашь хәыҷӡак
кны, ажәеинраалақәа иҩуан. Усҟан тетрадки карандашь бзиаки изаамхәо
дыҟаҵәҟьамызт, аха дзықәшәаз здырхуадаз. Сара сахьахәаԥшуа, иара арҿиашьа
дызлалашьцылаз ала дыҩлар акәын, ихшыҩ абжьааԥны еиԥш аус анауаз. Ухаҭа
угәы умыхькәа инхарҭа уздәылҵуамызт. Уи иаанарԥшуаз иахьатәи иҭагылазаашьа
мацара акәмызт, зны иҵегь еицәаны адәы дшықәыз ацәаара ихьыкәкәон.
Уажәшьҭа дпоетын, длекторын, дҵарауаҩын, амилаҭ реизҳараз илшоз уск
дахамҵгылакәа инижьуамызт, игәы иалан аԥсуа бызшәа аизҳарақәа ишиҭахыз
иахьимбоз, ҳажәлар ркультура аҩаӡарақәа маҷишьон.
Ажәлар рлахьынҵазын гәамҵра
Ҟамҵа ақәԥара, нас ахьамҵра,
Ԥхьаҟа ицагоу ахшыҩ, адырра
Дырсимволуп Абрыскьыл.
(Ароман «Абрыскьыл»).
Ихьанҭан ашәҟәы аҭыжьра, џьоукы ауарҳал шрызкаршәыз еиԥш имбеит.
Иуадаҩын раԥхьатәи ишәҟәы аҭыжьраз поетк иаҳасабала ашьақәгылара. Акыр
шәҟәы ҭижьхьан еиԥш, зны иҳәеит иара ихазын:
– Уажәшьҭа аҵаа ҵасызар ҳәа сыҟоуп.
Аха зегьакоуп, насгьы ҩадара мацаран дызҿысуаз. Ашьха данцоз, ашәарҭа
ӷәӷәақәа данырҭагылоз, реиҳа ишәарҭадамызт, ауаа рыгәҭа ихатәы мҩа
анылихуаз аасҭа. Игәы изырхьшаз аусқәа маҷмызт. Игәҭакы иҩныҵҟа
изҭаҵәахуамызт, доусы дшыҟаз ибла иҭеиҳәон, уи азы дыззеилымкаауазгьы имҩа
иаԥгылон. Џьара дааҭгыларын, шьҭахьҟа дхьаԥшрын ззымдыруаз ауаҩы
доптимист ӷәӷәан. Убри даанагон иахьа уажәраанӡагьы. Аоптимистра злаз
апоетхараз абаҩхатәра мацара изхомызт. Уи шнеиуаз аҿыцәаара аҽазнакуан.
Амала Владимир Анқәаб даныӡҟыз ишьҭихыз, иимбацыз иан лыгәхьаагара
иԥсҭазаара аҵыхәтәантәи амш аҿынӡа иман, уи иԥсҭазаара иацын иузаҟәымҭхо.
Уи лахь имаз ахәыцра, ихи имчи раасҭа, иҩныҵҟа еиӷрызблаауаз зԥа дызцәыӡыз
ан лгәыхьқәеи лыгәжәажәарақәеи ахьынӡагәаҟраз акәын. Зынгьы агәҭахәыцра
бааԥс иаҳа ихьанҭаран, ахаҭа блала абара аасҭа.
«Ирзыԥҵәоуп зегьы рхатә аамҭа» (Ароман « Ааԥыни ацаҟьеи»). Москвантә
иааит апоет Владимир Анқәаб адунеи иԥсахт ҳәа… Игәыҭшьаагаз ажәабжь
ԥшатлакәҵас дзыцәнымхоз иԥсадгьыл инахысит. Иара Москваҟа дышьҭын
иквалификациа аизырҳаразы. Акинотеатр ахь дцазаарын. Иҩызцәа изларҳәоз ала,
уахь дымцарц иабжьаргахьазаарын. Ельдар Риазанов исахьаркыратә фильм
«Афлеита азы ирхашҭхьоу амелодиа» ибар рҭахымызт рҳәоит, иԥсҭазаара
иеиԥшыз ахҭыс амазаарын. Уи акино баны дандәылҵ, ицдәылҵыз ауаа
дрылҵаанӡа, 60 шықәса ихыҵраз мызқәак шыбжьаз, иӡҟырҭантә иааигоз агәыхь
аҽарӷәӷәан, ан лгәхьаа ҿыцҳараӡа иаазызцәырҵыз, апоет Владимир Анқәаб
Калинин ипроспект аҿы иааихигеит аҵыхәтәантәи ишьаҽа.
Инхеит ан илызкыу ажәеинраала.
Абас ахьыӡны «Аԥсны Ҟаԥшь» аредакциа
иадгылан абри астатиа 1973 шықәсазы. Усҟан уи
рымкьыԥхьит, А. Џьниа ироман «Абна амаӡа»
аӡәы дықәдыргылахьан, даҽаӡәы уи агәаанагара
иақәшаҳаҭымхара аԥсаны ирымбазт.
Иҟалалоит ҭагылазаашьак, ма аамҭак, алитература бзиа избаҵәҟьогьы,
асахьаркыратә ҩымҭа аԥхьара аха имоукәа, уи иазкыу арецензиа, ма акритикатә
статиа данаԥхьо. Убас зыхьыз аԥхьаҩ В. Ҵнариа истатиа, «Абна амаӡа» иазкыу,
ааимԥыхьашәазҭгьы, иҟалап Ал. Џьниа ироман зынӡа ишьҭимхыргьы, избанзар
акритик истатиаҿы иумбарц залшом, ароман аџьар еиқәаҵәа нақәиҵазшәа,
изыԥсоу маҷуп иҳәарц шиҭахыу. Абас иҟоу ацәанырроуп иузыннажьуа астатиа.
Уаҟа ашәӡҟәыҩҩы игхақәа иаҳа зҿлымҳара роуит, иԥыжәарақәа раасҭа, дара урҭ
игхақәа ҳәа акритик ииԥхьаӡаз зегьы гхазар аха…
«Аԥсны Ҟаԥшь» 1972 шықәса декабр 1 азы ианылаз акритикатә статиа
(«Аԥсҭазаара аҵабырги асахьаркыратә иашеи») ашьҭахь, игәаӷьны апартизанцәа
ирызкыу аҩымҭа ҟаимаҭ иаԥхьаз, хымԥада игәы арҿыцуеит идырра азнарҳауеит,
имаҳацгьы иаҳауеит. Нас акритик игәаанагарақәа дрызхәыцуа аҩымҭа
иаҿирԥшыр, еиликаауеит аромани астатиеи аивгара ӷәӷәа шрымоу.
Ҳаԥсуа критикаҿ акыр џьара иуԥылоит ааигәа иҿыкхаз ачымазара: аҩымҭа ма
ирҽхәатәуп, иахьынӡашьҭыҵыз уаҩы дзынамӡо, ма икәаҳатәуп, ӡыршыкгьы
иазымыӡәӡәо. Ас ала алитература аихаҳара апроцесс ццакуам. Ас ала абиԥарақәа
рааӡашьа зыҟалом. Уамак уаазыргәырӷьаша аҩымиҭақәа инеиԥынкыланы еснагь
иҭыҵуам, аха шәҟәыҩҩык иусумҭа зегьы загак ала иуззом.
Акритикцәа еснагь ирҭахыуп ашәҟәыҩҩцәа иаԥырҵо, ауаа еиҵазааӡо акы акәны
иҟаларц. Иара акритикагьы убас иҟоу ароль ауп инанагӡо. Ажәа «акритика»
алитератураҿ иаанаго аҩымҭа ахәшьара аҭароуп. Ари атермин алитература
иаланагалеижьҭеи, абзиеи ацәгьеи еиҿырԥшны рҭыԥ рықәҵара қәкы хадас
иамоуп.
Ашәҟәыҩҩи акритики русушьа аспецифика ус иҟоуп акәымзар, аӡәы иаҵкыс
даҽаӡәы дыррала деиҳаӡам. Уи акәындаз, акритик бзиа дзыҟаломызт,
алитература бзиа ыҟамзар. Алитература ҿиаанӡа, акритик цәырҵшьа имам.
Амала, акритик ипрофессионалра ԥҟаралагьы моральлагьы азин инаҭоит ашәҟәы
арҽхәара, ма ацәахыхра. Аус злоу, аурыс жәлар ирҳәоит еиԥш, иҩым аԥҟарақәа,
ауаҩы иҩныҵҟа иҭаҵәахыу рцәыргашьоуп. Уи моу, Ал. Лашәриа иажәеинраалак
аҿы акритик иабжьеигон, апоет еиԥш, ихы аџьабаа аирбарц, нас иҟоу-иану
дрылацәажәарц. Акритик иажәа ашәҟәыҩҩ изцәырымҵыҵ ахәыцрақәа рыԥсы
ҭанаҵоит, аԥсҭазаара иазгәышьуа ԥырхага роургьы, рымҩа ылырхуеит. Егьи аган
ала, акритика зхылҿиаауа алитература ицәырнаго апроблемақәа роуп. Арҭ
еизааигәоу, изакәызаалак дистанциак зыбжьам, зцәеи-зжьи еиду, еихылҿиаауа
ганқәоуп алитератураҿы.Ауаа зегьы шыҟоу еиԥш, ҳзыхцәажәо ашәҟәыҩҩи
акритики ирымоуп ирзеиԥшуи ирзеиԥшыми агәаанагарақәа, урҭ рцәыргашьа
амҩақәагьы хазхазуп. Убри азыҳәан, аӡәы ихәыцшьа аӷрагылара аҭахым, ҭынч
уазнеины, уалацәажәароуп. Аӡәы ихәыцшьала даҽаӡәы дымхәыцуазар,
аҵыхәтәантәи аԥхьатәи агха имоуп ҳәа диԥхьаӡоит. Аԥсҭазаараҿ ус ианыҟало
афактқәа рацәоуп, аха зегь реиҳа аҟазараҿи адемократиара еснагь излаз
акритикаҿи иҟамлароуп анеигәҭас-ааигәҭасра. Аус злоу амҩа ақәҵароуп. Амҩа!
Еснагь дзызхәыцлаша амҩа. Амҩа – аԥсҭазаара, амҩа – анхара, амҩа – аҿиара.
Иахьабалак аӡәи-аӡәи рымҩақәеибаҵара.
Акритикцәа аӡәырҩы ашьҭалом ашәҟәыҩҩ иҟазара аарԥшра. Дара рхаҿы
ишьақәгылоу ԥҟарақәак ашәҟәыҩҩы инапҩышьа аҵаркырц иаҿуп. Идеиак
аарԥшышьа аформақәа рацәаӡоуп. Абри еиԥш иҟоу амҩахәасҭа ылхны, абри
еиԥш иҟоу амҩа хырҩ зазимузеи ҳәа аӡәы иҽԥнукыларгьы, уиԥырамгылароуп.
Авторк иҩымҭақәа зегьы «уӷәк рықәҵаны» реиҟаратәра, мамзар иаҳагьы
еиҵахароу усуп, ашәҟәыҩҩы раԥхьатәи иусумҭақәа рыла мацара, урҭ ирыцнеиуа
рыхә аныршьо. К. Гамсахәырдиа раԥхьа ииҩыз романуп «Амза амҵарсра». Ус
иагьа иҟазаргьы, уи иацназго даҽа ҩымҭак имам ҳәа идырҽхәоит. Е. Воинич
раԥхьаӡатәи лроман «Ацәымҵ» ала адунеи дахыҵәеит, «Аџыр шыӡрыжәхаз»
заҵәык Н. Островски ихьӡ зынӡа имыӡуа аҟазара аҭоурыхаҿ иааннажьит.
Аиаша ҳҳәароуми, Ал. Џьниа ԥыхьа изаԥымҵеит аԥхьацәа ргәы иҭымҵәо иҭахашаз
аҩымҭа. Аҵыхәтәаноуп ашәҟәыҩҩы ианиқәҿиаз егьырҭ иусумҭақәа
иузрывамыргыло, уԥсы иузалымхуа иҩу «Аџьра амца ацроуп». Иааркьаҿны
иуҳәозар, «Абна амаӡа» инапы аиркаанӡа, апрозаик даараӡа ихы дшалаԥшыз
умбарц залшом, ароман аҩра иҽаназикгьы, ихы аџьабаа шаирбаз атәы усгьы
иӡатәым.
Акыр аамҭа ииҩуаз, аха Аԥсны иахганы зыхьӡ мгац ашәҟәыҩҩ изы, ас
иаалырҟьаны еицырдыруа аҟазацәа аӡәырҩ даарывагылеит уҳәар, иаразнак
рлымҳа иԥнаҟуам. Аха уи аконсерватизмра ауаҩы макьана илакьакьоу
дахыԥароуп.
Маӡалатәи апартизантә еибашьра атәы рҩит А. Фадеев, Олес Гончар. Урҭ
иқәдыргылоз проблемак акәын. Аха уи аҳасабшьа зегьы азнеиуан еиԥшымкәа,
доусы дара ртәала. Зынӡа урҭ иузрыдкылом Ал. Џьниа ари аҭоурыхтә зҵаара
шааирԥшуа.
Аибашьра зыхәда иқәзымхыз ашәҟәыҩҩ ицәыцәгьоуп, аиашаз, ахҭысқәа
нҭырҳәцааны ихаҿы аагара. Ус иагьа иҟазаргьы, «Абна амаӡа» автор, ихы
мшаҭакәа, иуалԥшьа наигӡеит, – област дуӡӡак ақыҭақәеи ақалақьқәеи рҿы
иахьабалак маӡалатәи аус адац арҳара, аӷа хәымга имчқәа рҿынӡа анапынагӡара,
Адгьыл ду адыррақәа ԥшааны ахархәара, аӷа иешелонқәеи ацҳақәеи ажәҩан
ралаҵара, аԥсадгьыл аԥсахцәа рахьырхәра… Арҭ зегьы еишьҭаргыланы, ҳәашьак
узамҭо рҭыԥ иқәҵаны, иааирԥшит автор. Ари ароман хәы змам усумҭа дууп аԥсуа
литературазы. Аибашьра иалахәымыз ракәым, иалахәызгьы ус рџьабаа бзабааха
ирԥымлацт асахьаркыраҿы Ал. Џьниа иеиԥш.
Аџьынџьтәыла еибашьра Ду иазкыу ари раԥхьатәи зыԥсы ҭоу ҭоурыхыуп аԥсуа
сахьаркыратә литератураҿ.
Ароман иамоуп агхақәа. Иарбан шәҟәу гхада иҭыҵхьоу? Аха ашәҟәы зегьы
неизакны уахәаԥшуазар, ибзианы узыхцәажәаша иаҳа аԥыжәара ргоит,
хшыҩзышьҭрагьы хымԥада ирҭахыуп.
Ус инеизакны апартизан ҵысра алитератураҿы ишаныԥшуа уахәаԥшуазар,
иҟалап, «Абна амаӡа» ахы ланамырҟәыр егьырҭ амилаҭқәа рлитература иалоу
аҩымҭақәа рҿаԥхьа. Амала, А. Џьниа ироман аҿы апартизантә еибашьышьа
аиҿкаара аструктура шаарԥшу атәы ҳҳәозар, шамахамзар даҽа ҩымҭак аҿы
иаҳԥылом; аԥсуа литератураз ари имонументалтәу усумҭоуп. Зхатәы закәанқәа
змоу, бџьарла еибыҭоу, зекономикатә база ашьҭыхра иазықәԥо, ихьыԥшым абнатә
«ҳәынҭқарра» аҟалашьа иахьатәи ашәҟәыҩҩы иблала ҳахәаԥшуеит.
Амч хадақәа еиҟара еиҟарам, аибашьра аан иахьеидысло афронт аҿоуп. Уаҟа
имҩаԥысуа аиҭакрақәа рылоуп иарбан тәылоу аекономикеи, аполитикеи, ауаа
рпатриотизмра шаҟа иӷәӷәоу, ма иԥсыҽу злааԥшуа. Ус иагьа иҟазаргьы, ҳазхәыцп
апартизан ҭыԥс иааникыло ари аиҿагылараҿ. Апартизанцәа – гәыԥ-ҩык ауаа. Урҭ
рҭагылазаашьа рхы иархәаны, аӷа ир хәҭак шеибгоу, ажәҩан иалаҵа, секундқәак
рыла индырҵәоит, уи алагьы афронт аҿы аӷа иҭагылазаашьа дырԥсыҽуеит.
Аԥсуа шәҟәыҩҩы иааирԥшит асовет уаа, рыԥсадгьыл аӷа данақәла, Ацентр
аҟнытә еиҿкаарак шрымамзгьы, доусы ишрылшоз ала ишеибашьуаз,
зыҳасабтәқәа еиԥшыз ауаа анеибабалак, рымч еибыҭаны ишеицықәԥоз, нас
рҩызцәа агәыԥқәа шаарыниалак, рҽеибыҭаны рымч шеизыргоз, асовет уаа
рхықәкы наргӡаразы.
В. а-Ҵнариа игәы иалан ароман ахҭысқәа акыр ирацәоуп, иагьеиԥшуп ҳәа.
Ахҭысқәа рацәаҵәҟьоуп, уи азы автор мҩас еиҳарак ишьҭихыз, аха урҭ аки-аки
еидҳәаламкәа, иузеиҩымдыраауа, ихарабӷьара ашәҟәы иалаԥсам. Хҭыск
бжьаужьыр, ҩнымаҭәала еиқәыршәоу ауада, диуанк аҭыԥ ҭацәызар, улаԥш
ишыҵашәо еиԥш, гәынамӡарак узкашәоит.
Апартизанцәа ротриадқәа еидызкыло аштаб рҽадырҳәалаанӡа, Даҭикәа
Зыхәба игәыԥқәа реиԥш иҟоу, стратегиатә планк еизакны ирымамызт. Урҭ ацҳақәа
ԥыржәоит, аӷа идәыӷбақәа хыла-гәыла еиларҵоит, аԥсахҩцәа ҭадырхоит…
Ажәакала, Асовет Ар рыцхыраара хықәкыс ишьҭыхны, ишалшо ала аӷа
иахьырхәра иаҿуп. Ртактика шьақәгылоуп иаҳа еиӷьуп ҳәа дара ргәы излаанаго
амҩақәа рыла. Убри азоуп ахҭысқәа еиԥшушәа узырбо, аха акакала апартизан
тактика мҩақәа изқәу инҭкааны урыхәаԥшыр, зегьы ирымоуп рхатә азнеишьа,
аарԥшышьа.
Афашистцәа апартизанцәа рнырҵәаразы ажәылара хада мҩаԥырымгеит, уи
аҵыхәтәан ауп ианымҩаԥыс уа, аха маӡала аус зуа ахьдырхәырц, анемец
роперациақәа ухәы-ужьы еиладыргылоит. Ковшово ақыҭеи иқәынхози
ццышәыртәуеит, ҳабла иаахгылоит ишьаарҵәыроу ауаа рнырҵәара: Абду Филати,
иҭакәажәи, Маргарита Масиуковеи гыгшәыгҵас иршьуеит, хәы-шықәса зхыҵуа
ахәыҷи уи ландуи аҩны иҩнакны ирбылуеит. Асовет уаа абнаҿ имҩаԥырго
аоперациақәа ус баша ирмарианы ирықәманшәалахом, акыр рҽазыҟаҵаны, амҩа
ишықәлогьы. Уцәа уҭанарӡыӡуеит, «Миша Дубанец дналаҵаны, аа-ҩык
апартизанцәа» (ад. 200) рҭахара, аполицаицәа русҳәарҭа анырӷәыхуаз.
Аҽыршьыга ацынхәрас, Макар ауатка даршьны, ишьапы агангрена зыхьыз,
напыла, хьархьла ихырҵәоит. Уи аҽны анемеццәа иахьрыжәлаз, жәа-ҩык ҭахеит.
Ас еиԥш иҟоу ахҭысқәа рзы иузҳәом «апартизанцәа иреиҩыҟьҟьа ицоит
еиқәырццакы, аанҿасрада иҭацәу авагонқәа реиԥш, илас-ласӡа» ҳәа (В. а-Ҵнариа).
Уамашәа иубартә ауп аибашьра асахьа шҭихуа. Ашәҟәы аԥхьара
уаналагалак, ахҭысқәа зынӡа иҿаҿаӡа убла иаахгылоит. Агеограф ахсаалаҿ
аматерикқәа ануирбо иԥш, автор аҭыԥ сахьа давахынҳәуа далацәажәошәа ауп
ухаҿы ишааиго. Иҟам хҭыск сахьаркыратә ҷыдарак ззимԥшааз. Аиҳараӡак
еибашьратә еидысларак ахьаацәырҵыз, ажәак, ҩ-ажәак рыла иухәаша уирбоит,
исахьаркыратә «маҭәахәқәа» ырҵарны, аиласрақәагьы нҭырҳәыцааӡаны убас
ишааирԥшуа уадеихалацәоит.
Даҽа џьарах, даҽаӡәызар абри еиԥш иҟоу ахшыҩзцара шԥацәыригарыз ҳәа ухы
зыдԥуҽылаша, Ал. Џьниа ажәақәак, ма ҳәоу цҳафырк ала, унаргәыҵ ааиҵухызшәа,
ахҭыс ухаҿы иааҭихуеит. Даҽаӡәы изымҳәар ҟаларын абас: «… амашьына
алашәага рыц икылырхыз аҽыбаҩ авакьыцқәа реиԥш ихаххала иахькарыжьыз,
амца ақәҵәишо абылра иаҿын» (ад. 12). Иаагап даҽакы: « ақалақь агәы иналаӡ
ицоз аулица, уажәы аԥина млашьы иаҟаҟаз амаҟа еиԥш ахи-аҵыхәеи еидысло
ишьҭан» (ад. 14).
Абнаҿы маӡала асовет уаа русушьа динамикалоуп хабла ишаахгыло.
Аибашьра, иаалырҟьаны иалагаз, ауаа еиԥхьнарттеит, иахьабалак еилысуа,
еилауаҭыруа еилоуп, дарбанзаалак абна дылоуп «аӡы аԥан дашьҭоушәа». Аӡәи-аӡәи еидибакылоит, ишрылшо иқәԥоит аԥсҭазаараз, аха макьана изҿу аус цқьа
ирыздырӡом, аӡәгьы лашарак ихы-иҿы ианубаалаӡом. Раԥхьатәи аччабжь ашәҟәы
аҿы иҳаҳауеит Даҭикәа Зыхәба, КП(б) Ацентр Комитет иҭнажьыз алистовка
ԥшааны иҩызцәа данырзаԥхьа, ишәыра иҭирттаз адокументқәа Ваниа иблыҳәа
ианидиҵа, егьи иганахьала икомандир ихы дазхәыцырц аниабжьеига, Даҭикәа
абас аниҳәа ашьҭахь: «Ига, ига, ҳусура ҳалгеит, аконтора ашә аркыуп» (ад. 29).
Абри инаркны, ипартизанцәоуп ҳәа зхы здыруаз ауаа аӷа иҿагылан, ишрылшоз
рымч ԥышәо. Уамашәа ибатәӡам «Адгьыл ду» аҟнытә раԥхьатәи амшқәа рзы
абнаршәыра иахьылоу адыррақәа ироуа ааишьас иҟарҵаз» (В. Ҵнариа). Автор
ибзианы иааирԥшуеит апартизанцәеи Масиуковеи реиқәшәашьа, нас лара лыԥсы
ахьынӡаҭаз дара дышрыдҳәалаз, арадиодкылага, иҵәахны илымаз, лхы иархәаны,
Москвантәи ажәабжь ҿыцқәа шрызналгоз. Уи лаԥхьа дыррак ҳәа зынӡагьы
ирымамызт. Ашьҭахь апартизанцәа ротриадқәа еидырҵеит, абригадақәа рыштаб
алырхит, иара ус изҳаит ҳәынҭқаррак аҩ ныҵҟа иҟалоз, ҳәынҭқарррак иаҟароу
партизан еибаркырак.
Ар хьаҵыр рылшоит, рышьҭахьҟа ишьҭоуп адгьыл, аха апартизан шаҟа дхьаҵуа
аҟара, дымжәылар ԥсыхәа имам: ишьҭахьҟагьы дызхьаԥшуа, иҽеизак иаарлас
ԥхьаҟа деиҭеихарцоуп, дынжәылахгьы идыруеит ахьаҵра адырҩегь ишиԥеиԥшу.
Аӷа иҽицәыхьчара бџьарла мацара акәындаз. Ауаа рыҩны, рышәҵатәы-рҟәынҵатәы, рыфатә-рыжәтә рыла реиқәыршәара апартизанцәа рықәԥара
иахәҭакны ишьақәгылеит. Азҵаарақәа жәпакы, ас ирҵарны, ирҵаула Ал. Џьниа
еиԥш, хықәкыла даҽаӡәы изаамырԥшыцзар ҟалап. Ахақәиҭраз иқәԥоит, аха
аԥсадгьыл аӷа иахцаразы, рхаҭақәа рыԥсҭазаараз иқәԥалароуп: «Зегьы, – иҳәеит
Даҭикәа, – ауаҩ иԥсҭазаара рыхҭынҵатәхеит: акасыжә, ачыс, абџьар. Амца ахы
злеиҿаҳкша асԥычкаҵәҟьагьы ашьа азкамҭәакәа иҳауам» (ад. 78). Насгьы даҽа
шәҟәык аҿы, уҳәан-сҳәанла акәымзар, иаҳԥылом аԥсуа шәҟәыҩҩы иаҳзааирԥшыз
ҭыԥк аҿы иаангыланы еибашьуа апартизан отриадқәа. Асахьаҭыхҩцәа еснагь ус
дус ирԥхьаӡон абџьар кны аӷа иехсуа рсахьаҭыхра. Ал. Џьниа инҭырҭәаа
далацәажәеит ҭыԥк аҿы еибашьуа апартизанцәа рроль, иреидтәу апартизанцәа
инарыгӡо аҳасабтә ишеиҵам.
Автор гәыбӷан узиҭом насгьы, апартизанцәа «ишырҭахыҵәҟьаз рыԥсадгьыл
аҿы изымныҟәоз рыбӷа еиҵыхны қыҭак ахь икылсаанӡа абна иахьылаз гхоуп» ҳәа
В. а-Ҵнариа иахьивибо. Избанзар фиурер ирауаа, ма еибашьыгатә базак
ахьыҟам абнаҿ илаҵаны имамызт. Ус ҟаиҵар, иаҳа абџьар зкышаз, еибашьыгатә
техника ныҟәызцашаз ахьаҭахыз афронтаҿ уаҩы дҟаломызт. Убри азоуп
апартизанцәа хыҵакырҭас абна зроуз. Урҭ рықәхраз аӷа операциак
анымҩаԥимгоз, уаҟа ршьапы еиҵых иныҟәон зхы авазкызгьы.
Уи аамҭаз ақалақьқәеи ақыҭақәеи рҿы акәын аӷа тәарҭас-гыларҭас иахьимаз,
абна тоура аҿакәмызт. Аибашьра иалахәыз изларҳәо ала, иҟан убас ақыҭақәа,
комендантс немец офицар заҵәык дахьаанрыжьуаз, егьырҭ зегьы, иара инапаҿы
иҟаз, аԥсахҩы-полицаицәа ракәын. Семион Цвигун ироман «Ҳара ҳгьежьуеит»
(Роман-газета  №. 4, 1974, ад. 7) аҿы иаҳирбоит апартизан дызланагалаз қыҭак аҿы
афашистцәа зынӡа ишырымбацыз, афронт аҳәаа акыр Асовет тәыла агәахьы
ишынаскьахьазгьы. Убри азын иџьашьатәӡам Ал. Џьниа абас иҳәазар ифырхацәа
рзы: «Шьыбжьаанӡа ныҟәара ицахьан, абна ааимҟьан, ахыгә-сыгәҳәа Ковшово
ақыҭа иаалагылеит».
Зыхәба иҩызцәа хаха џьаргьы аӷа ир ирҿамҳаит. Даргьы жәыланы ар
иргәыдломызт, рҽырцәырыхьчон, рымч шырмыхәоз анырбалак. Урҭ аӷа игәы
иҽанӡамкәа акәын аԥхасҭа ширҭоз, афашистгьы ааха злаиоуаз изеилкаауамызт,
иаргьы урҭ дрышьҭымҵӡакәа дрышьҭашәарыцалартә аамҭагьы
аҭагылазаашьагьы дрылаҟамызт, убри азоуп аҵыхәтәаны мчыкны еилаҵәаз
аотриадқәа рхыԥхьаӡараҿ 75 нызқь-ҩык аибашьцәа зыҟалаз.
Абраҟа уазааҭымгылакәа узавсуам, ааигәа аԥсуа ҿарии алитературатә
критикеи рзы еимактәхаз, Ал. Џьниа еиҭацәыригахыз зҵаарак. Уи иҩымҭа
излахәаԥшыз ала, ифырхацәа (аиҳарак Даҭикәа) идеализациа рзиуит автор,
афашистцәа хшыҩи мчи рыгижьит. Уи ус иҟам. Апартизанцәа, иагьа ԥхасҭа аӷа
изырузаргьы, еснагь хьаҵроуп изҿу. Урҭ аамҭалатәи аидысларақәа рҿы
рԥыжәарақәа зызкыз аиааираҵәҟьа ахь анаӡара акәын. Афашистцәа рнапхгаҩцәа
ирыгмызт ахшыҩ, аха урҭ арахә реиԥш иԥхьарцоз рыжәлар рзы ус ҳазҳәом, насгьы
зыжәлар гыгшәыгызтәыз рыхшыҩ зеиԥшраз аиҭахәаԥшра аҭахыуп.
Европа зқьы концлагер еиҿызкааз, урҭ рахьынтә, еиуеиԥшымз ашьратә
методқәа рхы иархәаны, Освенцим мацара ԥшь-миллион-ҩык ҭанзырҵәаз ауаа
роума ахшыҩи аҟәыӷареи згымыз? Уаҳа назҭахым агыгшәыгқәа иахьа
ирыхәлабгашаз ада хәыцырҭа змамыз ракәын. Гитлер иааӡа-ихьча ажәларқәа
ирылеиҵоз, ԥхьаҟа иԥшуаз иоума, акгьы зхарамыз ауаҩ (Ал. Џьниа иҿы – асаби),
аҵәҩан дахаҵаны, аанда далазыргылоз. Уи азы хшыҩ дук аҭахӡам. Адунеи
иабахьоу аибашьрақәа зегьы иреиҳау аибашьраҿ еиҿагылаз амчқәа ирызхәыцыр,
афилософиатә проблеиақәа рызцәырнагоит, иашоуп, аха абжьасқәа
уаарыбжьахар уеимгәаҳаҳа урфоит, хшыҩла урцәымцар, усҟан ма уаргьы
угыгшәыгны уҽыҟауҵароуп. Уи иаанагом узақәԥо абжьасқәеи уареи хшыҩла
шәеиҟароуп ҳәа.
В. а-Ҵнариа ихшыҩзцара ахькылсуала, дхәыцуеит абзиара зырҿиогьы,
ацәгьара зырҿиогьы, рыҩганкгьы рыхшыҩ узрымакуам ҳәа. Ари азҵаара, заҟа
уахаҵгыло аҟара, уаҿагыларгьы алшоит. Стратегиалеи тактикалеи аӷа дыӷәӷәан,
аха иазгәаҭатәуп «Барбарос» аплан шхыбгалаз, анемеццәа ишырзынамгӡаз
егьырҭ рыгәҭакқәагьы, аҭоурыхтә процесс уаагьы иаанымгылакәа, афашистцәа
ирҿадыргылаз амч рхаҭа ицҟьашәҟьа иқәнаҵеит.
Адунеи аҭоурых уагәылԥшны, шьҭа иаамҭоуп ахшыҩ змоу ҳәа ишьатәу ауаҩы
илахьынҵа арԥшӡара, аԥсабара бзиала анырра иашьҭоу аԥхьагылаҩцәеи, урҭ
ирышьҭанеиуеи ракәны рыԥхьаӡара. Ииуа, изызҳауа рҿаԥхьа иҳамоу ауал
анагӡараз, ари апроблема абас алаиҳасабтәу акоуп.
Убри анаҩс иацҵатәуп, автор ихы иаирхәаз ажәа «агаӡареи», В. а-Ҵнариа уи
иаҿаиргылаз «ахшыҩ амазаареи» ишантонимқәам, еидкыланы урыхцәажәартә.
«агаӡара» иаҿагыло ахшыҩзцара ажәа «аҟәыӷара» (ма аҟәышра, аҟәыбҷара) ауп
иаазырԥшуа. Аҟәыӷара ахьааԥшуа ауаҩи ауаҩи реизыҟазаашьаҿоуп, рыцҳарас
иҟалазгьы, афашистцәа уи рыцәмаҷӡан, измаӡамзгьы маҷхәызма. А. Џьниа
имацара иакәым ари азҵаара ас изыԥхьаӡо. Ҳаизыӡырҩып Олес Гончар:
Аурысшәахь еиҭагоу «Адгьыл абжьы гоит» аҟнытә иаагоу ажәақәа иаҳдырбоит
апропаганда иахәлабгахьаз ауаа ԥсихикала ишчымазацәоу. А. Џьниа ари азҵаара
иашаны дазнеит.
Аӷацәа ирҿагылаз амчқәа еидызкылоз ируаӡәкыз, ауаҩы изыҟазаашьа ҿыц
аазырԥшуаз фырхаҵоуп Даҭикәа Зыхәба ихаҿсахьа ҳәа автор иҭихуа. Даҭикәеи
Лиошкеи реизыҟазаашьа аҿоуп убри аҭак еиҳарак иахьааԥшуа. Ари ашьауаҩ
арԥыс ижәлагьы, иҭоурыхгьы ҳаздыруам ашәҟәаҿы, аха иаабоит ари ауаҩ
иԥсеиқәырхага хәшәыс иҟалаз аусуцәеи анхацәеи рклассқәа аҳра ахьыруаз
дахьынхоз афашистцәа рыгыгшәыграқәа мҩаԥигарц «аҷык» ауп игхаз. Ишықәс
қәыԥшра иалыжжуаз агәамч ахьигара макьана издыруам. Зынгьы ахулиганра
изцәырҵуеит, ихшыҩ аус ауам, даҽа џьарах, ицәымӷра ҳәаак амаӡамкәан, ижәлар
ршьа иуеит. Даҭикәа Зыхәба аԥсҭазаара иалаԥшхьоу, бзиа ибатәуи
ицәымыӷшьатәуи зларааӡахьоу, ақәԥара иазхиоу, ашьоура амчқәа реизгара
иазыҟаҵоу, ажәылараан аԥхьагылара зылшаша еибашьҩуп, иара изанааҭгьы
аибашгьраҿ инаигӡоз аус аҿы амҩа дықәнаҵон. Ари афырхаҵа иусқәа рылоуп ихә
шшьатәу, иҩныҵҟатә хәыцрақәа рыла акәымкәа. Ауаҩы иусқәа бзиахар цәгьоума
аԥсҭазаараҿгьы, алитератураҿгьы. Дыҟами ауаҩы гәыла ифырхаҵоу, аха иԥсы
шҭаз аӡәы имбаӡакәа ииаӡаауа.
Угәы иузалырсуам типра зуаны автор ишьҭихыз дахьаԥсуоу. Даҭикәа еиԥш
ирацәан аҭоурыхаҿ аԥсадгьыл ахьчараз иқәԥоз. Урҭ аҭагылазаашьа ианақәшәа,
ахлымӡаах аҿаԥхьа рыжәлар рыхьӡи-рыԥшеи дара рхи ладмырҟәит. Урҭ, И.
Кәакәасқьыр, В. Ҳаразиа, Р. Барцыц, М. Қанҭариа, Х. Мхонџь, Қь. Агәмаа уҳәа
аӡәырҩы, – аҭоурых аҿы рышьаҭа анырҵеит.
Зыхәба ихаҿсахьала, иҭәы-иԥха иҟоу ауаҩы иаразнак автор аԥхьаҩ
дааидигылоит. Ус акәзаргьы, афырхаҵа ихаҿсахьа уаҳа излаҭурҭәааша умоуа
ашәҟәыҩҩы инимыжьӡеит. Апрозаик иҩымҭа аҵыхәанӡа аԥсуа еибашьҩы, –
апартизан гәыԥ командирс данамаз аума, абригадаҿ аҟәша ҷыда данеиҳабыз
аума, Барановичтәи апартизанцәа реидҵа аԥшыхәреи аҭакԥшыхәреи начальникс
даныҟарҵаз аума, азҳара даҿын хшыҩлагьы, ԥышәалагьы, ҟазшьалагьы.
Аибашьра аҵыхәтәа ҟалеит, ауаа ахақәиҭра роуеит ҳәа ҭынч ҩныҵҟала
игәыӷуа, ма фанатикҵас аидеиа бзиақәа ирзыҟоу, мамзар, зыҩныҵҟатәи
еилашыра зқәымҿиакәа, игәынқьы иқәыԥсычҳауа иакәым ҳфырхаҵа. Аибашьра
ишьапы налаиргылазижьҭеи, аиааира аҭахыуп ҳәа зыхшыҩ дырра шьақәгылоу, уи
аҵакы еилызкаауа, аиааиразгьы зыԥсы иамеигӡа иқәԥо, ҩныҵҟала ишәхьоу уаҩуп.
Аибашьраҿы аҭакԥхықәра зегьы ирыдуп. Аха ԥыхьа ирымаз азанааҭ иахҟьаны, ма
аибашьраҿ изҭашәо еиуеиԥшым аҭагылазаашьала апартизанцәа рыҳасабтәқәа
еиԥшым. Лиошка, дҵак анимам, илшоит ицәаныррақәа, ихәыцрақәа иҽриҭарц.
Даҭикәа иакәзар – уахгьы-ҽынгьы ихы азхәыцха имам, ԥхьаҟатәи аҳасабтәқәа
иӡбоит. Уи дазхәыцроуп инапаҵаҟа иҟоу ауаа аӷа имчқәа иаҳа излаԥхасҭартәша
аплан. Акомандир иуалуп адунеихәаԥшышьеи зыԥсихологиеи, зхымҩаԥгашьеи
еиԥшым, аха аӷа иахь ирымоу ацәымӷрала ауаа еидызкыло амчқәа реиларҵәара,
урҭ рыԥсҭазаара аиҿкаараз абна аԥҟарақәа раԥҵара. Ари иуадаҩу, ихьанҭоу усуп,
исахьаркны аарԥшраз.
Даҭикәа еснагь еиликаауан асолдаҭ жәылаҩ ибӷа шыԥҵәоу, иашьҭахьҟа атыл
ӷәӷәамзар. Апартизангьы иусқәа изеиҿкаауам, акыр дҿаҳәахоит аӷа дызлагылоу
ажәлар рыгәҭаны ԥсҟык икымзар.
Ажәлар ргәы-рыԥсы иҭымҵәо ирзынхоит аибашьцәа имҩаԥыргоз агәымшәара.
Аӷа импыҵаикыз адгьыл аҿы иаанхаз асовет уаа иаҳа ирбон афашистцәа
имҩаԥыргоз ауаҩымрақәа, иаҳа ирзааигәан аурыси абелоруси, аԥсуеи аполиаки,
аукраини ақырҭуеи уҳәа, аџыр еиланарҭәаз ажәларқәа риешьара иахылҵыз
афырхаҵара ду.
Дарбан сахьаркыратә фырхаҵоу, ари ароман ҭыҵаанӡа, аԥсуа литература
иаланагалахьаз, Даҭикәа Зыхәба еиԥш аԥсуа иблала аибашьра иахәаԥшхьоу,
аԥсуа игәы ала аибашьра знырхьоу?..
«Ҳгәы ԥызҵәаз ашьоура! Аха аԥсуа шьауаҩы еиҳа афашист шьауаҩы
дгыгшәыгзаап! Урҭ аԥҳәыс дыцәазар ддырҿыхомызт, раӷа ихәыҷқәа дшырбо
дыршьуамызт. Арҭ?! Арҭ здыскылара ҳәа акгьы сыздыруам. Ақәыџьма –
ирыцҳауп, агәылшьап – иаҳа иқьиоуп, ианамуӡах иаҳа амаҭ иадукылар ҟалоит, –
ашҳам ада акгьы змам амаҭ акәымкәа, ашҳамгьы абџьаргьы еидкыланы изкыу
амаҭ…»
Даҽы ҩымҭак иаламҩашьо ауп аԥсышәала автор дшазнеи Сивчианка
азааигәара аӷацәа рнырҵәара асахьа аҭыхшьа (ад. 369 ). Уаҟа Даҭикәа
игәалашәоит ашьауаҩы, заӷа дызшьырц иааицыз дааины дзызкылԥшуаз
иҽеилыхны дахьтәаз азы дахьизымшьыз ахҭыс.
Ус иагьа иҟазаргьы, автор ишәҟәы иалеигалеит иҳаҳахьоу ахҭысқәа, ҵакы ҿыцк
змам. В. а-Ҵнариа еиқәиԥхьаӡаз рнаҩс, араҟа иарбазар ахәҭоуп адаҟьа 61 аҿы
ишаагоу афильм «Х-ҩык атанкистцәа» аҟнытәи кадрқәак. Арҭ уамак
хшыҩзышьҭра румҭар ауеит, аха ароман иаламлар акәын.
Аҩымҭа аҿы, ахырхарҭақәа зегьы убрахь ишкылгоугьы, автор иҳаимырбеит
апартизанцәа ржәыларала аӷа даҵахо. В. а-Ҵнариа абраҟагьы уиқәшаҳаҭымхар
ауам: Ашәҟәыҩҩы ари аидыслара, ада царҭа змам аҿынӡа, иааирԥшыр акәын,
уажәраанӡа иаабахьаз афырхацәа рҭахашьа ҳабла иарбатәын. Убраҟа акәын
иахьцәырҵуаз апартизанцәа реизга амч иалшоз. Автор хымԥада уи илшартә
дшыҟазгьы, иҟаимҵеит. Иара макьанагьы ари агха риашатәуп.
Ароман иагыу ахь ҳанкылс, иазгәаҭатәуп даҽа акык-ҩбак хшыҩзышьҭра
зуҭаша.
Автор еиқәиԥхьаӡо аконцлагерқәа иреиуоуп; Бухенвальд, Маутхаузен, Аушвиц,
Дахау, Освенцим, Биркенау. Ашәҟәыҩҩы Аушвиц, Освенцим (Освенциум А. Џьниа
иҿы), Биркенау хаз-хазы иаимырбар акәын. Избанзар Польшатәи ақыҭа,
Освенцим ҳәа захьӡыз, ахьӡ ахыхны, «Аушвиц» ҳәа ахҵаны, аконцлагер
еиҿыркааит. Освенцим анаҩстәи ақыҭа Бжезинки аҿы иҟарҵаз аконцлагер
«Биркенау» ахьӡыртәит, аха уи хазы ишьақәгылаӡамызт, Аушвиц акәын издыз,
комндантс иамаз аӡә иакәын; убри азын ихазу концлагерны иԥхьаӡаӡамызт.
Насгьы автор излеиҳәо ала, Освенцим аҟнытә ибналаны иааз аермани аузбеки
(ад. 239) апартизанцәа ирыдыркылеит. Ари аконцлагер егьырҭ иреиԥшымызт,
убри аҟнытә ӷәӷәалагьы ирхьчон, аӡәы заҵәыкгьы иҽӡаны дзымцеит. Арҭ аҭоурых
фактқәа автор иҵегь дрызкылԥшыр ихәҭан.
Ашәҟәыҩҩы игхақәас иԥхьаӡатәуп, иара убас, аиҿырԥшрақәа ҩынтә-хынтә ихы
иахьаирхәо. Иаагап иаҳгәалашәо:
1) «Алыцәҳа реиԥш (атанкқәа) ирыцрыԥсса» (ад. 18), «ақәыџьма-лыцәҳа реиԥш
еицрыԥсса» (ад. 25);
2) «Ажьа шәыргәындақәеи бжьара зқәым ақәыџьмеи рыԥсы зхоу ауаа», «руаӡәы
ақәыџьма аԥсы ихоуп, – егьи ажьа аԥсы»;
3) «апартизанцәа алым аҟара ишыӷәӷәоугьы, ажьа аҟара имкәараҵар ада ԥсыхәа
рымам» (ад. 37), «Ажьа-кәараҵа ашьҭақәа реиԥш» (ад. 87) уҳәа иҵегьы.
Џьара-џьара аҳәоу ахшыҩзцара цқьа азаарԥшуам: « Аусҳәарҭа ахыб ахьтә
пулемиотк аҿаанахеит» (ад. 195).
Ашәҟәы инеизакны иамоу агьама арҭ агха ссақәа ирзырԥсыҽуам.
Аамҭа заҟа ԥхьаҟа ицо аҟара, иажәуеит аҭоурыхтә материалқәа, урҭ архив ахь
рхы дырхоит. Иаҳа хырҳага аиуеит иахьатәи апроблемақәа ргәыцаракра. Иагьа ус
уазхәыцыргьы, аҭоурых атема ацәыргашьа ауп аус злоу, ашәҟәыҩҩы иахьатәи
аамҭа заҟа иадиҳәало азҵаарақәа ҿыцла аҭак шриҭо ауп. А. Џьниа илшеит,
агхақәа имазаргьы, Аџьынџьтәылатә еибашьра аантәи апартизанцәа инарыгӡоз
аус ҿыцла аԥхьаҩцәа рызнагара. Ашәҟәыҩҩы даара акыр ирыхәашаз аԥсуа
ԥхьаҩцәа ирызцәыригеит, насгьы СССР ажәларқәа рлитература гәыцаразкуа
зегьы рзгьы. Аҵыхәтәантәиқәа рзыҳәан ари ашәҟәы еиҭагатәу акы акәны
ишьҭоуп.
(Ари астатиа иҩын, Б. Шьынқба ироман «Ахаҳә еиҩса» анҭыҵыз 1982 ашықәса анҵәамҭаз. Усҟан ақалақь аиҳабыра аҩымҭа ауаа алацәажәарц рҭахын. Сара ажәахә аҩра снапы ианырҵеит. Дара цҭәқәак рыбжьалан, ргәы иҭаз рзеиҿымкааит. Мызкы аус здызулоз астатиа снапаҿы иаанхеит. Ашьҭахь акьыԥхь асырбарц сыҽԥысшәақәеит, аха усҟан сара сзаҭәазшьодаз. Амала ажурнал «Алашара» иазысышьҭыз аекзкмплиар дмырхынҳәӡеит, иахьыргаз рымҳәеит. Убас шьҭа исызкьыԥхьуам ҳәа исыԥхьаӡоз снапҩымҭақәа иаргьы рылаҵа изблит. Ааигәа машәыршәа исԥыхьашәеит амашьынкаҿ икьыԥхьыз даҽа екземплиарк. Имыӡраны иҟазаарын…)
Аҟыбаҩҵәҟьа еснагь узызԥшым узцәырнагоит. Уи иузаанартхьоу азҵаарақәа
рҭак рырҭбаараҿ мацара изааҭгылом, ухы-угәы зызкылымсыц даҽа проблемақәак
цәырнагоит, ицоит ԥхьаҟа, аԥсҭазаараҿ иаԥшаауеит аҿыц мҩа, аҿыц аартра. Ари
аҟыбаҩ ашәҟәыҩҩыра иазкызар, аԥхьаҩ илаԥш ахьӡом уи иханарбгало
аконцепциақәа, ма ҿыц ицәырнаго аргумнтқәа, дара зегьы, аԥсҭазаара шьаҭас
инаҭаны, сахьарк ажәала раарԥшышьа зеиԥшроу џьоушьоит, иаамбац-иаҳмаҳац
ахаҿсахьақәа «шәыга рацәала» еиларҭәоуп.
Ашәҟәы аҭыҵра – ари гәырӷьароуп аԥхьаҩцәа рзы, жәларык ркультура
аихаҳаразы. Ауаҩы идунеи иԥсахуеит, аха инхоит ашәҟәы. Уи аидеиақәа ажәлар
ирылоуп, зызҳауа ааӡоит. Аха уи, ашәҟәы, бзиазар. Ус акәымкәан ибӷаԥҵәагоуп уи
зыԥсҭазаара иагәылҵыз рҽахәы азымҳәозар. Ашәҟәыҩҩы ихәыцрақәа рацәоуп,
ихәыцырҭақәагьы маҷым. Ицәыриго аидеиақәа ауаҩы идеалра иазкыуп.
Ауаҩытәыҩса идеиа ирҿиоит ауаҩы ила. Иԥсҭазаара малуп, ирҿиамҭагьы малуп
дызлыҵыз рзы. Рҿахәы изҳәар, иалшоит, урҭ рцәымзалашара ихы иархәаны,
адунеи ажәларқәа дрызкаԥхар, усҟан Адгьыл ауаатәыҩса дрылагылоит
даӡәыҵәҟьаны, ижәларгьы дырхаҭарнакыуп. Дбеиоуп уи зегь рыла, хәыц-хәыц
иҭҵаатәуп имал ду. Ицәырҵуеит уи Ауаҩы, Ашәҟәыҩҩы, изкыу аҭҵаара.
Уажәы рыӡбахә ҳҳәарым Аԥсны жәлар рпоет Баграт Шьынқәба аԥсуа бызшәеи
амилаҭ поезиеи рыцқьаразы илшахьоу аусмҩаԥгатәқәа, ма Абрыскьыли, Нарҭааи,
аԥсуа жәлар рпоезиа антологиеи рҭыжьра, арҵага шәҟәқәа рҭыҵра разырхиара
уҳәа, исахьаркыратә ҟазарҭа арбеиараз ихы аџьабаа иаирбаз атәы. Убас
иаазыркьаҿны иҳәатәуп, избанзар еицырдыруа усуп, – Баграт Шьынқәба
ипоезиала аԥсуа литература аҳаҭыр шьҭихит, еихениҳаит Д. Гәлиеи И. Кәаӷәаниеи
абиԥарала иааргоз аҟазшьа, ишьҭанеиуазгьы иҿыԥшуа, дымҩақәҵагахеит;
иажәеинраалоу ироманқәа («Аҿатә-уаа», «Ахра ашәа») рыла ҳмилаҭра адоуҳа
ирбеиан, егьырҭ ажәларқәа рахь ҳҭыӡшәа рҿыц ирызнеигеит; арҩашқәа анхыҵлак,
аӡиас еснагьтәи аҳәаақәа ирҭаӡара ҳәа, апоет ииҳәарц ииҭахыз ипоезиаҿ мацара
изҭамыгӡазт, апрозахь дхьаԥшит; уи усымшәа иҟоу аҩымҭақәа рыла ихы
ԥишәомызт; иаразнак иаарылаҩҩит ҳажәларгьы, егьырҭ ажәларқәагьы,
аҳәаанхыҵгьы гәыкала ирыдыркылашаз апрозатә ҩымҭақәа, урҭ ирылоуп
аепикатә рҿиамҭа ду «Ацынҵәарах». Арҭ арҿиамҭақәа зегьы аԥсуаа ҳаԥсҭазаара
иазкыуп, сахьаркырала идырбеиоит иаадыруа аԥсҭазаара алаԥшҳәаа, еимардоит
ажәытәи аҿатәи.
Аха Баграт Шьынқәба иуаҩ дура иалшомызт, иажәақәа рыла иуҳәозар,
«хынҳәышьа змамкәа ицаӡаз ҳхәыҷра шықәсқәа раан, ҳгәи-ҳаԥси ӷәӷәала ирнырыз
акы, мшаҽны еиԥш ицқьакәакәараӡа, иҭамбаӡо ӡыхь хыҵхырҭан ҳгәалашәара
иазынхо… …инеидкыланы усҟантәи ҳдунеи, ҳаԥсы ҭанаҵы иссиру доуҳатә
хазынарҭаны иаҳзыҵәахыу» («Алашара», №4, 1982, ад. 27) ахь дхьамԥшыр.
Аиашазы, ашәҟәыҩҩы иҳәоит: «Ҳарҭ инеиԥынкыланы ҳхәыҷра атәы аҩра ҳаҿӡоуп,
џьарак ҳааҭгылан ҩымҭак аҟны иҳамҳәацзаргьы, иарбан жанрзаалакгьы,
иахьабалак ҳҩымҭақәа ирныԥшуеит ҳхәыҷра шықәсқәа раантәи ҳдунеи» (ад. 27,
№4). Арҿиара мҩа ианылашаз данызҳауаз ицызҳауаз азҵаарақәеи иибоз
апроблемақәеи роуп даншәлак зҭак ҟаиҵо. Б. Шьынқәба «идоуҳатә хазынарҭа»
цқьа дҭаԥшит хықәкыла уажәшьҭа иуаҩра данынҭыс.
Ашәҟәыҩҩы ахҭысқәа ахьирҿиауа иқыҭа гәакьа бзиаӡаны идыруеит. Дызлыиааз
ауааи аамҭеи ибла ихгылоуп рҽымыԥсахӡакәа, аха урҭ рҽеиҭакрақәа ахьыҟало
автор ихәыцраҿоуп, избанзар ашықәсқәа заҟа инаскьо, заҟа аҟәыӷара ҵаулахо,
алаԥшҳәаагьы ҭбаахо, аҟәышра духо аҟара, итипу ахаҿсахьаҿ зҽеизызго ауаа
рҷыдарақәа, ма апрототипцәа рыԥсҭазаара анализ аҟаҵара иаҳа даҽа лаԥшык ала
урыхәаԥшуеит. Изаамҭанытәиу акьыԥхь аҿы ихырффоу, иҵырффоу, згәаҵәы
ҭыхыу, афархь еиԥш еилаԥыҵәҵәартә, аредакциаҿ идырҩахьоу, ма иԥсыҽу, аха
анумам, уаԥхьар аҵкыс, уамыԥхьар иаҳа еиӷьоушьо аҩымҭақәа рацәаны
иуԥылоит. Убарҭ рышьҭахь зегь рыла амч змоу автор ирҿиамҭа, иара инапада
кьыс змамкәа, уанаԥхьалак, акырӡа аҩныҵҟатә гәахәара ҳаракыла уарҭәуеит.
Абас ицәырҵит Б. Шьынқәба ироман ҿыц «Ахаҳә еиҩса» («Алашара», №№ 4-7,
1992 ш.-зы ианылаз).
«Ахаҳә еиҩса» Аԥсны асовет мчы анааи ашьҭахьтәи ажәашықәсазы
имҩаԥысуаз инеиҵыхыу, инарҭбаау, ганрацәа змоу аԥсҭазаароуп згәашәқәа
ҳзаанартуа. Абольшевикцәа рымч шьақәдыргылахьеит, ароман раԥхьатәи
ахҭысқәа ҳанынарыхҭықәгыло. Аԥыхьа Аԥсны зымпыҵахаланы иҟаз ақырҭуа
меншевикцәа уажәшьҭа рыӡбахәгьы ыҟаӡам. Анхацәа знапаҵаҟа ихандеиуаз
аҳцәа ахыргахьеит. Ақыҭаҿ анхацәа ахақәиҭра ззырҳәоз роун, адгьылқәа ршоит,
изыхәҭоу хәҭада инымхарц. Аҿыц аамҭа закәытә ԥсҭазаароузеи иҳанаҭаҵәҟьо ҳәа
иԥшуп ауаа, аха рҿи рнапи еиқәҵаны итәам, аус руеит, аамҭа рҽақәыршәаны.
Асовет мчы адгьыл азы имҩаԥнагоз аусқәа ааӡеит арахь. Анхацәа зланхашаз
ацхыраара роуқәоит. Асовет тәылаҿ имҩаԥысуа аиҭакрақәа анырра ӷәӷәа ҟарҵоит.
Раԥхьатәи аҵара-лашара ҿыцла иаатуеит. Ԥхьаҟа атәыла иаззырҳаша абиԥара
рызҳауеит.
Асовет мчы ахьынӡанаӡааӡо аиндустриа ҿыцла ашьаҭа аҳара иаҿуп, уи
анырра иҟанаҵо иахҟьоит ақыҭанхамҩа аҽырӷәӷәашьа. Ароман иаанарԥшуа аамҭа
уаанӡа имнаӡеит, аха аколлективтә нхарақәа рышьақәгылара аарыхҭықәгыларц
иҟоуп ақыҭақәа. Ари ажәашықәсазы аҭоурыхтә ҭагылазаашьа имҩаԥысуаз
иҿыцбарахыу процессын. Абри аамҭазоуп ианааим ауаҩытәыҩса ихшыҩ
ахақәиҭра анаиушаз, ауаҩы ихаҭара анызҳашаз. Иуадаҩын ари аамҭа, аха уи
иаԥхьанеиуаз ыҟамкәа иҟамлеит, иашьҭанеишазгьы азыԥшын. Усҟан, аҿыц
ԥсҭазаара анааи ашьҭахь, аԥсуа ԥсҭазаара наџьнатә иамаз абеиарақәа, аҵас
џьашьахәқәа, ақьабз заманақәа ҿиеит. Инеиԥынкыланы, ҳаамҭазы
излатрадициахаз ала, автор ажәытә аԥсуа бзазашьа дазнеиӡом ииаӡӡаахьоу,
ажәытәра злаҽу мацарак еиԥш. Уи иагәылигоит абзиарақәа зегьы. Абас ауп
ароман аҿы имҩаԥысуа ахҭысқәа раамҭеи ароман аидеиеи злеимадоу. Аамҭа
асиужети акомпозициеи еидызкылогьы, ас иуҳәар ҟалозар, аамҭа ауп, –
хронологиала ашықәсқәа рцашьала иҟало ахҭысқәа еидҳәалоуп. Абас ала усҟан
имҩаԥысуаз аҭоурыхтә процессгьы анырра ӷәӷәа анаҭеит арҿиамҭа аиҿкаашьагьы.
Ашәҟәыҩҩы аԥсҭазаараҿ ирҳаз аԥышәала ирбеиеит даныхәыҷыз иибоз-иаҳауаз, иааикәыршаз рҷыдарақәа, урҭ еилаирҵәеит алитературатә хаҿсахьақәа
рҿы. Хадара зуа ахаҿсахьақәа рахьтә иҵоурам фырхаҵак дарбанзаалак аӡә
дрылубаауам. Рызынтәыкгьы иҵоуроу фырхацәоуп. Автор иакәзар – ирҭбаауеит,
ирҵаулоит, еиҵихуеит ифырхацәа ирылибаахьаз абеиарақәа. Урҭ дрызнеиуеит
иахьатәи ибеиарала. Иҽеим хәанчарак злоу дҟаларгьы, уи ԥшҭәыдоуп убасҟатәи,
ибзиарақәа изырмеикануа. Знызынлагьы, аҳ Чачба иқьаҳиа Арчил иҩызцәақәак,
ма аҿыц аамҭа иацәыбрагьыз џьоукы цәырҟьацәырасшәа ҳабла иаахгылоит, аха
урҭ иҵоуроу ршәшьырҵа убранӡа иҵахоит, иҵоурам роуп ҳәа рыӡбахә шуҳәаша
угәаламшәаратә. Издыруада ахәыҷы иблаҿ имбазар усҟан имҩаԥысуаз аҭоурыхтә
процесс ицәырнагаз аиҿагыларақәа, иҵоурам ауаа рхаҿқәа нарҭбааны
иааирԥшыртә, аха уи азы автор ҳиқәыӡбарым, избанзар ла иабо хы иаԥсоуп
рҳәоит.
Асахьаркыратә хаҿы аԥҵаразы автор ишьҭихыз субиективтә мҩоуп ҳәа азуҳәар
ҟалоит. Даҽакала иуҳәозар, аиҭаҳәара мҩаԥгашьа актәи ахаҿала иахьымҩаԥысуа
адагьы, ашәҟәыҩҩы аҩымҭа еибаркны излаҟаиҵаз, уи иагәылоу афырхаҵа
ихаҿсахьа иара ихаҭа дузаҟәымҭхо дадҳәалоуп, автор ибиографиа
узымдырӡозаргьы, ихаҭа иӡбахә аума дызлацәажәо ҳәа, агәаангагара
узцәырҵуеит. Лаган ихәыҷреи автор ихәыҷреи ак шакәу агәра угарц уҭахыуп.
Ароман аҿы ихадоу фырхаҵара зуа Лаган иоуп, амала аԥсҭазаараҿ иҟало
аиҭакрақәа ныррак риҭо, аӡәы диҿагыло, аӡәы диқәшаҳаҭхо, ма аӡәы иара
диеикануа, даҽаӡәы дириашо, мамзар аҩымҭа ахи аҵыхәеи еибазыркуа хҭыск
ыҟаны, уи аҿы хадара иуа ахәыҷы даабаӡом. Ус еиԥш иҟоу еидысларақәак
ахәыҷқәа рҿы иҟалоит, аха урҭ рымҽхак иахьынӡахәҭоу арҿиамҭа изаныруам.
Ахҭысқәа мҩаԥызго, ма изыхҭысуа Лаган иааикәыршоу ауаа роуп. Урҭ
рыԥсҭазаара далоуп макьана гагаҵас. Иара идагьы уаҩы иныруам имҩаԥысуа
аиҿыхарақәа маҷк иадамхаргьы дышрылахәу. Макьана зыбла ҭраа иҟалақәо
реилкаара иашьҭоу аӡә иоуп. Уи ауп иԥсҭазаароугьы. Лаган иоуп ифырхаҵа хадоу
ароман аҿы. Аҩымҭа ахи аҵыхәеи еидызкыло хаҿсахьоуп уи ихаҿы. Ахҭысқәа
реиқәҳәаламҭақәа иара иоуп еихыршьгас ирымоу. Ахаҿсахьақәа, ахҭысқәа,
ацәаныррақәа, ахәыцрақәа, аиҿцәажәарақәа, агәҭахәыцрақәа, – зегьы
зыгәҭылакыугьы изызхоугьы Лаган иоуп. Амала арҭ рызынтәыкгьы реимадара
апроцесс аԥсҭазаара дазыҟанаҵоит.
«Ахәыцра ауаҩытәыҩса идоуҳатә ԥсҭазаара иаԥашәуп, уи иагәылымиааз
ҟазшьа аӡәгьы иҳамаӡам, аханатәгьы ԥсҭазаарак иазхаша ажәлахк ҳазканаԥсеит,
урҭ рахьтә изакәзаалак акгьы ԥсӡом, амала, жәлақәак аҿа рхылҿиаауеит,
рызҳауеит, егьтәрыԥсоит, егьырҭ ус иаанхоит, ицәхәаҭаӡом» (ад. 27, №4), – абас
далагоит ашәҟәыҩҩы ироман, ахықәкы ишьҭихыз ахь амҩа иаразнак арӷьа
шьапыла днангыло. Ахәыҷра шықәсқәа рызхьаҳәра автор дазнеиуеит «реиҳа
иԥшқарахыу», «реиҳа иԥшӡоу, ицқьакәакәароу, иҳалалу» (ад. 27, 24 ) ажәа
лԥшаахла. Ахәыҷра « аханаҿ зегьы ԥсҭазаарак иазхаша ажәлахк» (ад. 27, 24 )
иҳазканаԥсо рҿынтә, ашәҟәыҩҩы аҿа зхылҿиааша роуп аиҳараӡак ихи-ихшыҩи
иԥси ззикуа. Уи амҩа ҳазхәыцуеит ахәыҷы ачымазара ӷәӷәа анизкашәалак, ма
аҭаацәараҿ агәырҩа ианақәшәалак, ма даҽа гәаҟрак ианҭашәалак. Лаган ишиҳәаз
еиԥш, – «Исыбаргыузеи, шәахәацк зхыршәламыз схәыҷра ажәҩан схашеишеиуан,
амра ашәахәақәа шахылҵуаз еиԥш, макьана гәырӷьара мацаран исԥнагалоз
еиқәраҳаҭха саԥхьа ишьҭаз адунеи» (ад. 14, №5).
Ауаҩы ихаҭара азҳара, ашәра иаҿуп, аха уи амацара акәым, арҿиамҭа
анҵәамҭахь заҟа ҳнаскьо аҟара, ахаҭара аҽышьақәырӷәӷәара ишалаго ҳахшыҩ
иԥнаҟоит. Лаган дыҟәбаҟәшәо нхаҩык игәараҭа «еиҿикаауеит», аха макьана
шәагазагала ихәыҷны, ихәмарганы; аҟәынџь иалхны, аӡлагара акәар иҭаиргылоит;
иара ус иҽазыҟаиҵоит иааикәыршаз, уахи-ҽни ибла ихгылаз адуқәа рынхашьа-чашәа, абзазара иаҭахыу азҟазара. Абарҭ зегьы мышкы зны ихәашт иҵара-дырра
аизҳараҿ, аха уи макьана дхәыҷуп, ахәыҷ усқәа наигӡоит. Уи имҩа аԥсҭазаараҿ
ақалақь ахь инагахоит, аха макьана уи ақалақь уаа раԥхьа дахьынрылаԥшыз
рхымҩаԥгашьа изеилкаауам. Урҭ ирылоу абзиарақәа раасҭа, убла иаахаҳалоит
реилахәҳахәҭшьа, ҳаҭырк ақәымҵаӡакәа ачеиџьыка ишахатәоу, рхы
иацкламԥшыкәа рхыччақәашьа, иара, Лаган, иаҳәызба шырӷьычуа, фырхаҵарак
рылоушәа рҽаарԥшышьақәа.
Абзиеи ацәгьеи акатегориа аилкаара еиуеиԥшым аҭоурыхтә епохақәа рзын
ихазын. Уи ишфакт ҿыцым дыруп, аха иара адырра иҟанаҵо ирҵаулаӡаны
индивидцыԥхьаӡа ихазы ихала иааиртуеит, дызҭашәаз аҭагылазаашьа
дазкылԥшны; ҭагылазаашьак дымҭашәаргьы, урҭ аилкаарақәа реиҿарԥшра
илшартә дзыҟалом. Лаган ақыҭаҿ дызлагылоу аԥсҭазаара иаҳа еилкаауп; ауаа
рхымҩаԥгашьақәа – ҳаҭыр еиқәҵароуп, ражәабжьҳәара – хшыҩрҵагоуп,
рацәцакышьа – ааӡагоуп, ирымоу-ирыхӡу – бзазашьоуп, рынхашьа-чашәа –
рчеиџьыка иазкыуп ауаҩы изы ауаҩы игәы аартуп, игәарԥахь игәашә аартуп,
ишәхымс ушьапы анхыгара – изгәырӷьароуп.
Амцхаҵара усқәа рымҩаԥгареи урҭ рзыҳаҵҳаҵареи рҿынтә, аҵара-лашара
азхьрахьы аԥсҭазаара еигәон. Абду Бежьан имҩаԥиго аныҳәақәа – Аиҭар ныҳәа,
Џаџа лныҳәа, Алышькьынтыр рныҳәа, Амзаныҳәа, Амраныҳәа, Ёыӡлан
лныҳәагатә, Елыр ныха аныҳәа, аишәаргылара, – арҭ зегьы рымҩаԥгара ирыҵоуп
қьабзк-қьабзк, иаҭахыу ахымҩаԥгашьа ахацәагьы аҳәсагьы ирымазароуп, заа
аҽырхиара аҭахыуп, иныҳәогьы нцәахәыцыԥхьаӡа ирзикуа аныҳәагажәақәа
хазхазуп, урҭ ахәыҷы издырҵысуеит анцәахәқәа рхаҿсахьақәа, абас алагьы ихаҿы
ишьақәгылоит алаԥшҳәаа. Ақьабз мҩаԥызго рдырра агдыраҿ дынхар, уи иибахьаз-иаҳахьаз изыԥсҭазаарахоит; урҭ рдырра деиҳахар, иибахьаз-иаҳахьаз иҵара-дырра-ҭҵааратә мҩахоит.
Лаган зегьы дрызҿлымҳауп. Мшызҳагьы изҳауеит. Уажәшьҭа ашамыхьажь
маанала акразы иҽԥишәоит, уи «аҳәынҷаразы ирҳәоз ажәақәа» ихы иаирхәоит;
аҽы дақәтәоит ихала, иԥсабара дазкылԥшуеит, абна бжьы иаҳарц, илымҳа
ирҵаруеит, аиҳабацәа усура иахьцо дрыцуп, акәыкәу аҟаҭәашьагьы идыруеит. XX
ашәышықәса раԥхьатәи аҩажәашықәса иагәылҵыз ҳашәҟәыҩҩцәа аӡәырҩы
ирышколхоит жәлар рҿаԥыц ҳәамҭақәа. Зегь раԥхьа дааугәалашәоит Иуа
Кәаӷәаниа, уи иаб Абас иҩнаҭа – ажәабжьҳәарҭа. Лаган раԥхьатәи ишкол
алҵшәақәа ааԥшуеит. Мага диацлабырц ахәыҷқәа ианидырҵаз, уи иҩыза ҷкәын
даныхьӡиртәуа:
Мага
ацәыршәага!
Мага
агәрагага!
Мага
Ауаҩага!
# (ад. 24, №6).
Уажәраанӡа Мага идгылоз ахәыҷқәа ари ахьӡыртәра Лаган иааиҿырԥаауеит,
Мага ихыччо, уи ала Лагангьы раԥхьатәи ииааира игоит. Уи ашкол аҿы Лаган
дааҭгыломызт, аамҭа даҽакала ишьақәгылахьан. Ауаа аҵара-лашара рзааиуан,
уара уҽазумшәаргьы, иааукәаршоу уазыҟарҵон, рыбла хтхьан.
Иахьа, ихы идыруа данааҟалалак нахыс, ахәыҷы еилкааны имоуп, иқәра
анааилак, ашкол аҳь дышцо. Ҩныҵҟала уи дазыҟаҵоуп, ианаамҭоу ашкол ахь
аныҟәара қьабзхеит. Аха ари аус алагамҭа шԥаҟаз? Даара зҿлымҳара зуҭаша
акоуп иара. Лаган ихаан, раԥхьа арҵаҩы ҿыц ақыҭаҿ данаауаз, алагарҭатә
ҵараиурҭақәа зегьы рзы ҿыц ианыхдыртуаз, аԥхьашьеи аҩышьеи рзымдыруазар
ҟалом ҳәа, анхацәа рзы ақыҭаҿгьы аликбезқәа анаадыртуаз, ахәыҷқәа зегьы
ашкол ахь ицароуп ҳәа, зықәра аҵанакуазгьы зықәра хыԥазгьы еилартәаны аҵараз
ианырышьҭуаз, изҭахымзгьы макьана дымцар анилшоз, ашкол аҭалара даҽа
цәаныррак, даҽа хәыцырҭак аман, – проблемак аҳасабра ма маӡак аартраз
аԥхьагылара ирзаҩызан. Ҳаизыӡырҩып Бежьан дышрықәныҳәо: «Уа, анцәа ду,
шьарда зымчу! Сабгьы, сабдугьы, уи иабгьы иабдугьы, ҳахьынеихьыԥшыз зегьы
ҳазхылҵыз инаиркны, ахаан урҭ рахьтә аӡәгьы дызқәымлацыз амҩа, иахьа абарҭ
асабицәа аныларан иҟоуп. Улԥха-угәыԥха рыгәыумыжьын!» Абас акәын аҵара-лашара ишалагоз, ишыцәгьаз, џьоукгьы ишырзышьҭымхуаз. Аха уажәшьҭа
зыхдырра зҳахьаз, Ҭхәазба Зиҭбеи иҩызцәаз рҵара кармыжьит. Амҳаџьырра
иқәнаӡәӡәааз агаҿеи ақырҭуа меншевизмра иаршәаҟьаны аҿаҩа икҿанархази
усҟантәи аамҭаз алахтрахь еихон. Рызҳауан Аԥсны акультуреи аекономикеи
рышьаҭа зкуаз.
Аха, раԥхьатәи агәырӷьара мшы ацынхәра, аиашаз, алитератураҿ ари асахьа
ҳашьцылахьеит, иҟоуп Лаган раԥхьатәит игәалақәа. Уи зыхҟьогьы иара ишкол
ҭалара ааиаанӡатәи ишықәсқәа рхыгашьа ҟамлеит ашкол аҭалараз ҽазыҟаҵара
аамҭаны. Арҵаҩы, Вера Николаи-иԥҳа, лԥа «Кока аӷба асахьа аҭыхра илшозар»
(ад. 6, №7), «итаруам» Лаган инацәақәа, икарандашь «иахьиҭахӡам џьара
икәараҵоит». Аха аԥсуа ҷкәын ицәа-ижьы иалаз, ида иҭахәмаруаз, ихаҭа
иԥсҭазаарахаз, уахи-ҽни дызлаԥшуаз ахҭысқәа роуп ихы-игәы иҭахаз. Уи иааӡацәа
иларҵаз агәаӷь акәхарын игәы казмыжьуаз. «Снапқәа акы рзымдырӡо ицәагәазӡа
исываӡам: ақьалақәа сыргылоит, акәырҷыжьқәа ҟасҵоит, ахыу ҳәа илаго аӡлагара
ҭасыргылоит, ахыци ахәымпали еиқәсыршәоит, нас исхымхәыцыр ҟалома
акарандашь? Сара иҭысхроуп, есымша сахьыхәмарло, бзиа избо «Ахаҳә еиҩса»
асахьа, уа ауаа рацәаны иқәгылазар сҭахыуп. «Адыркьет! Адыркьет!» – ҳәа
анҿырҭуаз аҽны сгәаласыршәарц сҭахыуп…» (ад. 6, №7), – абас ауп Лаган
ихықәкы дшахәаԥшуа.
Ақыҭаҿ алагарҭа школ иалгаз Лаган, ақалақь ахь дрыздәықәымҵакәа, ҿыц
деиҭахысырц акласс аҿы дахьдыртәаз, иҵара дазҿлымҳамызт, игәы азцомызт
даҽа ускгьы. Иара ихы-игәы иҭаз жәлар рҿаԥыц ҳәамҭақәа ракәын, амала урҭ
ирзиура издыруамызт, ҽнак длатәаны Џаџеи, Аиҭари, егьырҭ анцәахәқәеи
ирзыркуаз ажәақәа ахьынӡаигәалашәоз ашәҟәы иананиҵа, иуалԥшьа анагӡара
далагазшәа ибаанӡа. Издыруада ум аҽны акәзар изаанаҭхашаз аус ахь раԥхьатәи
ишьаҿа анеихигаз, издыруадаз уаанӡа еихигахьазар уи ашьаҿа? Аҳәара цәгьоуп,
аха идырын уи аҽны шьаҿак, уи ашьҭахь еихигашаз ирыцлашаз шьаҿак, ӷәӷәаӡа
ишыҟаиҵаз. Убри ашьҭахь ицон амшқәа, аҵхқәа, аамҭа ԥшымызт, Лагангьы
дааҭгыломызт. Ианиҵон Сасрыҟәа изкыз, Абрыскьыл изкыз, Ҷына-иԥа Ҷыҷын
ичамгәыр ашәақәа, Мамсыр иԥхьарцашәақәа. Иара уа, ашкол аҿы, иаԥхьоит,
еилдыргоит Иуа Кәаӷәаниа ипоема «Хмыҷ шәарыцаҩ ныҟәаҩы». Лаган изыҳәан –
раԥхьа ажәлар рҿаԥыц ҳәамҭақәа, нас афольклор иагәылҵыз апоема «Хмыҷ
шәарыцаҩ ныҟәаҩы», уи ашьҭахь даҽа ихатәыз шьаҿак алитература ашҟа.
Исимвол хҭысқәоуп арҭ Лаган изы.
Ԥыхьатәи ихәмарра усқәа ирыцәдуцәахаз Лаган «Ахаҳә еиҩса» ахь дцалон,
уахь «мчы маӡак» дагони, аха макьана ихаҭа изеилыргомызт. Зҵара иацызҵарц
агаҿахь ирышьҭыз дрызхәыцуа, абра игәалашәон иабду иажәақәа: «Жәҩангәыла
аԥҟа аниасуа, ирцырҟьаз ачала – иазԥшӡом!» (ад. 23, №7). Ароман ахьӡ «Ахаҳә
еиҩса» абрахьгьы ҳхьанарԥшуеит. – ҩадароуп» Аҷкәын Абрыскьыл аҳаԥы дҭыҵыз
аҟара агәра игон, иаамҭа ус иҟан, дызлаԥахыз иҳәагәыжь аԥыҵәҵәара дады-мацәысны абжьы иаҳауан. «Ахаҳә еиҩса» дрыбжьагыланы, жәлар рҿаԥыц
ҳәамҭақәа зныз атетрад иҩыҵрак, дыԥшуан, иагьибон «аҷандар кахәхәақәа
ираҩганы, инаҵәи-ааҵәиуа агаҟа игаз амҩаду» (ад. 51, №7). Уи илаԥш ахьнагаз
асахьа ихамшҭуа изынхон. Ақалақь акультура ҳаракы, аҵара-дырра агдыранӡа
аҩаӡара изԥшын ахәыҷы, иԥшқара шықәсқәа раан зӡыхь ыҵыҵыз ажәлар рбеиара
аихаҳара илшартә аҟалараз. Абду Бежьан иԥа иеиҳәон зны имаҭа изкыз ауасиаҭ:
«Ухҭылҵзаҵә аҵара даназук – аҵара нагӡа ирҵа» (ад. 17, №7). Ари аҿаҭахьа
агәра умгарц залшом.
Абас ауп ганрацәала ишаԥҵоу, сахьаркырала ишырҵабыргыу Лаган ихаҿсахьа.
Аха Лаган Лаган зиакәхомызт, иара дгәылзырҭәаауаз алитературатә фырхацәа
автор ибзоурала ивамгылазар. Зегь раԥхьаӡагьы ихьыӡ ҳәатәуп абду Бежьан. Ари
ахаҿсахьа ихадоу акәӡамкәа иҟаларгьы здыруадаз, ароман анҵәамҭанӡа акыр
шыбжьаз, Бежьан дыԥсызҭгьы. Иара усгьы Бежьан иӡбахә ахьҳәоу, егьырҭ
ахаҿсахьақәа ашәшьырҵа иҵахоит. Убранӡа иҭбааҭыцәуп, аҳра ауеит абду ихаҿы.
Апрофессор Ш.Д. Игнал-иԥа ииашаны иҟаиҵазар акәхап, «Абзиара ҩадароуп»
(«Алашара», № 10, 1982) ҳәа ароман иазикыз ахцәажәараҿ, абду ихаҿсахьа
хадара ахьазиуа, уи днаиваргыланы Лаган дахьихәаԥшуа. Убасҟатәи аԥсуа бырг
исахьа ҳазԥшуп, арҿиамҭа раԥхьатәи адаҟьақәа инадыркны, уи изкыу
ахәыцрақәагьы ҳаарымпыҵархалоит, убас рԥсы ҭоуп, иԥсхаҵагоуп.
Бежьан ихаҿсахьаҿ иааԥшит амилаҭ аҷыдарақәа жәпакы: Аҟәыӷара, аҟәышра,
агәеилгара, ахара хәыцра, аламыс, аҳаҭырқәҵара, агәыҭбаара, агәымшәара,
апатриотизмра, ахақәиҭра абзиабара, адгьыл абзиабара, аусура азхьра,
аҭаацәара хыхьчага баак еиԥш ахәаԥшра. Ажәытәан аҩнаҭа аиҳабы иӡышра
иацын аԥышәа ду, жәларык дахьынрылагыло гәыԥ-ҩык рҿахәы изҳәо дыҟазар
акәын, зегьы идыруаны ихәаԥшуан иеиҵбацәаз. Ас иҟаз иԥсы ахьынӡаҭаз иара
ишәшьырҵа ихшара ыҵан. Даныҟамыз акәын ихшаз аиҳабыра аниоуаз. Уи иҷкәын
ԥҳәыс дааигозар, аҭаацәара иалалоз ихьӡ рҳәаӡомызт, – «абри ауаҩы иҷкәын
ԥҳәыс дизааигоит» – ҳәакәын агәараҭақәа ишырҭалоз. Имаҭа иакәзар
изеигәырӷьоз, абри ауаҩы иҷкәын иҷкәын игәырӷьараз дырбар шырҭахыз ала
ауаҩы инаидгылон. Џьара уск иақәшәаз, иахьеиԥш, ижәла, ихьӡ, иабхьӡ рҳәомызт.
Усҟан ажәла, абхьӡ, нас зус рымаз ихьӡ рҳәон. Иаҳҳәап: Шьынқә Басила иԥа
Баграт. Аха иахьа даҽа аамҭак ҟалеит. Шьынқәба Басила, иаҳҳәап, абжьыуаа
рыхьӡи рыхьымӡӷи далахәызар, иԥа Баграт адунеиаҿы деицырдыруа даақәгылеит,
уи азын раԥхьа Баграт Шьынқәба ихьӡ ауп иаҳҳәо, нас ауп Басила (ма Уасил)
дшиԥоу анаҳгәалаҳаршәо.
Бежьан иӡбахә мҳәакәа, Лаган узиламцәажәозар, Лаган ихаҿада, Бежьан
ихаҿсахьа хаҭәаауамызт. Избанзар абду иус-иҳәыс зызкыз иабиԥара мырӡран.
Иҵәҩаншьапзаҵә иааӡара ихы-ихшыҩ азикуан. Бежьан, зегь раԥхьа, дырҵаҩуп,
дааӡаҩуп. Имаҭазаҵә « данҽыжәу – дыҽҟазаны, данхысуа – ихы камшәауа,
дынхозар – дыбзанханы, дцәажәозар – иҿы ахьы ҭыҵуа, хаҵа дызқәымшәо акгьы
ыҟам, иакәым дақәшәаргьы, дшәыргәындамкәа, дхаҵаны» (ад. 36, № 4) дибар
иҭахын. «Ари еиԥш ааӡара иаҭахыуп ҿык аицҭацәажәара, анапы еиԥшьра», –
иҳәон уи, иҭаацәара изкыз ҭачкәымкны реиларҵәара ахәыҷы инырытә. Абду
иҭахын имаҭа дфырхаҵазар, аԥсҭазаараҿ иааникылоз аҭагылазаашьа ишахәҭаз
имҩаԥигарц. Уи ԥхыӡгьы ибомызт иҵәҩаншьап змырӡра ажәла еихаҳараз и-Лаган
ишьҭихшаз амҩа зеиԥшрахашаз. Иара итәала еиликаауан урҭқәа зегьы. Аха
Лаган, ишьҭихшаз изанааҭ ду азнеишьа иҟаиҵарыз азы, иабду имҩақәҵарақәа,
иабду еиҿикааз аҭаацәашәара хырхарҭа имҩақәҵагаран.
Ахәыҷы иааӡара ихьӡ ала уалагароуп. Агәыла Иаҭма Бежьан ижәла
дышрыхәаԥшуаз ала, «рабшьҭра анхаразы рыԥсы цәгьоуп, рыдгьылқәа зегь
цәыртаӷаны икарыжьуеит, аигәышә ԥынҵала аужәрақәа хыртуеит, кәашшьапыкгьы
џьара иаанрыжьуам. Иахьа ииз аҵеигьы даныҩеидаслак, иеигәышә аашьҭхны
кәашк ашьапы днадгылозар акәхап, убри аҟнытә «кәашшьап» ихьӡзааит, уаҳа
илҵып зыугәахәуазеи нхаҩык ихылҵ!» (ад. 38, №5). Уаҳа хара дымхәыцит Иаҭма.
Аха асаби ианаршьашаз ахьӡ аҵакы даҽакала дазнеиуеит Бежьан. Уи иҭахыуп
«анхара-анҵыраҿы дбаӷьаӡа, иифо-иижәуа дазрыцҳамкәа, дчеиџьыка уаҩны,
аламыс азыҳәангьы дмаџьанамкәа, дызлоу ауаа ауаҩы мшы ҳәа дрыԥхьаӡо», –
дҟаларц. Ус акәын ихаҭа дшыҟаз, имаҭагьы дҟаларц шиҭахыз, аха уи деиҳахозар,
– «аҵара сымҵар ҟалом ҳәа ддәықәлозар, ус дыбжамҽамны, ҵаҟагьы дзымлаӡо,
ҳаракгьы дзымҩаӡо акәымкәа, аҵара нагӡа иҵааит» ( ад. 28, №5 ). Убри азакәын,
агәыла Иаҭма иажәа ԥырганы, Бежьан имаҭа дзиныҳәо: « Ҳабацәа изларҳәо ала,
анкьаӡа зны дыҟазаарын ҳажәлантә иалиааз Лаган захьӡыз хаҵа еибагак, уаҩы
иааџьеишьартә еиԥшгьы ахацламҳәа имазаарын. Ажәытә Лаган иаҵкыс, аҿатә
Лаган деиӷьхо… дныҳәазааит!» (ад. 38, №5). Абас ала, Бежьан Лаган дҟаларц
ҳәа дзыҳәоз “адукатцәа» (ад. 28, №5) рзанааҭ аҵкыс иеиҳаз амҩа изылихит.
Бежьан иҩны ус ада акы даҿымкәа дыҟаӡамызт. Уи ажәлар рус иҽалаирхәуан,
иқәра шынаӡахьазгьы. Адгьыл шараҿ иара иман ихадаз абжьы. Уи аус
амҩақәҵара, иара иҟаиҵоз амҩақәҵарақәа аиашахь ауаа кылнагон. Еиликаауан
дызныз аамҭа аҿахәы. Арҭ аусқәа рыҳасабраан, ихымҩаԥгашьала ижәлари
иԥсадгьыли рахь имаз ибзиабара шааԥшуазгьы, иаҳагьы еиӷьны аԥсадгьыл
дшазыҟаз ахьцәырҵуаз уи дызхысхьаз амҩа аҿы акәын. Уи ԥыхьатәи
ихымҩаԥгашьақәа ракәын изыбзоураз иахьатәи иҭагылазаашьа. «Саб мҳаџьырра
данцоз, саргьы сиццар, иҟаломызт ари ахәшҭаара, аха ишубо, Лаган, уабацәа
рымца агәгәаҳәа еиқәуп иахьагьы! Имыцәааит, ишеиқәу еиқәзааит ари
нахысгьы!» (ад. 37, №5), – абас иҳәон Бежьан. Аԥсны агәаҟра иахҭнагахьоу
уагәылаԥшны, Анцәа, ажәларқәа адгьылқәа анырзишоз, исасдкылара џьашьахәы
иабзоураны, аԥсуа адгьыл бзиаӡа изалымхыкәа, заа иара усҟан дишәиир иаҳа
еиӷьын ҳәа уааилаҳартә ишыҟоугьы, абду, ихы-игәы иҭысны, иблала иибаз
амҳаџьыр хлаҳәада заҵәык акәын. Бежьан аурысқәеи аҭырқәцәеи реибашьра
дшалацәажәо аҭоурыхтә ҵабыргы иақәымшәозаргьы, еиҿагылаз амчқәа рыбжьара
ҩ-ӡык рыгәҭа зхы ҭабааз ииҩызцәахеит аԥсуаа усҟантәи аамҭаз. Аха аус злаз
Лаган иабду иԥсадгьыл каимыжьит, дзықәшәараны иҟаз ҳәа акгьы
шизымдыруазгьы. Иара иҩызцәахаз рылоуп иахьа ҳаԥсадгьыл хәыҷы аԥсы злаҭоу,
иара Бежьан иажәақәа рыла иуҳәозар, «Ҳажәлар рдаракәац змырӡыз» ( ад. 34, №5).
Бежьан дызлабеиаӡаз ихшара рылакәын. Ижәлантә уаҩы днымхеит амҳаџьыр
ашьҭахь. Иара заҵәык ҩыџьа иԥацәеи иԥҳацәеи ыҟан. Иԥеиҳабы ихшара маҷмызт,
иара уигьы ижәла еиззырҳашаз ԥа заҵәык ида дышимамызгьы. Ажәла аизҳара
аԥсуаа рҿы аҵыхәтәантәи ашықәсқәа рзы ихадаӡоу проблемаха иқәгылоуп, уи
дзавсуамызт автор. Бида, Ҷына лԥа Ҷыҷын, Мамсыр уҳәа аӡәырҩы, ҿагьы
бырггьы хшара дрымамызт. Амилаҭ ирчымазарахеит ари. Убри азакәын зҭаацәара
макьана ирыҵәҩаншьапӡаз Лаган рызынтәык зихӡыӡаауаз, доусы иара итәала
аҷкәын ихьчареи иааӡареи шеиликаауазгьы, рмилаҭ азеиԥш доуҳа еидкыла, џьара
мҩак ахь икылнаго изыҟаҵаз.
Абду иоуп ари аус гәыцәс иамоу. Уи азакәын аҭаацәара азҵаатәы Бежьан
ихаҿсахьа иаҟәыҭханы уззахәамԥшуа. Иара иакәын ари аҭаацәара еиҿызкааз.
Дара рҽеилыргашьа, ркырушьа, ркрыфашьа уҳәа, имцхәума ааугәахәыртә,
инҭкааны рсахьа ҭыхыуп; аха иахьа, аԥсҭазаара ԥхьаҟа ианца, ҳҭаацәара
бзазашьа ҵара-дыррала иҭырҵааша етнографиатә материалхеит. Уи исахьаркны
аарԥшра ҳара ҳзынгьы иҿыцбарахыу, изаамҭанытәиу усуп. Аҭаацәараҿ зегьы ес-ҽнытәи русқәа рзыԥҟан. Урҭ еилыхын еиҳаби еиҵби ирылшоз ала, бырги ҷкәыни
рымч зықәхашаз рыла. Ишан ахацәеи аҳәсеи рус. Ихьанҭан аҳәса рус рацәа. Аха
акырынтә алитератураҿ ишаҳԥылало еиԥш, ахацәагьы усда итәамызт, аҳәса
рыҩн ус иалакьысуамызт акәымзар, анхарачашәа ус рыхәда иқәын. Аҭаацәара
рашҭа-ргәарԥ еиҿкаашьа, рыҩнқәа ргылашьа, рԥацха-маҵурҭа аилыргашьа,
рҽеилаҳәа-рҽеилацашьа, ртәашьа-ргылашьа, еиҳаби-еиҵби раҳаҭыр еиқәҵашьа
иаадырԥшуеит аԥсуа ҭаацәара рыбзазашьа, рыламыс, рыпату, ҳәашьа зқәымыз
рысасдкылашьа. Иааҟәымҵӡакәа асасдкылара иадҳәалаз аусқәа «гәыцәс
ирымаз, сааԥсеит ҳәа ахаан изымҳәацыз (с)ан лџьабаа ду еидаран ишьҭазар, ҽы-шәк ахаргьы ирзырқәацарымызт» (ад. 70, №4) ҳәа далацәажәон Лаган, уи
адагьы ан лџьабааи лгәыԥшқареи ирзикыз акыр гәалашәарақәа рҿы џьара.
Аԥацха асахьаркрала акәын аепикатә рҿиамҭа раԥхьатәи ахҭысқәа дышрылагаз
ашәҟәыҩҩы. «Сабдуи амаҵурҭеи еиҩыганы акәымкәа, акны еилаҵаны ауп сылаԥш
ишааҵашәо» (ад. 34, №4), – иҳәон Лаган џьара. Ажәытәцәа зхьыкәкәоз,
иабдугьы, иабгьы, иаргьы ахьииз аԥацха амаҵурҭа… абзазараҿ иаҭахыз
амаҭәахәқәа зегьы рыӡбахә ҳәоуп.
Абду Бежьан иҩны-игәара, иашҭа – зегьы рҭыԥқәҵашьа наџьнатә изхиан.
Лагангьы иирҵон урҭқәа. Бежьан иааӡашьа дшазнеиуаз ихала иҳәон џьара:
«Ухәыҷра ҽыбӷала инаскьоуган, уҷкәынра уҽыхәда иаақәукит, уажәшьҭа ҳгәашә
аартны унҭыҵит, дад, Лаган!» (ад. 22, №6). Ажәакала, араҟагьы уск иашьҭагылан
даҽа уск, зегьы рықәрақәеи рыҿҳәарақәеи рзыԥҵәан.
Аҿаԥыц ҳәамҭақәа хазы узыхцәажәаша зҵаароуп, аха заа иазгәаҭатәуп уии
Бежьан иҭаацәареи шеимадаз атәы. Лаган иан иналыркны, зегьы ажәлар рҿаԥыц
ҳәамҭақәа рҿыҵакын, ирыԥсҭазааран. Абду иахьеи уахеи иахьааилатәоз ажәытә
жәабжьқәа иҳәон. Араҟа наиааирҭас измаз Мамсыр аԥхьарцарҳәара
дахашәаломызт, аӡәы дихәшәтәуазаргьы «ихәшәтәра» ажәақәа ацын; араҟа
изтәарҭаз-изгыларҭаз «Ҷына-иԥа Ҷыҷын иакәзар – илафашәақәа ауаа ргәырҩеи
ргәаҟреи рхадыршҭуан. Лаган иан Ҷарымхангьы лгарашәа лԥа деилаҳауан
даныҩеидасгьы. Уаҩы дырҭамкәа, аҭаацәа, рхала аҩны иааизынханы,
рҽанааидыргалалак, еиқәшьшьы атәара рҽацәыхьчо, хәыҷи-дуи сҳәом, дуи хәыҷи
инеимда-ааимдо, доусы ишрылшоз ашәа рҳәон аӡәаӡәала, нас рҽеидкыла
абжьқәа неилаҵаны, зынгьы рыҽрызнымкылакәа акәашара хдыртуан, абасала
аҽнытәи рааԥса-ркарахара рхаршҭуа. Абас акәын аиҳабацәа рҿынтә аиҵбацәа
рахь ишиасуаз ашәаҳәара иаҵаз абжьҷыда амаӡа, акәашара иаҵаз аҳаҭырқәҵара.
Ҳаҭырқәҵаран, ҿҵаага усын Бежьан ихымҩаԥгашьа, ицәажәашьа,
иажәабжьҳәашьа, ажәытәи аҿатәи реимардашьа. Ихаҭа изыҟамҵоз еиҵбацәа
мчыла идирҟаҵомызт, изымҳәоз дирҳәомызт. Ажәытәра иатәын ҳәа ҳара
ҳазҟәырхыз ҳқьабзқәак, ҳҵасқәак ираҩсуаз ахымҩаԥгашьа бзиақәа рылааӡазартә
ианырмоуаз, аӡәырҩы шьақәҟьон, аха иахьа ҳаиҭахьаԥшхуеит анкьатәи ҳиетика
ашҟа. Аиҵбацәа аиҳабы иаҳаҭыр рбон даԥсан азы. Убас акәын дшыҟаз
аԥсҭазаара иԥнашәахьаз, илыԥшаахыз ахымҩаԥгашьа змаз Бежьан. Аҩнаҭа
деиҳабын, иакәымз ак иҳәомызт, иуамызт. Жәлар рқьабз бзиақәа дрыцклаԥшуан,
аԥсҭазаара ианымаалоз налыршәа, ирҿыцтәыз рҿыцуа, амҩа данын. Убри
азакәын уи ишьҭраз дзымшәоз, дызмырҳауаз, ихы-игәы ҭаны дзыҟаз, дызхабеиаз.
Бежьан дыԥсуеит, ишьҭахьҟа инхоз ауааи русқәеи игәы рзырҭынч, зус назыгӡаз
аӡәы иеиԥш. Имԥсуаз уаҩы дыҟамызт, зегьы ҿҳәарак-ҿҳәарак рыман, аха ҳаӷеиҭа
еилахааит Џьонатан Свифт ихы «иҭимхәыцааз» аҳәынҭқарраҿ абырг-лыгцәа
ирдунеины. Бежьан иԥсы ахьынӡаҭаз иҭаҵәҟьан. Ирҳәоит аҽыуаҩ дышҽыжәу
дыԥсуеит ҳәа, аибашьҩ иабџьар шикыу дҭахоит ҳәа, ашәҟәыҩҩы, дызлымгац
ашәҟәы иҟалам кны дшадтәалоу, дынхышәҭуеит ҳәа. Абас акәын абду Бежьан,
қәра ду нҵны, нырцәы мҩа шылихыз. «Арахәқәа ашҭа иҭышәцахьоума? –
дҵаауеит иара игәы бааԥсны, «дыззыԥшыз шааиз» аниба ашьыжь азы. – Уи ажә-ӷра шынкаҳара иҟоуп, цқьа шәаахылаԥш, амарџьа» (ад. 13, №7 ). Абас, иара
идунеи шиԥсахуазгьы, идыруан аԥсҭазаара шзаанымгылоз. Уи ишьҭахьҟа изынхоз
ауаа акы рзырҳәо иҟалар иҭахымызт азы, акәасқьахь дыхәныргарц дрыҳәеит,
игәыбылра аԥацха ахәшҭаараҿы ишыҟазгьы. Аарцә зҭакԥхықә назыгӡаз иеиԥш
акәын, нырцәыҟа дышцоз абду, Лаган иабду, Бежьан, – ари ахшыҩзцара адырҩегь
аҵшьра аԥсоуп. Игәы раҳаҭын, избанзар «агәрҩа лаӷырӡ иамблыц, ашәеиқәаҵәа
зшәызымҵац» иашәа изырҳәартә, ихшара рыцәгьа мбакәа, иԥсадгьыл аҿы
изқәаҭыԥ ҟалеит, избанзар дызхьымӡаз назыгӡашаз ауаа рыла дрыцҳамызт.
Ахацәа рашәа иаҳарц иҭахын дангәаҟуаз аҽны, даныԥсуаз аламҭалаз
дызҿыгәҳәаауа ԥсҭазаарас иидыруаз иҟамчы шьҭыбжьы идырҳартә иҟаиҵеит.
Ишьҭанеиуаз иҿыԥшырц рыхәҭан. Аҵыхәтәантәи иуасиаҭгьы ихылҵ ирызкын:
«Еигәышә ԥынҵала илсыӷьӷьааз сыдгьылқәа, қәаршыҩҵас сыԥхӡы зықәҭәахьоу,
дегьызмаха избалак ирышәымҭан!» (ад, 17, №7). Иуадаҩын аҳәара раб идҵа
аԥацәа инарыгӡазу инармыгӡазу, аха уахи-ҽни изызхәыцлашаз уасиаҭын ари.
Лаган, ижәлар ирыхҭылҵыз рҿаԥыц рҿиамҭақәа ижәлар ишыртәыз инхартә, аус
иур акәын, уи шилшашазгьы агәра угартә еиԥш, иҟаҵоуп ароман анҵәамҭа.
Арҿиамҭаҿ, аԥсуа нхаҩы иԥсҭазаараҿ еиԥш, ихадаз хәҭак ааныркылеит жәлар
рҿаԥыц ҳәамҭақәа. Бежьан иакәызма, хыхь ишҳәаз еиԥш, иҭаацәа ракәызма,
рыҩны иааиуа-ицоз ракәызма, рызынтәык, ражәа хьыла иԥуҟратә, жәлар
рашәақәеи, ражәабжьқәеи, рлафқәеи, ражәаԥҟақәеи рҿыҵышәшәон. Жәлар
рашәаҳәара, рыԥхьарцарҳәара, ражәабжьҳәара уҳәа азҟазацәа ирдыруаз
ирҭынхоз ирзынрыжьуан, арҭгьы ирышьҭрахоз ирзеиҭарҳәарц, иара ус мацара
ҵыхәаԥҵәарада ашәышықәсақәа, азқьышықәсақәа иргәылыҩларц. Ҷына лԥа
Ҷыҷын издыруамызт макьана иара иеиԥшыз ашәаҳәацәа ма ажәабжьҳәацәа
дышреиԥшымхоз Лаган, уи изы иеиҳаз даҽа мҩак ахы шакхьаз, аҿаԥыц
ҳәамҭақәа раԥҵацәа рҿаҭахьа дара рыжәлар рҿы мацара инымхакәа, баҟаҵас
ашәҟәы ишанылоз, нас ҵара-дыррала ишҭҵаахоз, ишеилкаахоз Лаган иаҳауаз
Абрыскьыл иажәабжь ма Сасрыҟәа изкыз ажәабжьқәа акыр нызқь шықәса
шырхыҵуаз, урҭ аԥызҵаз ажәларгьы зны ишдууз хыԥхьаӡаралагьы
рҳәынҭқаршьалагьы; Ҷына лԥа Ҷыҷын еиԥш иҟаз ирҿыҵуаз ашәақәеи
ажәабжьқәеи аҭаарых шьақәыргылара ишацхраауаз. Бежьан иԥсҭазаараҿ
иааиднагалоз Бида, Мамсыр, Ҷына лԥа Ҷыҷын, егьырҭгьы, ирыцызҳәашаз аҵеи
ишрышьҭаз, рхаҭа ирызгәамҭаӡакәа, дыршьагьы рымамкәа, рҿаԥыц рҿиамҭақәа
рыла драаӡон зыжәлар рыхьӡ адунеи иахзырҵәашаз Ауаҩы.
Жәлар рҳәамҭақәа, рашәақәа, рмузыкатә мыругақәа убасҟатәи аҷкәын
иԥсҭазаарахахьан, иабду дычмазаҩны даныкҿаз, иааиз Мамсыр иԥхьарца «абжьы
смаҳакәа уаха шьҭалашьа сымам» (ад. 14, № 7) ҳәа, Лаган дхәыцуан. Ас еиԥш
иҟаз аҟазацәа рҿиара хәышәтәыган, хьаахҽыган, гәрҩахыхган ирыԥхьаӡон.
Мамсыр – Лаган иан ланшьа – Бежьан иҩны дааит, Ҷарымхан лашьа иԥсра
амшала илхаԥаз агәырҩазы дылзыхәшәтәхарц. Уи Ҷарымхан илирдырит ԥхьаҟа
лҭахы ирзыԥшыз лхаҭа илчаԥарц шлылшоз:
«Аӡиас зҽалазыжьыз –
Амшын изыԥшуп.
Агәырҩа зҽамазыжьыз –
Аиҭагәырҩа изыԥшуп» (ад. 4, №6)
– абас аирҳәоит иара аԥхьарца. «Адасга ашьацәгьа улнахуеит, аԥхьарца ашьа ҿа
уланаҵоит», – ҳәа ииҳәаз алаф ажәаԥҟарахь ахы архон.
Зхазы гәырӷьареи насыԥи зымбаз, аха ауаа рзы ашәеи алафи зцыз агәырӷьаччара
ачамгәыр иацыз, « анасыԥшаҩ-ақьаӷьариа, ауаҩ иаша – ауаҩ қьиа!» (ад. 29, №5 )
Ҷына лԥа Ҷыҷын зегьы ргәашәқәа изаартын. Иухәамшҭуа ҭыԥны ароман аҿы
иаанхоит, зны зхьаақәа ԥытлаз Ҷына лԥа Ҷыҷын ичамгәыр арҳәашьа Лаган
ианиаҳа ашьҭахь, дук мырҵыкәа зуаҭәа еилаҟәаҟәара иахыԥсаауаз аҭаҳмада
Мамсыр и-«Ахәра ашәа» заҟа игәыҿкаагаӡахаз.
Ароман аҿы аҭыԥ ӷәӷәа ааныркылеит жәлар риепостә рҿиамҭақәа
ирфырхацәаз Нарҭ Сасрыҟәеи Абрыскьыли ирызкыз ахәыцрақәа. Аха зегь
раԥхьагьы зыӡбахә нҭкааны иҳәатәу Абрыскьыл иоуп, избанзар асахьаркыратә
рҿиамҭа ахҭысқәа ахьымҩаԥысуаз ақыҭа иаԥашәын Абрыскьыл ифырхаҵарақәа.
Ажәлар рхаҿы мацара акәмызт, Анцәа имаҵуҩцәагьы Абрыскьыл иахьагьы иԥсы
ҭоуп ҳәа ауп ишицәшәо: Мықә аҳәса рманастыр ахылаԥшҩы Дасафиа Абрыскьыл
изы «анцәа ҳазшаз иҿагылаҩ» ҳәа, уажәтәи аамҭалоуп дышихцәажәо (ад. 54, 2
49. Иара иӡбахә иахьалацәажәоз аԥсҭазаараҿ иҟалоз аиҿагыларақәа еиҿыбааны,
еиӷьыз «арыц» ахьгәылҵуаз, Бежьан еиԥш иҟаз иҩнаҭаҿакәын. Арҭқәа зегьы рхатә
азнеишьа рыԥшаауан. Иаҳҳәап, Абрыскьыл изкыз ажәытә жәабжьқәа изабалак
иҳәар руамызт. Иԥшьаз, ицқьаз ҿаҭахьак иаҩызан Анцәа иҿагылаз ахаҵа,
ахақәиҭра иасимволхоз Абрыскьыл иажәабжьқәа. Уи «ус аламала
иалацәажәомызт, ирымҳәар анамухгьы, сабду иеиԥш, ҭаҳмада нагақәак
иаацәырыргон, амала ианырҳәозгьы, иареи дареи иац иааиԥырҵызшәа, аԥсы
ахаҵаны ицәажәон. Абрыскьыл иажәабжь ус ашәангьы ма аԥхьарца ианҵаны
ирҳәомызт» (ад. 47, №4). Зныкымкәа-ҩынтәымкәа арии ажәабжь заҳауаз Лаган
ихатә фантазиа изнарҵысуан, дызныз амҩаҿ ишьапеихгашьа дақәнаршәон.
Аҷкәын дахьнеилакгьы зыжәлар рзы ахақәиҭра иамеигӡаз изкыз аҭыԥқәа, –
«Абрыскьыл иӡыхьжәырҭа», «Абрыскьыл игыларҭа», «Абрыскьыл иҽыжәҵырҭа»,
«Абрыскьыл дызҭагәаҟуаз», «Аҽуац ҭызго», «Ахаҳә еиҩса», – иразҟымҩа
иадҳәалан. Арҭ баша ҭыԥқәамызт, ицқьа ҭыԥқәан.
Абрыскьыл илахьынҵа азхәыцра аҭахыуп абраҟа, избанзар уи илахьынҵа
аԥызҵо ажәлар – дара рлахьынҵоуп иаԥырҵо. Иара «иҵихит дыздҳәалаз агәашьа,
иԥиҵәҵәеит дԥахны дызмаз аҳәагәыжьгьы!» (ад. 10, №6), – абас иҳәоит Бежьан,
шьҭа аҿыц ԥсҭазаашьа ҳәа ирԥхьаӡаз ианыршәаны, «Аԥсны џьара сыла иҭаҳәҳәаз
ашьхақәа ршьап аҟны, ԥсыуа ԥацхак аҩнуҵҟа» (ад. 11, №6 ). Араҟа ҳахшыҩ
азаҳшьҭырц ҳаҟоуп «Ленин ду ибзурала уи (Абрыскьыл) иҵихит дзыдҳәалаз
агәашьа» ҳәа Бежьан ииҳәаз. Абрыскьыл ихаҿсахьа ажәлар рразҟы, рынасыԥ,
рхақәиҭра иадҳәалан еснагь. Афольклор аҿы Абрыскьыл аҳаԥы дышҭаҿаҳәаз
даанхеит. Ажәлар, рыԥсҭазаашьа злаҟаз ала, ирԥхьаӡон Абрыскьыл макьана ихы
дзақәиҭымхацызт ҳәа. Дырмит Гәлиа 1910 шықәсазы, Анцәа иҿагылаз изикыз
ажәеинраалаҿ, иҳәеит Абрыскьыл аҳаԥы дҭыҵит ҳәа шырҳәақәоз, аха иблақәа
алашара рзымчҳазт, ашьха дцеит ҳәа. Д. Гәлиа иныруан ажәлар рықәԥара
зеиԥшраз, рхақәиҭра азыҳәан аиҭакрақәагьы хара имгакәа иҟалеит ҳәа
ирыԥхьаӡон. Убри ашьҭахь аԥсуа литература иабеит В. Анқәаб иажәеинраалоу
ироман «Абрыскьыл», уаҟа алегенда иагәылиааз афырхаҵа жәлар раԥхьагылацәа
дырсимволны ихаҿсахьа ҭыхын. Абарҭ зегьы ахҳәаа рзиуит Баграт Шьынқәба
Бежьан иҿала: «Ленин ду ибзоурала…» Аӡәгьы изыгәаӷьуамызт ахаҳә еиҩса
ааигәара анеира, уи иԥшьаз Абрыскьыл иҭыԥын. Аха «Адыркьет» (адекрет)
аԥхьараз згәы ҩархаз ахаҳә ихәнеит, иагьаԥхьеит адгьыл шара аимак-аиҿак
зыӡбышьаз Ленин идекрет – «Адгьыл азы адекрет» «Ахаҳә еиҩса зыдҳәалаз
ахақәиҭра иасимволны ахьыӡ змаз иакәмызт, анхацәа адгьыл иақәиҭхарц
иҭыжьыз адекретгьы аԥхьара ҟалеит иԥшьаз аҭыԥ аҿы. Убасҟатәи хақәиҭрак ауаа
ақәгәыӷуан, аҿыц аамҭа ирзаанагоз аҟара агәра ргон. Ус иаҭахызу иаҭахыму –
даҽа зҵааран.
Абрыскьыл идҳәалоуп ароман ахьӡ – «Ахаҳә еиҩса». Ари ахьӡ асимвол ҵакы
шамоу иаразнак иудыруеит. Арҿиамҭа аҩныҵҟагьы акыр џьара иуԥылоит уи аҵакы
зықәурԥшыша ахҭысқәеи ахәыцырҭақәеи. Зегь раԥхьаӡа ахшыҩзышьҭра аиурц
ахәҭазар ҟалап ақыҭа Акультура Ахан афоие аҿы икнаҳау асахьа, уи иаҳәоит:
«Анцәа иеикануаз Абрыскьыл дгылоуп иаҳәа цҳафыр ихагәҭа иқәкны, убри аҳәа
иаҿасырц хыхьынтәи ижжаӡа илеиуеит хаҳә дуӡӡак» (ад. 28,№4 ).Абри ашьҭахь
ауп ҳара ианҳгәаларшәахо амҳаџьыр ажәлар шеиҟәнагаз: «џьоукы – аарцә, џьоук
– нырцә, нарқәацашьа змам амшын ҳабжьаҳаит!» (ад. 34, №5 ). Убасҟан
иузцәырҵуеит аҭаарых иазкны иҵаулаӡоу ахәыцрақәа: абас акәын ажәытәӡа
аколхцәа (издыруада иаҳа ииашазар аҟәылхцәа, ма аҟлыхәцәа, ма аҟалӷьқәа)
зқәынхоз Ҳаиҭ иҳәынҭқарра ду Колхьида, иԥсуа ҳәынҭқарра, хәыҷы-хәыҷла, ахаҳә
еиҩсақәа ирҩызаха, амаҷхара ишаҿыз. Автор урызирхәыцууеит адунеитә
проблемақәа: ахаҳә еиҩызшашаз данырмоу акәын «афранцызцәа аводородтә
бомба Сахара» ианԥыржәоз: ианаамҭаз «ахаҳә еиҩсара» зылшашаз даныҟамла,
«анемец-фашистцәа идыргылаз», «адунеи џьаҳаным», «алагер-бахҭа» Освенцим
«4-миллионк инареиҳаны ауаа» ҭанҵәеит. Иазгәаҭоугьы иазгәаҭамгьы
ахшыҩзцарақәа ҵабыргра руеит. «Ахаҳә еиҩса» асимволра ахьыҟоу абра акәхап:
ажәлар ықәнарҵәарц ирызлеиуа ахаҳә еиҟәырԥаразы, аҳәа ццышә зкыша
ааӡазароуп. Убарҭ дырҩызан анҵәамҭаҿ Абрыскьыл изкыз ажәапбжьқәа
ирылааӡаз, зтетра хәыҷы згәыдырҟәҟәала, амшын ахь игаз амҩа ианыԥшылоз
ахәыҷы.
Абас ала аҿаԥыц ҳәамҭақәа рыҿгьы ҳаиҭахынҳәыхуеит Лаган иахь.
Ажәабжьҳәареи агәаҟ шәаҳәареи ирылааӡаз, анхаҩ бзазара иагәылҵыз изҳара
наҟ-наҟ уақәгәыӷуеит, аҵара ду аниҵалак, иԥсҭазаара зегьы жәларык
рыԥсҭазаара, рҿаԥыц ҳәамҭақәа, рбызшәа хьыршәыгә амаӡақәа рцәыргара,
ажәакала, рмал ду аҭҵаара, аихаҳара иаҿыз алитературатә ҵла ҿа.
Зхы иақәиҭу аԥсабара иаҩызоуп жәлар рҟазара: ҳәаак амам, хырхарҭак аӡәы
иаиҭом, аԥсҭазаара хьанҭа иарҿиаз абзазара иазышәаҳәоит, ауаа ргәырӷьареи
рлахьеиқәҵареи, рыччареи рҵәыуареи, реицыхәмарреи ргәынҷыхьеи,
изызхьаауеи ирҭахыми, рыбзиабареи рцәымӷреи уҳәа, еиҿагыло акатегориақәа
жәпакы рныԥшуеит, амала уи зегьы ҿиоит стихиала, ԥсҭазааратәла, адәы иқәнаҵ,
жәлар ирыбзазароуп, ирыԥсҭазаароуп.
Б. Шьынқәба иепикатә рҿиамҭаҿ хшыҩзышьҭра ду аиуит атеизм азҵаарақәа
ҳәа рзуҳәартә иҟоуп. Ароман иагәылоу Анцәа дахарҵоит уҳәартә қьабзқәак
ныҟәыргоит, ашьапкрақәа мҩаԥыргоит, аха урҭ нцәак дрыманы иубаӡом.
Ақыҭсовет ахантәаҩы ихаҭыԥуаҩ Ҭанас уамашәа ибон: «Ҳқыҭа акалҭаҿы игылоуп
ауахәама, ахәаны игылоуп аџьаама! Дара унарызкылԥшыр, ауахәама иҭало
џьоукгьы аџьаамахьы дышныҟәо убоит, убас ауп аџьаама иҭалогьы ауахәама
ԥикӡом! Сара стәала, урҭ адинқәа рзы аӡәгьы иҽимшьуашәа збоит!» (ад. 19, №5).
Даҽакала иуҳәозар, ауахәамагьы аџьаамагьы рҭалара, анцәарацәара-амарҭаҭра
аныҳәақәа руахкык иаҩызахеит ҳқыҭауаа рзын.
Х-динк реилаӡара ҟалеит Аԥсны. Уи аҭоурых лахьынҵахеит ҳара ҳзы. Убри
иахырҟьаноуп иарбан динзаалак ашьаҭа иахьынӡаҭахыз аҽзамырӷәӷәаз.
Дыԥсылмануп ҳәа зхы зыԥхьаӡо иоума, дқьырсианны зхы збо иоума, дзусҭазаалак
динк иамоу аԥҟарақәа зегьы ма рымацара инаигӡаӡом. Бежьан дқьырсиануп ҳәа
игәыӷуеит. Даныԥсуаз аҽны ижра анцәарацәара-амарҭаҭра иаҵанакуаз
ақьабзқәагьы наигӡеит. Иҩнаҭа ахәаџьагьы дымҩахыҵлон, ихаҭа иҭахымзаргьы.
Бежьан имаҭа ауахәамахь дигон дырныҳәарц, арахь абду ихаҭа ауахәама аҭалара
зынӡакгьы иҽазимкӡацызт. Анцәахәқәа дрымҵаныҳәон, аха ажәытәӡан,
амарҭаҭрада аныҟамыз, ицәырҵыз анцәа дзаҭәазымшьоз, иҿагылаҩ Абрыскьыл
изкын ихы-ихшыҩ. Мықә аҳәса рманастыр ахылаԥшҩы Дасафиа, «ашә ахь лнапы
нархханы», Бежьангьы ицызгьы абас акәын дышрыҵаҟьоз: «Уажә иҳамбеит, урҭ,
анцәа ҳазшаз иҿагылаҩ Абрыскьыл идгьыл ианиааз рнымшәа хәыцшьақәа! Абар,
ашә ахьҿоу!» (ад. 54, №4 ). Абду, уи моу, «аҟәыдырԥацәеи аԥшцәеи амцҳәацәа
ҳәа дрышьҭан, урҭ рҳәатәы хазҵозгьы гаӡацәас иԥхьаӡон» (ад. 39, №4).
Бежьан иԥҳа Мари лгәы анынха, уамак ахәыцра, ма ауахәама аԥшьара
ацәшәара лнымԥшит, иаразнак ақьырсианра иаҿагылашаз ахшыҩҵак
лҿыҵашәеит: «Ара ныҳәарҭоуп ҳәа акәын ҳара ҳшааилоз, уажәы ишышәирҭахаз
ҳзымдырит, бхаҵкы сцеит!» Абас Мари аигумениа дналҿагылеит. Мари, ас
ауахәама даныныҩныҵ, «анаԥар шьҭарҳәаза аҭыԥан, иӡара кылыршәа акәымжә
ӡырӡ» зшәыз, зхи зԥаҵеи нықәыршәаны исаз, «аџьар аҭыԥан, атапанча ҵӷа зыхәда
икылдан» илашьҭыз, афицарска зҟәныз лгәакьа Дырмит данылбагьы, «дыӡны
дыҟан дхынҳәызшәа лҽынеигәыдлыжьлан, даагәыдылкылеит, лылабжыш
лҿаҳәҳәы». Аус злаз апапра иаҟәыҵыз Дырмит «дыӡны дыҟан дхынҳәызшәа»
дахьылыԥхьаӡаз акәын, инаԥра ацынхәрас иаԥсуа маҭәа ааишәиҵеижьҭеи.
Иаахҵәаны иуҳәозар, динк адацқәа ажәлар иахьрылаҵәамыз иахырҟьаны,
аԥсуаа ратеизмра иаҳа аҽарӷәӷәеит. Убри акәын иҳанаҳәоз Бежьан иабхәында
апап Дырмит, ақьырсиан ԥҟарақәа ирҿагылоз аусқәа рымҩаԥгара аҟнытә,
ауахәама маҵзурагьы зынӡа иахьышьҭеиҵазгьы.
Егьырҭ ахаҿсахьақәагьы убас акәын рхы шымҩаԥыргоз. Ҷарымхан, игәабзиара
уамак ианыӷәӷәамыз, лԥа длыманы, аныҳәарақәа изылурц, ддәықәлалон. Аха
Чагә-аӷьыч, иҿы иқәшаҳаҭханы, ажьираҿ данылба, иаразнак лхы-лгәы азцеит амц
ныха иифаз шакәмыз дызгоз, ачахотка шакәыз иҭаацәа аақәызхыз, иаргьы ихәцә
ҵызкааз. Ҷына лԥа Ҷыҷын Елыр ныха заҵәык дзымҵаныҳәозгьы мап ацәикит, зыда
дзыҟамлоз Хьшьаса лнышәынҭрашҟа дныҟәо, уи иԥшьоу ҭыԥс иԥхьаӡо иҽаназик
нахыс. «Сара амгәарҭа сышҭаз, – иҳәеит уи, – слахьынҵа ашара дахьӡаанӡа иара
дыԥсит. Нас анцәа дызмам изиҭаххарызеи аныҳәарҭагьы?!» (ад. 20, №5 ). Лаган
ианшьа Ламшьаҵә иакәзар « Аџьма аԥхьа ахысра» агәхьаа имкит,
«иԥсаатәзарагьы, аныҳәара ашьҭахь ашьа каҭәеит!» ҳәа амула иаҽԥниҳәаз
дагьазымхәыцит (ад. 17, №6). «Алаҳи Анцәеи злеиԥшым ҳауҳәар ҟамлои?» – ҳәа
дизҵаауеит Зафас аликбез анапхгаҩы Кәасҭа, «аха аҭак анимаҳалак, – убригь
думбац, егьыгь думбац, нас иабоудыргәышьои урҭ злеиԥшым?» – иҳәеит иара (ад.
34, №7).
Абарҭқәа зегьы иугәаладыршәоит Бзыԥҭа иҟалахьаз хҭыск. Быргк изҵааит:
«Уара уқьырсианын, нас узлаԥсылманхазеи?» Иара дааиҵамхакәан, аҭак иҳәеит:
«Апап Трапил (Трофим) есышықәса аныҳәаз шьтәак изызгаларц сыдын. Сгәы
аныԥҵәа аԥсылманра сыдыскылеит.» Аа, адин ҳажәлар шазыҟаз!
Анцәа ихаҿы еснагь аҽаԥсахуеит, избанзар ауаҩы ихдырраҿ ауп уи
дахьышьақәгылоу. Ус анакәха, аԥсҭазаара шеиликаауа еиԥш, ишиҭахыу Анцәагьы
дибоит. Анцәа иакәымзаарын ауаҩы идунеи аԥызҵаз. Ауаҩы иакәзаарын Адунеи
ахь Анцәа длазгаз. Ауаҩы ихдырра дахьыԥшын Анцәа. Дшаҭахӡам анидырлакгьы,
даԥырихуеит. Уи иҵыхәтәа знапаҿы иҟоугьы Лаган иакәхон.
Иҟаимаҭуп аепикатә рҿиамҭа абызшәа. Уа еилаӡҩоит ажәытә жәабжьҳәареи
иахьатәи алитературатә бызшәеи рҷыдарақәа. Џьара-џьарагьы абыргцәа
ахьеицәажәо «иахьатәи аамҭа» нарыласуеит. Даҽа џьара иахьа ҳхы иаҳархәо
атәым жәарла иаҳаԥсахыз ажәақәа ҳаарҟәаҵны, ашәҟәыҩҩы иархаика жәар ахь,
ма ҿыц иаԥҵоу ажәахь (ашоурагәаҭага) ҳхьаирԥшуеит. Алитературатә бызшәаҿы
иаҳамбац анхамҩа-бзазаратә терминқәа алагалан даара ирацәаны, ахархәара
роуит еиуеиԥшымз аиҿырԥшрақәа.
«…аразныш ҟәџьалқәа ирҭиаазшәа ахәылхақәа ҟәаз-ҟәазӡа…» (ад. 16, №5).
«Апырпыл еиԥынчыла! Ацырақәа амцабз рылҟьоушәа иуҿаԥхоит» (ад. 16, №5).
Ахҭыс ахьымҩаԥысуа аҭагылазаашьа уатәнатәуеит, аԥхьаҩ ухаҭа, иаҳҳәап,
абнаршәыра ушәарӡыӡо улагылоушәа:
«… быжьра-быжьҵәа анышә уҵанацалартә ицәыршәагаха абгалаџ ауу-бжьы
аҟырҿы-мырҿы бжьы шгаз» (ад. 30, №7).
«Ҩ-кәицк реиԥш игәкылблааганы аҵх лашә иналаҷҷеит аблақәа» (ад. , №7).
Ҳахәаԥшып аԥсабарацәырҵра, ма аԥсабара сахьа нҭыршәаны ҳабла
ишаахгыло:
«…ахәылԥаз шәаԥшь иаацәырҵыз, еилыблаа-еилыблаауа, иқәршаҩы ҟаԥшьха
ҳаҩны аԥхьа игылаз аҷандар шьапы шкәакәа илахьыкәкәеит» (ад. 16, №5).
«…амацәыс еишьылҟаҟараӡа ара-ҵла ахыцәқәа инасын, аҟама еиԥш
иааҩнаҵәеит, нас ацԥхьқәа ацрыдды ишлеиуаз, аҵла ашәпара инадԥан, имцабз
мацәазха Бида инаиқәҵәиаша-иааиқәҵәиашан, дзықәгылаз ауардын ахәда
днасит» (ад. 24, №5).
Аҿырԥштәқәа, коментариак рҭахымкәа, рҿахәы дара ирҳәозар акәхап.
Автор хшыҩзышьҭра ду азиуит апатреҭ. Иаагап анасыԥқәа еилазҵо Ҷына лԥа
Ҷыҷын исахьа шҭыхыз заҵәык: «… ауаҩы, иӡара ҭаҳаҳа, еинаалак, зыԥштәы кыр
изхыҵхьаз икәымжәы ишьамхы илахысуан, ахәда арҟьараҿы акаба шкәакәа
аҵԥшуан, аҭрагьы амҳасҭагьы икәымжәы иахьаԥшшәылаз аҟнытә, иҟама иаразнак
улаԥш иҵашәомызт, ихылԥарч цыҩцыҩуан, аҿыгҳарагьы шьҭыхын, ихҭырԥа
шкәакәа ачыхә гьало ибӷа икыдыршәылан… ихаҿы кәа-кәаны, ацәарԥшӡа аҭыԥ
аныҩҩылан (ад. 16, №5).
Адиалект вариантқәа ахьалԥшаау рацәоуп. Иҟоуп «амаҭа» (бз), иҟоуп «амоҭа»
(абжь), Афырхацәа ирҳәоит «аҭаарых» (бз), ирҳәоит «аҭоурых» (абжь), убас
егньырҭгьы. Аха аԥсуа литературатә бызшәаҿы иахьа адиалект ажәақәа рхатәы
хшыҩҵак хаз-хазы иаархәо иалагахьазар ҟалап. Убас ҵакыла рҽыршозар акәхап
«аҭоурыхи» «аҭаарыхи». «Аҭоурых» ухы абас иаурхәар иашахоит: Аԥсны аҭоурых,
атәыла аҭоурых, – даҽакала «историӷ» ҵакыс иамоуп. «Аҭаарых» синонимра
азнауеит «ажәабжь», – иаҳҳәап, – «афырхаҵа иҭаарых», «афырхаҵа иажәабжь»;
«Ишәасҳәап Асовет Еидгыла Афырхаҵа Ҳаразиа иҭаарых» (иажәабжь). Усҟан
«аҭаарых» аҵакы ҭбаахоит, иаҳа иҵаулахоит «ажәабжь» аасҭа. Аҭаарых зызкыу
дынҭырҳәцааны даанарԥшуеит, даныхәыҷыз инаркны, иҷыда ҟазшьақәа нацҵаны;
«ажәабжь» аҵакы иаҳа иҭшәоуп, иаҳнарбогьы афырхаҵа изкыу хҭыск ауп.
Афырхаҵа иҭаарых аарԥшразы, еидкыланы иҳәатәхоит акыр жәабжьқәа.
Ароман аҿы иуԥылоит ажәақәак, даҽакала иԥсахзар, ма иҳәазар иаҳа еиӷьын
зугәахәша: ахыцәқәа – ахықәцәа (ахы-ақәа-ацәа), ацәқәа – ақәцәа, агәыԥҳәы –
агәыҳәԥы (агәы-аҳәԥы) (ад. 32 ,№5), амилан – амарқьаф (ад. 8, №7), аурок –
аҵатәхәы (ад. 8, №7). Аилкаара уадаҩуп «Амц дызжьома?» (ад. 47, №7) ҳәа
синонимқәоуп ззуҳәаша «амц ҳәара», «ажьара» еиларҵәаны ахархәашьа. Аиашаз
ас егьырҭ авторцәақәак рҿгьы иаҳԥылалоит.
Аԥсуа бызшәаҿы ицәгьоуп аҳәоу, ахшыҩзцара наӡа анаҩсангьы, еиуеиԥшым
«ашәыгақәа» азҭо аҷыдарақәа ралкаара. Избан акәзар ҳхатәы бызшәа иамоу
аинфинит еицааирақәа рышьақәгылашьаз аарла-аарла абыржәоуп аҵарауаа «ҿык
еицҭацәажәарц» ианаԥшьарга, аха ашәҟәыҩҩцәеи, ажурналистцәеи, аԥсуа
ҩырада ихәарҭам егьырҭи агәра дыргам, идеилыркаам, иаршьцылам макьана.
Ари ароман даԥхьар ауеит дарбанзаалак, қәрас имазаалакгьы акы ианаҳәоит.
Убас еиқәыршәоуп асиужети акомпозициеи, абызшәа беиоуп, аха аԥхьара
уцәыцәгьахо, иуадаҩым. Ҩажәатәи ашықәсқәа рзын иҟаз аԥсҭазаара ганрацәала
аилкаа иоуеит. Уи аарԥшуп иаҳамбац даҽа лаԥшҳәаак ала. Аха, сгәанала, автор
диацәажәоит ҿыц аԥсҭазаара иалалаз, ма уи аус зԥынгылоу, мамзар абду
иқәлахаша ихы изирхоит. Зегь раԥхьа уи ус ззакәу ҳәа агәаанагара иҟоу – аҩымҭа
иунарбоит ахылҵ рааӡараҿ аҭаацәара амилаҭ рҷыдарақәа зыдҳәалоу ахатә
қьабзла еиҿкаазароуп, изызҳауа бзиала ирнырыртә. Урҭ ақьабзқәа рыҩныҵҟатә
динамизмра рылазароуп, еихаҳа-еиҵаҳауа абиԥарак аҿынтә даҽа абиԥарак ахь
инеилартә. Абас иҟоу аҭаацәара ԥырхага рызҭаша мчыдахоит.
Аепикатә рҿиамҭа лԥшаах ароман «Ахаҳә еиҩса» уаԥхьонаҵы, ахәшьара цқьа
иара иузамҭар ҟалап, афырхаҵа хада Лагани автори реизыҟазаашьа, ма автор
ифырхаҵа дшизыҟоу аилкаа бзиа иҵегь иеимуур. Ашәҟәыҩҩы, иҟазара ҭоурых
ҭҵаарала адагьы, хаҭала ибзиаӡаны дыздыруа апрофессор Ш. Инал-иԥа
«автобиографиатә шьаҭа змоу ироман ҿыц «Ахаҳә еиҩса» ( «Алашара», 2 10,
1982, ад. 129 ҳәа ма «автор ихәыҷра аҭоурых» (ад. 92) ҳәа иидыруаз амаӡақәа
ааиртӡазар, ҳара уажәшьҭа хьаҳәхьачрада азин ҳамоуп Б. Шьынқәба иԥсҭазаара
атәы шәҟәыла издыруа уи аҳәамҭа шьақәҳарӷәӷәарц. Аԥсны жәлар рпоет Б.
Шьынқәба иалкаау иҩымҭақәа ҩ-томкны аҭыҵра иалагеит 1967 шықәсазы. 1 атом
аҿы автор иавтобиографиатә очерк «Ашықәсқәа рышьаҭа» ҳәа иагәылиҵаз ауп
«Ахаҳә еиҩса» ахыҵхырҭа ӡыхь ахьыҟоу. Уа иарбоу апоет ихәыҷратә хҭысқәа
мҩашьарада иаҳдырбоит ҳазлацәажәо ароман аҿы сахьаркырала урҭ шырҭбаау,
ишырҵаулоу. Лагани Баграти рхәыҷра шықәсқәа рҳәаақәа ирышәынтәалашьоу
адагьы, Лаган иабду Бежьан иԥсҭазаареи Баграт иабду Жьажьа иԥсҭазаареи
акакәхеит. Жьажьа «ҩыџьа аԥацәеи ҩыџьа аԥҳацәеи» (Б. Шьынқәба, 1 атом, 1967,
ад. 9) иман. «Абык ихшааз» (ад. 9) хә-ҩыуаа ыҟан: иреиҵбаӡыз ахаҵарԥыс, «егьырҭ
ӡӷабцәан» (ад. 9). Ароман аҿы Бежьан иҭаацәарагьы рхыԥхьаӡара убасҟатәи
ыҟоуп. Ашәҟәыҩҩы иан лахь имаз иԥшьаз ацәанырра акәхарын уи лыхьӡ
Џьарымхан уамак изымԥсахкәа «Ҷарымхан» ҳәа ароман изалеиҵаз. Уи лыдагьы,
аԥсҭазаараҿ иҟаз ауаа рыхьӡқәа еиҭакрак рымҭакәа арҿиамҭаҿ рҭыԥқәа
ааныркылеит даҽа џьоукгьы (Ҳабыџь). Ароман афырхаҵа хада ихьӡ Лаган
ахьынтәаагаз уахәаԥшыргьы, автор «Ахаҳә еиҩса» зқәиргылаз, иԥшьаз ахәы
Лаганиахә ҳәа Ҷлоуаа ирымазаап. Абас ала автори Лагани изеицрымҵуа еимыздо
арахәыц ԥымҵәа рыбжьазаап.
Аха уи иланарҟәуам ароман ахаҭабзиара. Автор ихы иаирхәаз, апрофессор Ш.
Инал-иԥа иҳәашьала, «хә-ҩык аҟазацәа – апрозаик, апоет, абызшәадырҩы,
афольклорист, аетнограф» («Алашара», 2 10, 1982, ад. 98 ) рдыррақәеи
рылшарақәеи лҵшәа бзиала инапы иҵихит. Ажәакала иуҳәозар, абас
деиларҵәазароуп иахьатәи ашәҟәыҩҩы. «Ахаҳә еиҩса» машәырны иҟалаз усым.
Аӡәырҩы ҳпоетцәеи ҳапрозаикцәеи, ҳмилаҭ литература ахыҵхымҭа инаркны,
Лаган иааӡашьакәын ирымаз. Урҭ афольклор аҿынтә алитературахь ршьаҿа
неихыргеит, рҩымҭақәа аҿаԥыц ҳәамҭақәа шьаҭас инарыҭаны. Ҳшәышықәса
раԥхьатәи ажәашықәсақәак раан изызҳауаз ашәҟәыҩҩцәа аӡәырҩы рпрототипра
ауеит итиптәу Лаган ихаҿсахьа. «Ахаҳә еиҩса» џьашьахәла иаҳәоит уи аамҭа
аҿахәы. Ас еиԥш иҟаз ашәҟәы аҵсуа литератураҿ ицәырымҵыр ада ԥсыхәа
ыҟамызт, ари ԥҟаԥҵак еиԥш ахәаԥшра аҭахыуп.
Мгеимцарак уеилаҳаны иубарцгьы, аамҭа ааҭгыларц агәазыҳәарагьы уоуам,
избанзар иудыруеит аамҭа аанҿасрак шақәым. Аԥсҭазаара иарҿиауеит ашәҟәы
ҿыцқәа, ицәырнагоит ахаҿсахьа ҟаимаҭқәа. Иарбанзаалак ҿыцбарах ицәырыргоит
урҭ иҿыцу арыц злоу аидеиақәа, иаадырԥшуеит аидеалра. Ицашт ашықәсқәа
нҭакәкәа, ииасышт ауаа. Ианиаау «Са соуп» иҟоу ҳәа иқәгылоу аӡәы ихаҭагьы
ихаҭарагьы ниаӡаашт. Аха инхоит ашәҟәы, аԥхьаҩцәа рахь ирхаз иаамҭанытәииз
автор иажәа ақәҿиареи агәырӷьареи аманы.
Ауаҩы иԥсадгьыл раԥхьатәи ишьапгыларҭаҿоуп иахьалаго, ихы идыруа
даныҟала нахыс, игәалашәартә ахҭысқәа ахьизынхаз ауп изыԥшьахо.
«Исгәалашәоит, иага зургьы ашәхымс санызхымҵуаз», – иҳәон Лаган, нас
раԥхьатәи имчқәа ахьеибиҭаз акәхарын уи иԥсадгьыл аԥашә ахьыҵарсыз. Ари
философиатә проблемак аҵубаауеит, гәаҭала уҵаулахахьазар. Аколнхара ду
иахьа иахьеиҿкаау, иҳасабтәу азҵаара ҿыцқәа ԥхьаҟа акәымкәа, шьҭахьҟа
ахьаԥшраз аамҭа анурымҭо, иуадаҩуп «ауардын ҟәас-ҿас ишамҩаз агәаларшәара.
Аха «Ахаҳә еиҩса» ахәада ҳаракы ыҟоуп, дыҟоуп уи хәыцырҭас измоур ҟамло
ауаҩы, зыжәларгьы иргәалазыршәо.
Иҳәатәуп: ауаҩ ду дызлыҵыз ауаа рҿы заа еиҿкаахоит ашкол ду, Акультура
Ахан, амузыкатә школ, асахьаркыратә школ, абыргцәа рыкәашареи рашәаҳәареи
рансамбль уҳәа, адоуҳа зырбеиаша аусқәа. Уи ароман заманала иагәылыԥшуеит.
Урҭқәа зегьы ҟалоит егьырҭ аҭыԥқәа рыҿгьы, аха акыр ихьшәаны,
аиҿкаашьақәагьы уамак иманшәаламкәа. Уаҟа зызҳауа ахәыҷгьы иааӡара иаҳа
иуадаҩхоит, избанзар дызҿыԥшыша ауаа маҷк ицәыхароуп. Ари ҳазхәыцлароуп
аԥсуа ԥсҭазаара хьаас измоу зегьы. « Ажәак ала, хараӡа ицахьоу (с) ихәыҷра
иннажьыз ашьҭра (с) дынхыԥшылан мацарап ҳәа» акәымкәан, ауаҩ ду «ари
адгьыл иахылҵыз аӡә ани(с)акәха, иара аҿаԥхьа (с)иду (с)иуал ԥшьа» (ад. 29)
назыгӡаша ауаа иахьабалак иҳамазароуп ҳара.
Ауаҩы ижәлар дрылагыланаҵ иҭоурыхтә хәшьара аԥҟара уадаҩуп. Аха,
изаазар ҳәа згәы иаанаго ҟаларгьы, иаахҵәаны иаҳҳәар ахәҭоуп Баграт Шьынқәба
аԥсуа культура аҿыц хырхарҭахь идәықәызҵо драԥхьагылеит ҳәа. Уи дрыԥхьаӡоит
имилаҭ рацәоу асовет литература аталантқәа дыруаӡәкны. Убри алагьы иааԥшит
асовет культура ахырхарҭа ҿыцгьы мҩақәызҵо дшыруаӡәкыу. Иара ирҿиара
агдыра адунеитә классика ашәага-зага ақәцәанӡа иҩаӡеит.
«Мықә ауахәама зыргылаз зда ыҟамыз ауасҭа», Аԥсҳа идҵала акьыба иҵхны
данынрыжь, хланҵы дыԥаны аҽшьрада ԥсыхәа шимамыз аниба, илахьынҵа
наигӡаанӡа, ус иҳәеит: «… Адунеи уаароуп, сара сзын еиԥш, Аԥсҳа изынгьы…
Иахьа сара суахҭа аасыдгылт, уаҵәы иааишт иара иуахҭагьы, аха зқьышықәса
нҭакәкәа ицаргьы, ари абаҟа ссир зыргылаз ҳәа сара сыхьыӡ ргәаладыршәалашт
жәлара» (ад. 52, №4). Зқьы шықәса зхыҵуа Мықә ауахәама андыргылаз иацы
акәушәа иҿыцуп. Иагьа зқьышықәса уи ирықәлахап, иара ианнаҵыша
ауаҩытәыҩсара иннаҵуандаз. Уи ахьынӡыҟоугьы ауаҩы идыруеит «зда дыҟамыз
ауасҭа ҟаза» иширгылаз. Нас ауаҩытәыҩсара иақәлахааит аԥсуа шәҟәыҩҩы
иҟазара ду!
Аӡәы дышқәыԥшу инапы злеиклак иқәманшәалахоит. Даҽаӡәы иуаҩбжара
данҭыслак ауп иԥсҭазаара зызкыз анудыруа. Уи ихы-иԥсы зқәиҵаз аус иара иоуп
аиҳараӡак издыруа, заҟа џьабаа ибаз, игәы иҭаз ааиртыртә еиԥш
аҭагылазаашьаз иқәԥара зеиԥшраз.
Дзусҭазаалак, илоу ибзиоу аҟәырҷаха цәыригартә еиԥш, ацхыраара иҭахыуп,
уи илшара хәыҷы ажәлар рдоуҳатә беиара иахәарц. Гәдоуҭа араион
Жәандәрыԥшь ақыҭан диит, уаҟа изҳаит Валери Дауҭиа. Аҟәатәи арҵаҩратә
институт даналга, уи иԥсҭазаара зегьы здиҳәалаз ирҵаҩратә усура мҩаԥысуеит
Гантиадтәи ( Цандрыԥшь ) ашкол-интернат № 1 аҿы. Уаҟа иусура поетк иаҳасаб
ала иара ишьақәгылара иамыхәазар иаԥырхагамхеит.
Раԥхьатәи иажәеинраалақәа араиони аобласти ргазеҭқәа рдаҟьақәа рҿы
аԥсҭазаара рбахьан, аха иажәеинраалақәа реизга аԥхьатәи ашәҟәы хәыҷы
«Амшыни амреи» ҭыҵижьҭеи уамак ҵуам. Уажәы ааигәа иҭыҵит ижыцәу, аҩбатәи
аизга « Сҽыҩ » (ашҟәҭыжьырҭа «Алашара», 1986 ш.) зыхьӡу. Раԥхьатәи ашәҟәаҿы
автор иажәеинраалақәа рӷьырак иара дызмадоу иусура иадҳәалазар, иахьатәи
ашәҟәаҿы итематика акыр иҭбаахеит, иҩымҭақәа ҵакылеи формалеи иаҳа
иҭышәынтәалоуп. Насгьы иара, инапы ианырҵо иарбан усзаалак шынаигӡогьы,
ипоезиа мҩа даныҵыр иҭахым.
Са споезиа, сыбла ихгылоу,
Сумырҩашьан аказы –
Уҟәырҷаха акәиц исымоу
Баша иблыр сҭахым хазы.
(« Споезиа », ад. 4).
Амала, џьара-џьара апоет ишиҳәо еиԥшҵәҟьа, апоезиа аира иласу усым. Аха
ақәԥареи аоптимизмреи В. Дауҭиа иузимхуам. Уи ипоезиа мҩа « ишықәԥоз ахала,
аҟәара иқәҳаз» ақыдбажә еиԥшхар иҭахым («Ақыдбажә», ад. 16).
«Сҽыҩ» аҿы еизгоу ажәеинраалақәа рҵакқәа иуарҳәоит дара реиҳараӡак иахьа
ишҩым, автор иқәыԥшраантәи ихәыцрақәа дшырну, гәҭыӷьаала аԥсадгьыл ахь
имоу ацәанырра ҷыда иԥсҭазаара зегьы шазкыу. Аԥсадгьыл алахьынҵа
дазхәыцуеит иара уахи-ҽни.
Амца ахьеиқәз ахәшҭаара
Ҩашьараны иҟалаӡом,
Аха башоуп уа атәара –
Амца ахьыҟам уԥхаӡом.
(«Уԥхаӡом», ад. 14).
« Амра ахьыҟоу са с-Аԥсноуп » – иҳәоит апоет иажәеинраала « Амратәыла »
аҿы (ад. 4 ). Амра ыҟанаҵ, иҟазаауеит Аԥсны иҳәарц иҭахыуп автор. Убас
«Сҽыҩ» иагәылоу иреиӷьқәоу ажәеинраалақәа иреиуоуп «Сыԥсадгьыл» зыхьӡугьы
(ад. 39).
Аԥсадгьыл атема иадҳәалоуп уҳәартә иҟоуп ажәеинраала «Шьазина диит» (ад.
42), избанзар «Ԥсышәала «дцәажәеит» дшынгарлаз лара!» Имариоушәа, ижәытә
ҳәашьоушәа убоит, аха абраҟа автор ииҳәарц ииҭахыу аилкаара акраҵанакуеит,
иагьыуадаҩуп абыржәы ингарлаз «ԥсышәала дцәажәеит» ҳәа лызҳәара, лакә
сиужетк ахь иумырхозар. Аха ааӡара ус аҿы ахәыҷы нап илактәуп дани нахыс.
Издыруада автор ииҳәарц ииҭахыз, схаҭагьы исзеилымкаауа даҽа џьара
ииазгозар, аха урҭ еидҳәалоуп ҳәа сгәы иаанагоит. Абри аӡбахә аартны
иҳамҳәаларгьы, ԥсыхәа ҳамам, ҳбызшәа аҵаразы аӡәырҩы иҳамоу ахдырра
алаҟәра иахҟьаны.
Апоет гәыԥк иажәеинраалақәа рҿы иуаҩышьара уаҩрала ахарҭәаара
дазҿлымҳауп. Амала урҭ рҿы ауаҩра аӡбахә мацара цәыригаӡом, урҭ ирҿаргылоу
аилкаарақәа – абзиеи ацәгьеи, аиашеи ахәахәеи, аԥсыцқьареи аҳарамреи уҳәа –
«аиндаҭлара» рыҵубаауеит. Иара имоуп аа-цәаҳәакны ичаԥоу жәеинраалак
(«Ҳарам имҩа», ад. 34 ), уаҟа еиҿагылоуп ауаҩреи аҳарамреи. Аԥсыцқьареи
аҳарамреи еиҿибаауеит иара убас иҩымҭа хәыҷы «Угәаҳарамра ахә ршьап» (ад.
16) аҿы, избанзар «Сара соуп ҳәа» зхы иақәгәыӷцәаз дызраԥгылом гәыԥ-ҩык,
рымч анеибырҭа. Ари ажәеинраала ҵакыла хара иацәгылам «Дырзыҟамызт
иҩызцәа хаала…» (ад. 17). Аиашара зегьы ишрызҷыдоу, ауаа рыжәҩахыр еибыҭа
еидгылазарц, аиҩызара дуи аиашьаратә ԥсыцқьареи рыбжьазарц шаҭахыу
цәыригоит. Уи џьара иҳәоит згәы нхаз ҩыџьа анеиҿанагала, ашла дшааргаз
рыбжьаҟазаразы.
Ашла дгылан дцәажәо, дцәажәо,
Урҭ ргәаҵанӡа уи днаӡеит.
Згәы нибархаз ҭынч еицәажәо,
Ԥаса ишыҟаз иҟалеит!
(«Ашла», ад. 9).
Ауаҩы дагьнаӡаӡоуп, дагьнаӡаӡам. Днаӡаӡам, избанзар цәеижьла ихаҭа зны
диаӡаауеит. Ииз мышкымзар мышкы дыԥсуеит, ари аԥсабара иаԥҟароуп. Аха
ауаҩы дагьнаӡаӡоуп иара иҵәҩаншьап ала, ахшара рыла, иуаҩытәыҩсатә
хаҿрала… Издыруада иҵегь ирҵауланы абри аӡбахә иҳәар иаҳа еиӷьзар В. Дауҭиа
иҭахаз иашьа изикыз ажәеинраала «Дҭахеит, днаскьагоуп…» (ад. 40) аҿы, аха уи
иагәылыжжуеит иҟам ауаҩы ихшара рдоуҳа аизҳара, аҵас бзиа аихаҳара.
В. Дауҭиа иҩымҭақәа рҿы темак амацара узалацәажәом, зыӡбахә ҳҳәақәазгьы
даҽа зҵаатәқәакгьы анцәырырго ыҟоуп, урҭ еиҿагыло акатегориақәа рымацара
ракәӡам. Ауаҩреи аԥсыцқьареи, агәыҳалалреи абзиара аныҟәгареи… Апоет имоуп
ажәеинраалак «Сҩыза игәалаҟашәа» (ад. 22 ) зыхьӡу. Уи апоет иҩыза бзиа,
акомпозитор Баграт Багаҭелиа иԥшәма ԥҳәыс, амузыка арҵаҩы Хь. Пал-ԥҳа
машәырла иҭахаз илызкыуп. Уи аҵакы ҳалацәажәарым, иаҳәо усгьы еилкаауп. Аха
абра иаазгарц сҭахыуп хҭыс хәыҷык. Ари ажәеинраала Б. Багаҭелиа амузыка
ианиҵан, Бзыԥҭа еиҿкаау аҭыԥҳацәа рансамбль «Мамзышьха» идирҵарц
аҽазыҟаҵара анымҩаԥигоз, иазыӡырҩуаз џьоукы рылаӷырӡ аанагеит, ргәаҵанӡа
инеит.
Апоет иҿара шықәсқәа рзы дызхьымӡаз харҭәаауа, усҟан ииҩыз, аха
изымкьыԥхьыз, уажәы ҿыц аус здиулаз роуп бзиабаратә жәеинраалақәаны
«Сҽыҩ» иагәылоу. Ашәҭ ԥшқеи ацәанырреи еиҿыбаауа, «амра гәҭгагеи» (ад. 22 )
иҭәхьоу аԥҳәызбеи еидкыло, апоет иажәеинраалақәа рӷьырак ззикуа аӡә лоуп,
иара дыззыҟоу абзиабарагьы цқьоуп. Аиашаз, арҭ аҩымҭақәа рҿы џьара-џьара
ажәартә ма аҵакытә еиҭаҳәарақәа ахьуԥыло ыҟоуп («Изусу ба боуп» – ад. 23,
«Быццакы» – 25), урҭ автор иҽырцәихьчалароуп. Насгьы иуԥылоит хшыҩҵаррак
злам хшыҩҵакқәак, иаҳҳәап; «Амаҵушьа бзымдыруазар, бгәылак блазҵаар
ҟамлаӡои?» «Бымаҵушьа сгәаԥхаӡом» (ад. 32 ) аҿы. Агәыла длазҵааны,
амаҵушьа аӡәыр илызҵома? Ма амаҵушьа аӡӷаб лцәалжь иалаҽыз аҵас еиԥш
имҩаԥылгозар ахәҭоу?
Агәырӷьара ныҳәамшқәеи аконференциақәеи рҿы иажәахәқәа ирылаҵаны В.
Дауҭиа ласы-лассы ажәеинраалақәа дрыԥхьо даабалоит. Аизга «Сҽыҩ» иагәылоу
аҩымҭақәа «Апоезиа амш» (ад. 14 ), “Аҵыхәтәантәи аҵәҵәабжьы» (ад. 17 ),
«Ашықәс ҿыц» (ад. 35), акьыԥхь рбаанӡа, аԥхьаҩцәа ирзыӡырҩхьан.
Аекологиа азҵаатәы шьҭихуеит апоет иҩымҭақәа рҿы. «Ахра схалоит», –
иҳәоит уи «Альпинист иашәа» (ад. 10 ) аҿы, – «Сахьымнеиӡац са сыҩхалан,
сышьҭа анысҵарц иҭҟауа». Ҵакыла уи иаҿагылоуп аԥсқьарцәа рҟазшьеи
рныҟәашьеи «Аԥсқьарцәа ирыздыруам» (ад. 11 ) аҿы: «Аԥсқьарцәа ирыздыруам
ршәақьқәа зықәкыу, Аҳәыҳәқәа адунеи Аҭынчра ишазкыу».
В. Дауҭиа ибызшәа мариоуп, иласуп. Иахьеи уахеи ажәлар рхы иадырхәо
жәаруп дызлаҩуа. Џьара-џьара иуԥылоит ҵакыла еизааигәоу ажәақәа ргәыԥ
еиԥшымкәа ихы иахьаирхәо. «Аӡду быруеит – Аӡы хәыҷы бшаго ббаӡом» (ад. 45).
«Аӡду» аҿы ахьыӡҟеи аҟазшьарбеи еицҵаны иҩуп ииашамкәа.
Аҵыхәтәан адырҩегь апоет ԥхьаҟа иԥшра азааҭгылара аҭахыуп, избанзар убри
аҷыда ҟазшьоуп иара иажәеинраалақәа реизгақәа алашара дзырбаз.
Искуа амҟьо,
Искуа амҷо,
Хаҳәи-мақьеи цоит ԥхьаҟа…
Сахьаҿоугьы
Хланҵы царҭоуп,
Аха снеиуеит саԥхьаҟа.
(«Альпинист иашәа», ад. 11).
Апоет ишәҟәы иахьӡиҵеит «Сҽыҩ». Ус зыхьӡу ажәеинраалагьы уаҟа иагәылоуп.
Иара иоптимизмрала иааиртит ишәҟәы раԥхьатәи адаҟьа:
Са сыбӷалар рҭахызар,
Сҽаӷәра иахо урҭ иркызаргь –
Зегь акоуп сара сҽы
Аӷәра ааиуеит снапаҿы.
Шьоук уа игәырӷьо
Инҭаз рымхырҭа,
Сара сгәы сыхьуан,
Исоут аԥхасҭа.
Иҭыҵит ашәҟәы ҿыц… Ашәҟәҭыжьырҭа «Алашара» 1987 шықәсазы иҭнажьыз
Заур Кәарҷиа иажәеинраалақәа реизга (ахԥатәи ашәҟәы) «Аӡаӡаҳәымҭа».
Аԥхьатәи адаҟьа инаркны, аҵыхәтәантәи ацәахәаҿынӡа унеины, ашәҟәы
анаахыуҩалак, иузцәырҵуа ахәыцрақәа реихшьаалақәа рахь ҳамнеикәа,
иааҳартып раԥхьатәи ажәеинраала. Џьара хәыцра хьанҭак ацәаара, џьара
гәынҷыхьак угәалазыршәаша рахәыцк убом («Ааԥынра», ад. 3). «Зегь насыԥуп»
автор изы. Ас мацара ашәҟәы ахгьы аҵыхәагьы еиԥшызар ҳәа хәыцрак
ааузкашәоит.
Анаҩсантәи ажәеинраала «Знык» (ад. 4 ) инаркны, даҽа ԥсҭазаарак
унагәылалоит. Иубоит, ааԥынра ааиаанӡа, аӡынра шыцәгьаз, ааԥын анаҩсгьлы
иҭакару аԥхын шыҟоу… Аамҭацыԥхьаӡа ишцәырнаго еиҿагыло, абзиа зцыуи
ауадаҩра зцыуи аҭагылазаашьақәа.
Автор иажәеинраалақәа наҟ иаахуртыцыԥхьаӡа, агәра угоит уи абзиа мацара
аӡбахә, ма ацәгьа аӡбахә шалимхуа. Урҭ еихданы амҩа еицануп, анахьи арахьи
еибакапануа:
Аӡә ҩада дхалоит,
Ҽаӡә ҵаҟа дыбӷалоит…
Аӡә дгылоуп, дгәырӷьоит,
Ҽаӡә игәы ихьуеит
(«Аамҭа – ҽыҩуп…», ад. 5).
Аус бзиеи аус хәымгеи убас еицкәаруеит, апоет «аамҭа ҽыҩуп, амшқәа
ҽыжәуп» рзиҳәартә. Ауаҩы ихы зқәикуа ауп аус злоу. Заҟа заа имҩа ылихуа,
убасҟатәи ирлас иусқәа дрыхьӡоит.
«Сицәымшәеит са саӷа, – иҳәеит Заур даҽа жәеинраалакаҿ. – Аӡәгьы иҿаԥхьа
сшьамхы асмырст» (ад. 15).
Заур Кәарҷиа игәы иҵхоит ҳаԥсуара злеиқәхаз… ҳаԥсы злаҭоу, ҳажәлар
иргәыҵаҵәах ирыхьчо ахаҿсахьақәа. Дзусҭазаалак иаамҭа дафырхаҵазароуп,
ианаҭахыу Саҭанеи Гәашьеи, Сасрыҟәеи, Кьагәеи, Ԥшькьаҿ-иԥеи, Уазбақьи,
Гәыдисеи реиԥш, ижәлар дрызгылароуп. Ашьхацара («Са сгәы иҭыхоит», ад. 10 )
иасимволуп жәлар рҭоурых, рлахьынҵа гәҭыхас ашьҭыхра. Амала, ауаа
рыԥсҭазаараҿы еихарҳахьоу еиқәымхар ҳәа иацәымшәо, ҭынч рдоуҳа ҿиауа,
адемократиа ахатә принципқәеи атрадициақәеи ирықәныҟәо ианыҟоу аамҭа
дазхәыцуеит автор.
Аԥсҭазаара ада иҭысуа ашьа аритм еснагь еиҟаразароуп анхара-бзазара
аныманшәалоу, аха аԥсҭазаара ашьа аисра анеилагахо, аиҿкаарақәа
реиԥырҟьара иашьҭоу аритм анеиларго ауп. Усҟан ауаҩы еиликаауеит иуаҩра
аиқәырхара шаҭахыу, хеигӡашьа имам, аламыс шламысу инхароуп. Абас
ицәырҵуеит аԥсҭазаараҿ еиҿагыло амчқәа – аԥсҭазаара аритм цқьа ахьчаҩцәеи
аилагаҩцәеи. Ари аамҭа иаҭахыуп ауаҩы дуаҩызтәша даҽа ҟазшьақәак. Уи
дызнықәуа, зыгәра иго. Ԥхьаҟа – аиааирақәа изырго, иаҳа ианизыуадаҩыз аамҭаз
«сыжәлар гәакьа, шәа шәдоуҳа санықәуан» (ад. 17 ҳәа, имаӡа ааиртуеит,
ианҭынчроугьы игәы иҵхо аԥсҭазаара заҟантә игәы инархьхьоугьы ҵәахуа.
Апоет, игәы иҵхо иаҳа иқәҿиаӡаны ианиҳәо, гәыкалаҵәҟьа дыззыҟоу иԥсадгьыл
иазикуа ацәаҳәақәа рҿоуп ахәыцра заманақәа ахьеиқәиршәо. Уброуп еиҳараӡак
аиҿагыларақәагьы ахьааԥшуа. «Ан – Аԥсадгьыл! Ицәгьоуп аҳақ» (ад. 22). Зны ииз
зны дыԥсуеит. Аԥсҭазаара иарҿиаз афилософиа ԥҟара еснагь ауаҩы
имҩанызаҩуп. Амала баша анхара, баша аниаӡаара аӡәгьы дақәшаҳаҭым.
«Сышьҭа нхап» ҳәа даҿагылоуп аԥсра («Схәы сымфацт…» ад. 21 ). «Аха иҟоуп
ԥсра зқәым аҽакы – Уџьынџь. Ухәшҭаара-мца. Имырцәа еиҿакы» («Ԥсра зқәым»,
ад. 47).
Еизааигәам ацәаҩақәа иааџьоушьартәҵәҟьа ицааиуеит Заур Кәарҷиа: «Сызқәу
ацҳа ҵаҟала ирҿаҟәоит. Са сынцәахәгьы дыҟоуп, уа дысхылаԥшуеит» (ад. 27).
Ауаҩи ауаҩреи рыҵибаарц, дрышьҭоуп ахымҩаԥгашьақәа. Ганкаҿы уи дизгылоуп
зыԥсҭазаарагьы еиҿагыларада иззымҩаԥымсуа, мышкала ихало, инкабо иара убас
(«Мышкы», ад. 37 ). «Ауаҩы!.. Адгьыли Ажәҩани рзыҳәан дынцәоуп» («Ауаҩы»,
ад. 33), амҩа иаша данылар – абзиара ылҵуеит, иҽеим амҩа дангылар – ацәгьа.
Жәҩангәашәԥхьара шьыри избанда,
Жәҩан аҟны акәым, ауаа рҿы!
(«Жәҩагәашәԥхьара», ад. 46).
«Аӡаӡаҳәымҭа» иагәылоуп ауаҩреи, абзиабареи, Аԥсадгьыли, апатриотизмреи,
ажәлари ирызкыу атемақәа. Аха аҩымҭақәа тематикала иузшом, сгәанала, урҭ
автор изиҭахыз ихадоу аарԥшра цхыраагас акәын. Аҵыхәтәантәи адаҟьа
анаахыуҩалак, – ажәеинраалақәа зегьы, ахнышьыр еиԥш еиҿарԥоушәа,
еидызҳәало рахәыцк рыбжьоуп. Аԥсҭазаара зда царҭа амамам аиҿагылара
апроблема ӷәӷәа унагәылаирԥшит, уи иадҳәалоу кыргьы зҵаара рсахьа ҭихит,
абасҟатәи цәажәатә имазаарын ҳәа, уаахәыцуеит, арахь ҵыхәаԥҵәара змам
иҵегь ҳәатәы шыҟоу еилукаауеит, автор ублақәа ааирԥшызшәа, угәы алаҟоуп
узыԥхьаз ашәҟәы, ихыуҩаз адаҟьагьы иахьҵыхәтәантәиу угәы еихьнашьуеит.
Имариоуи иуадаҩуи, иԥсадоуи иӷәӷәоуи, агәыԥшқареи агәыӷәӷәареи
реимадарақәа, реиҿагыларақәа раргамара иҷыдароуп апоет. Аԥҭақәаҵәҟьа
ирылибаауеит «иԥсабаратәу мчык» («Аԥҭақәа», ад. 41 ). Амала агәкаҳареи
ахьаҵреи, аԥсыҽреи апессимизмреи арҿиаҩы џьара иааинубаалом, ишьаҿа ӷәӷәа
иргылоит.
Издыруада уи ҽԥныҳәас џьоукы ирҭар, аха Заур ицәанырра, гәҭахәыцра,
игәҭыха, иԥсҭазаара, адунеи иазнеишьа, аԥсабара иазыҟазаашьа рыла еиҿартәуп
ицәаҳәақәа. Амала урҭ ауаҩытәыҩса изеиԥш проблема аҿынӡа иҳаракыуп.
Ажәеинраала ианакәзаалак автор индивидуалрала иҭәызароуп. Заур зынӡа
дацәыԥхашьаӡом иҩымҭақәа рыбжеиҳараӡак рҷыдара – «сара» ҳәа аҳәара. Автор
ииҳәарц ииҭахыз аҳәашьаз иаиҭеит аформа, иԥшааит астиль. Ус адагьы ашәҟәы
аоригинал ҟазшьа азышьҭыхуамызт.
Иагыуи иабзоуи аҳәаа рыбжьасҵарц, сҩыга шьҭысымхит, уиалагьы уаҩы
дсыршанхарц сзашьҭалом. Ашәҟәы иагқәоу ыҟамкәа, аха урҭ хҩахеит Заур
Кәарҷиа ибызшәа ацқьара, мчыла иҟаҵоу ахәыцрақәа «инапы иахьыҵамшәо»,
ирифма ахьеиқәшәо, иритмика ахьеиҿышәшәо рыла.
Усҟан асовет мчы аҿиара ианамуӡах зда царҭа амамыз агдырахь иҩеиуан
аҵыхәтәан, наҟ аҭашәамҭахь ахы архарц агьагхомызт. Аԥсуаа рхаҭарнакцәа,
аамҭа ҿыцс иаацәырҵлак рҽарманшәала, рыжәлар рыԥсҭазаара зынӡак
имҩашьарц, рдоуҳа абеиара џьара ишԥарызкылымгарыз ҳәа иақәгәыӷуа мацара,
хамеигӡарыда аус руан. Иҭыҵуан аԥсуа газеҭ, ажурнал. Иагьа умҳәан, асовет
идеологиа иара атәы ҟанамҵар шамуазгьы, акьыԥхь аԥсышәала ицәажәартә иҟан,
иналыршәаны аԥсуаа иргәыҵхоз зегьыҵәҟьа азымҳәозаргьы, аофициалтә
идеологиа иаԥырхагамхартә, аԥсуара злеибаркыз усқәак мҩаԥугартә иҟан.
Ашкол иалгоз џьара ижәлар дрыхәартә игәы ианҭеик нахыс, еиҳаз ҵарак иоурц
иҽԥишәартә, мҩақәҵарак дангылон. Убасҟан сара издыруан ԥхьаҟа сызнылоз
амҩа закәыз азыҳәан, аобласти араиони ргазеҭқәа рҿы сцәырҵлон. Зны, изҩыз
статиак знапы ианыз абри ҳәа, сизынарышьҭит анарҳара аҿынӡа днаӡартә
иԥшнын ззуҳәашаз, абырфын хы зхагылаз журналистк. Уаанӡа дсымбаӡацызт, аха
ижәла, ихьӡ анеилыскаа, аԥсуа бызшәеи алитературеи сзырҵоз Ольга Хәсин-иԥҳа
лашьа Шамил Ԥлиа шиакәыз аусымдырхуаз.
Иара дызбаанӡа, арҭ аиашьеи аиаҳәшьеи раб иӡбахә саҳахьан, лара сырҵаҩы
лыла, саԥхьахьан Анатол Возба иповест «Кьахь Ҳаџьараҭ». Уаҟа иаҳәон жәлар
рҵеи Ҵаҟьтыр Хәсин дшиҿцаалоз. Хәсин даныԥсуаз шәы-шықәса дреиҳан.
Гәарҭак ахшара иааӡахьан, рызынтәык еиҳаз аҵарақәа ирылиргахьан, излаилшаз
атәы аҭҵаара уадаҩуп. Иара, анҭыҵ ашәшьырҵа дшыҵатәаз, ахәыҷқәа анивсуаз
дҩархаҵгылозаарын. Иқәлаз абыргцәа агәхьаа иҽаимыргарц аниабжьаргоз, «урҭ
рзы сгыла џьышәшьома, сара сыламыс азоуп сзырхаҵгыло» ҳәа, аҭак
риҭозаарын. Абри адагьы иуҭахызи ихьӡԥша аанхарц! Абас иҟаз ажәытә аԥшәма
ихшара зеиԥшрахарыз шьҭа ҳазхәыцп, иара дзықәлаз абыргцәа реиԥш, ихылҵыз
«ишәҵаз шәмырӡааит» ҳәа ашьҭахь дырԥылозар.
Шамил Ԥлиа , аҳәоу иаламҵаӡакәа шырҳәо еиԥш, длафуа мацара аредакциаҿ
дысԥылеит. Иахьа уажәраанӡагьы уи длахҿыхымкәан ихаҿсахьа саԥхьа иааиӡом.
Убасҟан изназгаз аматериал днахәаԥшын, агазеҭ ишанырҵоз агәра сиргеит.
Иаасиркыз аҽнытәи аномер ианын иара ихаҭа авторс дызмаз асатиратә ҩымҭа.
Убри ашьҭахь иара иҩымҭаны исымԥыхьашәоз зегьы лафк рыҵан, аԥсҭазаара
даараӡа иазааигәан, акырӡа афилософиатә еиҿыбаара ацәа рҟәнын. Лахь ӷәӷәак
имоукәан дызлангеиуаз сыздыруам. Иҩуан амораль иазкыз ажурналист
рҿиамҭақәа маҷымкәан. Аԥхьаҩцәа ргәы иалан, сара иахьсаҳауаз, ажурналист
Ԥлиа адунеи ибарц аӷба дҭалеит ҳәа анааҩуаз. Аха уи аӷбаҿ имҩаԥигоз ауаа
иахьрыхәоз рацәан, уи уажәы ара ҳалацәажәарым, хазы иҭҵаатәу зҵаароуп. Сара
ара сызлацәажәо зынӡак даҽа усуп.
Ааигәа иара иҿы ҽнак снеит, апоет, академик Мушьни Лашәриа дахьысҭаауаз
Шамил ҩызара ҳзиурц. Усҟан ачымазара ихьӡахьан, алабаҷашь икын, аха гәалак
змаз аӡә иакәӡамкәа, еснагь еиԥш длахҿыхӡа, изхара алаф изымҳәо, дҳацныҟәарц
данааиуаз, ааигәа иҭижьыз х-шәҟәыкны иҟоу ироман-хрониа актәи ашәҟәы
«Алахьынҵа» аасиркит. Уи ацыԥҵәахақәа рӷьырак ажурнал «Аҟәа» ианын ,
аха ҿыцбарах иубашаз ашәҟәы еизга ишанылоз ҩашьозма, саԥхьарц иаахсыртит.
Иаразнак иугәаланаршәои? Аамҭа рацәа анцалак, ахҭысқәа еилаӡҩауеит,
ихадази ихадамзи еилашьыххоит, ирылахәыз рҭаарых узымҳәо, аамҭа ҿа
еиҟаранатәуеит. Амала агәалашәара ҷыда еснагь агәылгарақәа ацуп. Шамил
Ԥлиа, Адгьыл дакәшаны данаахынҳә, ари адунеи еиуеиԥшымз акәақьқәа рҿы ауаа
рыԥсҭазаашьа аҷыдароақәа збахьаз, аԥышәа змаз уаҩын. Аԥсны аиҳабыраҿ ҭыԥк
шиоуаз збоз иаргәырӷьоз маҷӡамызт; абџыҳәа алаф ҳәо, ари аус изуама ҳәа,
аргама ицәажәозгьы ауҟахымыз. Жәлар рықәԥара иабзоураны,
ателерадиокомитет анеиҿкаахоз, иара убри анапхгара даԥсаны аиҳабыра
дырбеит. Убасҟан имҩаԥысуаз аиҿыхара ду ауп изызкыу ателерадиокомитет (нас
ателерадиокомпаниа) ахантәаҩыс иарҭаз Ш. Ԥлиа ироман-хроника актәи ашәҟәы.
Аиашаз, уажәраанӡа иаадыруаз асахьаркыратә рҿиамҭа ажанр ароман
иаҵанакуаз ахкқәа рыҽдырҭбаауеит уҳәартә иҟоуп. Убас 1980-тәи ашықәсқәа рзы
Владимир Чивилихин «Роман-газета» ианиҵаз ирҿиамҭа ду «Памӷть» ироман-ессе
ҳәа иарбоуп. Џь. Аҳәба иҩымҭоу «Ахамышҭыхә» «Иҟалаҵәҟьаз. Ароман» ҳәа
иаҵаҩуп (Аҟәа – 1999). Анатол Кәыҵниа ҳџьынџь еибашьра иазикыз «Нанҳәа»
ароман-аҭоурых ҳәа иазгәеиҭеит . Сара сроман «Аҳақ шықәса» ироман-мшынҵоуп (1977-2000). 2003 ш-зы иҭыҵыз О. Евтлухов иҩымҭа
идокумнт-хроникалтәу романуп ҳәа ирԥхьаӡеит. Акыр аҵанакуеит автор иҩымҭа
здикыло агәаанагара. Асқәа реиԥш акакала иҟоу романқәоуп азын, зеиԥш хкыла
алитературоатә ҭоурых иузалкааӡом. Урҭ хазы рыҭҵаара аҭахызар ҟалап.
Абасҵәҟьа иҟаз даҽа ҩымҭак ироман-хрониканы Шамл Ԥлиа иааҳамҵеиҵеит.
Амала арҭ рызынтәык аамҭа анцалак аҭоурых ҩымҭақәа рхыԥхьаӡара иалалозар
акәхап.
Шамил Ԥлиа ирҿиамҭа форма ԥҵашьа – ароман-хроника – аԥсуа литератураз
иҿыцзаргьы, автор изы усҵәҟьа иҟам, избанзар уаанӡа иара иҭижьхьан
«Аԥсҭазаара ацәқәырԥақәа» (1977 ш.-зы зҭыжьра далагаз) захьӡыз ирҿиамҭа
ҟаимаҭ, хыхь зыӡбахә ҳәаз, мшынла иныҟәарақәа ирызкыз. Академик Ш. Хь.
Салаҟаиа излазгәеиҭаз ала, Ш. Ԥлиа ишәҟәы ҿыц «Алахьынҵа» ԥымкрыда автор
«Имшынҵақәа шьаҭас ирымоуп», аԥсуаа рыдгьыл акыр жәа-шықәсақәа оккупациа
зызуз ахақәиҭраз аполитикатә еиҿыхарақәеи ахақәиҭраз ицәырҵыз аибашьреи
ирызкыуп.
«Алахьынҵа» ҩ-хәҭакны ишоуп уҳәар алшоит. Актәи ахәҭаҿы амшқәа рыцхәла
иарбоуп. Ашәҟәыҩҩ ихаҭа имшынҵа ишаниҵаҵәҟьаз акьыԥхь ахь атекст ииагоуп
ԥсахрада уҳәартә иубоит. Иара ихәыцрақәа еиҿыгамкәа акыр еидҳәалоуп, ҽнак
ала ироман-хроника иагәылеигалазшәа. Амала ажәабжьеиҭаҳәара аиԥкаа
амаӡам, автор, ҭынч дахьылатәаз, дызнысыз амҩа аҿынтә игәалашәарақәа
аниҵозшәа алагамҭаҿ раԥхьа ицәыригоит ҿыц нхара Алаҳаӡыхь даннеиз
шықәсыктәи ицәалашәарақәа. Хара имгакәа, дхынҳәуеит сентиабр 28-тәи амш
1992 шықәсазы. 1993 шықәса ҳәа иҟазар акәын ари ашықәсрбара, 1992 ш. ҳәа
ашәҟәаҿы иарбоуп. Ари агәаанагара шиашоу унарбоит 2005 шықәсазы иҭыҵыз
ажурнал «Аҟәа»-1 иану ацыԥҵәахақәа ралагамҭаҿ.
Автор дхьаԥшуеит аԥсуаа «ргәыӷрақәа Асовет мчы иадырҳәалон, иазықәԥон уи
Аԥсныҟа аагара» ( ад. 194 ). Атәыла ду, «бзиарак алоу џьшьа, ишазықәԥоз,
ирымбаӡакәа илеиқәыбга ицеит» (ад. 194 ), ргәыӷрақәа лахәларбганы. Ақырҭуа
милаҭ политика иаҿагылаз аԥсуа жәлар рхы еиқәдырхарц ес-жәа-шықәса
иқәгылон, аҵыхәтәантәи аамҭаз иааиԥмырҟьаӡакәа ишықәԥоз мацара, аибашьра
хлымӡаах иналадыргылеит. Ижьаны «акоммунизм» азы иқәырԥо инаргоз
дзусҭазаалак ихы аҭыԥахь ианааи, «ашьоурахьы» (ад. 195 ) деихон. Зыӡбахә
«ҳамоу амш» азы (сентиабр 28 1993 ш.) Аҟәанӡа уҩеиртә амҩа анаатыз амш
акәын. Аҵыхәтәан аибашьрахь ҳкылызгаз ахҭысқәа ргәылԥшра иҽазикит
ашәҟәыҩҩы, август 12 1989 ш., аԥсуаа зҵагылашаз аӷ леиранӡа даҽа хы-шықәса
цқьаны ибжьан.
Абри ашықәсан аԥхьа имҩаԥысуаз аԥсуа-ақырҭуа инымҵәаӡоз реиҿыхарақәа
рхы еиқәырҳәаларц агьрыгмызт, убасҟатәи қәԥара ӷәӷәаны ажәларқәа рымҩа
иангылан. Ақырҭуа академикцәа, ауаажәларратә хеиҿкаарақәа рнапхгацәа,
ашәҟәыҩҩцәа, ажурналистцәа, аполитикцәа «закәытә шҳамыз ирҿыҵуаз
руаажәлар, рҿар ирыларааӡоз» (ад. 11 ) уҳәа, анационал-фашизм адәы
ақәгылашьа Шамил Ԥлиа ихаҭа дахаанын, ибла иабеит, илымҳа иаҳаит. Иара
ишәҟәы хациркит гәнаҳара згымыз ақырҭқәа «агәнаҳарақәа мышкымзар мышкы
ирхьымӡар ҟаломызт, абар уи амш иахьа иахьырзааиз» (ад. 12) ҳәа, рыуаҩымреи
рыгыгшәыгреи ирхырҟьаны, Аԥсны иалымҵыр ԥсыхәа рымамкәа ианааҭагылаз
амшқәа рзы. Аҭыԥантәи афашистцәа ирыцхраарц иаауаз аоккупантцәа
«уажәраанӡа Аԥсны Қырҭтәылаз џьыршьон» (ад. 15 ), убри шьақәдырӷәӷәарц,
танклеи бзарбзанлеи иаауаз, ҵысшьыга бџьарла акәзаргьы, рхақәиҭраз
бџьармцала ирҿагылар акәын, ақырҭуа ргәаанагара шҵабыргымз деилдыркаарц.
Абри ашықәсан ауаажәларратә еиҿкаарақәа рхаҭарнакцәа лабахыла
еилалахьан. Урҭқәа ирхырҟьаны, аиҳабырақәагьы еиҿанагалақәахьан. Аԥснытәи
аобком актәи амаӡаныҟәгаҩ Адлеиба Б. В. инапынҵақәа имырххьан, иҭыԥан
даҽаӡәы дааргахьан, зин имаӡамкәа, республикак ахагылара илымшартә.
Аҭагылазаашьа зеиԥшраз, мцхәык иҳәаӡамкәа, Шамил иааирԥшуеит ҩ-еиԥыларак
рҭыхшьала, нас иара ихаҭа урҭ дшырзыҟаз, ишиаҭәашьоу еиԥш хәмар-лафла.
Еиԥыларак аҿы «В. Хышбеи Размаӡеи еиватәан. Сара рааигәарашәа.
– Абри дзусҭада? – дизҵааит Вова ихы неиҿеикын. Нас сышҟа даахьаҳәын, –
«мы и до вас тоже доберемсӷ», – иҳәеит, ибла ҟәазқәа ҩысҿарԥханы.
– Уахьымӡар ҳәа сшәоит! – наиаҭаскит.
Ахәылԥаз сыԥсы неивызгарц сцеит сышьха қыҭа Гарԥҟа. Уаҳа умԥсит! Уаҟа
ҳполитик Едик даасыдгылан: – «Уара гаграа узгәааны иҟоуп», – иҳәеит.
– Избан?
– Ҳара астатус ҳауам, даҽакгьы ҳауам ҳәа ахьуҳәаз азы.
– Сара скомитетгьы саргьы Қырҭтәыла ҳалҵхьеит. Уахьлеиуа шәаргьы
шәалҵуазар шәалҵ ҳәа сызраҳәа!»
Иара, аиашаз, дызхагылаз аҳәынҭқарратә усҳәарҭа Қырҭтәыла ателерадио
комитет анапаҵаҟа инеиуамызт, аиҳараӡак иара рнапаҿы дырзаамгеит ақырҭуа
редакциа аԥсуа телехәаԥшраҿы иҟаларц. Убри азакәын дара иара даарзымчҳаӡо
изханеиз, аха аамҭа ҿыц ааиуан, Бериа ихаан еиԥш, аԥсҭазаара дырзаԥыргомызт,
Шеварднаӡе иаамҭан еиԥш, дрызҭакуамызт, иусурагьы дырзамхӡомызт, ауаа
реидгылара иацәшәон; амала, Леила леиԥш, «лкьатеиқәа лыӷраԥҵәома уҳәартә»,
изымақаруан имаршәа шԥарзымԥшаарызи ҳәа. Иагьа иқәыӷәӷуазаргьы, Шамил а-Ԥлиа идыруан иара дызхагылаз акомитет аҿы дшаиааиуаз: «Ақырҭуа редакциа
ҳәа иаҳаваӷыруеит – импоуп ироуа», – иҳәоит иара. Усҟан иарбан ԥсыуа усзаалак
шырыӡбалоз еиԥш, аԥсуаа рнапала абри азҵаарагьы аҭыԥ иқәырҵарц аусура
ӷәӷәа мҩаԥыргон (ад. 56). «Сгәыӷуеит, – иҳәон Шамил, – Сахаров ишиҳәаз еиԥш –
жәлары ирзеиԥшу афедерациа ҟалап ҳәа. Анакәымха ҳара ҳазлоуи ҳареи ҳабаҩ
ҷыц уаҩы изеидымкыло ҳаақәибахуеит ауп. Уи ззеиӷьда?11» (ад. 25 ). Ибоит
ақәибахра аԥан ҳашхықәгылоу. «Раԥхьа иҟан «Ажәа», – иааигоит автор ақьырсиан
ҳәамҭа. Нас иациҵоит: «Ражәақәа рҿабошәа збо салагеит. Ажәа ахьынҵәо –
абџьар» (ад. 27), – аӡы дӡааԥшылоит иара август 28 1989 ш.-зы, аибашьра
хтаанӡа макьана хы-шықәса бжьан.
Макьана ауаҩ игәы иҭаз идырҳәарц иаҿызма. Адемократи ааигәахоит рҳәан,
џьоукы ргәы иҭаз рыҩныҵҟа ирзымҵәахуа иқәгыларц рыҽԥыршәон, аха ақырҭуа
демократиа жәынгьы-ҿангьы ишаҭахыз ажәлар маҷқәа ирықәымчуан, уажәык
аҿҭыха уаҩы инаҭозма, ирҿагылаз дақәдырӡыр ҳәа дацәшәалон, «ҳажәлар хьчо
ҳхы ҳахьчозароуп, ҳхы хьчо – ҳажәлар» (ад. 40 ), – ҵабыргы длафуан Шамил
Ԥлиа, аха уаҟа ифилософиа қәԥашьа ааԥшуеит. Ақырҭуа жәлар Кавказ акультура
ртәыртәхьан. Уамашәа иубашаз, даҽа џьоукы ирхатәыз дара ирымпыҵаркуан
еснагь, ари ҷыдараны «ирымҩан дара. Шамил а-Ԥлиа агәра угартә ицәыҵигеит
Шоҭа Русҭавели ҳәа зыӡбахә ҳәоу апоет дшыҟамыз, апоема «Абжьас-цәа зшәу»
уи ишимҩыз. Уи аӡбахә акырынтә ирҳәақәахьеит Қарҭ аҵара зҵоз аԥсуаа. Уи
акәым, ақырҭуа нбан аԥхьатәи авариант иаԥсыуа ҩыразар ҳәа агәаанагара змоу
ыҟоуп. Дара ақырҭуа ҵарауаагьы зны-зынла ирымхаҳәалон арҭ агәаанагарақәа
шиашаз, аха ирӡомызт ауаа рахь ицәырыргар шырҭахымыз. Шьҭа ирзаанхаз –
Кавказ жәларқәа рыдгьылқәа ргарц иқәԥон, иауазар жәларқәак ассимилиациа
рзырур, еиуеиԥшымз аамҭеи ақырҭуа ҵеицәа ҳәа иԥхьаӡаз (Сталин, Бериа)
хәымгақәа рҭагылазаашьеи рхы иархәаны. Арахь аԥсуа еиҳабыра, еиҳараӡак
ажәлар ирылагылаз ус иаҳбарҭан, рыжәлар рызҿлымҳарақәа рхьчо изыҟамызт.
Амала аԥсуа еиҳабыра ҳамбароуп ҳәа қарҭаа анаақәгыла, «ала аӡы
анаҿаҵәалакоуп ианыӡсо ҳәа, ҳаиҳабыра ҿыхазшәа ҟарҵеит, – изҿыхазар» (ад.
549).
1990 шықәса апрель мзазы ақырҭуа ҳәынҭқарра аиҳабыра рҩныҵҟа СССР алҵра
аидеиа аҽарӷәӷәахьан. Убри иахырҟьаны, Аԥсны аколнхарақәа, аҵараиурҭақәа,
аспорт командақәа, егьырҭ аиҿкаарақәа милаҭла рҽеиҟәыршон. «Ақырҭқәа рымш
маи 26 цәгьала иаҳхаагеит. Гагра еибадықт» (ад. 61 ). Аус усгьы уахь инеихьан.
Аԥсны акоммунист еиҳабыра раамҭа шиасыз, аха «зны иҩышьҭхны иҩықәдыртәаз
иахьықәтәаз иқәтәоуп. Урҭ рыхшыҩ цагәит уҳәар – ианбарымаз?» (ад. 84). Шьҭа
иааиуан даҽа аамҭак, атәыла дуқәа шьаҭанкыла рҽеиҭарымкыр ауамызт.
Асистема аҽаԥсахуан. Аԥсны урҭқәа-егьырҭқәа анымԥшыр ауӡомызт. Ақалақьқәеи
амҩадуқәеи рҿы ажәларқәа еилаҩынтны иӷыӷибагон. Амилаҭ зҵаара ӡбоуп ҳәа
ҳазжьоз акоммунист напхгарақәа ықәҵуан, изԥсахшаз рхаҭарнакцәа ыҟаӡамызт.
Ицәырҵуан аҿыцқәа, амилаҭ еидызкылашаз хәыцырҭак рымаӡамкәан. Аԥсуа
жәлар рықәԥара аҿыц фазахь ииасит. Аус ауан «Аидгылара». Уи азхомызт, аԥсуа
хақәиҭра қәԥара даҭахын аиҳабыраҿ аԥсуа жәлар рхаҭарнакцәеи ажәлари
еидызкылашаз ауаҩы. Иааит 1990 шықәса аӡынра раԥхьатәи амз. Иарбан
аамҭазаалак атәыла иаԥхьагылаша дцәырҵуеит. Уи Арӡынба В. Г. ахьиакәхаз зегь
реиԥш Шамил деигәырӷьеит. Аҵыхәтәанӡа уи иусура агәра игон иара, акалагьы
дизыҟан.
Ҳҳәынҭқарра ашьақәыргыларахь раԥхьатәи ашьаҿақәа – даараӡа
иухамышҭышаз цәаҳәақәан. Апарламент ҿыц анаԥҵатәыз, ақырҭуа ауаатәыҩсатә
еибашьра ҳаҿамԥшкәа, ҳауадаҩрақәа ҳашрылҵуаз, убасҟан ҳажәлар
ишрылагылаз «атәым блақәа аҭәыц рхызбаало, ахатәы бла ақды ихыжьлоу
зызгәамҭо» (ад. 134) рҩызцәа.
Усҟан лабҿаба аӡәырҩы ирбон ԥхьаҟа иаҳԥеиԥшхоз, иаарласӡаны ҳзыниашаз.
Шамилгьы 1991 шықәса февраль 17-зы алкаа ҟаиҵеит: «… ааигәахара иаҿуп напы
шьашәла ҳаилалара аамҭа. Арахь ауаԥсцәеи дареи ақәибахра иаҿуп. Москва
кылԥшуеит. Абжьаҟәаа ирықәгәыӷны… ҳәа ҳзықәгәыӷуада!» (ад. 98 ). «…
сыстол иқәуп ақырҭуа жәлар рфронт ашәҟәы ашәы ахьыкәкәо. Уи излаҳәо ала
иҳабашьырц ргәы иҭоуп, иаабап иалырго – реиқәа азна!» (ад.  ) – алкаа бзиа
ҟаиҵоит автор.
Ажәларқәа реимак-реиҿак мацара акәымкәан, автор дызлиааз ишьха қыҭеи уа
иқәынхо анхацәеи еснагьтәи рыԥсҭазаарахьгьы ҳкылигалоит, избанзар иара уахь
дымцар-дмаар ҟалом, арахь дахьнеилак имшынҵа ицуп. Ароман-хроника агәахьы
днеицыԥхьаӡа, ахҭысқәа инарҭбаа-неиҵых рыхцәажәарақәа иҽырзикуеит,
аиҳараӡак убрахь, ақыҭахь, данцо. Ус Аԥсны даҽва ҭыԥк аҿы дыҟоума, ма Москва
днанагама, ма Европа атәылақәа рахь дыԥрыма, уа дзыниаз уҳәа, ҳара зегьы
ааркьаҿны еилаҳкаауеит, избанзар уаҟа иикыз имшынҵа иахьа ҳара иҳамҵоуп.
Илахьынҵа дахьнанагалак, аԥсуаа рҭагылазаашьа атәылақәа ирызҭихуан. Убас
ҟаиҵон иара уажәы аԥхьа адунеи иакәшоз аӷба акапитан актәи ихаҭыԥуаҩс
даныҟаз. Усҟангьы аӷбаҿ аԥсуаа рыԥсҭазаара атәы зҳәоз афото цәыргақәҵа
еиҿкааны иман.
Ауаа рыԥсуара аҳаракыраҵәҟьаз хыцәнамырха ианықәԥоз, Аԥсны аҿиараз
инарыгӡоз аус «дуқәа» рымҩақәҵараз ирԥырхаган ҳәа иқәгылаз аԥсуа еиҳабыра,
Асовет Еидгыла анеилаҳауаз, иааԥшит изыԥсаҵәҟьаз: «рыҩнуҵҟа имҩаԥысуеит
ахеиқәырхаратә қәԥара» (ад. ), аа заҟа еснагь изҿыҵәҟьаз Шамил а-Ԥлиа
ишааирԥшыз! Автор зыӡбазхә имаз џьара-џьара рыжәлақәа иҳәом азын, рыхьӡқәа
рымацара еилкаамкәа инижьуеит. Убас иуԥылоит ахьӡ ҷыдақәа зиҭаз, – «аҽада»»
уҳәа, – урҭгьы зусҭқәоу ҳаздыруам. Зыхьӡ ҳәам, ма цқьа иҳәам ирызкны
згәаҭақәак ҟаҵазар цәгьамызт. Даҿа ҭыԥқәак рҿы иаҳԥылоит аԥсуара, иазеиӷьыз
ҟарҵоз џьашьаны, иаԥырхагаз рыжәлақәа нҭкааны. Аҳәынҭқарраҿ аус зуаз аӡәы ус
макьана дымныҟәацызт.
Ақырҭқәа ҳәынҭқарратә усбарҭақәа еснагь аԥсуа жәлар еиҟәыршон. Зхада
хәыцырҭа змамыз ауаа аиҳабыра ҭыԥқәа ранаршьон, дара рыла жәларык
рнапаҿы иааганы ирыман. Хазы игылан гәыла-ԥсыла ицқьаз, зыжәлар рмилаҭ
хдырра еиззыркәкәоз. Аҵыхәтәантәи аамҭаз Аԥсны иқәынхоз ақырҭуа милаҭ
еиднакылоз ауаа рхыԥхьаӡара акырӡа ирацәан, қарҭаа изларыԥхьаӡаз ала, аԥсуаа
рықәцара аамҭа ааит, урҭ еиҟәшаны ирыдыркылалозгьы инарыгәҭасит. Убри
рыгха аԥсуаа реиларҵәараҿ хәарҭара ду ҟанаҵеит. Ажәларқәа еиҿагылан, шьҭа,
аибашьра атәы умҳәозар, зда царҭа амамыз аибарххарахь инеихьан. Убасҟан
аҳәынҭқарра аҩныҵҟа имҩаԥысуаз аиҿагыларақәа аидысларақәа рахь
икылнагахьан. Убас акәын дшықәцаз Аҩныҵҟатәи Аусқәа р-Министр Ломинаӡе.
Апарламент аҿы аԥсуеи ақырҭуеи рфракциақәа реиҿыхарақәа акульминациахь
иҩеихьаноуп «Ареспублика Аԥсны ҳәа ахьӡ, Абираҟ, Агерб» (ад. 178 )
шышьақәырӷәӷәаз. Аԥсуаа риааирақәа хымԥада имҩаԥысуан Нхыҵ ҳашьцәа
рыжәҩахыр ԥҽаҽа анҳаҵагылаз. Ииуль 22 асааҭ 11-зы ателестудиаҿ итәан Аԥсуа-Адыга культура адунеижәларбжьаратәтәи афестиваль анапхгара; асааҭ 14-зы
«Аԥсны иазырхынҳәуп аҳәынҭқарратә хаҿра» (ад. 177) апарламент аҿы, уи
далахәуп Калмыков ду; асааҭ 18–зы Аҟәа астадион уаала иҭәуп, афестиваль
аусқәа мҩаԥнагоит. Абри зегьы ароман-хроника ианыԥшыз ҽнактәи ирыхҭысқәан.
Аибашьра ишалагаз аниаҳауаз, Шамил а-Ԥлиа Нхыҵ дыҟан. Убраҟа
иааҿахҵәоит ароман-хроника актәи ахәҭа, амшқәа рыцхәла иахьарбаз. Наҟ ицо
аҩбатәи ахәҭа ауп. Уаҟа рыцхә ыҟаӡам. Ҽнак ала иҩызшәа иҟалеит убри ахәҭа,
убасҟатәи аибашьра амца иԥсадгьыл иахьықәлаз деиланаршит, ихәыцрақәа аки-аки уамак изеиҟәгом, еишьҭагылоуп, арыцхәқәа аирбартә раха имаӡам уҳәартә.
Уажәи-уажәи аибашьра иалагаанӡатәи ахҭысқәа игәалашәоит, убарҭ усҟангьы
иудырбон амца қьоуқьад ҳшаларыжьуаз.
Аҩбатәи ахәҭа иалоуп «Аргылара» захьӡу хык, аиашаз, убри аҩбатәи ахәҭагьы
ҩ-хәҭакны еиҩнашоит уҳәартә иҟоуп. Инеиҵых иаарԥшуп аԥсуа телехәаԥшра
ахацыркыра аҽазыҟаҵара зеиԥшраз, закәытә еиҿагылараз, милаҭ политиказ
имҩаԥысуаз убри аамҭаз. Закәытә ныҳәаз жәларык рзы ателехәаԥшра
амҩақәгылара амш – «1978 шықәса ноиабр 6 (ад. 213). Убри амш ауаа
аргәырӷьарц аибашьра иаԥгылаз азымхозшәа, ашьҭахь, ргәаӷ рзымҵәахуа,
иаацәырҵуан даҽа уаа «заманақәак», аԥсуаа рмилаҭра шьыцызгоз, убарҭгьы
ҿаԥҿтәын, аха уи азы закәытә қәԥараз имҩаԥысуаз апартиатә органқәа
ркабинетқәа рыҩныҵҟа! Уи алацәажәара баша-маша иҟаз рҽаладырхәуазма,
иаауан Қарҭынтә Хобешьвили, Қырҭтәылатәи акомпартиа Ацентр Комитет
аиҿкааратә ҟәша аиҳабы; нас Шеварднаӡе, убри а-ЦК актәи амаӡаныҟәгаҩ, ЦК
КПСС а-Политбиуро алахәылараз акандидат.
Автор ҿыц еиҭа дазыхынҳәуеит «ахшыҩи ааӡареи зцым аҵара ишшәарҭа дуу»
(ад. 235), уи аҷыдара иалаҟаз заҟа аус иаԥырхагаз, зынгьы урҭ ақырҭқәа
русмҩаԥгатәқәа раасҭа аԥсуара амҩа ишықәдырҟьоз шымҩашьоз. Аиашаз, џьара
иуԥылоит аус ҳацызуаз аӡәык-ҩыџьак, абарҭ рыхьӡқәа даҽакала иҳәар еиӷьын
ззуҳәашаз, аха уи ашәҟәыҩҩ дызлахәаԥшыз иазынҳажьып, избанзар даараӡа
проблемара зуаз дахьалацәажәоз, егьырҭ азҵаарақәа акыр ихнаҩон. Аԥсны
аҭоурыхи акультуреи ӷьычны, убри ала Қырҭтәыла зырбеиаз рыҳәызба ҵары
зныкымкәа-ҩынтәымкәа ухәда наҵакны, аҳәынҭқарра зныз амилаҭ зҵаара
аӡбашьа уаҿагылахьазар, зҵааралоума, ма, дара зызԥшыз зҵаарак аҭак акәымкәа,
даҽакала уҭакҟаҵашьалакәызма, рымҩа анурблаҟьалак, ишыҟазаалак уақәымӡкәа
уаанхар, угәаӷьра ажәлар ргәаҿы инхарц уҭаххоит. Убас иҟалаз агәалашәарақәа
цәыригалоит Шамил Ԥлиа (ад. 241 ). Арахь арҭ азҵаарақәа рҽанеизыргалак
жәларык рхьаа цәырыргоит. «Аимпериа хәыҷы аилаҳара – аԥсабара аҽрыцқьара»
(ад. 240 ) акәны изԥхьаӡоз « ари ауаҩ идақәа ақырҭқәа зцәымӷыу шьоуп
ирҭаныҟәо, – ҳәа ирҳәоз шаҟа иашаны иҳәоузеи, – автор ихаҭа иџьеишьон. – Аха
изазымҵаауеи, исылазҵада уи ашьа? Дара!» (ад. 100 ). Аҟәеи Москвеи, Аҟәеи
Европеи Африкеи ртәылақәа, Аҟәеи Иапониеи ртелехәаԥшрақәа рхаҭарнакцәа
ацҳақәа рыбжьаҵаны русеицура Аԥсны аиқәырхараз даараӡа иус дуун ҳаӷацәа
рыбӷа аԥҵәараҿы. «Алахьынҵа» адаҟьақәа аатуеит ҳџьынџь еибашьра аиааира
мҩа иананыз амшқәа рыла. Иалгоит убарҭ амшқәа раан, «аԥси абзеи еилзырго
ацҳаҿ» (ад. 26 ). Дара ирыбжьоуп акыр жәа-шықәсақәа ирыҵаркуа автор
игәалашәарақәа зниҵоз имшынҵа.
«Алахьынҵа» даҽа ҩ-шәҟәык ҳрызԥшуп, гәабзиарыла автор дахьӡааит!
«Алахьынҵа» актәи ашәҟәы ҭыҵит 2005 шықәсазы. Даҽа хы-шықәса рашьҭахь,
2008-зы, Шамил Ԥлиа иааҳиркит даҽа шәҟәык, уаҟа еилоуп аҩбатәии ахԥатәии
ашәҟәқәа. Шәҟәык аԥҵамҭа ахыркәшараз аамҭа иагьмаҷӡам, аха иара ашәҟәқәа
рыхԥагьы излароман-хрониказ ала, иҩны деицрылгазар акәхарын 1999 шықәсазын.
Амала аҭыжьра ианазирхиауаз актәи ашәҟәаҿы еидикылеит иаҳа ихадаз, зхала
ишьақәгылан ззуҳәашаз рҿиамҭаны. Убра зыӡбахә ҳәоу ахҭысқәа, аҭоурых хаҿқәа,
иара ус ауаа рхаҿсахьақәа гәылырҭәаауп аҩбатәии ахԥатәии ашәҟәқәа рҿы.
Аҵыхәтәантәиқәа рыҩбагьы актәи хадырҭәаауеит, еиҵырхуеит, идырҭбаауеит, аха
аҩбатәи аҿы еидкылоу аҩ-шәҟәыкгьы реишьҭагылашьа злаҟоу ала, аԥхьатәи ари
џьара иаԥырхагахеит узҳәаӡом, Иара ахатәы мҩа азылхыуп азы, зхала иҟоу
ԥҵамҭоуп, ахҭысқәа еиԥкаауп, еидҳәалоуп. Актәи ашәҟәаҿы иаирбаз
агәаанагарақәа, алаԥшҳәаақәа гәылирҭәаауеит фактла. Амала ара угәы
еихьызшьыша – аҭыҵымҭақәа рыҩбагь ирзеиԥшу фактқәак, дара маҷзаргьы, сса-мыссақәазаргьы, дзырцәымцеит, иаҳҳәап, Аҟәа ахы ианақәиҭыртәуаз Екатеринеи
иареи авокзал азааигәара реиқәшәара (ад. 172), аиашаз уи ахҭыс емоциала
еиԥшӡам; убас, аибашьра иалагаанӡа, ажурналист Гәарамиа ижәлар
данырҿагылоз, изҿыз иааҟәымҵыр, «аԥсуаа ҳазегьы ҳааидыҳәҳәаланы, ҳҩаганы,
Егры ацҳа ҳнырганы ианҳаҳәҿасуа» (ад. 175) жәбап ҳәа данрылабжьоз.
Иарбан мҩоу автор принципла дзынгылоу арҿиамҭа аԥҵамҭаз? Иҳаҳауеит џьоук
ирзырҳәақәо даҽа џьоук ахьеидтәалоу: уи дзакәытә шәҟәыҩҩи, дахьыҟаз иибаз
ауп ииҩыз, иабаҟоу ахыҭҳәаа? Абри ааугәаланаршәоит «Алахьынҵа» аҩбатәи
ашәҟәы ахьаахуртуа. Иааигоит Сент Екзиупери ииҳәаз:
Иудырырцаз – иубароуп,
Иубарцаз – уалахәзароуп,
Уи иџьамыӷәацәгьоу школуп,
Сара сзакәи, уи (ахҭыс) сара
Хаҭала салахәымзар.
Ахыҭхәыцра уамак аҭахымзаап. Аԥсҭазаара удыруазароуп, иудырырц а
илашымҭа уалагылазароуп, аа – еицырдыруаз Екзиупери деицырдыруа
дызлаҟалаз. Шамил дахьубалак иҳәалон, «аԥҵамҭа ҵабыргызарц уҭахызар, уца
убра!» ҳәа. Абасҟатәи зҳәахьоу иҿыцны иҳазцәыригарызеишь ҳәа, иаахуртызар –
ҿыц аибашьра хлымӡаах ҳанҭагылоит, изҩыз ииҳәо иманы, зҿлымҳара аҵаҵаны
ахҭысқәа, ахаҿсахьақәа ҳабла иаахгылахуеит, аибашьра аԥхьатәи амшқәа
инадыркны. Амшынҵа зыҽны дадтәалаз игәалаҟазаара иахьабалак ианирԥшуан
азы, иацы ианиҵази иахьа иаирбои рҵакы хәыки-шьхаки рыбжьагылалоит акыр
џьара. Иацы гарҭа змамз лахьеиқәҵара нҵамҭазар, аиҳараӡак ахԥатәи ашәҟәаҿы,
иахьатәи – гәырӷьароуп.
Зегь раԥхьаӡа, уаԥхьаны уанаалгалак, ухаҿы иааизуҳәҳәо ахшыҩзцарақәа
рызкыуп ажәларқәа реизыҟазаашьа. Нхыҵааи аахыҵааи риашьаратә гәыблра
ргәылыжжуеит, аиҳараӡак нхыҵаа убра аԥыжәара ргоит. Аҭоурых ԥынгылақәа зда
царҭа рымамкәан ишеиҟәнагахьазгьы, нхыҵаа рҩныҵҟа рцәанырра ҭаҵәахын.
Аибашьра раԥхьатәи амшқәа инадыркны, агәымшәацәа, рымҩақәа шкызгьы,
ашьха хыҵырҭақәа мҩахәасҭас ишьҭыхны, иззаакылҟьаз ргәы дырӷәӷәон. Урҭқәа
азмырхакәа, аибашьра иалагаанӡа, насгьы, Нхыҵ Кавказ ықәгылон «апартиақәеи,
ауаажәларратә хеидкылақәеи, Ачерқьесцәа рдунеитә ассоциациа раԥхьа
инагыланы» (ад. 1993). Уа имҩаԥгаз амитингқәа ажәларқәа еиладырҵәан,
политикала, економикала ацхыраара ӷәӷәа Аԥсны иарҭеит. Владислав Арӡынба
баша имҳәеит ашьаарҵәыратә еибашьраҿы еиҳараӡак ҳзықәгәыӷуа адыӷьа-аԥсуа
хеидкыла шакәыз. Уи ихадаз цәаҳәан ароман-хроникаҿ.
Иаҳа имаҷыз ажәларқәа реизыҟазаашьаҿ ароль ду ннакылон уҳәар – иԥсардан,
зегьы знацәы иахазыргьежьуаз амилаҭ ду рҳәынҭқарра иаӡбон ацхыраара зегь
раҵкыс изыҭатәыз, еибашьрала еиҿагылаз рымчқәа наҟ-ааҟ еиҟарахартә, нас
иара иахьахәаша амҩақәҵара алыршахартә. Ақырҭқәеи аԥсуааи рнибарҵәара
дара реизыҟазаашьа ԥылҳаҭ аҿы иаангыломызт, аҳәынҭқар-империақәа
рызҿлымҳарақәа еиҿагылан. Урҭ анахь, ма арахь ирырҭоз аибашьыга мыруга,
уааԥсырала рыцхыраара уҳәа, аибашьра алшареи ақәибахреи рылҵшәа
ианыруан. «Урыстәылатәи «адемократцәеи» америкатәи анапхгареи
ишеибагәӡуаз рыԥсыԥқәа еивахан, аибахәаҽра иаҿуп» (ад. 210). Аҵыхәтәан,
иахьцалак, урҭ рыцхыраарақәа аус шыруазгьы, аус злаз иаҳа зхықәкы ӷәӷәаз,
хацәнамырхаҵәҟьа убри азы абџьар зкыз дарбаныз аҩымҭа ианымԥшыр
ауамызт, аԥсҭазаара аҵабырг автор дықәныҟәон.
Аиҳараӡак хшыҩзышьҭра зыҭоу ақырҭуа-аԥсуа еизыҟазаашьа акәхеит,
избанзар аиҿыхареи аиҿагылареи ашьаарҵәыра еибашьра ду рыбжьалартә
икылсыз абарҭ аҩ-жәларык ракәын. Убри иахҭынҟьаз хҭысқәан аибашьра ашьҭахь
аԥсҭазаара гәаҟ ҳҭазыргылазгьы. Аус злаҵәҟьаз автор аибашьра иеилнаркаауеит
«аԥсуа-қырҭуа еизыҟазаашьақәа иааины ахықә ишаақәгылаз» (ад. 25). Убри
азакәын, иагьа ԥсҭбара алаӡара ҳцәыуадаҩхаргьы, иара аиааира ҳамгар ԥсыхәа
шҳамамыз зхеиликаауаз, уи шаагоз инагӡаны агәра зигозгьы, хаҭала иааилшоз
убри аус изадиҵоз, аԥсуа телерадиокомпаниа ахагылара ихы иархәаны,
дзусҭазаалак ақәԥарахь дызиԥхьоз, ажәлар аинформациа ҵабырг рызнеирц,
иусзуҩцәа рыбла иабарц афронт изалеиҵоз, ихаҭагьы убрахь дызхамҩақәгылоз.
Аҭоурых иарҿиаз абарҭ аизыҟазаашьақәа шьҭа аҵыхәтәантәи рҭыԥ иқәҵатәын,
уи залшахомызт ганкахьалатәи қәԥарала, аҵеи хацәнамырха реибашьышьала, ма
аполитикцәа, изыдтәалоу аишәа иагьа игьежьызаргьы, реидынҵәарала. Зегьы
узеиҟәымҭхаӡо еицызарц рыхәҭан, ҭачкәымкны зҽеизызгаз амч алшара иаҳа
идуун.
Ажәларқәа рхаҿсахьақәеи аҭоурых хаҿқәеи узеиҟәымго еидҳәалазар ҳәа
уазхәыцуеит. Кәтыҿырҳасрак иалагӡаны, егьырҭ ҳхаҳаршҭып. Аҳәынҭқаррақәа
ирхагылақәаҵәҟьоу рыжәлар рхы-ргәы иҭоу иадҳәалоуп, еиҟәаҳамгап. Аԥҵамҭаҿ
Урыстәыла апрезидент Ельцин инаиркны, Аҳәынҭқарратә Дума ахаҭарнакцәа, зегь
раԥхьа Аԥсны аҩыза Затулин, Америка апрезидент, уи ихаҭарнакцәа, Ҟабарда-Балкариа апрезидент Коков, ООН амаӡаныҟәгаҩ Хада ихаҭарнак гәрага Едуард
Бруни, ауаҩ изинхьчаҩ Андреи Сахаров, Қырҭтәыла Аҳәынҭқарратә Совет
ахантәаҩы Шеварднаӡе уҳәа, аӡәырҩы уԥылоит. Аҭоурых хаҿқәа, уаҩытәыҩса
иҵоурам рҷыдарақәа рхьынҳаланы, ицәырҟьа-цәырасуа ицәырҵуеит, абзиара
мҩаԥырго џьашьа, ишыблаҟьо рзымдырӡакәа. Автор иҭаарых мҩа дануп
иҽыриашаны, дызҿу шҵабыргыу даара бзиа еилкаа, анахь-арахь ицәырҵуа
ахаҿқәа иԥырхагаӡамшәа ибла иаирбаӡом, арахь џьара рсахьа ҟаимаҭла
иааркьаҿӡоу хшыҩзцарыла иаарԥшуп.
Рых-шәҟәык ааидукылар, аԥсуа жәлар рхаҿы гәылгоуп акырӡа ишьахәны. Урҭ
раԥхьагылара аибашьра аԥхьатәи аамҭаз, аибашьра аангьы изылшаз Арӡынба В.
Г., автор Аду (ад. 81) ҳәа дзышьҭоу, уажәраанӡа жәларык рхагылара зылшоз
иԥшаара иашьҭази, уи рылшарц игәаҟуази еидикылеит, Аԥсадгьыл ахақәиҭра
иҳәынҭқарратә усны иҟаларц. Атәыла Ахада изыхҟьазаалак зны зпозициа
аанзыжьыз рырхынҳәра хаҭала напхгара азиуан, Гәдоуҭа ақалақь далаланы.
Убранӡа ҳусқәа анҽеимз аамҭа ҳҭагылалон, хаҭала иара ианынаигӡоз, ивагылара
зибамҭоз уи анрылдмыршалак. Ус акәзаргьы, дарбанзаалак аӡә иеиԥш, гха змам
дыҟаӡам. «Аҳәынҭқарра Ахада «агәыр зларҵахьоу зегьы икәыршаны иртәаны
имоуп!.. Изакәқәоу изымдыруоу, идырны ҳаилгақәаанӡа ҳәа акәу?» (ад. 135). «Иара
усҟан (аибашьраан) ибнеиҵақәаз иахьоуп ианкылс, – нап ҭацәы имааит, – ҳәа
дрылацәажәоит» (ад. 281). Автор ицәаҩоуп дзусҭазаалак имшаҭара, уи игәамԥхо
ҟаиҵаны иибаз ихәҭоуп ҳәа ииԥхьаӡо ихиҳәаауеит. Урҭ гхақәак аԥхьагылаҩ ихаҿы
дырхәашьуам, ахьтәы ҳамҭа ҩ-ганк шамоу ҳхаиршҭуам акәымзар. Аду ижәлар
игәра ргеит атәыла ахақәиҭтәра аламҭалаз, иаргьы дара рыгәра игеит. Ари
ҩныҵҟатә мчы духеит, издыруада уи ихадаҵәҟьаз акәзар, аӷа иҿагылараан.
Ажәлар ануҳәа, уахь иаҵанакуеит амилаҭ шынеибакәу, абзиа, ма ацәгьа ҳәа
еилыхк ҟамҵаӡакәа, ауаа ирыхәаша инадыркны, аӷьыч-қәыч рҿынӡа,
аинтеллигенциеи анхацәеи ҳәа еиҟәымшакәа. Уамашәа иубаша, убарҭ
рызынтәык ртәала аԥсадгьыл бзиа ирбоит, рхаҭарнакцәа аибашьра амцаԥшь
иалагылоуп. «Сара сыжәлари сыԥсадгьыли рзын сыҟоуп, сыҟазаауеит, уи еиҳау
даҽа хыхьчагак ҟамлац, иагьзыҟалом» (ад. 18). Абас ихәыцуа автор имала
иакәым, ахақәиҭра нагӡахарц зхы иамеигӡоз зегьы ари ргәжәажәарҭа лҵшәоуп.
Усҟан даҽа џьоукых рхы злаԥхьаркра рыздыруам. Урҭ убонаҵы, зегьы еилакны
узрыхцәажәом. Аибашьра акәын имишәагаха, инырҵәагаха аԥсуаа ирзыҟалаз.
Дара, иааҟәымҵӡакәа аибашьра иахьалагылаз, аиааира хьаҵрада ишақәгәыӷуаз
акыр жәантәқәа рыла хыԥхьаӡарала еиҳаз ажәлар шаҵадырхоз дырбаны,
ирыланхоз егьырҭ ажәларқәа рыхьдырԥшит. Иубози атәыла абжеиҳарак
зымпыҵазкыз аӷа ир ахьымнеиц амҩа уанангыла нахыс? «Ауаа еиԥхьытта амҩақәа
ирнуп, ана-ара аҳәсақәа рыҳәҳәабжь, ахацәа ргәынқьбжьы» (ад. 25). Гагра
ажәылараан иҭахаз автор иашьа иԥа дима аҩныҟа, Гарԥҟа, данцоз, «03 ацхыраара
ласқәа» ргоит егьырҭ иҭахаз, ахәцәа. «Дылҳаваргеит ҳоператор Анзор
Кәарҷелиагьы» (ад. 24). Ақыҭақәа рҿы иҭахаз шааргоз, ауаа «рылаӷырӡқәа
ҭабеит» (ад. 26). Уахык ателедырраҭара ахьеиҿкааз «Лыхны ԥшьҩык ааргеит» (ад.
26), абас мацара ажәлар ирыцәҭахаз чҳауа мацара, ҳафронт Ԥсоу илеит 1992
шықәса сентиабр фбазы. Ԥхьаҟа макьана даҽа шықәсык ҳазԥшын. Аибашьра
унхарҭа-ԥсадгьылаҿ ианымҩаԥысуа даҽа цәанырра-ҟазшьак амоуп. Аԥшәма
иахьеи уахеи дыԥшуп, уажәы-уашьҭан ихшара ишәаџь изааргарыма ҳәа. Ма
игәылацәа рашҭа «арҵәаа-арҵәаа» (ад. 16) ааҭыҩуеит, уара утәқәа ирзыԥшу цқьа
еилкаа умаӡамкәа, уи иаҳагьы ухәажьы еикәанаргылоит. Шамил иашьа иҷкәын
дҭахазижьҭеи ҩынҩажәамш азгәаҭара иҽалаирхәырц дахьҩеиз, ашәҟәыҩҩ В.
Амаршьан иԥа Беслан дааргеит ианшьцәа рҿы анышә дамардарц, аҩада дырго
иабаҟаз. Уаантәы «Манча – ҳашьа иԥсра иаҵагылаз аџьабацәа» (ад. 33)
днарылагылеит. Даҽа џьара «дықәуп Адамыр Амаршьан иабшьҭра аҵыхәтәа
еидызкылоз Адик» (ад. 171).
«Аибашьра иаҳзымдыруаз ахаҿқәа» (ад. 13) цәырнагеит. «Аԥшқа аамҭа
дархаҵан, иабџьар кны, иԥсадгьыл дахьазгылаз» (ад. 489) Лиова Миқаа,
аибашьраҿ Леон ҳәа иаадыруаз иакәын. Аибашьраҿ ихадаз аҭыԥқәа аанызкылоз
акомандаҟаҵаҩцәеи акомандирцәеи уԥылоит ашәҟәаҿы. Сергеи Дбар џьара
заҵәык дигәалашәоит. Гәымсҭатәи афронт аҿы дкомандаҟаҵаҩуп. Арахь «Ԥсоу
аҳәааҿы имҩаԥысуа ацәгьоурақәа» (ад. 50) зырҿиаз рызынтәык цәыҵиҳәеит, уи
знапы ианыз уаҩ дыҟамызшәа, зхы иақәиҭыз аԥсуа дгьыл егьи, Амрагылара,
аҵкараҿ аибашьра еидызкылоз ауаҩ ида Амраҭашәараҿ аҳәынҭқарра ус
дахаҵгылеит. Даҽа еибашьҩы афицарк, Аԥсны аԥшыхәра иахагылаз Едик Ажьиба
игәалашәара иазкыу адаҟьақәа ҷыдала иалкаауп. Аполковник дызгәалашәоз
иҩыза иқәгылареи, ихаҭа имшынҵа нҵамҭақәеи игәылдыршәоит аԥшыхәҩ хада
иҿаԥхьа аҳасабтәқәа шеиликаауаз, атәыла иазышьҭаз апроблемақәа рыӡбашьа
амҩақәа шаликаауаз. Игәылиршәон аибашьра аҭагылазаашьа, ҷыдала иара
иусураҿ аԥшыхәра иаанартуаз ҳаӷа иҟазшьа ҷыдарақәа, ҳаҩныҵҟа зхы ҽеимкәан
имҩаԥызгоз ҽзыхдырҟьоз, иара ихаҭа урҭ рзы алкаақәа азгәеиҭон.
Дцо-даауа ҳажәлар аиааира шырго автор иазгәеиҭоит, аӡәырҩы
иаҳзымҩаԥырго агәкажьгатә ус ҵымҳәаррақәа данрылацәажәоҵәҟьа, иҳаԥгылоу
уи амш хазына ихашҭуам. «… иахьатәи амш ҳҭоурых адаҟьа ҿыц аанартит,
ажәылара амш! Иаарласны аиааира амшгьы аабарц ҳаҟоуп!» (ад. 23). Аибашьра
алагамҭаз аиааира агара агәра ахьиго акраҵанакуеит. Аӡәы ааԥхьара ҟаиҵеит ҳәа
акәмызт, уи шҳаԥгылаз ргәаҵа иҭаршәымзар, аԥсадгьыл аҵеи аибашьра
рҽазыркуамызт. Зегьы еидҳәалоуп, ҳара уи аҳаракырахь ҳахшыҩ шзымҩаӡац ала.
«Сара сыбрақьаҭуп, аԥсадгьыл сымоуп, издыруеит аиааира шаго» (ад. 36) иҳәарц
илшон уи аиааираз аԥхӡаша казҭәоз дзусҭазаалак. Аҩбатәи ашәҟәы «Аџьынџь»
ахьӡитәызар, «Аиааира гоуп!..» (ад. 166) ҳәа ахԥатәи ашәҟәы алагамҭа ахы
хыртуп. «Ари аҩыза аԥсеивгара ҽнактәи аланхара анасыԥқәа ирынасыԥуп –
Ахақәиҭра, ҭынч анхара» (ад. 177), закәытә цәанырра ҵаула ҵабыргыузеи
ашәҟыҩҩ дызлацәажәо! Зхаҭа иагәыламԥшыцыз ас ахшыҩҵак афоризм
џьашьахәыла изгәылыршәарымызт.
Ажәлар иҵоуроу хаҿы мацараны, асахьақәа, ацәырҵрақәа, ахҭысқәа еидкылам.
Ус ауп аҩымҭақәа иахьа аиҳараӡак шаԥҵоу. Ҳаҷкәынцәа рфырхаҵара, ргәеилгара,
рбеиарақәа зегьы неидкыланы раарԥшра иаанаго, уи инахыҳәҳәаны, иҽеим
ҷыдарак ҳалыршәӡамкәа ҳааӡоушәа акьыԥхь ҳахьаанарԥшуа иашам. Ауаа
ирылагылоуп иҵоурам ахәҭак, «еиҿагылоуп аԥсреи абзареи» (ад. 121).
«Аԥсадгьыл зегь бзиа ирбоит, џьоукы рхы ақәырҵоит, иалаҭхаџьуеит џьоукы…»
(ад. 10), ашәҟәы шынеибакәу абри ала еибаркыуп, нас зхы ақәызҵо реиԥшҵәҟьа,
иалаҭхаџьуа рхаҿы ҭыхыуп. «Амшгацәа, амородиорцәа аҿыв-сывҳәа, аӡмахқәа
ҭырҟьаны ирҿаҭәо амҩақәа ирнуп» (ад. 144) дара, аибашьра ашьҭахь акәзар,
«ахақәиҭра заҳҭаз, абџьар зыҭаны абна илаҳҵаз ҳнаркоманцәа, арҳәцәа, аӷьыч-қәычцәа» (ад. 207) ԥырхагада иаарҭахыз ҳаларыгӡон. Убранӡа урҭ рыцәгьаҟаҵара
неиуан, аԥҳәысзаҵә «лыҩны иныҩналан, абысҭа инаркны, џьымшьи, џыши, акагьы
аанырмыжьит» (ад. 207). Уҩны, угәарԥ, укәтқәа ахьҵо, зегьы ҭҵааны ирымазар,
«нас унха» (ад. 235).
Ажәларқәа еиҿагыланы ианеибаҟәаҟәоз аламҭалаз, «аиааира ҳара иаагоит!»
ада зҿымшәоз, згәынамӡара змилаҭ рахь гәкаҳарыла иаазмырԥшуаз ауаҩ (автор)
аибашьра ашьҭахь дызлагылаз рыгәра имго днаӡеит, «ари аҩыза иҵыхәԥҵәарадоу
азакәандара сымбац, исмаҳац, доус ихы иааҭашәо ахьыҟаиҵо, хеиҭаҳәара змам
атәыла» (ад. 299) ҳаԥнуп. «Жәацы ауха ҳқыҭа аӷьычцәа ирцәаҳахьчон» (ад. 2999
ҳәа, шьҭа ибыргыу ауаа рҽеизганы, имтәа-имыцәа уахыла амҩақәа кны итәан,
«иҟьалахаз ҳауаа» (ад. 330) рзаанкылозар ҳәа. Аԥсахҩцәа ҳәа ииԥхьаӡода –
«апаникиорцәа, апровокаторцәа, амцпатриотцәа» (ад. 8) аибашьра аамҭаз,
аӷьыч-қәычцәа, амцхәҳәацәа, иааҟаҵоу ацәахыхцәа уҳәа аибашьра ашьҭахь.
Анҭгьы арҭгьы иуаа ӷалатцәоуп, «ашәышықәса аҩажәатәи, зыбзиара аҵкыс
зыцәгьа еиҳау» (ад. 417) иарҿиаз аҵабгацәа. Аимпериа аԥсы анҭаз, адиктат
ыҟазаргьы, алеишәа мҩак шьҭнаххьан, аарла акәзаргьы, рхы зланыҟәыргашаз
усурҭақәак рыман. Ироуз ахақәиҭра ахьыргарыз рыздыруамызт, аус муӡакәа
ухы зламҩаԥугои, уҭаацәа злоубои? Ма аӷьыч-қәычра уҽазукроуп. «Ажәлар
зыргәамҵуа рацәахеит, итәоуп инрымпыҵышша ицаз атәыла ду гәхьааго, ирзааиз
уи иахьӡугьы макьана ирзымдыруа, инықәҵаны иҵәыуа» (ад. 269).
Аҵыхәтәантәи «Алахьынҵа» аҭыжьымҭаҿ хшыҩзышьҭра ӷәӷәа азууп
аинтеллигенциа рхаҿсахьа. Аӡәырҩы афронт аҿы иҟан, урҭ ракәым зыӡбахә
уажәы ицәыргоу. «Сара сааиижьҭеи ҩ-фронтк сырҿагылоуп – ақырҭқәеи ҳара
ҳцәыха-цәыфацәеи» (ад. 18). Ақырҭуа провокациақәа ирҿагыланы нхыҵаа
анаҳзықәгылоз, «иабаҟоу аҭыԥқәеи ачынқәеи ирышьҭоу «ҳпатриотцәа?» (ад. 143),
уамашәа ибон Шамил. Аиҳабыраҿ акәзар, «ишьым амшә ацәа еимаркуеит» (ад.
64), алаф-ҵабырг рыҵигалоит. «Аԥсреи абзареи, аҟазаареи аҟамзаареи
ҳанарҭагылоу, аӷа еицәаха, ҳрылатәоуп амафиеи арҳәцәеи» (ад. 99). Ақьаад
«саԥхьазар, иаҳәои изҩуеи – аа-ҳи-ҳи ҳәа ухы уасуа иуҵәуап, – иҳәоит џьара,
алкаагьы ациҵоит, – аха сара иахьа ҵәыуатәыс еиҭазсоурыз, урҭ сҵәыуеижьҭеи
акрааҵуазар?» (ад. 156). Иара ақырҭқәа рымацара ракәымзаарын дзаӷаз, дҭәыцны
аԥсуаа зыбла дхыз маҷӡамызт.
Ҳара ҳзын нхыҵааи аахыҵааи русушьақәа узеидкыломызт. Аԥсны
еиқәзырхашаз иара аҵеицәа шракәыз ззеилымкаауаз, Гәдоуҭа «администрациа
иаҵагыланы, – Изааимгои (Арӡынба) қьырала аибашьцәа? Ҳахәыҷқәа
анынирҵәалак иазаауазеи аԥсадгьыл, – ҳәа еибарҳәҳәоз» (ад. 9) ракәын. Аӷа
импыҵаимкыцыз араион заҵә анагӡком ахыбра иаҵагылаз «ҳаинтеллигенциа»
(ахыц иҭазкыз автор иоуп, ад. 79) акырынтә игәалашәоит. «Лакәк иузҭагӡом» урҭ
злацәажәоз. Аибашьра аламҭалаз ҳазлагылаз аҭагылазаашьа уаҳа цқьа
ишырзеилымкааз, цхыраарак ҟарҵартә рыҽшақәдмыршәаз џьаушьарын. «Аԥсуаа
ас ду шырхамшҭуа аиԥшҵәҟьа», Гәдоуҭа афатә роурц ианаа, «ҳаиҳабы
иахьизидымкылаз убысҟак ргәы днархьит, уи убысҟак ргәалашәараҿы иаанхеит»
(ад. 11), «ҳара аныха иакыз ҳаӷа иакәу џьаҳшьоит, егьи ҳара ҳхаҭақәа ҳакәзаап!»
(ад. 146) ҳәа, иҿыцыз «амилаҭ чымазарақәа» (ад. 322) жәпакы цәыҵиҳәоит.
Аӡәырҩы «ҳзеилгақәар, – автор ииҳәаз еиҭаҳҳәап, даҽакала еиӷьны иузеиҭаҳәом, –
арахь имаашеи еиқәыфырхаҵаха, аҭыԥқәеи, аҳамҭақәеи ирымҵасуа, апартиақәа
аԥҵо, апозициақәа ҟаҵо, аӷацәа збаҟа ҟәыбаса еиларыжьыз, Гәлиа ипремиа
еимакуа… Ассирқәа ҳбарц ҳаҟоуп, макьана ҳабаҟоу!» (ад. 146).
Зегь раҵкыс уа-ҭахыла изааигәаз ракәзаргьы, имҩаҿ ишигәамԥхаз аԥҵаҩы
иҵәахуам, рыхьӡқәа иҳәоит, иааркьаҿны рсахьа нарыциҵоит. «Ахәаршҩы Едик»
иус «ичхәра иҿанаҵеит» (ад. 165). Ҷыҷка Москва аусқәа «мҩаԥызго» иакәхыуп.
«Апартиақәа «раԥҵаҩы», «рԥыргаҩы» (ад. 34) ҳәа изышьҭоу аӡә дыҟазаап. «30-тәи
ашықәсқәа раахыс зҭыжьра иаҟәыҵхьоу сигарк еиҩҵәаны, азбжак мундштук
иахаркьакьаны» (ад. 35) изҿыҵакыз ауаҩгьы ирлас дибалозаап. Аӡәырҩӡа
аадыруеит, аха, аамҭа цар, урҭ зусҭқәоу узымдыруа инхашт, џьоук рыжәла
ахьҳәам азы, даҽа џьоукы иааныркылоз аҳәынҭқарратә ҭыԥ ахьарбам азын.
Егьи аган ала иҭыхыуп ақырҭуа жәлар рхаҿсахьа. Аԥсуаа рыцәгьа рыбзиа
ааидкыланы иаарԥшызар, ақырҭқәа иҵоурам ҷыдара мацарала еибаркыуп,
иналаршәа-ҩаларшәашәа бзиарак рызҳәазар умҳәозар. Урҭ раԥхьа дгылоуп
«Анцәа ицәымӷыу ауаҩ, ахәыҷқәа рҳақ иацәцо» (ад. 65), адемократ ԥхьагылаҩ
Шеварднаӡе. Уи иҵоурам епитетс иҟоу зегь инаалагәышьоит. 1992 шықәса
аибашьра алагамҭаз ООН Ассамблеиа Асессиа азыҟаиҵон, адунеигьы агәра
диргон Аԥсны инхо ажәлар ду рыхьчара шаҭахыз, изцәырхьчашаз ажәлар маҷ
ракәзаарын, амаҷқәа адуқәа ықәыргарц азин роухзаап, Ашьхаруа жәларқәа р-Конфедерациа акәзар – ицқьаны итеррористтәыз, узыцәшәашаз еиҿкааразаарын.
Урыстәыла акәзар – ҩ-тәылакны еиҩишеит (ад 21). Иҟазаарын РФ а-Парламент,
уаҟа еиҳараӡак аԥсуаа ирыдгылан. Иҟахын и – «Демократиатәу Урыстәыла», уахь
далан апрезидент. «Еиҩшала, амчгьы кыз!» – рымҳәеи аурысқәа. Ихадаз ари
аполитикатә мыруга дашьцылан Қырҭтәыла Ахада. «Шәазхәыц, – Шамил ҳахшыҩ
ирҵаруеит,-атеррорист-жандарм иажәақәа рҵакы, ацәгьоуцәа рхада ицәгьоуцәа
ахьхьеирԥшуа» (ад. 22). Гагра аԥсуаа аиааира анырга, урҭ рҵакы лаирҟәырц,
ихаҭа иаҳаҭыр шьҭихырц, ииҳәо ҳазыӡрҩп: «Аԥсны инхо амилаҭқәа зегьы иреиҳау
аурысқәа ҳара иҳабашьуеит» (ад. 26). «Ааи, заҟа дгьангьашузеи џьым, џьым!»
(ад. 26) – зегь рыла ашла дҭызҵаахьоу ажурналист Шамил ҿыц
дызлаџьеишьашала дықәымгылои. Уажәраанӡа дзықәгәыӷуаз аурысқәа
ракәӡазшәа дышцәажәоз, аԥсуаа иааирак рчаԥацԥхьаӡа, ацәхаԥшь хышла, аԥшьа
Георги ҳәа ақьырсиан хьӡы ҳаракы занашьахаз, амц ҵабыргитәуан ООН
аделегациа анидикылоз:
(ад. 33).
(ад. 36), – шәихәаԥш адунеи ижьаӡарц дшаҿыз! Дабакылси? Қарҭ апарламент
аҿы Иоселиани «ҳара Қырҭтәыла ду аԥҵара ҳаналагоз, ахьӡ-аԥша змоу, аҟәыш
политик, адипломат, адемократ, – шәҳәан, аа. Дышәзаагеит, абан дахьтәоу, –
инапы наиқәикит зхы зыхәдаџьал иазнымкыло, знапқәа рыҵаргәаны, ахаҿы итәаз
Е. Шеварднаӡе. – Уи дҳазхом, бандитк дивагылазароуп шәҳәан, диваҳаргылеит,
абан дахьиватәоу, – зхы зыкәаҽ итәаз Қеҭовани инапы наиқәикит. – Арҭ азхом,
«арбаӷьк» дрываргылатәуп шәҳәан, аа, дахьрыватәоу, – инапы наиқәикит акәты
бааӡеиԥш зҵыхәа заҳәҿаршәны итәаз Ҟарҟарашьвили. – Уажәшьҭа шәысҭ абри! –
иҳәан, имаҟҿаҳәара илаҵакны инапқәа нарықәиҵеит иԥхашьарақәа» (ад. 28). Уи
иҩызцәеи иареи ақырҭуа ҟазшьа ҷыдарақәа рылыжжуа мацара рхаҿсахьа арбоуп:
амилаҭ егоизмра, аҽхарззалара, амилаҭ маҷқәа рыдгьылқәа рымпыҵахалара,
атәым культура аӷьычра, аҭоурых аҵабырг ацәӡара, ажәларқәа рқырҭуатәра,
ианаму рхырҵәара, рхықәкы анагӡараз рус мцыла аибаркра, афырхацәа
ирфырхацәоушәа ахырҽхәара, иреиӷьу адгьыл уаҩ дықәгылаӡамшәа аҽырзажәра.
Иараӡазар Амвроси-иԥа Едуард диеицәаханы даақәгыларц дыҟан, аԥсуаа
шьҭрала дахьреиуаз ыҟан ҳәа, Аԥсны зҽахазарԥарц згәы иҭаз Надареишьвили
Ҭамаз нҵәажә. Уахь дымнеицкәагьы, иаҳзааигаз маҷызма. Уи Гагра аус аниуаз
нахыс дышшовинист-фашистыз изыҵәахуамызт, дахьнеилак илыжжуан. Аԥсуаа
рхырҵәара убранӡа агәра игон, ихымҩаԥгашьа дзацклаԥшуамызт, ижәлар
иаадирҟаҵалак аиашара дазгылан. Уамашәа ибатәӡамызт аҳәынҭқарра асистемаҿ
имаҵурала еизҳара амилаҭ еибарԥсра иалҵшәахарц дахьашьҭаз. Гагра
анҭаҳарцәы, аԥсуаа убри ахьрылшаз иџьашьара убранӡа ихнаржжит, «ашоура
шкәакәа исын, аҟьамсар дылабӷьаҭуеит» (ад. 101). Уи диеиӷьымкәан, зажәа
араӡашьа иақәымшәакәан, зхамхаԥагьара зылшара ҳаранакуаз, аха ашәарҭа
дынҭагылацыԥхьаӡа аҩраз ачемпионцәа ираԥызгоз, «ҳар Ԥсоу иҭадырчхәрыз
акомандаҟаҵаҩ Ҟарҟарашьвили» (ад. 97) ҳәа даҽа уамак ақырҭқәа дрылиаахьан,
аамҭа инараӡар, ирҿиашаз заа уаҩы ихы иҭаӡомызт.
«Арҭ рыфҩы гоижьҭеи акрааҵуазаарын!» (ад. 27). Абрахь дкылсит ашәҟәыҩҩ, –
рыжәлар Аԥсны иахадырԥарц 1873 шықәсазы аԥсуаа дырҩыза дуны зыгәра
ҳдыргоз Г. Ҵереҭели иҳәамҭақәа, нас 18 шықәсазы И. Ҷичинаӡе Кавказ
рымпыҵаркырц иаԥхьанагалацәа дышрыԥхьоз еилкаахеижьҭеи. Урҭ аӡәаӡәала
ирҳәоз азхозма, Урыстәыла ацар иахыхра рхы иархәаны, Қырҭтәыла зцәа
рцәахашаз адемократиатә республика анышьақәдыргыла нахыс, Аԥсни Алада
Уаԥстәылеи рымпыҵаӡарц ар рыларҵеит. Асовет мчи, Сталини, Бериеи СССР аҿы
амч ирымази рхы иархәаны, ҳаԥсадгьыл аҿы ҳандырҵәарц агьшрыгӡамыз,
аполитикатә ԥхаррақәа ҳаиқәырханы ҳшааргоз, Асовет Еидгыла аилаҳамҭаз, ҿыц
даҽазнык еиԥшымкәа Аԥсны шынеибакәыз амцабз ықәырҵеит. Убра ҿыц
акәымкәан, уажәраанӡатәи рхықәкы анагӡараз, рымч еибырҭеит рыжәлари
ирхагылази. Иалырхи?! Ҳаӷоу иԥсҭазаара далҵит, урҭ, аӷацәа, хцәажәарас ироуз
баны: «алаҳәақәа рхаҟыруа, амҵқәа рхыппы, ақалақь иалажьуп, рыфҩы рыԥсы
анҭазгьы уаҩ даргыломызт, уажәык имықәшәатәха… иабаажуеи
инеиҭаргақәаша?!» (ад. 25). Иржыргьы рыфҩы ықәыӡӡаауамтәа. Урҭқәа азхозма,
узхара умоукәа, иахьаҭахӡамыз ашьамҩа уангылар. Ҳәсеи хацәеи, хәыҷи бырги,
жәларык еиханы Егры ацҳа ианықәла, зԥсы иацәшәаны ихьаҵуаз рыр анрылала,
«иарбан қәибахраз, ишьаарҵәыроу аԥсы еиқәырхаразы имҩаԥысуа ари аҭоурыхтә
цҳа аҟны» (ад. 174). «Ақырҭқәа руардын хышәҭит, ҳуардынқәа еивҵаханы
ишыҟаз» (ад. 141).
Ахԥатәи ашәҟәы шынеибакәу аибашьра ашьҭахь ашәҟәыҩҩ Алаҳаӡыхь анхара
нап ахьаиркыз иазкыуп. Зшәымҭа шықәсқәа зегьы аҳәынҭқарра маҵура
иақәзырӡыз, зуаҭахқәа рыда акгьы ззалымгаз, аибашьра амшала аҳҭны қалақь
иацәыхҟьаны, нхара ихы-игәы иахьҭаӡамыз аҭыԥахь данықәнагала, ақыҭа нхамҩа
иалааӡаз ауаҩы адгьыл аус адулараз джьышуан. Инапала аҽаҩра беиа
шааирыхуаз асахьақәа ссиршәа иҭихуеит, уажәраанӡа абри анасыԥ лаша
иҽаҟәганы дабаҟаз уҳәартә. Иарбан уҭраҭыху иааирыхуаз ҳәа зыӡбахә имҳәаз!
Рызынтәык рхатәы ҷыдарақәа, рыԥшӡашьа, рааӡашьа уҳәа, даараӡа иркьаҿӡаны,
рсахьа гәылыршәоуп. Ашәыр акәзар – абасҟатәи ииуаны ҳамбаӡакәа ҳара ҳабаҟаз
уҳәап. «Абарҭ зегьы злыҵуа адгьыл кажьны, иабыкәу сахьцо» (ад. 178) иҳәоит;
«акрысҿоуҵар акруҿасҵалап» (ад. 179) зҳәашаз рахә бзиакгьы аақәиргылеит.
Акәты агәы аналаҟоу, ажә ангәырӷьо изхагәырӷьо, ала, «даара ах пату ақәҵаны»
(ад. 328), ак аҳәарц анаҭахыу, – зегьы дрызкылԥшуеит. Ицгәы Хәымсеи ила Бими,
рбызшәа иҵоу, иара ибызшәа дирҵоу здыруада, аха еицәажәома уҳәо инеихьеит.
«Аӡси ацгәи ахш еимакны ианеисуаз зымбаз мгәаҭа дыҟоуп» (ад. 186). Ақыҭаҿ
унхозар – уаҳа ишԥа!
Џьара ицәыргоуп «бысҭа ҿахрак уны иуфарцаз шаҟа напы иҵгатәузеи?» (ад.
243). Нас ицоит хәҭа-хәҭала аусутәқәа, уажәраанӡа уашьцыланы иузгәамҭацәоз,
аха, инҭкаа уаназхәыцлак, закәытә џьабьаау иадуҵо, «Хох, Хох, Хох!» (ад. 243).
«Анхаҩ иус нҵәара ақәӡам» (ад. 205). Амцхә ҳәара ацымкәа, иааркьаҿӡаны
аԥсабара азакәанқәа рырҵаулара ҭыԥ а моуп. Адгьыл злеибаркыу аҭҵаара автор
иԥсҭазаара шынеибакәыз иақәирӡыз џьушьап. Аԥсабареи ауаҩытәыҩсеи
реизыҟазаашьа хьаас имоуп, нас иарбан ҭыԥу ауаҩы иааникыло зыҭҵаара
дамыхәо ари Адгьыл аҿы. Ақыҭаҿ дыштәоугьы, Аԥсны алахьынҵа дазҿлымҳауп,
адунеи аполитикцәа реиԥыларақәа дрызкылԥшуеит, аиҳараӡак Урыстәылеи
Чечнеи реибафара. Еснагьтәи анхаҩ иԥсҭазаара инагәылагыла, ицәырҵуеит, уи
абеиара адагьы, ажәларқәа реизыҟазаашьа, рҵаси рқьабзи рықәныҟәашьақәа,
аиҿыхарақәа, ацәахцәыфарақәа, аӷьыч-қәычрақәа; урҭ ирылубаауеит аԥсадгьыл
ахақәиҭра наӡа аиурцаз рықәԥашьақәа, ажәлар дуқәа ирҭахқәоу ажәлар маҷқәа
нарҳәы-аарҳәо ишыддырҟаҵо, ажәлар маҷқәа доусы ишрылшо ажәлар дуқәа
ишырҿагыло, џьоукы аибашьра анҭарҵа, егьырҭ кәарбзоит.
Аиҳабыра роума, анхацәа роума, аӷьыч-қәыч ақыҭа иацәихьчома, аполитика
далацәажәома, автор дызҿу зегьы иара ихатә ԥсҭазаара иагәылсуеит, ихала
ахҭысқәа дышрызхәыцуа, дшырзыҟоу, иҟаҵатәны ииԥхьаӡо ҳабла ихгылоуп.
Ирҳәон еидарала иҭәыз итачка иманы дахьлеиуаз, ахылԥарч зхаз Шамил а-Ԥлиа,
еицырдыруаз Ҵаҟьтыр Хәсин иԥа, зегьы деицгәарҭеит ҳәа. Ибла иабаз, ихаҭа
дызлахәыз Ԥсоу аӡиас аԥсҭазаашьа бзианы издыруаз иакәын, « снықәиеит,
уаҳа аҿыхара, аԥсҭазаара сгәы ахымло» (ад. 306) зҳәарц зылшоз. Убасҟатәи
аилыхара, аиҿыхара, агыгшәыгра злалаз ауаа убарц «уҭахызар, ари аҳәааҿы
улеи» (ад. 301).
Аӷ леира ианаамҭаз, иҭаацәара нхарҭала аҽеиҟәнашеит. Аҟәа иҟазгьы
Алаҳаӡыхь нхамҩа иабар акәхеит. Зегьы ақыҭахь ианеихоз аамҭак ыҟан.
Инеиԥынкыланы иара ара днымхозар, рыфатә-рыжәтә иагхаӡон, адгьыл
ақәаарыхра заҵәык ԥсеивгарҭахеит. Аиҳараӡак имала ақыҭаҿ дахьыҟаз изаҵәра
дамҽханакуан. Иқәра цацԥхьаӡа, аџьабаа ду зцыз анхамҩа аҽаҩра наӡа ахьугашаз
умоуа, улшарақәа анмаҷхоз, маҷ-саҷ агәкаҳара мотивқәа ааизцәырҵуан. Ҽнак,
1995 ш. март 23-зы (ад. 246, агәкаҳара убранӡа иныԥшит, зхала аҽшьра
зылзыршаз дфырхаҵаны диԥхьаӡартә. Аамҭа цацыԥхьаӡа иқәӷәӷәоз ауадаҩрақәа
зегь шьҭихрын, иашьа иԥа иҭахара инаркны, изааигәаз аӡәырҩ анышә
иамаздахьаз ихаҭа иԥа, аибашьраҿ ихҭигахьази, ауадаҩрақәеи изышьҭымхкәа,
игәқәа бзиамхеит, ихәашазгьы рбомызт умҳәозар. Дышнеиуа агәкаҳара џьараџьара инаҵишьӡоит. Зыхшыҩ бзиоу, згәырҵҟәыл иагым, аҵара змоу, алшарақәа
ирылхәдам ихәыцра-рҿиара акырӡа иҳаракыуп. Ус иҟоу игәы анца – ихәыцра
мықәшәатәхоит. Абри аамҭаз, «ухы-угәы ахыларц уҭахызар, ауаа уаарылҵны,
аԥстәқәеи аԥсаатәқәеи уҽырзааигәатә. Иахьа сыблақәа ассир рбеит» (ад. 26
ҳәа илакәушьаша хҭыск аацәыригоит.
Уи амацара акәым, «Алахьынҵа» скыдҟьа-кыдҟьо, суманы ушаваз, кыр
сыӡрыжәт» (ад. 417) иҳәоит аҵыхәахьшәа џьара. Аԥсҭазаара џьамыӷәа маҷк ауаа
изалгарц, усмҩаԥгатәқәак ахәҭаны иԥхьаӡоит. Длафуан, дрыхәлаччон, ихаҿы
еихалашон, ихаҭа дызҭагылаз ааирԥшуамызт. Уа дзаангыломызт зыжәлар рзы
згәы еицҳауаз. Аибашьра ашьҭахь макьана рыцҳара згымыз тәылан ҳазқәынхоз.
Ганкахьала иааҳакәыршаз ақәыџьма тәыла дуқәа рполитика мҩаҿы мыруга бзиас
ҳрыман. Уи иахырҟьаны, аҳәаа аартызу иаркызу узымдырратә, аҭагылазаашьа
еиқәыршәан, анхаҩ иџьабаа лыҵ ахьхәарҭахашаз аҭыԥқәа рахь ишахәҭаз
издәықәҵомызт. Ибжамҽамын. Ԥсоу кылаарак еиҿыркаан, алыхәҭа икылхны,
тачкала иоурыжьуан. Даҽа ганкахьала уахәаԥшуазар, аҩныҵҟатәи аԥсҭазаара
еиҿкаарак аиуртә ҟалашьак ԥшаамызт, ҩ-фактрок ирхырҟьаны. Ақырҭуа
диверсиатә гәыԥқәа иарбанзаалак хҭацәыхак Аԥсны иарҭомызт, аԥсҭбарақәа
рацәахаӡеит. Еиқәыԥхьаӡоу аус хәымгақәа рымшала, аҩныҵҟа леишәак аиҿкаара
ишахәҭаз иузымҩақәҵомызт, усурҭа бзиак узыԥшаауамызт, ауаа рхы иақәиҭцәан,
аӷьыч-қәычра аанкылашьак рмоуӡеит, аибашьра аламҭалаз иҳацәҭахаз раасҭа,
ашьҭахь авариала аԥсҭбарақәа иаҳа акырӡа еиҳахеит. Абарҭқәа анизеилалалак,
зџьабаала зҭаацәара ныҟәызгарц иқәԥоз абзанҵыра игәахдыршәон. Ҳазлахаз
ҳзымдыруа ҳанҭагылаз, аԥсуараз иқәԥалоз ргәы ԥҵәаӡаны, «ҭаим ауҭ» анрымаз,
Гагра «Асаӡ» ацәырҵра гәыӷрак зегьы ирызканаршәуан. «Агәаҟра ажәлар, амилаҭ
еиднакылоит, иахьа ҳҭагылоуп уи агәаҟра, аха аригьы ҳаиааироуп, даҽа мҩак
ҳамаӡам» (ад. 331). Иара дызлагаз ихала акала деиқәнархон. Ижәлар зҭагылаз
амчымхара ихаҭа далагылан. Иуаажәлар дрыхәарц, аамҭа ԥшааны, еихигаз
ашьаҿа иара игәыӷра азнарҳауан. Аибашьра ицәыҵнаҳәаз ҳҽеимрақәа риааираз,
жәытәла иҳалаҽыз ҳабзиарақәа, – Аламыс, Аԥсуара, – рцәаара цәыҵгатәны,
еизырҳатәны ҳаԥхьа ишьҭоуп. Ҳажәларны ҳаиқәзырхо аҷыдарақәа еихаҳалатәны
иаҳзышьҭоуп.
Асанатри «Нарҭ» Арҿиара усзуҩцәа рассоциациа «Асаӡ» раԥхьатәи
аконференциа мҩаԥнагон. Уи аиҿкаара «сарцәом, сартәом, саргылом –
ишԥалагатәу?» (ад. 30) ҳәа агәжәажәараҵәҟьа иҭахаз, иарбанзаалак гәҭынчымрак
зхаҿы убри аҽны ианымԥшуаз дгәамҵхамҵуазаарын, «ауаа ҳақәшәоу
иҳақәымшәоу» (ад. 325) ҳәа. Убасҟатәи ауаа адунеи ргәахшәаны адгьыл
иқәгылан, хьҭак, млак ҳамкындаз ҳәа еибаргәаҟуа. Ауаа анааиза, ҿыц дгәамҵуан,
«раԥхьа акәны аудиториа ду ашҟа ицәырҵуаз аӡә еиԥшҵәҟьа» (ад. 328). Шьҭа
зықәреи зԥышәеи шәыз адырҩегь ихы инапаҿы аагара иҽақәиршәон, игәыҵхоз
аӡәы ибарҭамызт, ихымҩаԥгашьала ауаа ирҭынчуан, аизара акәзар – имҩаԥысит
ирманшәаланы. Аибашьра ашьҭахь, аҟазара иазыхынҳәны, ауаа ахьеиднагалаз
аҵак ду аман. Уи ахә наӡаны изшьар зылшаҵәҟьоз иара аԥҵаҩы иакәын.
«Ргәырӷьарақәа зегьы «Асаӡ» иадҳәало» (ад. 329), ԥхьаҟа аԥшразы амҩа ылхын.
«Асаӡ» имҩаԥнагашаз аусутә азышьҭан, Ш. Инал-иԥа ишәҟәы «Садзы»
апрезентациа инаркны, академик Быџьгәыр Саӷариа, Аԥсны аҵыхәтәантәи Аԥсҳа
иԥа Гь. Чачба, ашәҟәыҩҩ Миха Гочуа, апоет В. Дауҭиа уҳәа риубилеиқәа
рымҩаԥгара, аԥшыхәҩ хада Едик Ажьиба игәаларшәара, аҳәса Рымш азгәаҭара,
Аурыс-Кавказтәи аибашьра иазкыз аконференциа, Гагра ахақәиҭтәра аныҳәа
амҩаԥгара, ашколқәа рҭаара уҳәа, жәпакы аусқәа, ахәылԥазқәа цәырҵит Гагра,
Пицунда, Цандрыԥшь, Лӡаа.
Змаҵурақәа шьҭазҵахьаз ҿыц аџьабаа ус иҽалеигалоит, жәларык
дызларыхәаша издыруам. Бзыԥҭа имҩаԥгаз аҽырыҩра ду аҽазыҟаҵараз ихала
дрылан «ақыҭақәа, аҽыбӷаҟазацәа, аспорт абзиабаҩцәа, ажәа азҟазаҩцәа,
алафҳәацәа уҳәа, аԥсабара рҿиаратә ҟыбаҩ злаз ауаа» (ад. ҷ). Зегьы
ырмазеины ианубо, ус иахәҭаны имҩаԥысыз џьушьоит. Аҽырҩра аҽны, иара
уаанӡа имҩаԥигаз ахәылԥазқәа раан, ашьҭахьтәи аиубилеиқәа рҿгьы, аиҿкааҩ
даақәгылон «аԥсуа маҭәала иҽааибыҭаны, ҳабацәа рқьабз касмыжьырц» (ад. 400)
иҳәон Шамил. Ижәлар рҵаси, рқьабзи, рбызшәеи реихаҳара ҟамлар, ижәларны
ишзаанымхо идыруеит, аха ишԥа! Абар абызшәахьы ҳахькылнагаз.
Аиааира анаага, иифашаз-иижәшаз еингаланы, ух гәышьа! – ҳәа дахьылатәаз,
акыр мзы иааиԥынкыланы, ҭынч дааҟәымҵӡакәа дыҩуаз џьушьарын. Арахь
илахьынҵа мҩа дахьаныз, есымша ианиҵоз рылоуп ишәҟәы-мшынҵа
злеиқәыршәоу. Ажәлар ирылаҵәахыу абызшәа аҷыдарақәа, ажәеицааирақәа,
алаф, ахәмарра-ччашьақәа рыла ибызшәа ирбеиарц автор иҽырзышәаны
дрышьҭаӡам. Иара илахьынҵа мҩа дахьану иибо, иаҳауа, иахьеи-уахеи
излацәажәо хьаас имоуп, уи азҿлымҳара иаҳа иаҵеиҵазшәа агәаанагара иуоуа
уажьом. Амала абеиарақәа аниԥыхьашәалак – ус иаҩижьуам, иара ибызшәа
«ираӡаны, ирҟәыдны» (ад. 16) ишыҟоу еиԥш иуԥылоит дара. Ибызшәа кьаҿуп,
аҳәоу афраза иаҩсуеит, ахшыҩ зда царҭа шамам еилацалоуп, ихыркыуп.
Ихшыҩзцара агәылыршәараҿ иҳәоу ажәа маҷӡала еибаркыуп. Афоризмла
еибыҭоу ԥҵамҭоума уҳәартә зны иубоит. Ма хыхь иҳәоу зегьы афоризмк ала
аҵыхәтәа еидикылоит.
Ҳџьынџь еибашьра ашьҭахь уахьнеиуаз аӡәырҩы ргәы иалырсны
иаацәырыргон ҩымҭа ӷәӷәак аибашьра иазкны иахьцәырымҵыцыз. Урҭ рҳәашьа
иаанагоз зшьапы рӷәӷәа игылаз шәҟәыҩҩык дҳамамызт акәын. Ҳадгьыл знысыз
аԥылҳаҭ мҩа сахьаркырала аҭҵаара ишус уадаҩыз аилкаараз иаҭахын
агәырҵҟәыл бзиа, алахтра, обиективла аҟазара ус азнеира. Ара аццакыра
аҭахӡамызт, иарбанзаалак арҿиара мҩа ангыларак аҿеиԥш. Арҿиара аамҭа
аҭахын. Ашәҟәыҩҩцәа аус руан, ирыхҭыргаз аӷ леира ашьҭахь, уамашәаҵәҟьа
иаарџьоушьартә, ргәы камыжькәа. Агәхьаԥссрақәа аԥҵамҭа ус иаднакылаӡом.
Еишьҭарххы рҿаархеит бџьар мцала ҩ-жәларык реиҿагылара инарҭбааны
иаазырԥшуаз аепика ҩымҭақәа. Доусы иразҟы дахьнанагаз иибаз ахҭыс
баабсқәеи, иаҳаз ахлымӡаахрақәеи, ибаҩҷыдареи анеицыла, иаԥҵахеит аибашьра
афронт аԥсҭазаара, аҭҟәара иақәшәаз игәаҟҵәаҟра, абрагь ҵысра, даҽаӡәых
ифантазиа иарҿиаз аҩымҭа.
Апрозаҿ мацара акәым, аа, жәаҩа шықәса инарзынаԥшуа / 1992-2004 ш.ш./
Мушьни Лашәриа инапы иҵихуаз иажәеинраалоу ароман «Аџьынџь» ахьааҳиркыз.
Уи уамыргәырӷьарц залшом, аҵыхәтәажәахь акәымкәан, заа иҳәатәуп, ашәҟәы
академиатә ҭыжьымҭак иахьеиԥшхаз акәымкәан / ус заҳҳәо аҩымҭа раԥхьатәи
ҭыжьымҭоуп/, ҵабыргны ус иҟоу акакәҵәҟьоуп. Автор ихаҭа дпоетуп, ибзианы
ицааиуан акритикатә ԥҵамҭақәа, апублицистикатә ҩымҭақәа, иацаҳҵап
дышҵарауаҩу, академикра шиаҭәашьоу, Д. Гәлиа ихьӡ зхыу аҳәынҭқарратә
премиа дашлауреату. Абарҭқәа зегьы згәыҵаӡаз аԥҵаҩы илитература-сахьаркыратә напкымҭаз аҵара-дырратә усурақәа ихала инапы иҵихит. Зеиԥш
уԥымлоз мҩоуп ари. Абарҭқәа зегьы иаразнак ухшыҩ аҿы еицаацәырҵуазар ҟалап,
ԥшра-сахьала иҭышәынтәалоу ашәҟәы автор ианаауирклак, убас еибыҭоуп иара
асахьаҭыхҩ ҟаимаҭ Б.Џьапууа ибзоурала. Асҟатәи аилаӡара аимуур шамуаз
ахьудыруа, аҩымҭа иаҳәо закәу иагьа уазҿлымҳахоит.
«Жәлар ргәаҟра згәаҟрам ауаҩԥсы» / ад. 88/ жәларык ражәахә изҳәаӡом, уи
зылшоз ароманаҿ зыӡбахә ҳәоу Осман Шамы, Басиаҭ Барцыц реиԥш иҟаз
ракәымзар. Усҟан аамҭа акала иааиуан. Иахьа даҽа аамҭануп, даҽакала жәларык
рҿахәы цәыргатәуп. Ҳажәлар рыгәҭыха, рхьаа, рҵас, рқьабз, рыбзиа, рыцәгьа
нарҵауланы рыхцәажәара ауӡомызт, усҟатәи зҳәаз ааигәаӡа «анационалист» ҳәа
адамыӷ ихьындырҳалон. Ахақәиҭра, аҳаҭыр иҵегь иаабар шакәугьы,
иааҳауижьҭеи, ҳауаа рыгәҭыха цәыраагартә мҩак ҳангылеит. Убри акәхап иахьа
ҳнапаҿы иҳауз аԥҵамҭа злыҵшәоу. Автор, «Аџьынџь» иҽазимкыргьы, поетҵас,
ҵарауаҩ-ҭҵааҩык иаҳасабала, иҿахәы иҳәахьан, ибаҩхатәра ааԥшхьан, инап
иҵыҵхьаз ҟәнушьомызт, иҩаӡарахь «акьыба кыдыргылара» гәаӷьыуацәан. Уажәык
иааԥшит иимҳәацыз шырацәаӡаз, и-Ажәа нагӡа шцәыригаз. Ҳаргьы ҳҿаԥхьа
иаақәиргылеит лацәажәатәыс иҳаурц апроблемақәа, зҵаара жәпакы ӡбатәны.
Аҿыц ԥшьгарақәа рацәоуп, ипроблематәуп иҿыцу реиԥш,. Урҭ ҳзықәзыргылаз
дахьықәтәоу уҩеирц, «акьыба» ушьапы узаҿаргылома ҳәа ухы узақәымгәыӷкәа,
ушьаҿа узеихгом. Угәы еилаԥшуоуп еимактәу уи аҩадара ушнадгыло.
Аҭҵаарауаа Ш.Салаҟаиеи В.Занҭариеи ароман ахә ҳаракны иршьеит. Автор
ихаҭа иеиԥш, урҭ рҿаԥхьа иқәгылан аепикатә ԥҵамҭа ду «Аџьынџь» ипоемоу
ироману ҳәа апроблема. Аԥхьатәи ароман ԥыжәара ауазар ҳәа дахәаԥшуазар,
ашьҭахьтәи уи гәыҩбарак имаӡам. Иахьцалак маҷк акәанызанра цәырҵуеит,
избанзар алитератураҭҵаараҿ макьана цқьаҵәҟьа еилыргам апоемеи
иажәеинраалоу аромани рҷыдарақәаҵәҟьа нҭкааны. Иара убасҵәҟьа иҟоуп
апрозаҿ аповести аромани ирызкыу алкаақәа. Адунеитә литература иамаӡам
аповест захьӡу ажәла. Уа иҟоуп ажәабжь, ароман. Аповест литературатә жәлак
аҳасабала ицәырҵит аурыс литератураҿ, нас Урыстәыла аҳәынҭқарра аҩныҵҟа
еиднакылаз егьырҭ ажәларқәагьы рсахьаркыратә литература аҿиараҿы убарҭ
ирҿыԥшит. Издыруада дара аамҭала ирхьыԥшыз ҳәынҭқаррақәак рҿы
ашҩҟәыҩҩцәа убри аус аҿы ирҿыԥшызар. Аԥсуа литератураҿ убасалоуп аповест
шаланагалаз. Аурыс еиҭагаҩцәа атәым литератураҿынтә еиҭаргоз романқә ак,
рымҽхак ҭбаара иахәаԥшны, повестқәаны иазгәарҭон. Џьоукы аповести аромани
реҩдыраараҿ афырхацәа рхыԥхьаӡарала ахә ршьоит. Ажәабжь, иаҳҳәап, аӡәы, ма
ҩыџьа афырхацәа амоуп, аповест – ҩыџьа, х-ҩы инареиҳангьы, ароман
афырхацәа рхыԥхьаӡара акырӡа ирацәоуп ҳәа иазнеит. Уи шиашам адунеитә
литература иазгәанаҭахьеит. Амала аҩымҭақәа иаадырԥшуа аԥсҭазаара амҽхак
ҭшәазар, ма иҭбаазар, асахьаркыратә хаҿқәа заҟа аҭахыу убас ала еилкаахоит.
Егьыс аповест ахаҭа асахьаркыратә литература ацәаҩа шьҭнахуеит, аха ажәа
аҵакыҵәҟьа ахьынтәааз уахәаԥшуазар, иҟалаз ахҭыс аиҭаҳәароуп изызкыҵәҟьоу,
ахҭыс ишьҭнахуа амасштаб аасҭа. Убри азоуп адунеитә литература ари ажәла
заднамкылаз. Асахьаркыратә ҵакыҵәҟьа шьҭызхыз ажәабжьи аромани роуп.
Амала аповест алитература иаланагалеит ҳара иаҳҭахы-иаҳҭахым, акгьы
ҳзыԥсахуам.
Апоезиа акәзар – ишьҭнахит апоемеи Пушкин иаахыс иажәеинраалоу аромани.
Иахьа уажәраанӡа еилыргам апоема закәу. Аиаша уҳәозар, Шоҭа Русҭавели
авторс дзырҭаз «Абжьас-цәа зшәу» ахаҭа амҽхаки аҵаки злаҟоу рыла иромануп.
Ипоемоуп ҳәа излашьаз, усҟан ароман аӡбахә цәырымҵӡацызт иара ахьиз,
сгәанала. Апоемаҿ ахҭыс маҷзароуп, ма иҟамзароуп зынӡаск. Ари инеиҵыхыу
жәеинраалоуп. Апоема атермин аауеит англыз  аҟнытә, иҟалоит уи алатын
аҿынтә иаауазаргьы, иаанагоит ажәеинраала. Уи аурыс литератураҿ даҽа
мҽхакык шьҭнахит. Проблемак аӡбозароуп лирика бызшәала, ма асахьа
ҭнахуазароуп, угәаҵантә иаауа ныррала, ма аҭоурых аҿы зышьаҭа анхалаз,
еицырдыруа аӡә ихаҿсахьа мбатәла иҭыхтәуп. Ацәанырра ҷыда ҩымҭа дук аҿы,
хьаҵрак аимукәа, инеибынеиԥшны аанкылара цәгьоуп, аха ус ада апоема
зпоемахом. Иара гәҭахәыцра ӷәӷәала еибаркыуп, агәжәажәара ҵаулаӡоуп, угәы
еиҟәызжәо аӷызра, ма ауазашәала, ма иҳаракӡоу гәҭахәыцрала еибыҭоуп. Иахьа
ҳара иҳамоу апоемақәа реиҳараӡак иажәеинраалоу повестқәоуп, аповест
иахьатәи аҵакала иазгәоуҭозар. Ари аауеит аурыс литература иаҿырԥшны.
Апоема макьана аҵарауаа аҵакыҵәҟьа аҭаны хшыҩзцарыла еиқәыдмыршәацт,
убри амшала иагьа ҷыдара уԥшаар ауеит. Издыруада угәаҵантә иаауа
цәаныррала ирҵауланы иаарԥшу, жәеинраалала еибаркыу, инеиҵыхыу епикатә
ҩымҭазар. Убас иҟоуп ҳәа азгәоуҭар ауеит «Аџьынџь» злеибаркыу ахқәа. Урҭ р-XX1-гьы инарҵаулоу, игәыҭгагоу, иҳаракыу ажәала зыӡбахә уҳәаша, иџьашьахәу
поемақәоуп, џьара-џьара ахҭысқәагьы рылоуп, урҭ автор игәыҭшьаагара
аарԥшраҿ иллиустрациоуп уҳәартә иубарҭоуп.
Даҽа ганкахьала иазгәаҭатәуп имазеины иҳамҵоу аԥҵамҭа шьахә неимызакны
ипоемоу ироману азҵаатәы, ма ароманра иаҳа ԥыжәара ауеит ҳәа ҳахәаԥшру,
избанзар автор ихаҭа «ипоемоу, ироману?» /ад. 345/ ҳәа иашәа хиркәшарц цәгьа
ибом. Иажәеинраалоу аромани апрозатә романи ихадоу рҷыдарақәа рзеиԥшуп.
Излеиԥшымкәан ихадаран иҳамоу – руак прозала иҩуп, егьи жәеинраала формоуп
иамоу. Аԥҵамҭа иамоуп ХХ хы. Хыцԥхьаӡа ипоемоуп. Нас асҟатәи поемала
еибыҭоу ҿыц ипоемахома? Арҭ зегьы еицуҵар даҽа литературатә жәлак
рылҵуазар ауп, ара – ароман. Ароман аҵкыс еиҵоу алитературатә жәлақәа ртема
иаҳа иҭшәоуп. Ароман ишьҭнахуа атема акырӡа иҭбаазароуп, амҽхак
иалаҟазароуп. Ҳазҿу аԥҵамҭаҿ автор ишьҭихит иԥсҭазаараҿ зегь раҵкыс
деилазыршыз, деибазырфаз, жәлар ирыӡрыжәырҭаз, ихаҭа дзыӡрыжәыз Аԥсны
жәлар р-Џьынџь еибашьра атема. Аполитикцәа инадыркны, еиҳараӡак
ашәҟәыҩҩцәа налаҵа, аҭоурых иазынхаз еицырдыруа ауаа рхаҿсахьақәа
ахьаԥиҵоз, ахҭысқәа рҷыдара уҳәа, ицәыргоу акырӡа ыҟоуп. Убарҭ зегьы
еидҳәаланы измоу Аԥсны имҩаԥысуаз ахлымӡаах еибашьра акәын. Ажәак
зыхҳәаара иаԥсаз аӡә дныжьым, иҭахаз инадыркны, зԥсы нханы ифырхаҵахаз
рҿынӡа, Нхыҵынтә иаҳзааз рнаҩсан, иҳацхраарц еихаз аӡәырҩы, иара ус аӡӷабцәа,
аҷкәынцәа, «Ажәларгьы гылоуп, ишгылоу абаа» / ад. 339/. Имҩаԥысуеит еиҟарам
ақәԥара, хәыки-шьхаки рыбжьаны шырҳәо, еибашьуеит зымч акырӡа еиҟарам
ажәларқәа, еиҿагылоуп, иԥибашәоит. Аԥсуаа злаӷәӷәоу – рыԥсадгьыл ахақәиҭраз
иқәгылоуп. Аԥсуаа злаӷәӷәоу – Кавказ ажәларқәа рыцгылт. Ирыдгылт егьырҭ
ажәларқәа рхаҭарнакцәа. Убарҭқәа адраматә хҭыс ҳаракқәа рыцуп, аԥҵамҭа
даараӡа лыԥшаахла урҭ аныԥшуеит, атема хада еиднакылоит. Атема иатәым,
иацәымцхәу акы аҩымҭа ҟаимаҭ иузавбаауам.
Убри иадҳәаланы, ароман иаанарԥшуеит зымҽхак ҭбаау, инеиҵыхыу
аԥсҭазаара ҵаула асахьа. «Аџьынџь» ҳџьынџьтәыла еибашьра раԥхьатәи амшқәа
инадыркны, уи анынҵәа ашьҭахьтәи мзқәак налаҵаны, аамҭа амҽханакуеит. Аус
злоу аамҭаҵәҟьа акәым, уи акыр шаҵанакуагьы. Ихаданы иуԥхьаӡаша, – аԥҵамҭа
афырхаҵа хада, автор, убри аламҭалаз ҭаацәала ԥсшьараҳәа дахьыҟаз Нхыҵ
инаркны, нас дахьнанагаз Москва, Аԥсны ацхыраараз имҩаԥыргоз аусқәа рымҽхак
аҭбаашьа ауп. Убарҭ ирылагӡаны, ашәҟәы иагәылоуп ретроспективала иаарԥшу
антика инаркны иахьанӡа Аԥсны иахҭнагаз ахҭысқәа, аҭоурых афырхацәа рхаҿқәа;
анаҩсан иуԥылоит амиф ззуҳәаша анаур, Џьанаҭ ҭыԥ азнеира. Аиҳараӡак Ҟабарда
имҩаԥысуаз ахҭысқәа аԥсуа-адыӷьатә жәытә жәҩахырла реибыҭара ашьаҭа
иахьанӡа ишҳау, ԥхьаҟа еиҟәшашьа шрымам автор рыгәра игоит. Аԥсныҟа
ашьамҩа иқәларц зҽанызҵоз «ахацәа – рхацәқәа! – рӡара-па, роура, рыжәҩахыр
ҭбааҭыцәқәа!» / ад. 25/ ирнибаалон нхыҵаа-аахыҵаа иаҳзеиԥшу Нарҭаа рсахьақәа.
«Ажәлар ракәзар, мшынха ихыҵит, ҵҩа змаӡам» /ад. 17/, амитинг рҽаладырхәырц.
«Еицралт уи иаразнак – иузмырцәо мцаны! Иеицралт уи ахала» / ад. 18/.
Амитингаҿ игылаз рхымҩаԥгашьа «Ишҭамхоз Аԥсны!» /ад. 20/ унарбон. Апоет
Кавказ дазышәаҳәоит / «Аҭла Ԥсирири…»/, аԥсуаа рҭыԥ мацара иҽҭагӡаны
акәымкәан, иқәынхо ажәларқәа еидкыло аԥсҭазаараҿ рықәԥашьа, рзеиԥш хаҿра
змоу ркультура аҷыдарақәак аарԥшуа, ихадоу ашьха еибаркыра аҭыԥ хьӡқәа
еиқәыԥхьаӡо. Ҳашьха каҵәарақәа «Изҳәада шәарҭ шәеиҵоуп ҳәа Еверест» ҳәа
анрықәҿиҭуа, автор игәы иҭоу – ҭоурыхлеи, культуралеи, абызшәақәа рылеи
иқәынхо ауаа рдоуҳатә беиарала даҽа жәлар дук ирыҵахо ыҟам, еиҳамзар. Абарҭ
ауаҩы иааӡара ирӡыржәырҭаны иацуп. Убри азоуп џьара ҭагылазаашьала
изхмырԥакәа, иԥсадгьыл амцаԥшь анықәу, анҭыҵ ақалақь дуқәа, абеиақәа
данрылаха, аҩныҟа, итәыла зыхьчо рахь дхынҳәырц дызгәаҟуа, џьара цхыраарак
изыҟаҵозар ҳәа, дахьадырслак илшо ала дзеихо. Кавказ шьҭрала иатәымкәа зны
иқәнагалаз акультура аӷьычра, аҭоурых мҵарсра, атәылақәа рымҽхакрала
реизҳара шьаҭас иазҭаз рҿагылара аиҵыхраз ақәԥара ырҭбаатәуп. Уара удагьы уи
еиҿыркаауеит, аха аамҭа умчыданатәыр, ухаҭа уеиқәзырхо аԥсҭаҵага «Аҭла
Ԥсирири ҳәала!..» / ад. 210/. Абасҟатәи агәжәажәара ҵаула ҳаззырҵысыз, аиашаз,
автор иҵоурам рҟазшьақәа уамак цәыригом, ианамух акырӡа дреиҷаҳауеит.
Афырхаҵа хада иразҟы Москва даннанага, убраҟа Аԥсны иацхраарц зылшоз
аполитикцәа, ашәҟәыҩҩцәа ируа-ирҳәо нарҭбааны иаарԥшуп. Уа иуԥылоит аԥсуа
хҵәацәа саашьаха часак ишашьҭоу, руахҭа шыцәгьоу ҟаимаҭла убла иаахгылоит.
Аԥсны иалҵаанӡа ирбаз ҳәа ирҳәо гәаҟҵәаҟроуп, жәларык ихьаа бааԥсха амцаԥшь
иалагылоуп. Ирхәшәтәырц иааргаз ахәцәа, нап хҵәа, шьап хҵәа, доусы рхатә
хьаақәа рыӡбахә уамак ирҳәаӡом, Аԥсны зҭагылоу ахлымӡаах аамҭа хәшәыс
иарҭаша ауп излацәажәо. Автор, ихаҭа ахәшәтәырҭа данҭашәа, изнеиз Баграт
иԥсадгьыл аамҭала далымҵыр амуит. Аӡәы дзықәшәаз ауадаҩра заҟа ихьаау
ҳазхәыцп, нас ишԥаҟоу аӡәаӡәала изҭашәаз ахлымӡаахрақәа анеицылалак, урҭ
закәытә рыцҳароузеи иахькылнаго?
Аџьамыӷәа ду баны, аԥсҭбара рацәа рыхганы, абылра-ҷиара адуқәа зыниаз
ахәыҷқәагьы анианы, Аԥсны жәлар Аиааира ргеит аҵыхәтәан. Ирыхҭыргаз
арыцҳарақәа ирылагыланы, агәырӷьара мҩаԥыргон. Анацәаҵәҟьа, ашәы
рхьыкәкәа, ааигәаӡа анышә иамардаз рԥацәа, рқьашанақәаҵәҟьа ркәыршара
макьана иахьымӡацызт. Иҭахаз ахақәиҭра рхы ақәырҵон, урҭ зықәшәаз рышьҭахь
игыла зызҳауа иҭамгыларц, Анцәа иҳәон. Абас аамҭа анааи, ахҵәацәа
аныгьежьуаз, аҟазауаҩ иҭаацәа има, дҭәы-дыԥха дзааӡаз ақыҭа дахылоит. Уи
ажәытә-аҿатә ароман аханатә ҳабла ихгылан, аӷацәа аибашьра ҟалаанӡагьы
ииашьара еиуаз еицҭадырхахьан, зеиӷьыҟамыз рқыҭа ҷкәынакгьы убарҭ анышә
дрыцарҭон. Ақыҭа ԥсҭазаашьа абраҟагьы иҭшәамкәа, акыр инарҭбааны,
рынхашьа-чашәа ҳабла ихгылоуп. Абасҟатәи сахьа ҟаимаҭ сахьарк ажәала
инарҭбааны ахцәажәара, аԥсҭазаара неиҵых ахьааԥшуа ароман аҿоуп.
Ахы инаркны аҵыхәанӡа алитература сахьаркыратә фырхаҵас дагәылсуеит
автор ихаҭа. Ари иавтобиографиатә ҩымҭоуп. Ҳаазқәылаз алитературатә
фырхацәас иаҳԥыло ҭоурыхтә хаҿқәоуп. Урҭ аԥсҭазаараҿ иҟан. Аҩымҭақәа рҿы
иарбоу ахҭысқәа ҭоурых хҭысқәоуп. Ашәҟәыҩҩцәа злашәаз ашьаарҵәыратә
еибашьраҿы рхаҭа ирбаз-ираҳаз, излахәыз сахьаркла иаадмырԥшыр ауӡомызт.
Даҽакала рыламыс ршьаҿа реихнаргомызт. «Аџьынџь» аҿы имҩаԥысуа
ихыҭхәыцаау хҭыск ыҟам уҳәартә иуныруеит, аԥсҭазаараҿ адгьыл
иқәгылаҵәҟьамыз хаҿык ҭыхуп уҳәо иҟаӡам. Автор иҽацәхьеикуеит апатреҭ
ҟазшьа змоу афырхацәа рхаҿсахьа ҭыхра. Ароман уахьынӡаԥхьо урҭ аҷыдарақәа
иагьугәалашәом, убасҟатәи дызлацәажәо азҿлымҳара ду аҵоуп. Ԥыжәара ӷәӷәа
зиҭо афырхацәа рыҩныҵҟатә дунеи аҵаулара, ирҳәо-ируа аусқәа уҳәа, рхаҿсахьа
нҭкааны иаазырԥшуа рацәаӡоуп. Автор ихаҭа апоемақәа рызынтәык дрылахәуп,
иара ида егьырҭ ахаҿсахьақәа гәылҭәааӡом, еибаркны икыуп. Ижәлар рхьаа
даргәаҟуеит, имҩан иԥыло анапхгацәа рыцхыраара дашьҭоуп, ашәҟәыҩҩцәа
ражәа хәарҭара аиуртә еиҿикаарц дазгәаҟуеит, ахҵәацәеи ахәцәеи рхьаа-баа
еизигоит. Ихатә ԥсҭазаара акәзар – имариам. Ихьаауп ихәыҷқәа, иԥшәма
лгәабзиараз дықәԥалар акәхеит, ихаҭагьы игәамбзиара дышьҭанаҵоит, ихьаақәа
ихдырра аницәдырӡуа убап. Даныбарџьеиуа ихьаау иԥсадгьыл ауп. Зны анаур
ицуп, зны Џьанаҭ днанагоит, зны имилаҭ рҭоурых дазхәыцуеит, зны ижәлар
рԥеиԥш зеиԥшрахара дазгәаҟуеит. Афырхаҵа хада ихаҿсахьа наӡаны
игәылырҭәаауп, аԥсҭазаара амҽхак ҭбаа далагылоуп, ахҭысқәа дрылахәуп,
ихаҭара шьақәырӷәӷәоуп. Ари ароман аҷыдарақәа ируакыуп.
Аԥҵамҭа беиоуп егьырҭ аперсонажқәа рыла. Уамашәа иубаша, иҵоурам
хаҿсахьак џьара иуԥылом, днарыцрасшәа џьоукы рыӡбахә ахьиҳәо акәымзар. Ус
иахьааԥшуа ыҟоуп Ельцин, Шеварднаӡе, Евтушенко. Аԥхьатәиқәа хадара руеит
аибашьраҿ, аха ҳазлацәажәо аԥҵамҭаҿ ашьҭахьтәи аплан аҿы рыӡбахә цәыргоуп.
Дара жәларык зҭадыргылаз атрагедиа ду аанкылазарц иқәԥо роуп аҩымҭаҿ
ахҭысқәа ирылахәу, автор дзықәшәо, ацхыраара ҟазҵарц зылшо, ирылшо азы зхы
иамеигӡо. Аполитикцәа Коков, Горбачиов уҳәа егьырҭгьы, рыгәҭыхақәа
нҭыршәаны иаарԥшуп. Ус баша ажәа еизадала аурыс шәҟәҩҩцәа раҳаракышьа
цәыргам, сахьаркла иаарԥшуп амаа зкыз аҳәынҭқарқәа раасҭа ишеиҳау. Аамҭа
аполитикцәа рыхьӡқәа ԥшҭәыданатәуеит, ашәҟәыҩҩцәа рышьҭа, аҭоурых мацара
акәым, иахьатәи аԥсҭазаара ианыҵуам. Џьара урҭ рыхьӡқәа еиқәыԥхьаӡо
иҿанылеиха, иаацәырҵуеит иаадыруа апрозаикцәа, апоетцәа, ҿыцбарах
иаабазшәа. Урҭ ирылагылоуп збиографиа Аԥсны иадҳәалоу Горки, Чехов. Иҟоуп
еицаадыруа ҳаамҭазтәиқәа, автор иаԥхьанагалацәаз аӡәырҩы. Урҭ рхаҵкы
камыршәуа игәалашәоит. Зыӡбахә цәыргоу Сергеи Михалков, Леонид Леонов
аполитикцәа рхыԥхьаӡара иалам узҳәом. Аибашьра аанкылараз ражәа аполитика
ианыруазар, излаполитикцәами? Урҭ рхаҿсахьақәа гәылгоуп зыламыси зқьиареи
ҳаракыу быргцәаны, аамҭа иацәынхаз ажәытә аурыс интеллигенциа рҷыдара
ҟаимаҭла рҽеибыҭаны.
Лымкаала иӡбахә ҳәатәуп СССРи раԥхьатәихаз, иагьҵыхәтәантәихаз
апрезидент Горбачиов М. С.. Уи ихаҭара еснагь аимак-аиҿак ацуп. Убасҵәҟьа
ихаҿсахьа ароманаҿ иаанхазар ҳәа агәаанагара ыҟоуп. Уи наҵшьны еилкаара
аҭахызар ҟалап. СССР – атәыла ду – аилаҳара, Горбачиов, ма Ельцини иҩызцәеи
ирчарҳәамҭан ҳәа алкаа ахь акылсра гәаӷьыуацәоуп. Асовет Еидгыла аилаҳара
аӷалат ус иахҟьеит ҳәа иҳаԥхьаӡоит, арахь ҳхаҭақәа уи аилажьра ҳацхраауа,
республикак ҳаҿыҵны, хазы ҳаҟазарц ҳақәԥон. Ҳазҿыз цқьа ҳазхәыцуазма? Асовет
мчы Аԥсны аагара ахақәиҭра иасимволны аԥсуаа ирбон, убри азы нхаҩи нанамгеи,
ҭауади-аамсҭеи еидгыланы, усҟан ақырҭуа мчы рхырҳәеит. Аха аменшевикцәа
зҿыз абольшевикцәа хықәкыс ишьҭырхын, Аԥсны рнапаҿы иааргеит. Лакоба
дыржьеит ҳәа иуԥхьаӡартә, агәаанагарақәа уԥылоит аҭоурых документқәа рҿы.
Ирҳәоит уи зхараз Ешба иакәын ҳәа, аха уи агәаанагара рҵәахырц џьоукы
ашьҭоуп. Убри инаркны, анс акәзу, арс акәзу, маҷла ма дула аԥсуаа асовет мчы
уамак ирҭахӡамызт. 1932 шықәсазы Бзыԥын, Дәрыԥшь, ажәлар еиқәных еизеит,
аколнхарақәа ирҿагыланы. Убри Лакоба маӡала дахагылан уҳәартә иҟан.
Иамуазшәа аниба, Кәаҵиа Инал-иԥеи Чагә /Грышьа/ Алшәындбеи рзааишьҭит,
еилыҵырц ажәа рниҵеит. Адырҩаҽны аизарҭаҿ уаҩы дыҟаӡамызт. Убри ахҭыс
шьаҭас иныҟарҵан, жәлар ираӷацәаз ҳәа адамыӷ рынҵаны, ашықәс еиқәаҵәақәа
раан, арепрессиа рзыруит. Хацәала ҳаԥсадгьыл ӷархеит. Иаанхаз Адунеи
Еибашьра иаладырӡит. Кьоу-шәоук зыԥсҭазаара зауз зны ҳашколқәа раркра
иаҿагылан, нас ес-жәа-шықәса ақырҭқәа имҩаԥыргоз амилаҭ политика
ргәамԥхакәа иқәгылон. Усҟан ахыхьчараз цқьа ицәыраагомызт, аха ҳазҿагылаз
КПСС имҩаԥнагоз амилаҭтә политика акәын. Ажәларқәа реимак ӡбахоит ҳәа, ижьо
мацара, акоммунистцәа шааиуаз, шәақь ԥынҵала еидыргәагәала ирымаз адунеи
азбжак рцәеиҟәырҩын, саркьаҵас иҟәыбасеит. Амилаҭ зҵаара ажәларқәа рхаҭа
ирыӡбар акәхеит, ашьаарҵәыра илагыланы. СССР иахәҭаны еиламҳазҭгьы, ҳара
ҳхақәиҭра наӡомызт. Ари Атәыла Ду ажәларқәа ирлахьынҵан.
Асовет Еидгыла аилаҳара иаман иара аҷыдарақәа. Зегь раԥхьаӡа, иарбан
империазаалак абџьар мчқәа рыла еибаркыуп. Ахақәиҭраз ҵысрак
ахьаацәырҵлак, шьаарҵәырала ирхәаҽуеит. Уи афактор ҳара ҳҿгьы аус ауан.
Амилаҭ республикақәа рхақәиҭратә политика аҽарӷәӷәон, аҭагылазаашьа
аныманшәалаха, зегьы хазы иҟазарц шырҭахыз аацәыҵыҵит, шьҭа бџьарла
аақәгылара иазхианы. Убри иацуп, хадара ауазаргьы ҟалоит, аекономика
аилаҳара. Асистема уи азыԥшын, ахцәажәараз амонографиа цәыргатәхоит азы,
уа ҳаангылап. Анаҩсантәи афактор – адунеи аҳәынҭқаррақәа атоталитартә
система иаҿагылоуп идеологиала, економикатә еицлабрала, еиҵаҟьарала,
ианаҭахыу бџьарла. Зегьы зну адемократиа мҩа аҿаԥхьа ааҭгылара ауам.
Аҵыхәтәан иазгәаҭазар аҭахыуп иарбан империазаалак зны еиламҳар шамуа. Ари
ԥҟароуп. СССР макьана амч анамаз, Брежнев ихаан акәын. Арԥыск /ихьӡ
сгәалашәом/ иҩит статиак – «1985 шықәсанӡа СССР аԥсы ҭазаауама?». Ҳара
ҳаԥсадгьыл ду аҿы ари усгьы иркьыԥхьӡомызт, усҟатәи ахақәиҭра абаҟаз.
Икьыԥхьын аҳәаа нхыҵ. Убри дахырҟьаны, иара аӡы дыхҵан, нас ахагацәа рҭыԥ
/аԥсихиатриатә хәшәтәырҭа/ дҭадыршәит. Убранӡа дрыхәшәтәит, даноурыжь дук
хара дзымнеит. Иусумҭа Урыстәыла иҭыҵит ҳанеилгақәа ажурнал «Огонек» аҿы.
Дзыхдырҟьаз иаԥҵамҭаҿ ииҳәози? Раԥхьаӡа иазгәаҳҭап СССР аилаҳара аамҭа
шазԥиҵәаз. Уи излазгәеиҭаз ала, Балтика иазааигәоу ареспубликақәа иаразнак
хаз-хазы ицон. Азиа-гәы аиҿыхарақәа, ашьакаҭәарақәа шрызԥшыз усгьы еилкаан.
Кавказ, Молдова аӡбахә убрахь иалеиҵазар ҳәа агәра сымам, амилаҭ-хақәиҭратә
еибашьрақәа цәырҵуан. Ҳааҭамгылаӡеи? М. Горбачиов ихаҭа илшаз даҽаӡәы
изынамыгӡар ҟаларын. Дарбан ҳәынҭқарзаалак амч инапы аларбаӷьа икын
акәымзар, хаала ирызҭоз дмаҷын. Арахь СССР аилаҳара адунеи асистемак
еиланархәашон, уигьы Горбачиов изымдыруа дыҟаӡамызт. Атәыла ду мчыла
аиқәырхара иҽазимкит, ауаатәыҩса еибашьра ааникылеит. Урҭ амҩақәа заа
иазԥхьагәеиҭеит. Амала иара аԥсуа зҵаара иашамкәан дшазнеиз аҭоурых
иаанарԥшит. Изеилкаауамызт СССР аԥгара ишадҳәалаз аимпериа маҷ аттара, уи
аҩныҵҟа шәақь ԥынҵала икны ирымаз ажәларқәа рхатә ҳәынҭқаррақәа
рышьақәыргылара аамҭа ишаԥынгылаз. Амала иара даҿагылан ҳажәлар
аибашьра иахьаладыргылаз. Иахьцалак, аполитикцәа, Горбачиов дналаҵаны,
ирҳәоз анаҩсан, Аԥсны еиқәзырхоз аԥацәа аангылара ахьыҟарымҵоз акәын.
Иахьатәи акыр роман апублицистикатә ҟазшьа рымоуп. Ус мацара акәым,
иҭыҵуеит ароман-ессе, ароман-хроника, ароман мшынҵа. Ганкахьала,
асахьаркыра-публицистикатә ҟазшьа аҩымҭақәа ирымоуп, аԥхьаҩ аҵабыргра иаҳа
агәра игарц. Егьи аганахь ала, убас еиԥш иҟоу ахҭысқәа мҩаԥысуеит, автор ихаҭа
дрылахәуп, исахьаркны иааибуҭар, урҭ аҩымҭа шьахә рылҵуеит. Апублицистика
бызшәа ирманшәаланы асахьарк усура иузадҳәалар, аԥсҭазаара аарԥшраҿ
имаҭәахәы бзиоуп. Уи ухы ианаурхәо, иуҳәарц угәы иҭоу аркьаҿра иаҳа
уҽақәуршәоит, сахьаркыра бызшәа мацарала уцәажәозар, иаҭахымзаргьы аҩымҭа
уцәеиҵыҵуеит. Апублицистика амҽхак иаҳа иҭбаауп, иаҳҳәап, 1992 шықәса
сентиабр ҷ-зы Москва имҩаԥысуаз аполитикцәа х-ҩык рхаҿсахьа аарԥшреи, Нхыҵ
Кавказ имҩаԥыргоз амитингқәеи, Коков иԥылара, Москва ашәҟәыҩҩцәа,
аполитикцәа рыҿцәажәара, Аԥсны имҩаԥысуаз аибашьратә хҭысқәа уҳәа,
апублицистика ҟазшьа змаз асахьаркҩыра хархәара аимукәа, зегьы
угәыҵаӡомызт. Аус злаз убарҭ аепизодқәа ырманшәаланы ароман аҿы рҭыԥқәа
ахьырзылхыз акәын.
Сгәаныла, абра иҟан акырӡа зҵазкуаз даҽа проблемак аԥхьаҩ иҿаԥхьа
иахьаақәгылоз. Амилаҭ маҷ, уажәы аԥсуаа, ашәарҭа ду иҭагылан, аимпериа ӷәӷәа
ажәлар маҷ ирымаз аҳәынҭқарра ҟазшьа змаз аҷыдарақәа анеиланарбгоз,
ахҵәара рықәнаршәон, рмилаҭ хдырра ацәыӡра уи иацын, атрагедиа иҭашәаз
рбызшәа рзеиқәырхомызт. Уигьы иузеиԥшытәуам, иааиуа аԥсҭазаара ҿыц
иацраҳәоу аҿиара ҿыц амаҷқәа ашәарҭа ирызцәырнаго. «Уҩны ушахыу ианыӡуа
убызшәа» /ад. 66/, зыжәлар ыҟамзар, адунеи зхы ахызбаауа даҽа цәанырра
ҵауларак длаӷырӡышо автор дҭаршәуп. Иара араҟа ицәыримгеит, уи еиҳараӡак
хьаас имоу ажәларқәа реизыҟазаашьа имцаԥшьха амилаҭ хәыҷқәа ирзацырҵо
анырҵәага ауп. Уи ихадоу проблемоуп, аха ҵакыла иаҳа илаҟәуп узазҳәом
атехнологиа аҿиашьа. Уи зырҿиауа атәыла дуқәа рпотенциал аҳаракышьоуп.
Иара алҵшәақәа амилаҭ маҷ аҿиара ахьӡаӡом. Аҳәынҭқарра дуқәа реицлабра
аҳәынҭқар маҷ зеикануам. Аҵыхәтәантәи иазааиуа ацивилизациа алыҵшәа
изырҿиаз рбызшәа ҳаракхоит. Уи абеиара ажәлар маҷ рбызшәа азыԥхныҩлаӡом.
Убри азоуп ҳҿар, рмилаҭ бызшәа еиҵарханы, даҽа бызшәак хатәы бызшәас
изышьҭырхуа. Уи иацуп аменталитет аиҭакра. Џьоук рхатә инициативала
аҽеиқәырхараз мҩақәак иахьрышьҭоу азхом. Аҽеиқәырхара ҟалароуп уажәраанӡа
иаҳамбац аҳәынҭқарра иапрограмманы.
Ирҳәоит ажәа «ароман» зхылҵыз абзиабароуп ҳәа. Ишнеиуаз илитературатә
терминхеит. Аурысшәа аҟнытә аԥсшәа иаланагалеит. Абзиабара ароман ихадоу
афакторқәа ируакыуп. Адунеи литература мацара акәым, абзиабара злам ҩымҭа
дук аԥсуа литератураҿгьы иҳамоуп. Аха уи иаанагом ароман иаҷыдароуп ҳәа.
Ацәанырра ҵаула аҿиара исахьаркны иаарԥшуп романс иҟоу зегьы рҿы уҳәар –
игхам, акык-ҩбак ртәы алаумҵозар. Уаҟагьы закәытә ҭагылазаашьоу иааурԥшуа
ауп аус злаҵәҟьоу. «Аџьынџь» аҿы хықәкыла автор Елена илзикыз апоемақәа
«Аеҵәақәа рқәыршаҩы», «Минегага» роуп. Егьырҭ апоемақәа рҿы лхаҿсахьа
уԥылаӡом узҳәаӡом. Уарла-шәарла акәзаргьы, афырхаҵа хада, Нхыҵ ахҭысқәа
дахьрылагылоу, лара уа дыҟоуп. Москваҟа дахьцаз, лыԥҳацәа лыманы, дицуп.
Иара Аԥсныҟа дхынҳәыртә ианилахьынҵаха, иқыҭаҿ дшыҟаз, лара лыԥсҭазаара
ҿахҵәоит. Иара «Анаур» ицума, «Аццышә рышьха» далаԥшуама, «Џьанаҭ»
днанагама, лыхьӡ ҳәамзаргьы, уаанӡа убасҟатәи длылацәажәахьеит, аԥхьаҩ ибла
лара дыхгылоуп, лыда иара ихаҿсахьа гәылҭәаамзар ҳәа агәаанагара уоуеит.
Дара рыбзиабараз иқәԥоны, аԥынгыла дуқәа роуа, аԥырсал ириааиуа аабом. Урҭ
рыҷкәын еиҿцаара ретроспективала ҳабла иаахгылоит. Иахьатәи рыбзиабара
даҽа ҩаӡарак ала ишәуп. Хаҵеи ԥҳәыси реизыҟазаашьа шԥаарԥшу! Адунеи
литератураҿ аҳәса ҟаимаҭқәа рхырҿсахьа ҭырххьеит. Иреиӷьыз ашәҟәқәа аҳәса
ҟаимаҭ ирзыркхьан. Убарҭ рҿынтә ирацәан аԥсҭазаараҿ иҟаз, аҭоурых хаҿқәа.
Аԥсуа литератураҿ лирикатә жәеинраалақәак рыӡбахә цәырумгозар, хаҭала дара
ашәҟәыҩҩцәа бзиа ирбоз аҳәсақәа, ма аҳәса – ахацәа, даара бзиа ирыхцәажәоны
уаҩы имбацт. Еиҳараӡак, сгәаныла, уи зыхҟьо – аԥсуаа рцәанырра ахьырҵәахуа
ауп. Џьоукы убри лацәажәатәыс ироур рҭахым. Рҭаацәара еиҳа акыр аамҭа
еибанаркуеит ҳәа ирԥхьаӡоит. Зыҽхызтцәаз рыҿҳәара дуум. «Аџьынџь» аҿы, аӡә
иакәымкәа ак иҳәо иҟам, убасҟатәи апоети иԥшәмеи реизааигәара ажәа
лԥшаахла, икапанны исахьаркыуп. Нас уи лыӡбахә иҳәоит лара данрыцҳаха
ашьҭахь. Уи лызхәыцра даныхәыҷыз инаркны реизыҟазаашьа реигәаԥхеибашьара
аҿынӡа ишызҳаз, рҭаацәарахара, рхәыҷқәа ргәырзыблара, ачымазарақәа
ирхырҟьаны реицыгәжәажәарақәа, русеицура, лара лыҿҳәара шкьаҿызгьы, иара
данычмазаҩха дышизгәаҟуаз, иара лара дшибоз, аха ишамуз, – зегьы ажәа
хыркыуп, адунеи литератураҿ иреиӷьу аҳәса хаҿсахьа дырҿырԥшуп. Иамукәа
лҵыхәтәантәи мҩа данықәиҵоз, апоет дахьиз, иахьизҳаз ақыҭан, иаб иашҭаҿ
анышә дахьамеидаз, ақалақь аҿы инхо, аҵарадырра хьӡы ҳаракы заҭәашьахараны
иҟоу, еицырдыруа апоет изы акырӡа аҵанакуеит, иҳаиҳәарц ииҭахыу рацәаӡоуп,
уи алацәажәара ара иаанаҳкылап. Зыԥсҭазаараҿ акырӡа шықәса раԥхьа дзыниаз
абасҟатәи иахьагьы дылзааигәаны, лаҳаҭыр ду баны лыхцәажәашьа, лара
дызлаҟаз џьара ак ихамышҭуа игәаларшәашьа даҽаџьарак ҳлитератураҿ
иаҳԥымлаӡацт. Инаҵумшьыр ауам, ҭаацәарала иагьа иҽеиқәиршәаргьы, аҟазауаҩ,
аиҳараӡак ашәҟәыҩҩ, бжеиҳан имацара дшаанхо. Инапы злакыу ида уаҩы
изынагӡом. Дзаҵәуп еилкаараҿ. Елена ус еиԥш аҭшәара лыԥшәма дыбжьахар
луамызт. Лара лзанааҭ зынӡак даҽакын, аха инапҟазара амҩақәҵараҿ ивагылараз
дилахьынҵан. Убасҟак лара лыуаҩышьа ҳаракын, даныҟамызгьы иара дицуп,
«уԥсы дшалац еиԥш уи далоуп» / ад. 349/. Апоет, академик ихаҭа деиҭагаҩ
шьахәуп. А. Пушкин иажәеинраалоу ироман «Евгени Онегин», Русҭавели
ипоемоуп ҳәа ирыԥхьаӡо «Абжьас-цәа зшәу», Г. Лонгфелло ипоема «Гаиавата изы
ашәа»(Ҳаиауаса – Г.А.) уҳәа рҿы, аҳәса рхаҿсахьақәа рыҭҵаара акырӡа
дырзааҭгылахьан. Убасҟан англызшәа бзианы изҵахьаз Елена лыԥшәма
дицхраауан «Гаиавата изы ашәа» аиҭагараҿ. Иара излеиҳәо ала, уи иҟалҵаз
анырра ӷәӷәа ихаҭа иусураҿ, иԥсҭазаараҿ даараӡа ихәеит. Минегага лхаҿсахьа
аԥсышәала агәылыршәараҿ уи лхаҿи лареи реидкылара ишадыргахоз заа Елена
илдыруазшәа асахьаркыра ҩыра ианыԥшит. Аиашаз, лхаҭа лыԥсы анҭаз ус еиԥш
дшазымхәыцуазгьы. аамҭеи ахҭысқәа рцашьеи уа инанагеит. Лара илызкыу
анасыԥ зцыз амш бзиақәа шьахәла ишцәыргоу еиԥш, абзиеи ацәгьеи рышьхәа
еивҵоуп рҳәоит, маҷ-маҷ еишьҭагыла ирзаацәырҵуеит иуадаҩыз, ихьанҭаз,
иџьамыӷәа цәгьаз, игәжәажәарҭаз, ашәаџь мшқәа. Урҭ рсахьа еилыкка иҭихуеит
иараӡәзаҵәыкны лара илызкыз апоет / ауаҩы/. Мушьни ихаҭа ихы-иԥсы
асахьаркыратә литература изламадоу, излалаӡҩоу ала, Елена аԥҳәысра
данцәахәны дызлеибоз ала, уамашәа ибатәӡам лхаҿы Минегага иахьылҿибаауа.
Аԥҵамҭаҿ ҳабла ихгылоу ажәытә, аҿатә еидукылақәар, Минегага-Елена лхаҿсахьа
злаурқьиаша маҷхәума. Издыруадаз Елена даҽа хаҿсахьак дахьаварҟәылоу
аҭахымзар? Лара – иҳаракӡоу аԥсуа ԥҳәыс лхаҿсахьоуп. Лыбзиара, лыбзиабара,
лхаҵа дшизыҟоу, лхәыҷқәа дышрызгәаҟуа, лџьынџь шылхьаау, жәларык рҵас-рқьабз шлылаҽу, лҵарадырра-ҭҵааратә усура, лыхшыҩеилгашьа, лгәырҵҟәыл,
лыразра, лхьаа-баа, лгәаҟҵәаҟра, лгәырҩашьа – аҩымҭаҿ урҭ зегь ҭыхқәоуп
ԥсихологиа знеишьала, инагӡоу хаҿсахьа литературатә фырԥҳәысны даарԥшызар
еиӷьзар? Издыруада адунеи еицырдыруаз алитературатә фырԥҳәыс Минегага
лхаҿы иахьадкылоу еиӷьзар? Издыруада?! Автор иҭаххеит иуазашәа убас иҳәарц,
игәырҩа убас иникыларц, убас иааирԥшырц, ишаԥиҵаз еиӷьзар здыруада? Ҿыц
уазхәыцуеит лара лыԥшәма дшизыҟаз бӷьыцк цқьа ишузанымҵо. Ишьахәын
реизыҟазаашьа. Рхаҿсахьақәа сахьаркра рыгым, хаз-хазы иугозаргьы. Еидукылар
ирылҵуа ахаҵа-ԥҳәысра даҽа тәылакаҿ иузыԥшаауам. Уи иаанагом аизыҟазаашьа
бзиа даҽа џьара иуԥылом ҳәа. Аха араҟа ицәыргоуп амилаҭ рҷыдара
еилибакаашьак, ҭынчшьак, ԥсеивгашьак, арахь ҩныҵҟала амца зыцроу агәқәа
дәахьыла иубарҭацәам. Лара дахьамадоу лыԥшәмеи дара рхәыҷқәеи ишәҭуа
абаҳча иҵоуп, аӡахәамахә ааӡашьа еиԥшми, «уи ҿиарами!» / ад. 372/.
Ароман злеиқәыршәоу апоемақәа рызынтәык ахы инаркны еибаркыуп,
ахҭысқәа еишьҭагылан, цәаҳәак еицықәуп. Поемақәак ретроспективара руеит,
аха урҭ хазы игылам, асиужет иалабзоуп. Аԥсҭазаареи аҭоурыхи рыла еибаркыу
аҩымҭақәа ҳаазқәылаз ҳаамҭа иаҷыдарахеит, хыхь џьара ишазгәаҭоу еиԥш,
алитература хырхарҭа ҿыцк аиуазар акәхап. Ҳазну амҩа убасҟатәи ҵакы змоу
ҵабыргы хҭысла иеибыҭахеит. Ароманаҿ «Анаур», «Аццышә рышьха», ма
«Џьанаҭ» ахқәа /апоемақәа/ рҿы иаҳԥыло анаур, ма аԥсцәаҳа ус баша аԥҵамҭахь
имнеит, афырхаҵа хада дҭаршәны данамаз, амцашоура, ма аԥхыӡ инарбоз
хаҿсахьақәоума уҳәап. Игәы аныбзиаз иҩныҵҟа иҭаҵәахыз, макьана џьара ҩымҭак
аҿы ҿиара змауцыз роуп. Дара аԥсҭазаара иазааигәаӡоуп, асиужет иаларӷьоуп.
Арҭ апоемақәа, иара зегь еиԥш, зымҽхак ҭбаау ахҭыс хада, аҭоурых даҟьақәа
аазырԥшуа ҩымҭоуп.
Поема-поемала ароман шышьақәыргылоугьы, инеимызакны акомпозициа
узалымбаауа иҟаӡам. Аԥхьажәа иахьӡуп «Ахьӡынҩылара». «Аныҩбжьы» аԥхьатәи
ҩ-жәеинраалак илагамҭоуп уҳәартә иҟоуп, нас иаразнак ахҭыс хадахь автор
диасуеит..Иҳамоуп «Аепилог аҿаԥхьатәи», амала уи «Минегагеи» «Аӡахәамахәи»
изрыбжьагылам схаҭа исзымаӡан инхеит. Арҭ ахҭыс аҿиара рыбжьоуп. Аҩымҭа
неиҵых «Аџьынџь» злахьӡу ала, аибашьра аламҭалаз имҩаԥысуаз аԥсҭазаара
амҽхак злагәыҵаӡо уахәаԥшны, ацәарӡга-цәаԥҽыга жәлар риааира амш аԥсуаа
ианырчаԥоз ахҭыс кульминациан иушьартә иҟоуп. Аиашаз, угәы ҭнашьаауеит
Аиааира ашьҭахь аб иԥа дахьжу аҭыԥаҿ икәашара.
Абас ауп «Аџьынџь» ароман атрибут хадақәа зегь аманы ишубаша!
Гәыла-ԥсыла ихатә дунеи дагәылоуп азы, автор ицәаҳәақәа ирмарианы
изааиуеит, иҩныҵҟантә иҭиххьеит, ма урҭ игәжәажәарақәа уажәы дрылоуп.
Ажәеинераалақәа мчыла еибаркыу уԥыхьашәом. Убрахь ирхыԥхьаӡалоуп
апублицистикатә поезиа ззуҳәаша аԥшьгамҭа. Рҵакы иашьашәалоз ажәа
еиҿартәышьақәа рхала рҽеиҿыркаауазшәа еинаалоит. Ахархәара роуит ҳәоукны,
ма цәаҳәакны ишьақәгылоу ажәеинраалақәа. Иҟоуп ҩ-цәаҳәакны, ма х-цәаҳәакны
еибыҭоу. Аиҳараӡак ԥшь-цәаҳәакны еибаркыуп. Иҟахыуп еиҳангьы. Рҵакқәа
ишрықәнаго ирнаало аформа шьҭырхратә ажәеинраалақәа еиқәыршәоуп.
Аԥҵамҭаҿ агәкаҳара мотивқәа уԥылаӡом. Аибашьра хлымӡаах ажәлар
алагылоуп. Аԥсадгьыл инеимызакны ибылуеит, Аԥсуара ашәарҭа иҭагылоуп.
Ҳлахьынҵа аԥан ҳхықәнаргылеит. Убас иагьа иҟазаргьы, афырхаҵа хада
иҩныҵҟантә иаауа ацәалашәара, абзиабара, дзықәгәыӷуа алахьынҵа уҳәа,
игәҭахәыцрақәа иршәиҵашаз аџьабаа адимбалар ауӡомызт. XX1 ашәышықәса
ҳанҭалаанӡа иаҳхаагаз агәаҟҵәаҟра аҿыц шәышықәса ҿиарала ҳаԥылозар,
ҳԥеиԥш бзиахозар ҳәа агәыӷра ду аҵоуп. Иагьа џьамыӷәа ҳажәлар аибашьраҿ
ирхыргазаргьы, аҩымҭа гәкаҳарак аныԥшӡом, гәышьҭыхрыла мацара иаԥҵоуп. Ари
роман – одоуп.
Ҩ-зҵаарак рҿы сааҭгылоит.
Ашәҟәыҩҩцәа Реидгыла аҿы иаҳзааԥсаз ауаа рызынтәыкгьы ҳаҭыр зқәу,
ҳара амҩа ҳақәызҵахьаз роуп. Убраҟа дыҟоуп А. Гогәуа. Сара раԥхьатәи сышәҟәы
жәа-шықәса ианҭымҵуаз, даҽа шаҟа шықәса иҭымҵкәа иаанхарыз ҳаздыруамызт.
А. Џьниеи Шьх Аџьынџьали рыбзоурала убри заа иҭыҵит. Аҩбатәи сышәҟәы
анҭыҵшаз здыруадаз, Б.Ҭыжәба иахәҭаз арецензиа ацимҵазҭгьы. Сара
ашәҟәыҩҩцәа Реидгыла аихшараҿы саӡәыкны сазыразӡамызт. Избан акәзар,
ҳаҭыр зқәу ауаа ҳаарылҵны даҽа џьара ҳцар ҳшышьақәгылашаз схаҿы
иааиӡомызт. Гагра ҳаҟан ԥшь-ҩык ашәҟәыҩҩыра знапы алакыз, х-ҩык абрахь
ианиасуаз, саргьы убарҭ срыццеит. Аха иахьа ҳҭагылазаашьа, аполитикатә мотив
аҵамзар, даараӡа ибзиоуп, ҳабзиан ҳшьақәгыланы, амҩа ҳануп, ҳанызҵаша ауаа
ҳамоуп, араҟа академик даҳхагылоуп. Агазеҭ «Аԥсны» аредактор хада Б. Ҭыжәба
дҳацуп, абас еиԥш иҟоу ауаа абра рҽеидыркылеит.
Ахҳәаа бзианы иҟазҵо В Занҭариа дҳамоуп. Сара абыржәы аԥхьара саҿуп
У. Аҩӡба ишәҟәы. Иара Д. Гәлиа изкыу аҭҵаарақәа даараӡа ԥхьаҟа иназгаз уаҩуп.
В.Амаршьан ишәҟәқәа зегьы рыӡбахә сҳәом, шәаргьы ибзиан дыжәдыруеит, аха
ироман ахьтә иалыскааз жәабаҟа-ҩажәаҟа даҟьа (убри ароман азоуп апремиа
зианашьоу) аибашьраҿы иибаз, ихаҭа дшалагылаз, аибашьра ацашьа
шааирԥшыз абарҭ адаҟьақәа рҿы иааџьоушьартә иҟоуп. Ари иҷкәын дицәыӡит,
аха аҷкәын иԥсҭазаара Аԥсадгьыл иақәиҵеит. Араҟа алитература, сызҿу
ацәаҳәақәа рыла, сеиҭаԥхьар сҭахыуп, аамҭа сымамкәа сааиуан, аха убасҟатәи
ирҵаулан азҵаарақәа ааирԥшит, иҷкәын дҭамхарц дихьынҳала дышишьҭаз,
иԥсадгьыл ихы ахьақәиҵаз хашҭра аимоуа ицәыргоуп.
Ҳара уажәшьҭа даҽа мҩак ҳанылеит, ҳаидукылогьы ҳзыҟам, аха зҵаарақәак
цәырҵуазар, иаҳҳәап, азеиԥш уск, акы ҟаҳҵозар иҳаӡбоит абарҭ азҵаарақәа
ҳаидтәаланы, шәҟәык ҭыҵуазар, абра В. Занҭариа ишиҳәаз еиԥш, ҳазынтәыкгьы
ҳаидтәалан ҳахцәажәартә. Абасоуп азҵаарақәа ԥхьаҟа ишыӡбатәу.
Аибашьра ашьҭахь ашәҟәқәа рҭыжьра даараӡа иуадаҩын. Убасҟан снапы
нарымҵакуа аԥара сызҭодаз ҳәа срылан. А. Анқәаб иҿгьы снеит. Уигьы даараӡа
ацхыраара ду сиҭан, ашәҟәы ҭсыжьит. Убас ацхыраара сырҭон З. Арӡынба, А.
Кобахьиа, Г. Саманба, Р. Ешба, В. Абаза. Аха, рыцҳарас иҟалаз, ҳара еиҿкаарак
аҿы ҳанеицыҟаз, хшыҩзышьҭра еицҳауамызт. Аибашьра ашьҭахь Ассоциациа
иабзоураны хԥа-ԥшьба шәҟәы ҭсыжьхьеит. Ассоциациа мизҭгьы, сара ашәҟәқәа
сызҭыжьӡомызт иахьа уажәраанӡагьы. Иҟалаз аиҩшара еицлабрахеит,
ашәҟәыҩҩцәа рыцхыраараз. А. Лагәлаа сибацыԥхьаӡа имазеиу акыр сымазар
дазҿлымҳауп. Ианбыкәыз ас иансызҵаахьаз! Иахьа шьҭа суаҩны, сышәҟәыҩҩны
схы сыԥхьаӡо сҟалахьеит. Уаанӡа сара астатиақәа рзысыкхьан В. Амаршьан, А.
Гәгәуа, Б. Шьынқәба ироман «Ахаҳә еиҩса», абарҭ рызынтәык, аҭыжьраз мҩа
анырмоу, илеилажь изблит. Уажәоуп саназхәыцуа иҟасҵаз закәи ҳәа. Сара
сыкритикхарын ҳәа сгәы иҭазма. Сгәы иҭоуи ҳәа исазҵаауа анызба, иахьа
шәҟәқәак срыхцәажәоит. Ари азҵаара аӡәы ихаран ҳәа сҳәом, аԥсҭазаара
иаӡбеит.
Анаҩсан даҽа зҵаарак шәыхшыҩ азысышьҭуеит. Иахьа, ижәбоит,
асоциализм ҳааныҵын, даҽа ԥсҭазаашьак ҳанылеит. Ҳара ҳашԥазыҟоу? Амал
змоу ҳаиҿаԥшыр ҟалаӡом, арахь амал ҳнапаҿы иааҳгароуп, ада ԥсыхәа ҳамаӡам.
Иахьатәи аԥсҭазаара даараӡа ауаҩы даԥсахуеит. Аха ашәҟәыҩҩы иуалуп
абри азҵаара аҭҵаара, иара уи далагылан ихатәы ԥсҭазаарахароуп. Избанзар
ашәҟәыҩҩцәа дуқәа ирылшоз зегьы нарыгӡеит, ирааз аԥсҭазаара аритература
ибзианы ианыԥшит. Алитература зызкыу аԥсҭазаара обиективла аарԥшроуп, ус
анакәха, иахьатәи ҳаԥсҭазаара еилаҳкаартә ҳаҟоу ҳаҟаму?
Абри амҩаҿ еиҵааӡатәуп ашәҟәыҩҩцәа ҿыцқәа. Избанзар, ҿыц ииуа-игыло
аԥсҭазаара даҽакала дахәаԥшуеит, даҽакала иҭиҵаауеит.
Даараӡа иҭабуп!
Уажәшьҭа иуаҩра дҭагылан Мушьни Мқаииа ироман «Ахҟа» анҭижьуаз
. Прозатә ҩымҭақәак ҭижьхьан уаанӡа, аха аиҳараӡак иара дшаадыруаз поет
бзиак иаҳасабала акәын. Иқәра ахьнеихьаз уазхьаԥшны, проза ҩымҭа дук
инапалакын ҳәа ҳшымгәыӷӡоз, ҳаԥхьа иаага иаақәиҵеит ҩ-шәҟәыкны иеиҿкаау
ароман «Ахҟа». Аԥхьатәи ашәҟәы шааҭыҵызҵәҟьа, автор ииҩуази ҳәа
саазҿлымҳахан, ааиԥырҟьарак сзыҟамҵаӡакәа, саԥхьон. Аҩбатәи ашәҟәы аҭыҵра
сазыԥшын, убасҟатәи интересс иукша шәҟәуп. Уа иџьасшьақәашаз рацәаӡан,
аиашаҵәҟьа сҳәозар, зегь раԥхьа, автор аамҭа дшазыҟаз, нас ибызшәа лыԥшаах
даара срызҿлымҳахеит. Арҿиамҭа аԥхьара ашьҭхра усгьы имариамызт, аха, маҷк
издыруаны исыԥхьаӡоз Мушьни Мқаииа даҽа ԥыҭрак еилкаараз, «Ахҟа» рыҩ-шәҟәык ҿыц сеиҭаԥхьон. Уи аахыс ашықәсқәа цеит, шьҭа сыхьшәашәазар
шысгәахәуазгьы, сҽырмаӡа сахьтәаз, сыламыс иахьцалак исыҵахәмаруан. Усҟан
исызцәырҵыз азҵаарақәа, урҭ рҭакқәа, иқәгылоу апроблемақәа рыҳасабшьа уҳәа,
иҭысҵаауаз инҭкааны ашәҟәы аилыргараҵәҟьа иазкым. Уи мҩашьарада ибзианы
дахцәажәахьеит апоет Р. Лашәриа истатиаҿы «Аеҵәа џьарсахьа убонаҵы…»,
агазеҭ «Аԥсны» 2004 ш. 2 83 аҿы ианыз. Сара аиҳараӡак сзызҿлымҳау шьҭа цқьа
иаҳзымдыруаз иакәны сызхәаԥшуаз автор иоуп.
Дзусҭада Мушьни Мқаииа?
Данҿаз аахыс аредакциақәа рҿы аус шиуаз аабон. Баша-маша ак згәы
иаахәоз иакәӡамызт, ԥан змамыз дреиуазма ааугәахәрын ауаҩы еиқәа ҳаракы,
шықәсыла даннықәсқәагьы, ачымазарақәа анышьҭихқәагьы, бӷа рхәарак
инумбаалаӡо, диашахәҵәараӡа, ишьаҿа еицарса иԥхьаӡозшәа амҩа дахьаныз,
иԥсҭазаара нысымҩа убасҵәҟьа ихеигеит ада, даҽак узацҵом. Иаадыруази ҳара
абри ауаҩ изкны? Ари азҵаара зныкымкәа ҳҿаԥхьа иаацәырҵуеит. Уамак
ҳзымҳәозар ҟалап. Убри гханы акыр џьара иҳамазар ҳәа агәра сызгом. Мушьни
Мқаииа аредакциақәа ҟәшақәак дырхагылан, ажәеинраалақәа икьыԥхьуан, уамак
илацәажәомызт (ус ҳмыхьлои), аха поетк иаҳасабала дшьақәгылахьан. Иахьцалак
иара иқәҿызҭқәаз, ипоезиа еиуеиԥшым аганқәа азгәазҭахьаз апрофессор Ш. Д.
Инал-иԥа, академик М. Т. Лашәриа, апоет К. Ломиа, афилологиатә ҭҵаарақәа
ркандидатцәа У. Аҩӡба, В. Агырба, иахьа афилологиатә ҭҵаарақәа ирдокторцәоу
В. Кәаӷәаниа, акритик-публицист, В. Занҭариа даара ирызџьушьап. Ҳара
ҳанҿақәаз иаабоз алитературатә критика акыр еихәлацәеит, уи зыхҟьоны избо –
ашәҟәыҩҩыра знапы алакыз обиективла рырҿиамҭақәа хәшьара роуамызт. Дара
дмыргәаарц ҳәа инаҵганы, ркритика ааныркылеит. Шьҭа игылеит аҿыц критикцәа
ҳәа узықәгәыӷша, убарҭ иреиуоуп В. Занҭариа, В. Кәаӷәаниа, қәрала
иҿақәамзаргьы аԥхьа игылоуп академикцәа Ш. Салаҟаиа, С. Зыхәба, М. Лашәриа,
убарҭ дырхыԥхьаӡалазар бзиан апоет Р. Лашәриа. Урҭ ишьҭырхит даҽа хырхарҭак
ҳәа сгәы иаанагоит. Еиҳараӡак дара зышьҭоу иҵоуроу аҷыдарақәа арҿиамҭақәа
рылкаароуп. Убри иаҳа нарха амазар ҳәа агәыӷрақәа ыҟоуп. Дара, инҭырҭәааны
акәымзаргьы, апоет Мушьни Мқаииа иажәеинраалақәа акыр иахцәажәақәеит,
ипрозагьы хырҩ азырухьеит. Макьана уи ипоезиа аҵыхәанӡа иҭҵаамзар ҳәа сгәы
иаанагоит. Ус игәы иабозар апоет ихаҭа ҳәа агәра сымам, избанзар иара ихала
иҩымҭақәа иаҳа рыӡбахә иҳәахьеит, урҭ знапы рыдызкылар зҭаххаша мҩак
дықәиҵахьеит, ишәҟәқәа раԥхьажәақәагьы инапы иҵихлоит.
Жәабжьқәак акьыԥхь аҿы иаҳԥылалон, аха уи дыпрозаик ӷәӷәан ҳәа ԥхыӡ избаз
ихаиҵарымызт, уамак иҽцәыримгозшәа збоит. Иаадыруеит асахьарк ҩыра
апоезиала аӡәыр шалагахьаз. Ашьҭахь урҭ апрозахь ииасуан, апоезиа қәсыԥак
ирзаҩызазшәа, иџьоушьашаз аҩымҭақәа ааҳдыркуан. Апоезиа аҿынтә апрозахь
Мушьни Мқаииа ишьаҿа еихигеит, аха аԥхьа зыӡбахә цәыргаз ус ацҳа ақәсра
ианҿаз ирылдыршон, иара апроза инапы аналеикуаз иуаҩ бзиара дҭысхьан. Ихаҭа
уизыӡырҩыр, игәы иҭамкәа апроза инапы алеикит (ад. 16, актәи ашәҟәы). Ҿыц уи
прозаик иаҳасаб ала уаҩ дилацәажәомызт, хыхь ишҳәоу еиԥш, Р. Лашәриа заҵәык
автор иқәҿиҭит ӷәӷәала, «Ахҟа» Д. Гәлиа ихьӡ зхыу апремиа аиураз иахьықәгылаз
азы умҳәозар. Иара ипоезиа злабзиаз џьара ак ыҟамкәан иҟамызт, уаантәы
апрозахь амҩа ылихыртә иқәашьхазар. Уи арахәыц аҭҵаара аҭахыуп, нас ауп
Мушьни данаҳдырҵәҟьо. Иазҟазоу аӡәы абри ҳаԥхьаҟатәи аус иҽазимкыр,
иаҳцәыӡуа маҷхом. Избан ас ҳаиҵахара зыҟалаз? Ари иҭакдоу зҵаароуп.
Аиашаз, иара зыуаҩ ҷыдарақәа иаразнак иузеилымкаауаз аӡә иоуп. Уи
зԥан мариоу уаҩӡамызт, сара дахьынӡаздыруа. Иара инапы злакыз аус аҿы
иднагалоз ауаа дахьрықәшаҳаҭмыз рацәан. Убри иҟазшьақәа, ма иара дара
дшырзыҟаз ихыԥшны, ихаҭара рбаӡомызт. Убас акәын дара рхаҭақәагьы иара
ишизыҟаз. Убас иагьаанхеит дара реизыҟазаашьақәа уадаҩны. Аизарақәа рҿы
даақәгыланы ииҳәоз иҵоурамз аҷыдарақәа ирызкын. Иналаршәа ирҽхәоз дмаҷын.
Уи иқадақшьа заҳауаз ианагь агәыҩбара рзаҵан. Иалаҟаз ауаҩы ихымҩаԥгашьа
ианакәызаалак ибзиоуп. Иалаҟам даҽакала ихы мҩаԥигоит, иҵоурам аусқәа иаҳа
ицәыҵигоит. Игәамҵхамҵ рацәоуп, изыӡрҩуа уамак деилыркаарц рҭахӡам,
избанзар уаа хатәраны иԥхьаӡоу роуп зцәа ԥиҽуа. Иҟауҵои, аԥсҭазаара ус иҟазар.
Асовет аамҭазы агәкаҳара-лахьеиқәҵаратә мотивқәа акьыԥхь ахь рнеира
лымкаала ианазкылԥшуаз, аԥсҭазаара анадмырбоз, ҳпоет хықәкыла аелегиа ҵакы
змаз ажәеинраалақәа рҭыжьра илиршеит уамашәаҵәҟьа иубартә. Иара
«алахьеиқәратә лирика ахьыхҭеикцәоз азы хҭынҟьа игрыжьуамызт» иҳәоит В.
Кәаӷәаниа (М. М. «Иалкаау» 1996 ш. ад. 13). Убарҭқәа-егьырҭқәа иԥырхагамхакәан
иҟамлеит. Уи ашәҟәы ҭыҵит автор и-60 шықәсхыҵра аҳаҭыраз. Иара адунеи абар
акәын ԥшьы-шықәса раԥхьа, аха, џьабаа цәгьа згымыз апоет иԥсҭазаара
иадыргазшәа, усҟан излагаз аибашьра ҿыц иԥышькласит.
Аԥсҭазаара уадаҩӡан, уи абзанҵыра ианыруан, иқәыӷәӷәоз аамҭақәа
иҟазшьа дырҵарит, зегьы рхымҩаԥгашьа дықәныҟәомызт, ахатә цәаҩақәа змаз
даҽа мҩак дықәын. Уи ицангылаз ауиқәшаҳаҭхыз, дызнымаалоз рацәан, иҽеимз
ахьибоз уаҩ дызқәымгәыӷуаз хҭысқәак иҽрылеигалон. Иара иабиԥара ирбаз
абзиеи ацәгьеи еиваҟәылон. Уи акәым, иаԥхьаҟатәи абиԥара злагылаз агәаҟҵәаҟ
уадаҩ ԥсҭазаашьа ԥыжәара аман, абарҭ изеиԥшразаалак нхашьак рымазма ҳәа
уҵаартә. Аҭахареи абзареи рҳәаа еснагь ихықәгылан, аҭахарахь иаҳа ихынаауан.
Убарҭқәа-егьырҭқәа ипоезиа акырӡа идырҭбааит, диссертациа бзиак азукыртә,
епоха ӷәӷәак аанарԥшуеит. Уи адагьы М. Лашәриа иазгәеиҭахьан аԥсабара
аҷыдарақәа апоет дышрызҿлымҳаз. Асахьаркыра-критикатә лкаақәа ҟаимаҭла
Мқаииа иҟазара мҩа иазыҟаиҵахьеит В. Занҭариа. Даҽакала иуҳәозар, зыӡбахә
ҳамоу ауаҩы аԥсҭазаараҿ иуԥылоз зегьы дрызҿлымҳан.
Мушьни иԥсҭазаара шынеибакәыз абри аамҭа аазырԥшуаз аҩымҭа аԥҵара
иҽазыҟаиҵозар ҳәа агәра сымам. Усшәа избоит. Ихаҭа излеиҳәо ала, иара ихы-игәы иҭамкәа апрозахь диасит, ироман жәа-шықәса иҩуан. Аха иара ҩныҵҟала
иҽазыҟаиҵомызт, уи зны иҩырц игәы иҭамзаргьы ҳәа узҳәаӡом, игәҭыха ипоезиа
ианҭамӡа, апрозахь дианагеит умҳәозар.
Иӡбахә даҽакала ирҳәарц ахәҭан ҳәа уахәаԥшуазаргьы, Мушьни дпоет
бзиан. Иара иажәеинраалақәа ирцәыҵахыуп, ихбыџьра инаркны, иарԥысрахь
изҳашьа, иуаҩра ҟәыш қәрахьы инеишьа. Адунеи какаҷ алагәырӷьара маҷ-саҷ
ауазҳәара згымыз аԥсҭазаара гәыҭшьаага инысымҩа алсуан. Данҿаз
иажәеинраалақәа алашәҵәҟьа агәышьҭыхга ԥхьарцашәа анаирҳәоз, абзиара
мацара иазкыз поезиан, нас иԥылоз ауадаҩра, агәаҟҵәаҟ, агәжәажәара ирԥсахуан
илирика аҵакы. М. Мқаииа ихаҭа илирика ахә ҳаракы аиҭоит. Уи ианыԥшит аамҭа
хьанҭа шыҟаҵәҟьаз. «Исыхьуан, иахьсыхьуаз снапы ақәыскуан» (М. М. иҩымҭақәа
реизга, актәи атом, ад. 9).
Апоезиаҿ автор илирика аҵаки аҩышьа формеи ирҿырԥшны х-хәҭакны
иузшозар, ус иҟамлеит ипроза. Ироман «Ахҟа» ишынеибакәу иуазуп. Уи апрозаҿ
аҳәатәы иаҳа изышьҭан. Акыр аҵанакуеит агәырҵҟәыл аԥсабара иззаҭәанашьаз
аинтеллигент иҭаацәараҿ даниуа. Усҟан имҩақәҵашьа еихаҳахоит, дышнеиуа зегь
еицыланы аталант (абаҩхатәра) ззырҳәо ахь азҳара акыр изымариахоит.
Агәырҵҟәыл иалаҟаз ауаҩ ихы-игәы иҩныҵҟа изыхәаҽуамызт. Ижәлар рҿаԥхьа ус
дныҟәар азин имаӡамызт, ихаҭагьы баша дызтәомызт. Игәырҵҟәыл ахаҭа
аҽаҵәахуамызт. Автор насыԥс иоуз – зегь еицхыраан, имаӡақәа рыҽдыргамеит.
Ааи, ашәҟәыҩҩ иҩныҵҟа иҭаҵәахыз ӡыригеит, ҳара даҳзеилкаауазар, – убри ауп
уажәы аус злоу. Ишьҭа мыӡыртә аҩымҭа ӷәӷәа ааҳиркит, алитератураҿ иҿахәы
ӷәӷәала иҳәазар ҳәа угәыӷуеит.
Иаадыруеит ашәҟәыҩҩцәа ишиҩуа еиԥш изымцәажәо. Даҽа џьоукы ирҩуа
усҟатәи ахәшьара аимуӡацт, ианаақәгылалак удыршанхоит. Имаҷуп ианыҩуа
еиԥшҵәҟьа зцәажәашьа беиоу. Убас иҟоу дреиуоуп ашәҟәыҩҩ ду Фазиль
Искандер. Иахьа даҽаӡә иӡбахә убасҵәҟьа иҳәатәуп. Мушьни Мқаииа
иқәгыларақәа ҳарзыӡырҩхьеит. Дпоетын, аха атрибунаҿ даннеилак, ипублицист
бызшәа асахьаркыра агәылыжжуан, ажәаԥҟақәа, ацуфарақәа, ажәабжьқәа рыла
ицәажәашьа уазҿлымҳаитәуан. Абасҟатәи жәлар рҿаԥыц ҳәамҭақәа, ҿырҳәала
излаигәалашәоз ааџьоушьартә, иара ибызшәа иахәҭакын. Инысымҩа иахьцалак
имӷьоз ахәра иара ихаҭа ишиныз дааиуан, иҩымҭа абри агәаҟҵәаҟ агәылыжжит.
Даныхәыҷыз инаркны, аԥсуа ԥсҭазаара иақәыӷәӷәоз иныруан. Уи ибеит
аколнхараҿ анхацәа шҵакыз, ашықәс еиқәаҵәақәа раан, бӷеиҵых рымҭо
ишындырҵәоз. Аџьынџьтәылатә Еибашьра Ду иара ижәлар алахәын. Ажәлар
маҷқәа аибашьра ахлымӡаах иацәырыхьчарц, аԥҟаԥҵа шҭыҵхьазгьы, ҳарҭ
иаҳмыхәеит. Аԥсуа школқәа раркра, урҭ раартраз ақәԥара, арҭ зегьы иара
дрылагылан. Ақырҭқәа Аԥсны рнапаҿы иааргарц ржәылашьа ҿыц етапын.
Ахақәиҭраз жәларык рықәԥара!.. Ахлымӡаах аамҭақәа еишьҭагыла ирзаауан,
ҳашәҟәыҩҩ убарҭ дрылахәын. Иара, дышәҟәыҩҩызар – илшозма иҿахәы имҳәар?
Аамҭақәа рҿахәы цәыримгар, игәы изырдозма? Ас еиԥш аҩымҭа шьахә аԥҵара
иара иразҟын. Уи дпоетын, аха абри ароман ду ҭимыжьызҭгьы, ҳарҿиаҩы
дыбжамҽамхон, аӡәгьы убри ҳазгәаҭомызт, даҳзымдырӡакәа дымҩасуан. Иара
иҟазара агдыра ҳаракын, сара сгәаныла. Убри аӡбахә рымҳәакәа, игәамҭаӡакәа
иахьанӡа иахьаанхаз угәы иалымсырц шзалымшо даҽа знык иазгәаҳҭап.
Изласаҳауала, аҩымҭа ду аԥҵара акыр аамҭа ақәирӡит. Илшара
шынеибакәыз иара иазикит. Ихаҭа дгәырҩеит, дуазырит, ааӡаб ихигеит. Убарҭқәа
зегьы ирылашәаз рыԥсҭазаара ҵаулаӡаны игәникылеит. Уи зыӡбахә имоу шьҭрала
дырзааигәаӡоуп, акәымзар асҟатәи зҿлымҳара зуҭашаз ахҭысқәа убла
иаахгылартә, иҭыршәшәа изцәыргарымызт. Ибла иабоз даҽаӡәы ибомызт, иара
изгәамҭаз даҽаӡәы ишгәникылаз еиԥш. Убри азын мацара, иидыруаз акьыԥхьахь
ацәыҵгара илимыршар азин имамызт. Ишьҭанеиуаз абиԥарақәа асахьарк ҷыда,
иара имацара иҷыдараз, рзаанимыжьыр иҳазгәамҭарыз гәнаҳарахон.
Автор, иҟазшьақәа злаҟаз ала, иуаҩра хаҵарак ацын ҳәа заа
узизхәыцуамызт. Арахь иара, Абрыскьыл иааихыкәласуаз аҵыс анихаԥыруаз
дызҭашәоз арыцҳара еиԥшха, аамҭа инамырҟаҵоз рацәан. Иԥсҭазаара
шынеибакәыз, абри аҩымҭа аԥҵара иҽазыҟаиҵозар ҟаларын. Ушааԥхьалак усшәа
иубоит. Акраамҭа ихы-игәы еилаԥшуан, дкәанызануан. Даналагах – ихиркәшаанӡа
иԥсы изеивгомызт. Иара дықәԥон, ҭынч, ихьааз уаҩы имырдыркәа, имырҳакәа,
игәыҵхоз акьыԥхь иаирбарц, фырхаҵара уск шьардаӡа ишымҩаԥигоз
дазымхәыцӡакәа. Ари дышәҟәыҩҩын, иаҳамбацыз аӡә иакәзаарын.
Дҳазцәыргомызт, ихала иҽӡыримгар, зныҭрыс ирҿиазшәа иааирхаз иҩымҭа ду ала.
Ихадоу ҭҵаара усуп автор дызлагылаз адунеи хәаԥса шидикылоз
ацәыҵгара. Аиашаҵәҟьа уҳәозар, иара игәырҵҟәыл абаҩхатәра наӡахьы
излазҳауаз ала, уи ирҵаулацәаны игәникылон. Даҽа ганкахьала, ауаа
рыҽрымадараз дызлауадаҩыз ала, ихаҭагьы дуаҩы мариамызт, уи
азгәаҳҭақәахьеит. Ашәҟәыҩҩыра злахьынҵаз игәы иааҭашәоз иаразнак
ицәыригозшәа аабон ҳахьааиҿаххуаз, дахьықәгылоз. Дахьынӡаҳзымдыруаз заа
ҳазлазхәыцрызи. Иара дмаӡан, имаӡара игәы ԥнаҵәан, шьҭа иқәра анааи, зегь
ҵабыргитәит роман ҭбаашьак иҭбаау «Ахҟа» ала. Ашәҟәы аҵакы ахьысҳара
аҽаназнакуа иаамҭоуп иахьа, аха абри аҩымҭа алитература аҵакы аҭоурых аҿы
иҳаранакызар ҳәа агәыӷра ҳамоуп.
Иахьцалак ашәҟәыҩҩы аполитика иҽалаимгалар ауам, уи ада
ихымҩаԥгашьа ӷәӷәам, инапы злакыу аҩыра ус ԥсыҽхоит. Ажәлар рыԥсҭазаара,
иара дызлацәажәо аамҭаз, аполитикцәа рнапаҵаҟа иҟан. Урҭ адиктатура
иазгәышьуаз рхаҭагьы еибарԥсуан, дара реиҿыхара, реимак, реикан, реицлаб,
реиҵашьыц, зегьы-зегьы ауаҩы трагедиала иныруан. Алитератураҿ Мушьни
рҵаҩы димамкәан изыҟаломызт, аха ус аӡәы иӡбахәык ианакәызаалак
иҿыҵшәомызт. Убри шьақәнарӷәӷәоит иара ирҿиаратә мҩаҿы иарбанзаалак аамҭа
ицәырнагоз политикатә мҩак дшыхнамхуаз, ихатә гәаанагара иара изы акырӡа
шаҵанакуаз, иныруаз ада даҽа хәыцырҭак шиҿымшәоз. Убри «ихатәы»
игәырҵҟәыл ибаҩхатәра аҩаӡаранӡа аизҳараҿ ицын.
Ҳҭоурых «ала аҟырҟы икылхны» иааигоит автор, убри азын, ҳаилаҟәаҟәа
ҳазну амҩа дахьахцәажәо, угәы ҭишьаауеит ганкала, акәымзар акыр хҭысқәа
асатиратә ҵакы рыҵагалоуп. Аҳәынҭқарра иаарышьҭыз атрактор аџьҵла
азыҵымхит. Алаӷәым аҵарҵан, иазԥымжәеит. Анхацәа леилахәыц-ҩеилахәыцны,
аџьҵла азганк каҿаны, ахьанҭара зырҭаз ҿарҳәан, ауӷә иадҳәала, ацәқәа
анадырха, иҵыҩр икарыжьит. Ҳажәлар рҭоурых дара рнапала ишкадырҿоз
иасимволха, автор исахьарк ҟаимаҭ аԥсҭазаара аҵабырг иадҳәалоуп, аха
ишԥадҳәалоу!
Аамҭа аныбзиоу, ауаа реиҩдыраара наскьагаӡа усуп, шықәсык бжьаҵаны,
амш зеиԥшрахо узҳәозар иаҩызоуп. Амш еиқәаҵәақәа (исҳәом ашықәсқәа)
уаарҭагылт ауп, ицәыҵыҵуеит ацәгьа злоу ачынуаҩ хәымга ихы иаирхәо аԥсыҽ-шәыргәында, анхашьа мариа иашьҭоу аӷьыч – заҟа уҭахыу иҵоурам ҷыдарала
еибыҭоу «ԥсҭазаарак шьны даҽа ԥсҭазаарак ҳаргылоит ҳәа иаҿыз ауаатәыҩса
насыԥдақәа» (ад. 552, актәи ашәҟәы). Еиӷарыла ажәлар еиҟәша еиҿадыргылон,
нас дара-дара ықәибахыртә. Убас ала аҳәынҭқарратә мчы еиқәдырхон, иаҳа
ирҵабыргны иузҳәозар, адиктатура мчы иахагылаз рхы еиқәдырхон. Аҳәынҭқар
мчада зыԥсҭазаара зыбла ихымгылоз ажәлар рҭышәынтәылара иашьҭаӡамызт.
Урҭ рыуаа иреицәаз анхашьақәа рзырчаԥон. Усҟан ауаҩ бзиа, иагьа алаба
иҵырхыргьы, аԥсра аԥан дхықәдыргыларгьы, ижәлар реиқәырхара ихы
иҭабзазоит, зынгьы ихаҭа убри деиқәнархоит (Ҳараз). Избанар иара дызлааӡаз
ижәлар рҷыдара ҟаимаҭқәа илаҽын, ианамуаз «хаҵала, хьымӡӷыда» (ад. 323,
актәи ашәҟәы) дҭахон, аԥсра дазхиан.
Апропаганда ӷәӷәа цон асовет уаҩы иаҟара зхы иақәиҭыз даҽа џьара аӡәы
дықәымлацызшәа. Уи иазкын асахьаркыратә литература иреиӷьызи иреицәази
аҩымҭақәа. Аҳәынҭқар еиҳабыра иаԥсаны ирбоз рԥсы шҭаз амармалташь баҟа
дуқәа рзаԥырҵаларц, иреиӷьыз аҭыԥқәа рҿы ирчаԥарц, адҵа рырҭон
аскульпторцәа, урҭ ирыдҳәалаз аҟазацәа. Асахьаҭыхҩцәа иаԥырҵон асовет мчы
иахагылаз рпартреҭқәа. Иџьоушьашаз ахаҿсахьақәа рзаԥымҵеит ҳәа узҳәомызт.
Агазеҭқәеи ажурналқәеи рпубликациа ҟаимаҭ зегь раҵкыс атәра зҽазыршьцылаз
ирызкын. Аимпериа ақәымчра апропаганда ӷәӷәа аԥнаҵеит. Ауаҩы дҭашыҩкны
даман. «Астрах, асамобложениа, аоблигациа, изгаша-изшьыша зегьы
анрықәныркылалак, аџьқәреи роура акәым, изҵымӡаауа ауал, еиҭанарықәырҵон»
(ад. 563, актәи ашәҟәы). Ажәлар еснагь аҳәынҭқарра аҿаԥхьа уалк рыман. Убас
иҟан «иҿиаз» асоциализм аамҭа ҳанҭагылазгьы, иара аныбгашаз аламҭалазгьы.
Иаҳҳәап, анхацәа, ирааӡаз рырахә аҳәынҭқарра иаларымҵар, иаӷацәаны
ирыԥхьаӡон. Аҳәынҭқарра акәзар, – иахеит, иахеит, аха анхара аиҿкаара
ацәыуадаҩхеит. Ауаа ҿырҭуамызт, уи иаанагаӡомызт асовет мчы иадгылан ҳәа,
иаӷацәан, зегь раҵкыс аполитикцәа реиҿкаашьақәа убри аԥырхаган. Аамҭаказ
арахә нҵәеит, арахь акәац рызхомызт. Акурорт акрырҿарҵарц, ақыҭақәа
ирхагылаз аиҳабацәа дәықәырҵон, иахьырҭахыз арахә ԥшааны иааргарц. Уаагьы
ршьамаҟа нҵәеит. Рыфатә шмаҷыз, ирфоз рмоуа иаақәхеит. Асовет ҳәынҭқарра
еиламбгашьас иамази?
Убри аламҭалаз ашәҟәыҩҩ (М.М.) ақәымчра ҭынч даҿагылан,
дцәыҵатәазшәа убри аԥсҭазаашьа уадаҩ ахаҿы ааирԥшырц иҽазыҟаиҵон.
Ифырхацәа зықәгылаз адгьыл ихаҭа даласан, иԥсадгьылын. Уи ахьаа-баа иара
ихатәын, сахьаркла иааимырԥшыр ибаҩхатәра иауамызт, уи ыцәамызт, ӷәӷәала
иҿыхан. Аԥҳәыс напы ԥшқа шхахо, ишԥо даҩызаха, игәаҵа иҵихуан иихахашаз
ахҭысқәа, ахаҿсахьақәа ргәылырҭәаараз, ихаҭа ҩныҵҟала дԥон. Ироман
анҭижьуаз, иахьцалак иара шьҭа дыԥшқамызт, уажәраанӡа дабаҟаз ҳәа азҵаара
ықәзыргыло, – абар аҭак ахьыҟоу ас еиԥш иҟаз аҩымҭа иара иаԥхьаҟа
ҳлитература иахьаланамгалацыз џьоушьартә иҟаӡам. Усҟан асистема
идеологиала изықәшаҳаҭыз аповест «Сеидыҟ», ароман «Ҭемыр», атрилогиа
«Аԥҳәыс лыпату», ма «Аҿатә-уаа», ма урҭ ирҩызцәоу аҩымҭа дуқәа ҭыҵуан. Ааи,
аамҭа аԥхара анаҵала, Аџыр ихаҿсахьа («Аҽыкәаҳа») цәырызгашаз даақәгылеит,
ашьҭахь Анцәа-ҳәынҭқар ихаҿсахьа цәырҵит («Абрыскьыл»). Урҭ раамҭаз арҭ
рхаҿсахьақәа рцәыргара гәаӷьыуацәамызт узҳәомызт, аха «ихәыҵаҵәах» зҳәаз
еиԥш, аперсонажқәа аарԥшын. Аидеологиа иақәшәоз аҩымҭақәа еснагь ибзиан,
иақәымшәоз иҽеимз ҩымҭартәуан. Ашәҟәыҩҩцәа рхы-ргәы иҭаз ахаҿсахьақәа
раԥҵаразы уамак ирҭахымыз ашәҵатәы рзырыԥшаауан. Даҽакала аепоха
иауамызт. Иара убри акәымзи асахьаркыратә литература амчҵәҟьа. Усҟантәи
ашықәсқәа рзы «Ахҟа» иаҩызаз ҭыҵшьак амамызт, аамҭа рацәа анцалак, уи
аҿахәы аҳәарц, даҽа епохак цәырҵуеит.
Аиашьа еиҳабы дҳарҽхәон, убри аламҭалаз ихаҭа ижәлар ихәаҽуан. Ҳара,
аиашьа еиҵбацәа, ҳазмадаз иара ижәлар. Дара зхылҵыз рҭачкәым
рзырҟьацыԥхьаӡа, ицәырҵуаз аԥшатлакә ҳара иҳаахон. Ҳжьымдырны адунеи
ҳалахазшәа, ҳшәырӡыӡо адәы ҳақәгылан. Иахьа-уаҵәы ҳахҵәа ҳанықәыргашаз
анаҳзымдыруаз, ҳлахьынҵа уа иҟаз џьаҳшьон. Иҳақәырҵоз зегьы
ҳрықәшаҳаҭхартә, ҳдырҩашьахьан. Аԥсҭазаара убранӡа иҳазчалтын, иаабаӡомызт
мчыла амчраҿ инеиуаз ирылаз ацәгьоурақәа. В.И.Ленин дтеррористын, иҩызцәа
еидикылеит. Иарӷьажәҩахаз И.В. Сталин ианиааз занааҭла дӷьычҩын. Ауаҩшьра
ззымариаз ауаа еидыркылан, аҳәынҭқар мҩас ишьҭырхырц ишәҭахызи?!.
30-тәи ашықәсқәа рзы, зҽызшьыз ҳәа иԥхьаӡақәоу М.Горки, А.Есенин,
В.Маиаковски, егьырҭгьы, ҳара ҳхаангьы згәы адунеи иахшәақәаз, иахьа
ишыршьқәаз ҭырҵаауеит. Издыруада дара мчыла иҭадмырхазар, аамҭа убас
иҿаасҭан, афактқәа анеиҿадырԥшлак, иршьызар ҟаларын ҳәа агәаанагара
узцәырҵуеит. Зны ирзымҳәоз иахьа ирҳәоит. Ари аамҭа иаҿахәуп.
Усҟан аидеологиа иадгылаз ирҳәоз ахьынӡаиашаз, ахьынӡаиашамыз ҳәа
иҭырҵааӡомызт. Аус злаз – иадгылан. Акритикатә статиақәа рҩуан,
адиссертациақәа рыхьчон, акино ҭырхуан, арежим иазкыз рҽхәарак рызҳәар,
ажәҩан ахь ихаргалон, ахьӡ дара ирырҭон, ҳамҭала ирҩычон. Аепоха аҽанаԥсах,
аамҭа ԥыҭк анца, убарҭ аԥҵамҭақәа ҭҵаауа уҿааухар – иахьа иаҳагьы еилыкка
убла иаахгылоит ауаҩы иашаҵәҟьа дзыргәамҵшаз, дзырчмазаҩышаз аҭоурых
хҭысқәа шҳаҩҳхыз. Адиктатор мчы иалахәыз ишырҭахыз убранӡа иаҳнырхьан,
ҳрааӡахьан, иргәаԥхоз зегьы закәанны иҳаԥхьаӡон. Уи авсшьак аабаӡомызт. Амц
хьымӡӷы ҳацәшәон. (Ишәгәалашәозар, «Ахҟа» аҿы Адгәыр агәараҳәа дкаҳауан
иԥсы маҷханы). Цәгьарак ҟазымҵазгьы цәгьарак иалахәызшәа анышьақәдыргылоз
маҷӡамызт. Уцәа ухых акьыԥхь уадырбон, ма уҭаркуан, ухы узымхьчартә ахьӡ
ухырҵон. Ухы еилаган ҳәа ажәлар ирылаҳәаны, аԥсихиатр хәшәтәырҭа уҭарҵон,
ухы еиларгаҵәҟьон.
Арахь «Ауаҩы» нбан дула иудырҩуан, уи аҵакы арҭон џьоукы, амчра
асистема ахаҭа апропагандаз мацара ибыжәуан. Зыхәшьара «ҳаракыз» ҳауаҩ
ҳауаажәларра даԥшәыма наӡазшәа иӡбахә иалацәажәон, аус аҿы ианнеилак,
ажәак идырҳәомызт, ихатә гәаанагара имамзарц иқәԥон. Ирҿагылоз
дыцәгьауаҩыртәуан, даӷаны даақәдыргылон. Иус ӡбаны, аӡы дхырҵар, зынасыԥ
иакыз иакәны дрыԥхьаӡон, уи Сибра алагер-каторӷа дақәшәон. Урҭ рхыԥхьаӡара
иаламшәаз, цәгьаԥсышьала иԥсҭазаара ҿахырҵәон. Ашықәс еиқәаҵәақәа
ирылагӡаны, асовет территориаҿ аҳәынҭқарра иҭанархаз ауаа рхыԥхьаӡара
ҩынҩажәа миллион рҿынӡа инаӡон. Дзусҭадаз апролетар ҳәынҭқарраҿ
иаԥшәымаз?!.
Апролетар партиа аҳәынҭқар мчы иадгыладаз? Аџьынџьтәылатә
Еибашьра Дуӡӡа заҵәык ҭаҳҵаауазар, ҳажәларқәа еилацаланы идыреибашьуан,
фашист мчык ықәыргеит, аха ирхарԥаны инрыжьыз закәытә мчызи?! Ҩынҩажәи
быжьба шықәса анца, даҽа знык ахақәиҭраҵәҟьаз ашьаарҵәыра ҳналагылеит,
ҳҭоурыхаҿ даҽа зны еиԥшымкәа. Ҳазныз амҩа ҳшыҵанарбгоз цәырызгоз
адемократ-рккаҩцәа А.Солженицын, А.Рыбаков, сибратәи ркаторӷа ацаризм
акаторӷа еиӷьӡамызт, акырӡа еицәамзар. Убранӡа агәы лашәра ҳагӡамызт, амҩа
лашараҵәҟьахь мҩахәасҭала ҳақәызҵоз Андреи Сахаров, ҳнапқәа еинҟьаны,
аҵыршә ҳаизас, атрибуна дықәаҳцон. Аха дара реиԥш иҟаз агәымшәацәа рымҩа
уаҳа ианыҵуамызт, рус нарыгӡон аҵыхәтәанӡа. Убарҭ ирҩызаз ауаа заманақәа
ажәлар ирылагылан, хыԥхьаӡарала иаҳа ирацәаҩны. Адиктатортә политика
иааҳҭахыз зегьы иара атәала иаднакылон, ҳазҿыз ишаҳҭахыз иаҳзымҩаԥгомызт.
Ҳаԥсуара еицанакырц анырра ҟанаҵартә алшара аман. Убри иаҿагылаз
аԥсҭазаараҿ имаҷӡамызт, убарҭ ирықәымчуаз, аамҭала аиааира знапаҿы иҟаз
ирҿагылашаз, ашьҭахь аԥыжәара заушаз, амилаҭ идеологиак ҳажәлар
еиднакылон, акәымзар ҳныҵаба ҳахьцоз убарымызт.
Абарҭқәа апрозаик Мушьни Мқаииа ҭаха ирҭомызт. Аполитикатә хҭыс
ҿаасҭақәа ииашаны иныруан, игәы изырлашәуамызт, ус иҟазшьа ҷыдаран,
ахыҭҳәааи аҵабырг ԥсҭазаареи рҳәаа узеилыргаӡом ироман аҿы. Убасҟатәи
аперсонажқәа зегьы рыгәра угоит, сахьаркла убла ихгылоуп. Аҵыхәтәантәи
аамҭаз ари «ачымазара бзиа» алитература амҽханакуеит. Дара рҿеиԥш, зыӡбахә
ҳамоу автор инапы злакыу аҟазара ишадҳәалоу, итиптәу ахаҿсахьақәа шҭихуа,
аԥсҭазаара шааирԥшуа сахьаркҩырала иухаиршҭуеит, убасҟатәи аҵабырг аҩымҭа
иаҵоуп. Ари иахьатәи асахьарк литература мҩоуп. Автор аԥсҭазаара иаликаауа
ахаҿқәа итиптәу, ахҭысқәа шзеиԥшу, абзанҵыра-нхашьа ырҭбаа асахьа шҭыхыу
иаанхоит.
Жәлар ртрагедиа аҵаулара ахьнеиз, уи «Ахҟа» ишаныԥшыз иҵегь иҷыдоу
хцәажәарак аиур аҭахны избоит. Ҳҭоурых убранӡа иаҳмеигӡеит, ҳатрагедиақәа,
аки-аки неишьҭаргыла, бӷеиҵыхрак ааҳарымҭеит, убас иаҳлахьынҵазшәа. Ихазы
иалихыз Алгьыл Анцәа иҳаҭәеишьазшәа ирҳәо иҳаџьалызма ааугәахәп. «Убыс
ҳшәиуп азыҳәан акәхап, Аԥсынтәыла ажәытәӡатәи аҳәаақәа, ала шыцыԥхьаӡа
еиҵало мацара, иахьа ӡыгмацәазк атәарҭа затәарҭахаз» (ад. 38, актәи ашәҟәы).
Ауаа рыԥсҭазаара убас еиҿыркаауан, аӡәи-аӡәи, жәлар-жәларла, тәыла-тәылала,
ҳәынҭқар-ҳәынҭқарла, система-системала ахҟа рыбжьан. Уи апроблема
аацәырҵыцыԥхьаӡа, имаҷыз ҳажәлар аӷ леирала ираахон, еизҳараӡак уаҳа
ирқәашьымхо. Ахҟа зыбжьарҵаз ашьоура, аибашьра рзыԥшын.
Аҭоурыхаҿ дыҟан Кьахь Ҳаџьараҭ, зыҭауад ихымҩаԥгашьа ианымаалаз.
Урҭ еимаркыз аԥсуара иаласаз ахьӡ ҳарак змази анхаҩи рсоциалтә ҭагылазаашьа
акәӡамызт, аԥсуара иалаӷьаз ауаҩи-ауаҩи реиҟарашьа ԥзыргарц иашьҭалоз
рнымшәара акәын. Анатоли Возба иповест «Кахьба Ҳаџьараҭ» аҿы даангылар
иаҳа иеиӷьын. Уи ароман аҿынӡа ианирҭбаауаз, аидеологиа иаҳа дыхнаԥааит
асахьаркыра-ҭоурыхтә ҵабыргы аасҭа. Ҳаџьараҭ ихаҿсахьа аарԥшраҿ Б.
Шьынқәба иажәеинраалоу ироман «Ахра шкәакәа» убри аган иаҳагьы
инаҵеишьцәеит.
Убас ахҭыс ҟалахьан уаанӡагьы. Иара Ешыра ақыҭан аҭауад дышьны
иалҵыз Смырк Калдахәара нхарҭас ишьҭихын, аҿыц абиԥара Сымсым рышьаҭа
икит.
Аамсҭеи анхаҩы ҭыԥҳаи реиканра аарԥшуп Д. Гәлиа ироман «Камаҷыҷ»
аҿы. Типра зушаз ахаҿқәа аԥсҭазаараҿ иуԥылон, аха урҭи арҭи акласстә еиӷарахь
аԥсуа ԥсҭазаара инанамгацызт. Ҩажәатәи ашәышықәса ҩажәатәии
ҩажәеижәабатәии ашықәсқәа рзы адунеи азбжарак иахаԥаз аидеологиа
рԥырхагахеит акәымзар. Аԥсуа литература ҭауади-аамсҭеи анхаҩи
реизыҟазаашьа еснагь иашаны аҟазара ианыԥшуамызт, аполитиканра акырӡа
иаԥырхагахеит. Хыхь зыӡбахә цәыргаз аҭоурыхтә фактқәа асоциалтә проблема
рыҵаӡамызт, хаҭалатәи усқәан. Ҭауади-аамсҭеи ахьыӷәӷәаз Урыстәыла амчра
анаҳхаԥа, аиҳараӡак акоммунисттә режим аидеологиа аус анауы, напҟазарыла
ахҟа рыбжьарҵеит. Аԥсны аҭоурых аҿы ишыҟаҵәҟьаз цқьа иҭҵаазар, асовет мчы
аагараз асоциалтә еиҟарамра аҭыԥ иқәырҵарц иаҿӡамызт, нхаҩи ҭауади,
ақырҭуа режим ртәыла иқәыргарц, рҽеибарк еидгылеит. Урыстәыла имҩаԥысуаз
асоциализм ашьақәыргылара аԥсуаа рхы иадырхәеит ҟазарыла, уи мап
узацәкуам. Ҳара иҿыцыз қәԥарак иахьа ицәырҳамгаӡеит. Убасҟантәи кьаразаа рус
ауп зҭыԥ иқәаҳҵоз аҵыхәтәантәи Аԥсны жәлар р-Џьынџьтәылатә еибашьра аан.
Аполитикатә процессқәа асовет мчы аагараз имҩаԥысуаз ароман «Ахҟа»
автор иҽрылеигалаӡом. Аԥшаҳәа азааигәара ицоз аиҿыхарақәа ашьха қыҭа
ианыҩуан, аусҳәарҭаҿ акулакцәеи анхацәеи реиԥшымзаарақәа ирылацәажәоит,
амч ҿыц аранӡа ишааргахьаз ааилургартә. Изықәдыргәыӷуаз аамҭа ҿыц анхацәа
рыԥсҭазаара еицәанамтәзар еиӷьнамтәит. «Ажәлар рыԥш хәыҷқәа ахьыргара
рмоуа иаақәхеит» (ад. 144, актәи ашәҟәы), аӡлагара ахьыԥхасҭахаз амшала. «Хә-ԥуҭк аԥш сышәҭозар, урҭ алуқәа шәзылбаазгоит» (иара уа) ҳәа ираҳаз
еиҵанарӷәӷәазар, – закәытә ԥсҭазаашьази ирымаз? Уажәраанӡа аидеологиа
иацныҟәацәоз асахьаркыратә литература ишаанарԥшуаз еиԥш, ҭауади-аамсҭеи
анхацәеи акласстә сал рыбжьаҵа иаабом ароман аҿы. Урҭ еицхыраауеит абзазанҵыраҿ, аӡәи-аӡәи ҿибахуеит. Аха аколнхарақәа анышьақәдыргыла, агәрамгара
асистема иҵнагахьан. Аплан анынамӡалак, аҭаҭын рҵәахызар ҳәа, ирылалан, ауа
дыҟамызт, аҭынха дыҟамызт, аибаҭира иаздырхиахьан. Убасҟан маҷк змаз
дкәлакыртәхьан. Анхаҩ бзиа аус иуан, хар имаӡамкәан ибӷа ааиҵихырц. Уи ибӷа
ԥиҵәарц ишьҭаз «ажәҩан даҵажьцәо ашәшьырҵа дыҵажьын» (ад. 55, актәи
ашәҟәы). «Кулакцәоуп ҳәа ирыԥхьаӡон ҽыки, уардынки, уӷәк ацәқәеи змаз
анхацәагьы» (ад. 76, актәи ашәҟәы). «Ишааиуаз хыжәк иреиҳаны, дарбанзаалак
аанкылара азин имырхит. Абеиагьы, аӷаргьы, ахандаҩгьы, амучагьы зегьы
цәыббы иԥацәа реиԥш еиԥшхеит, еибарччиеит» (иара уа). Асовет мчы иаҿагылан
ҳәа, иара уаҿамгыло иауҟахыз, ажәлар ираӷацәартәыз анхацәа (акулакцәа),
џьамыӷәа-џьабаа баны, арахә зааӡоз, абаҳча еиҭазҳауаз, рџьабаа лҵшәа
зыхьчарц игылаз ауаа ракәын. Ирҿагылаз аус муӡакәа ичарц зҭахыз, акыр
зырҳаз, ирыҵашьыцуаз агәаҟцәа ракәын. Убарҭ амчра ргеит. Дара рнапала
абольшевикцәа рполитика мҩақәырҵон. Уажәраанӡа «ашықәсаны зқьы, зқьи
хәышә ԥҳал аҩы ҳауан» (ад. 382, аҩбатәи ашәҟәы) ҳәа иҽхәоз анхацәа фатәыла-жәтәыла имаџьанаха иаақәхеит асовет мчы амшала.
Акулак зҵаара Аԥсны ҿиара Несҭор Лакоба иаимҭеит, амала нас-нас «зегь
еиҟаразтәуаз» амч анхацәа беиақәа рзымҳа-рзымҵараҿ иаанагеит. Ирызхашаз
ҳәа дгьылқәак рызныжьны, ирымырхыз агьызмамыз ирзырымшаӡеит,
аколнхарақәа (аҳәынҭқарра) иргеит.
Бзиарак азы усмҩаԥгатәык асахьа автор иҭихуа иуԥылаӡом. Иагьараан
иубаргьы, аӷьаҵәыӷьаҵә зцу алахьеиқәра ҵызгашаз ахҭысқәа мҩаԥысуеит.
Ауаацәгьақәа амч рнапаҿы иркын. Дара ирыцраҳәаз аԥсҭазаараҿ ԥыжәара рыман,
ақьиа уаа рыҵадырӡуан. Адунеиан џьара шәаҳәара-кәашарак ахьымҩаԥыргашаз
уск мҩаԥымсуа иҟаӡамызт, аха урҭқәаҵәҟьа убла ихгылартә аҩымҭа ианымԥшит.
Уриааир ҟалоит зегьы: ауаҩы, ауаҩы-думпеи, агыгшәыг, амаҭ, агәылшьап,
аӡиас, амца. Абрыскьыл Анцәаҵәҟьа диеикануан. Сасрыҟәа аҵааршә ирӡҭит. Аха
аԥсра амч зегь раҵкыс иӷәӷәоуп. Абри ахшыҩзцара цқьа изнамырыз роуп иакәым
мҩаԥызго, дара, иааныркыло раҳаракыра иаҿырԥшны, ацәгьоура дуқәа ҟарҵарц
рылшоит. Убри ахшыҩҵак ргәаҵанӡа инеиуазҭгьы, аӷьыч аӷьычра даҟәыҵрын,
ауаҩшьҩы абџьар изышьҭхрымызт, иҿагылоу аполитик дықәигарц,
ацәгьоураҿынӡа днаӡо ихы мҩаԥигарымызт. Ауаҩы, дшыԥсуаҵәҟьа иныруазар,
идунеи аниԥсахлак, дрыцҳашьаны дыргәалашәартә, иԥсы ахьынӡаҭоу бзиарамзар
цәгьарак инап алеикуамызт. Ааӡароуп зегь зыбзоуроу. Аԥсра амч аԥсҭазаара амч
амнахаанӡа, ауаҩы ижәлар ирзеиӷьу даҿызароуп, ираҩсхьоу ҭҵааны
идыруазароуп, ԥхьаҟа иҟалаша дазҿлымҳазароуп. Абри ахшыҩҵак шьаҟа «Ахҟа»
иагәылыжжуа иалагылоуп.
Ажәлар жәытәнатә идырҿиауаз аԥсуара аполитика еснагь ирзаанагоз
атрагедиа мҩа иаҿагылан. Убри ауп иагьеиқәзырхақәоз. Излеибыҭоуи аԥсуара?
Аҵас, ақьабз, аламыс, ахымҩаԥгашьа, аҟазшьа, абзазара, рҭоурых, рҿаԥыц ҳәамҭа
уҳәа, ари доуҳауп, динуп. Аӷацәа еснагь иршьуа адоуҳа – аԥсуара иацуп
ақәыӡаара, ахырҵәара, аибашьра. Амҳаџьыр хҭыс зхызгаз ргәы карыжьуамызт.
Аҭаацәа ду «уаха иааилатәар чамгәырарҳәаран, шәаҳәаран, кәашаран иҟаз.
Иныҳәаз ҭаацәаран» (ад. 82, аҩбатәи ашәҟәы). Амал иалаҟази иалаҟамзи
реибабашьа мҩак аиухьан, ахылаԥшҩ хьӡы змази измамзи еиҿцаашьак
рзеиҿкаан, еиҳаби еиҵби реихаҵгылашьа ҵаск иқәныҟәон, аԥсҭазаара ақьабз
бзиақәа арҿиахьан. Зны атәра иақәшаҳаҭымхаз жәларык хцаны аӡы ихырҵон,
кьоу-шәоук инхаз рҵас-рқьабз иаанагон. Иааинылақәар здыруадаз ҳәа, ргәаҟрақәа
ҟәыбаса иагон, урҭ иреицәанатәуан асовет мчы анхашьа формақәас
иаарызцәырнагоз. Ашәҟәыҩҩцәа убри ацәырҵра иадгылан иахьа уажәраанӡагьы.
Аха даҽа аамҭанык азы акьыԥхь абазаргьы, уаанӡа имҩаԥысуан аҽазыҟаҵарақәа,
уи мҩашьарыда ҿыц иазгәаҭатәны иҳамоуп. «Убри адгьыл здац рзалымхыз,
еихаԥсыхәи, лаӷәыми, трактори змыхәаз аџь ианырҵаз ахәрақәа ирыхҟьаны,
иахьагьы иԥсымкәа-ибзамкәа, абаҩԥсы еиԥш, Адаужра ахәы иқәгылоуп» (ад. 158,
актәи ашәҟәы). Аԥсны аҭоурых сахьаркырала ацәыҵҳәараз даҽа ажәак аҭахыума?
«… есымша исԥырхагаз саԥсуареи, сыламыси, сыԥхашьареи» (ад. 277, актәи
ашәҟәы) ҳәа, исахьаркыратә фырхаҵа (Ҳараз) автор зыӡбахә иҳәаз азакәан аасҭа
иӷәӷәоуп. Ауаҩы илаҽуп аԥсабара ааӡара. Азакәан аԥырҵоит, ирԥсахуеит,
инаумыгӡар ауеит, уламыс иаҵанамкуазар, ма иумыхәозар уара хаҭала. Аха
иашацәоу ауаҩы, зааӡара шьахә изахымԥо, ԥсабарала ирҳаз адоуҳа иԥсҭазаараҿ
ианиԥырхагоу ыҟаҵәҟьоуп, убасҟатәи иҽеим азакәангьы дзавслом, амала иара
дшыуаҩу даанхоит.
Аб иԥа дҭахеит ҳәа аԥсӡы анизаа, иара ижәлар дрылагыланы, ииҳәоз
иуази, уи ианаалашаз агәкыга игәыла иажәеи еишьҭоуп. Аԥсҭазаара ҵәыуага
дгьылны изықәшәазгьы маҷк игәы ныркылоит. Иудыруеи аԥсҭазаара нымҵәаӡарц
мҩак ыҟазар ҳәа, гәыӷрак узкадыршәуеит. Жәларык ижәларны рыдгьыл
иқәзыргылаз аиҿкаашьа амч ӷәӷәоуп. Ацәгьа-абзиа ауаа рахцәажәашьа,
рхымҩаԥгашьа, рҵас-рқьабз шынарыгӡо, урҭ ишырзыҟоу, рыда жәларык рыҿиара
шыҿиарам, рхьаа-баа ушзахымцәажәо нҭырҭәааӡаны автор иҟазара
иашьагәыҭуп. Атлантида наӡаӡа ишӡааҟәрылаз еиԥш, аныӡаара уамак аҭахыу
џьаҳшьоит. Ҳабла иамбеи ҳажәлар иааҟәымҵӡакәа реицықәгылара ааигәа
ҳшеиқәнархаз. Ахдырра аҟара мчы змоу агьыҟаӡам. Ахдырра аԥсуара иашьаҭоуп,
уи аҵакы наӡа цқьа иҳазгәынкылозар.
Аҵаси ақьабзи кьысрак рымаӡамкәан аанхашьа рылшом. Аҭоурых хҭысқәа,
амода аҿиара, акультура аизҳашьа, аҳәынҭқар еиҿцаарақәа, амилаҭ
реиҭанеиааи, абзазашьа аҽеиҭакрақәа дара ирныруеит. Аха аиҭакрақәа
қәымчрамхароуп, акәымзар дара рымч рцәыӡуеит, абиԥарақәа реимадашьа
ԥсыҽхоит, амилаҭ арӡра иашьагәыҭхоит. Ахыхьчашьа еснагь еиԥшым. Зны абџьар
укыроуп, зны ухдырра урҵарыроуп. Анигьы аригьы хыхьчагоуп. Ҳара ҳазхәаҽуаз
амчра, акоммунист диктатура рхы иархәаны, ҳақәӡаара рҽазҵәылхны иашьҭан.
Аха убри амч аҩныҵҟа маӡа-аргама жәларык ӷьацон, рҽеибырҭон, иқәԥон, ԥхьаҟа
ахақәиҭра рҽазыҟарҵон.
Амилаҭ еидкыланы измоу ҳәа зыӡбахә ҳәоу рҷыдарақәа рнаҩсан,
иҳәамгьы рацәоуп. Иҵоуроу рҷыдарақәа еидызкыло, зегь зныԥшуа ауп жәлар
рбызшәа. Уи хазы ахцәажәара аҭахыуп, ара уаҳа ҳзалакьысуам. Рҷыдарақәа
ԥсыҽхо рҿанынархалак, жәларҵас аӡра мҩа инангылоит. Ҳҭоурых злашьақәгылоу
уазхәыцыр, аибашьреи, анырҵәареи, ахыӡӡаареи, ахҵәареи ҳтәыла маҷ иагӡам.
Урҭ рызынтәык ҳара ҳазлеибаркыз ҳаԥсуара иаасуа ирҟәаҟәон, иҳамаз
абзиарақәа зегь ҳалырӡаа, жәлар дуқәак «рбзиарақәа» ҳаларҽ ҳдырҩашьарц, ма
ҳақәдырӡаарц. Иаҳгәалаҳаршәап закәытә ҿыц мҳаџьыр жәашықәсақәаз Аԥсны
иахҭнагақәаз зежәтәи ашәышықәса аламҭалаз. Ҩажәатәи ашәышықәса?!. Актәи
Адунеитә Еибашьра аҽалархәра, асовет мчы ашьақәыргылара, аколнхарақәа
мчыла реиҿкаара, Аҩбатәи Адунеитә Еибашьра, амилаҭ хақәиҭратә қәԥара. Аԥсны
жәлар р-Џьынџьтәылатә Еибашьра! Ҳажәлар ирлахьынҵеи?!. Иахьа уажәраанӡа
аӡыблареи, амцеи, аӷ леиреи ирылсны, ҳҷыдарақәа рӷьырак еиқәырхан, убри
азоуп жәларҵас ҳаибга макьана ҳзааиуа. Иахьа аамҭа даҽакала аҽаԥсахуеит.
Иаҳцәыӡыз шырацәоу еиԥш, иаҳзеиқәырхаз маҷӡам, дара реихаҳа мҩа ҳануп.
Иааҳакәыршоу атәыла дуқәа рҵара-дырра, ркультура, рбызшәа ҳархәаҽрыма, ма
ҳаҽрылаагартә, ҳхаҿы мҩашьартә алшара ҳауама? Ашәарҭа ҳаԥгылоуп. Зегь
раҵкыс ҳзырӷәӷәо ахдырра шакәу даҽа знык иалкаатәуп. Уи зырԥсыҽша
ҳрыгәҭылакыуп угәы каҳартә. Ҳахдырра еснагь аҽарҵаруан, имчыз уск
ҳԥынгылацыԥхьаӡа, уи ҳаиднакылон. Иҳақәыӷәӷәаша амч ԥхьаҟа иҳаԥгылом ҳәа
ҳәашьа ҳамам. Аимпериақәа ҿыц ицәырҵуеит, ажәытәқәа еилабгоит. Аиҭакрақәа
шаҳнырша ҳаздырӡом. Ус акы ҳақәшәаанӡа, ҳахдырра еиқәхарц, ҳаӷәӷәахома, ма
ҳаԥсыҽхома? Ҳара ҩажәеиакатәи ашәышықәсаз ҳанхоит ҳәаны, миллионла
зхыԥхьаӡара ыҟоу амилаҭ дуқәа ҩашьарак рԥынгылар ҳәа ишәоит, изырӷьацаша
аусԥҟақәа рыдыркылоит. Ҳара, имаҷӡоу, иаҳԥеиԥши? Аҳәара гәаӷьыуацәоуп.
Аҳәынҭқарра Хрушьов иеиԥш иҟаз, ма Горбачиов данахагылалак,
аԥсҭазаара аԥхара аҵала ирбон. Аԥсҭазаашьа бзиа система уамак аҵаҵа
еиҿызкаашаз абаҟаз, ацәгьоуцәа, аусура зҭахымыз, аҩыжәцәа, анаркоманцәа
аԥшәмара ркыма уҳәо, абзанхацәа ирԥырхаган. Акоммунизм амҩа
иқәырҵарызшәа ргәы иабаны, зны Брежнев даацәырҵуан, Сталин имҩаԥигаз
аусқәа рҽхәо; нас Андропов дыԥшатлакәха амҩақәа дырнын, ауниверсамқәа
дрыҩнан, аџьырмыкьа далан, аусурамш аламҭалаз аус зымуаз ҭҵаазарц.
Асистема ирнаҭон атәыла иахагылаз ишырҭахыз ажәлар ирықәымчыр. Ус
иҟамларц, мҩа заҵәык ыҟан. Асистема мап ацәктәын, даҽа системак адемократиа
мҩа ылнахыртә. Октиабр ирзаанагаз адиктатура ӷәӷәан, даҽа мчык иаҩызаӡамызт.
Акыр жәашықәсақәа аҽеиқәырха иаауан. Аҭоурых убранӡа инеит, амч ҿа ззырҳәоз
заа иажәит, ахыбгалара зцәымӷымыз иаҳа ирацәахеит, изцәымӷыз даараӡа
имаҷхеит. Асовет мчы хзырбгалаз ҳәа политикцәақәак рыӡбахә рҳәалоит. Ус
ахәыцра зызкашәо ахҭысқәа реиҿыбаара аамҭала ирылымшацт. Адунеи ахәҭак
асоциализм рхарԥан, ажәларқәа ирцәымӷахеит, рыԥсҭазаара зегь рыла
еиҵанархеит азы, мапгьы ацәыркит. Иахьа уи ахьраҳауа џьоукы рлымҳа
ҵнархаауеит. Аилкаараз аамҭа аҭахыуп. Иахьа адемократиа ҳамоу џьаҳшьоит.
Макьана амҩа ҳангылоуп, уахь ҳамнеиӡацт. Амҩақәа ҭаҳҵаауеит, ҳанынаӡаша
здыруада. Атәыла дуқәа, аимпериақәа ҳахьынӡарылатәоу, дара иаҳзаарго
ахақәиҭра ахьынӡашәу ҳзазхәыцуам. Амраҭашәараҿ кылҳарак аабан, ҳгәырӷьаҵәа
ҳаҟоуп. Амилаҭ маҷ уаҳа ԥсыхәа ҳамам, избанзар Амрагыларахь, ма
Амраҭашәарахь мҩа ҳамаӡам.
Анцәа дызмамыз, ишырҳәо еиԥш, рнапы ҳахьынӡаныз алашареи
алашьцареи цқьа иаҳзеилыргомызт. Уахылаҵәҟьа еснагь илашаразшәа
рполитикатә идеологиа иаҵан, агәра ҳамгар ҳабацоз. Ажәлар ҳраӷацәаны
ҳахьаақәдыргылоз зҭахыдаз. Дара рхаҭа нцәақәан, уи ахьынӡанаӡамхаз
ҳаиқәнархагәышьеит. Акульт еснагь адин иадҳәалан. Ажәлар наџьнатә зыгәра
ргоз Анцәа мап ицәкны, дара аақәгылеит.
Абрантә адин ашҟа сиасыр сҭахыуп, избанзар жәлар рыбзанҵышьа уи
даараӡа ианыруан, иахьагьы иамоуп аҭыԥ хада. Нцәа дызмоуи, нцәа дызмами
ароман «Ахҟа» ахы инаркны иагәылыжжуеит, уи ала еибаркыуп ҳҳәар – гха
ҳахьуам. Хымԥада адин аполитикагьы ианыруеит. Иахьа уажәраанӡа ауаа агәра
ргоит иҭоурых уаҩыз Иаса Қьырса илегенда. Аԥсылманцәа драҳуп Магомет
(Маҳамад). Амрагыла жәларқәа Будда икульт ихнахцәеит, ус иахьынӡыҟазаауа
заҟа аамҭа здыруада. Адин змоу акыр дҭынчуп, дзықәыгәыӷуа далаҟоуп азын.
Аԥсабара цәырҵрақәа имч анрықәымхалак, иихәыцыз дызшаз димҵаныҳәон. Нас
уи убранӡа игәра игеит, зынӡак димҽханакит. Идунеи Анцәа идҳәалахеит. Заҟа
ауаҩы иҭоурых дашьҭоу, ибзазара еиҿикаауа, идгьыл ҭиҵаауа, ажәҩан аиҿкаашьа
дазкылԥшуа, Анцәа иаҳа-иаҳа дицәыхарахахьазар акәын, аха, угәы иалсыртә, ус
макьана ҟалашьак амаӡам. Адин анырра иааџьоушьартә аҽарӷәӷәоит. Ихадоу
ахырхарҭақәа убранӡа рышьаҭа адгьылқәа ирылаӷьеит, аҿыц рцәырҵра
ирҿагылоуп. Убасҟатәи аԥыраг ӷәӷәа шырзырхәыцуагьы, адин ҿыц хырхарҭақәа
рдац ԥашә дырӷьацоит, уаҩы имыхәо аҟ-мыҟ ҵиаақәа иреицәамкәа. Дара
рызынтәык, ҭоурыхла иӷьацахьоугьы, зыҽзырӷьацарц ҿыц ицәырҵуагьы, сара
агәра злазго ала, аԥсуара иаԥырхагоуп. Убарҭ ҳаҿиара ацынхәрас ҳаиԥхьырттара
иаҳа иацхраауеит. Ажәлар шынеизакыу динк еиднакылозар – уи рыԥсҭазаара
ахырхарҭа хадахь ажәлар шыжәлару инанагарц иқәԥоит. Ҳара иаҳа
ҳаидызкылаша аԥсуара убарҭ изырҿагыларыма, ажәлар шеизакыу еиқәнархарц?
Адин хаҵара аус аҿы ари ихадоу проблемоуп Аԥсназы.
Атәылақәа хаз-хазы ишьақәгылоуп ҳәынҭқарла, урҭ рыҩныҵҟа ажәларқәа
хыԥхьаӡарала иаҳагьы ирацәоуп. Рызынтәык еидызкыло х-дин хадак
иаҳзаадыртуеит ацивилизациа арҿиара зеиԥшраз, шьҭа адин аҭоурых иагахьазар
акәын. Аха, уамашәаҵәҟьа иубартә, аҵара ду змоу рышьаҭа зладырӷәӷәаз
рыҭҵаарақәа адин хаҵара иаҿагылан, арахь Анцәа игәра ргоит. Зда царҭа амамыз
арыцҳарақәа ирҭашәаз иуазыр ҵаула, игәаҭеи ҭбаа, ҵҩа змам игәҭахәыцра, ҳәаак
рымамкәан, изацлоит. Убри ихигарц, ауоуҳәара, амыткәма уҳәа маҷӡак игәы
ихадыршҭуеит. Уи изхаӡом, игәы ҭынчзарц, иԥсҭазаара, ма ицәрыцҳахаз рыԥсы
ҭазарц, ма рыԥсы ажәҩан иалазарц, изакәызаалак џьара акала иҟазарц, закәытә
гәазыҳәароу имоу узшәом, иуззом. Иахьа дҵарауаҩ дузаргьы, ахшыҩ уама
далаҟазаргьы, идырра ҳәаак амамзаргьы, имцхаҵара аԥыжәара агалоит. Убасҟан
адин аиааира аԥеиԥшуп. Игәы ҭынчзарц, агәаҟҵәаҟ наӡа ианиаз зыгәра имгара
арбану?!. Убри аламҭалаз доусы дахьыхандеиуа адгьыл амч ӷәӷәа амоуп. Аҭоурых
иарҿиеит адин хырхарҭа хадақәа. Иааџьоушьартә ауаҩытәыҩса иԥсҭазаараҿ
ицәырҵит адинқәа аамҭаказ (актәи-ахәбатәи ашәышықәсақәа). Иаса Қьырса, ма
Маҳамад, ма Будда иаԥырҵаз аҵарақәа иахьанӡа Адгьыл ажәларқәа иҭырҵаауеит,
рыԥсҭазаараҿ мҩас ишьҭырхуеит. Даҽа ҩаӡарак аҿы ҳаҟазар шҳахәҭоу аӡәгьы
агәра узиргом. Аԥсуаа, уи аганахь ала, иаҳа ԥыжәара ргоит ҳәа иԥхьаӡатәызар
ҟалап. Дара динк рҽаларԥаны иркым, ирхаҵәарц руам, шьҭа ҩ-нызқь шықәса
ақьырсианра рыладырҵәон, еиуеиԥшымз ашәышықәсақәа рзын аԥшьа ҭыԥқәа ак
аҵкыс даҽак еиӷьны идыргылон, аха анцәарацәара иаҳа ҳаҭыр рзақәны инхоит.
Аԥсылманрагьы ҳажәлар замҽханамкит. Динла ажәлар еиҟәыршон даҽа
цивилизациак зманы иаҳзаауаз. Аԥсны уажәгьы иуԥылоит аџьаамақәа
рхыжәжәарақәа, ааигәанӡа урыҿцәажәартә ҳрыхьӡеит ахәаџьацәа. Иахьа
арадикал ԥсылманра шьақәзырӷәӷәаша ауаа цәырҵхьеит. Ус акәзаргьы,
аибашьрақәеи, ахҵәарақәеи, арҳәрақәеи, даҽа маҟәымба бааԥсқәаки ирылсны,
иааиуеит ҳажәлар иаҳа еибазыркуа амарҭаҭра. Адин рацәара ажәытә марҭаҭра
иаҩызахан, ҳажәлар фундаментал динк цқьа ирыдрымкылеит, иҿанамҳәеит. Иаҳа
иатеистцәахеит, адинхаҵараҵәҟьа акыр ихьысҳахеит. Дин наӡа ахьҳамам ҳажәлар
еиԥхьнарттошәа аабозаргьы, ҳара ҳаԥсуароуп ҳаидызкыло.
Аԥсҭазаареи, аҿиареи, аизҳареи еицымзар, ауаҩытәыҩса Адгьыл
даныӡӡаауан. Ацәгьарақәа аки-аки еишьҭаргыланы ианымҩаԥысуа, аиҳараӡак урҭ
анапхгара рнапы аналакыу, аҳәынҭқарра ианаполитикоу, аҿиара акырӡа
ишьақәхалоит. Хҭыс бааԥсык иунарбаӡом жәларык ртрагедиа, урҭ еишьҭаланы
иаауазаргьы – иаразнак амҽхак унырӡом. Ауаҩы далашыҩкшәа аӡыблара
далагылоуп. Аамҭа анцалак, иааизакны зегь еидкыла урызхәыцыр, атрагедиақәа
еишьҭаргыла, ӡеибафа еикәанаргьежьуаз убла иаахгылоит. Ԥшатлакә
еикәанарҳәыз аҭаацәарақәа лҵшәақәак рымԥшаауазар, аизҳара аангылон.
Зыԥсҭазаара иалҵхьоу ауаҩы иԥсы ҭоушәа ҳихцәажәалоит. Зԥсы ҭоу иара
иакәым… Иус бзиақәа роуп ҳхы иаҳархәо, иаргьы иԥсҭазаара иациҵошәа
агәаанагара ҳазҭо. Зыдунеи зыԥсахыз зны изҵаалоит «дыԥсыҵәҟьама?» ҳәа. Ус
изҵаауеи? Зашьҭахь уаҩ днызмыжьыз дыԥсыҵәҟьаны дрыԥхьаӡон. Зыхшара
зашьҭахь инхаз дызқәаарыхуаз идгьыл аҿы изқәа ҭыԥ изалырхуан. Аӡәыр ааигәа
дишьҭаргалозар – иааҩсан анышә дамардон. Зышьҭахьҟа зыхшара днымхаз
иҩнаргәы жны, анышә дарҭон, иҩны ашәқәа ыҵарбаҟа иҩадыркуан. Уаҩԥсыла
ҳаҿиара еснагь имаҷын. «Ахҟа» аҿы Ҭемраз иашьак диманы аабаӡом. Ихаҭа
ҷкәына заҵәык, Ҳараз, дихылҵит. Уигьы димоуп ԥа заҵәык, Адгәыр. Ԥазаҵәла
иааиуан. Аҭоурых-политикатә хҭысқәа ҳаизҳара еснагь иаԥырхаган. Аха ҳхаҭақәа
ҳзызхәыцуа ҳаҵәҩаншьапзаҵә ауп. Иарбан ҭоурых трагедиоу ҳаикәазырҳәуа
ҳаздырӡом, амала кәыкәма-шәыкәма шырҳәо, ҳаҽҭамырхаҵәҟьа ҳааиуеит. Абри
иаҳа еицәоу милаҭ трагедиазар ҳәа сахәаԥшуеит. Абри алҵшьак азыԥшаатәуп.
Ааӡара мҩаԥысуан ҵас-қьабзла, абзиа-ацәгьа реиҿкаараҿ, ачеиџьыка
амҩаԥгашьаҿ, агәыла-азла, ма жәлала реизибагараҿ. Ахәшҭаара иакәша
илатәаны, жәлар ржәабжь, рҭоурых дырӡуамызт. Урҭ ахәыҷы иныруан. Ԥсҭазаара-бзазашьа мацарала ааӡара мҩаԥысуамызт. Аиҳабацәа хықәкыла ааӡара
мҩаԥыргалон. Ароман аҿы абду Ҭемраз абна имаҭа дигоит, амҿылхшьа иирҵарц.
Урҭқәа-егьырҭқәа зегь иныруан Мушьни-Адгәыр, акәымзар асҟатәи жәлар рбеиара
илаҽны ҳавтор изҳашьахози.
«Ахҟа» ҭыҵуанаҵ, алитературеи, ашәҟәыҩҩи, аԥхьаҩи реимадарақәа
шыҟоу апроблема ду, зҵаара шәкы ацны, иааузцәырҵуеит. Ароман анҭыҵ
ашьҭахь, аӡәык-ҩыџьак аҩымҭа шыргәаԥхаз цәырыргон ҳахьааидгылақәоз.
Алитература занааҭла знапы алакым даҽа џьоукы ателехәаԥшра дырраҭарақәак
рҿы иналаршәа-ааларшәаны рықәгыларақәа ирыларҵон Мушьни Мқаииа
иаԥҵамҭа аҿабызшәа акала ишалкаатәу. Ԥхьаҩ дахьмаҷу алитератураҿ ԥхьаҩ
дзаушаз ахьаланагалаз угәы шьҭнамхырц залшом.
Иахьцалак аԥхьаҩ ила даара ҳаиҵахоуп. Уи зыхҟьо ҳәа сгәы иаанаго
ҷыдарак атәы сҳәарц сҭахыуп. Ашәҟәыҩҩ ашәҟәыҩҩ изы игәаанагара ҵәахыуп,
дара-дара еиқәҿырҭӡом. Зны-зынла ашәҟәыҩҩ иҩыза ашәҟәыҩҩ диздырӡом
уҳәартә агәаанагара ҵары узцәырҵуеит. Дара рколлегацәа рықәҿыҭра акәмызт,
урҭ ирыхцәажәарц зҽазызкуазгьы аредакциақәа мап анырцәыркуаз маҷызма.
Сара схаҭа зны В. Амаршьан ишәҟәык иазыскыз астатиа хәыҷы анырымҵаӡеит.
Убас акьыԥхь амбаӡеит Б. Шьынқәба ироман ду «Ахаҳә еиҩса» иазыскыз аочерк.
А. Гогәуа иповест (ароман) «Аси амацәыси» еилырганы исыман, исзымкьыԥхьит.
А. Џьниа ироман «Абна амаӡа» иазкны изҩыз, «уажәы аимак-аиҿак шьҭаҳхуама»
рҳәан, идыргьежьит. Урҭ зны схы иасырхәартә аҭагылазаашьа соуама ҳәа, сгәы
анкаҳа, илеилажьны изблит. Амала аредакциақәа рҿы иаанхаз сматериалқәа
џьоукы ӷәӷәала рхы ишадырхәақәаз гәасымҭацкәагьы сыҟам.
Алитература аҿиареи ажәлар рдоуҳатә культуреи, убрахь
аинтеллигенциагь налаҵа, реимадарақәа ԥсыҽуп. Ашәҟәыҩҩ асахьаҭыхҩы
деиликаарц уамак дишьҭаӡам. Атеатр ахь аныҟәара усгьы ҳаҟәыҵит. Артист
иакәзар – асахьаркыратә литература даԥхьоит уҳәартә уамак дубаӡом, уи иусураҿ
имыхәозар. Асахьаҭых цәыргақәҵаҿ днеиуеит, урҭ рыхәаԥшра ус џьабаа
инарбаӡом азы. Аӡәи-аӡәи ҳазлеибазымдыруа заҟа уҭахыу ҿырԥштәы уԥшаауеит.
Ҳҩагыланы ҳашьҭалаанӡа ҳазхәаԥшуа ателедырраҭарақәа ҳәа уамак ҳзыҟалеит,
убри ҳагьарбеиуеит, иаадыруа ахәыҷы иароуп изыбзоуроу. Акәымзар ҳахшыҩ
ӷарханы иҳампыҵахон. Иахьа зегь раҵкыс ирзымдыруа ашәҟәыҩҩ иоуп. Аԥхьара
зҭахым, аха змам ҳамацара ҳакәӡам. Аԥыхьа еицырдыруаз Москва алитературатә
журналқәа иахьа аӡәгьы иааихәаӡом. Урҭ ҭрыжьуеит абиблиотекақәа
ирыздәықәырҵарц. Ашәҟәыҩҩ дзаҵәуп рҳәалон, иусушьаз акәхарын аиҳараӡак ус
ихә зыршьоз. Уи изаҵәра уажәык иҵегь аҽарҭбааит, иҵаулахеит. Ишәҟәы
иамыԥхьозар, дырзеилымкаакәа имала днымхакәа, уаҳа ишԥаҟалоз. Ааи,
аҵаҩцәа, астудентцәа аҵара рымҵар ԥсыхәа рымам, убри ак макьана
ҳаиқәнархоит, аха уи зынӡак даҽакыуп. Аԥхьаҩ ихатә гәаԥхарала ашәҟәы икыума?
Аус злоу убри иааӡара ҳаԥхьа ишьҭоуп. Аԥсҭазаара ашәҟәы аныхшьа ҳҵароуп. Уи
мҩаԥысроуп аԥхьаҩ дахьынӡаҷкәыноу. Угәы иалсп иахьа ҳҿар ашәҟәыԥхьара
иахьацәыхароу. Ҳкультуреи ҳабзазареи заа ирылаҽыртә аусура ҳалҳмыршеит.
Ауаҩы даншәлак даныҷкәыназ инапы злеимкыз нас агәхьаа икӡом, убас ицәыӡуа
рацәахоит. Иара измырҳаз ҳаргьы иаҳцәыӡуеит.
Аҿиара, уи зыхәҭакыу акультура уҳәа, ауаҩы дызлеибаркыу
иузымдырӡакәа инаскьагахоит аамҭа аныцәгьоу, аекономика ада хәыцырҭа
анимам. Уи угәы иалсыртә, зны еицәаны, зны еиӷьны, аԥсуаа иахьҳанҳалан. Ҳара
ҳазламаҷу ала, иаҳныруа рацәоуп, ҳдоуҳа аҭагылазаашьа аншәарҭам ыҟаӡам,
убри азын ҳаҿиара ус знапы алакыу рҭакԥхықә ҳаракӡоуп, еснагь ҳаиқәырхашьа
мҩақәа ирышьҭазароуп. Ҳаинтеллигенциа рныр ӷәӷәазароуп, амала иахьа усҵәҟьа
иҟам уҳәартә сара избоит, агха сыхьуа Анцәа иҳәааит аха!
Алитературадырра иахысуеит еиҳау ҳҵараиурҭақәа рҿы. Убри арҵага
шәҟәы Анатол Зыхәба аԥсышәала еиқәиршәахьан, акыргьы ахаҭабзиара аҵан.
Аҭыжра иҽизахьымыгӡеит. Уи угәы иалсша усын. Сара стәала, иаабац азеиԥш
литературадырра амацара азхом иахьа ҳара ҳзы. Аԥсуа сахьаркыратә
литературадырра аԥҵара аамҭа иаҳцәахыԥеит. Уа еиларсзароуп азеиԥш
литературадырреи аԥсуа сахьаркыратә литературеи. Убри хықәкыла изылшаша
аҭҵааҩцәа маҷӡам. Дара русумҭақәа рхы иадырхәоит аҵарауаа, астудентцәа. Аха
аԥхьаҩ изы иҟоу апериодикатә (есымшатәи) кьыԥхь, ажурнал уҳәа, шәҟәык
ҭыҵцыԥхьаӡа ахцәажәарақәа маҷымкәан еиҿкаатәуп, уи раԥхьатәи ҵгәахоит
аҭҵаара ус знапалакыу рзгьы. Арҵаҩцәа бзиа ирыхәоит абжьаратә школ аҿы.
Ашәҟәы анҭыҵуа аамҭа бзианы изныруа, аӡбахәгьы цқьа изҳәар зылшо, убри
аламҭалаз иахцәажәо акритик иоуп. Ашықәсқәа аниаслак, алитературадырраҿ
убри акритик игәаанагара рхы иадырхәоит мҩақәҵагас, акәымзар аамҭа аҿахәы
ирызгәнымкылар ҟалоит.
Иахьанӡа Белински ма Добролиубов ргәаанагара еизакқәа иаҳзааргеит
дара ианраазтәи алитературатә процесс. Урҭ рымҩа еиԥш, аԥсуа литература
амҩақәҵара аман ҩажәатәи ашәышықәсаз ҳамҭанык. Нас еихәлацәеит.
Издыруада диссертациақәак ҵәахызар, аха ажәлар ирбо амҩа рзылхтәуп. Руслан
Қаԥба заҵәык аԥхьаҩ изы аус иуеит. Аурыс критика ӷәӷәан асовет мчы аламҭалаз,
аха Белинскии Добролиубови ирываҟәылоз, ма ираԥызгоз иахьа уажәраанӡа
ицәырымҵыцызшәа збоит, аиҳараӡак аобиективтә ҵакы аҵыхәанӡа измаз
акритикагьы алитературадыррагьы. Аполитика иарҿиаз акритика хара изнеиуам,
аклассикра заа иацәыӡуеит. Абраҟа шьҭа еилыргатәуп агуманизм ҵакыҵәҟьа змоу
аԥҵамҭақәа уажәраанӡа ираӷацәаны ирбоз (иаҳҳәап – Урыстәыла) Солженицын,
Шаламов, Рыбаков, Дудинцев иахьа ироухьеит иҳаракыу ахәшьара. Михаил
Булгаков ихьӡ ҳаҳалон, аха закәытә маӡарах ҭыԥыз изҭаҵәахыз Урыстәыла
аимпериа аилаҳамҭа аазырԥшуаз ирҿиамҭа ду? Аҵара дуқәа ҳрылгеит ҳәа
иҳаԥхьаӡон, аӡәырҩы адиссертациақәа рхьчеит, аха уи иҩымҭа ҟаимаҭқәа
зԥыхьашәахьадаз. Уи уажәоуп ианӡыргаха, СССР ақәымчра анаԥырӡаа, аиҳараӡак
афильм  анҭырх ашьҭахь.
Даҽа ганкахьы идыргылоит уажәраанӡа ашколқәа рҿы изхысуаз
ашедеврқәа ҳәа иԥхьаӡаз. Ҩажәатәи ашәышықәсаз игуманист дуқәаны ицәыргаз
Максим Горки, уи иаԥиҵаз асоциалист реализм зҩымҭақәа ззааигәаз, егьырҭ
атәылақәа ршәҟәыҩҩцәа Ромен Ролан, Анатоли Франс, Бернард Шоу, Томас
Манн, Теодор Драизер, Дикенс уҳәа, иахьа ҳахәаԥшуазар, урҭ ргуманизмра
абанӡанаӡаз?
Ароман «Ахҟа» злаԥҵоу абызшәа амҽхак атәылақәа рыла иҭбаам,
акәымзар уи автор игуманизм аҳәаа ахьыҟоу адунеи иадырратә иаарымпыҵахон.
Ус иҟаларазы, ари аҩымҭа шьахә даҽа бызшәак ахь еиҭагатәхоит, автор иибахьаз
аџьабаа аҟара ҿыц иақәырӡтәхоит. Убри алоуп ҳавтор, егьырҭ ҳашәҟәыҩҩцәагьы
рҭыԥ шыԥшаатәу. Иахьатәи лаԥшҳәаала аҭҵаара зҭахыу ҳаԥхьа ишьҭамкәа!
Ганкахьала (уи хыхь џьара иҳәоуп, ҿыц ицәыргазар ахәҭаны избоит),
асоциалист реализм еиднакылон ажәлар рацәа рлитературақәа, аидеологиа
иақәшәоз аԥҵамҭақәа ҭыҵуан, асовет мчы ахала имҩақәнаҵон. Ашәҟәқәа
реиҭагарақәа, алитературақәа реиларҵәарақәа, ауаа реимадарақәа, уи адунеи
амҽханакырц ақәԥара цон, аха адунеи ахәҭак аҿы иаангылеит. Асовет мчы
аилаҳара иара иаҿҳәарахеит.
Асоциалист реализм ҳәа ҳзышьҭаз – исоциалисттә романтизмын.
Излеиԥшым, изларԥхьаӡоз ала, аромантизм шон ԥшь-хәҭакны – иреакциатәу,
иреволиуциатәу, ипрогрессивтәу, ирегрессивтәу. Асоциалисттә романтизм
(ареализм) ҷыдара заҵәык аман – иреволиуциатәу. Асоциалист реализми
ареволиуциатә романтизми рышьхәа еивҵан ҳәа аҵарауаа ирыԥхьаӡоит. Асовет
епохаз ирызҳәомызт, уи азхәыцра азингьы рымамызт акәымзар, иреволиуциатәу
аромантизм арегрессиатә хырхарҭа бзиаӡа иалаҟан. Еиҳараӡак уи иаҳнамҭеит
асатиратә ҩымҭа ӷәӷәақәа. Франсуа Рабле и«Гаргантиуеи Пантагриуели»,
Џьонатан Суифт и-«Лемиуиел Гәливер иныҟәарақәеи», Иарослав Гашек ироман
«Асалдаҭ гәымшәа Швеик ихҭысқәеи» уҳәа реиԥш иҟаз аҟаимаҭ ԥҵамҭақәа ракәын
Европа еснагь имҩақәызҵоз.
Аамҭа анцалак, аҭоурых иарҿиаз акультуреи аҟазареи рхырхарҭа
зеиԥшраз иахәаԥшны, амҩа ҷыдарақәа ҭҵааны, аԥсҭазаараҿ иҟанаҵаз аныр
гәарҭон, атермин азырԥшаауан. Ус иит алитература аҿиара хырхарҭақәа –
аромантизм, аклассицизм, акритикатә реализм. Даҽакала ишьақәгылеит,
уажәраанӡа зыӡбахә ҳамҳәар амуаз, асоциалит реализм. Апролетариат диктатура
ахьӡытәны, акоммунист-болльшевикцәа мчыла аҳәынҭқарра рҽанахадарԥа, дара
ридеологиа ианаалашаз адиктатортә хырхарҭа еицарса изҭымҵуаз амҩа рхәыцит,
асоциалист реализм ҳәа хьӡыс инарҭеит. Уи иарҿиаз аҩымҭа дуқәа
ҳлитературақәа ирылагылоуп, асовет мчы аагареи уи аҽышьақәырӷәӷәареи
ибзианы иаабоит: а-ГЕС-қәа инадыркны, аргыларақәа мҩаԥысуан; асахьаркыратә
литературеи акинематографи ирыбзоураны, уи аамҭа ҳахдырраҿ иаанхоит;
афашист рабашьра аҭоурых неимызакны аҟазаралоуп ишаадыруа; аибашьра
ашьҭахьтәи аиҭашьақәыргыларақәа, асовет уаа рыԥсҭазаашьа, рбзазашьа акыр
ирнымԥшит узҳәаӡом. Амала хырхарҭалак мацара аҟазареи алитературеи рымҩа
ылхын. Асовет мчы аизҳараз мацара иқәԥоз ауаа ртип хаҿсахьақәа ҵоуран, егьырҭ
зегьы – иҵоурамызт. Убри апринцип иахырҟьаны, алитературақәа
обиективлаҵәҟьа аԥсҭазаара рзаарԥшуамызт. Урҭ ажәашықәсақәа ирхылҵыз
аԥҵамҭақәа ажәлар зҭадыргылаз ргәаҟҵәаҟ уазҳәара рнымԥшит.
Аҭоурых иадыруан анхаҩ беиацәа, Урыстәылан акулак-ӷацәа ҳәа ахьӡ
рыхҵаны, аӡы ианхырҵоз, ҿааҳәра рықәымкәан, анхашьа акырӡа иахьыцәгьаӡаз
Сибра аҿацәқәа ианырзыршьҭуаз. Рыԥсҭазаара каторӷамхарц, Нхыҵ Кавказынтәи
аурысқәа, ҭаацәала рыҽӡаны, Ԥсоу ируан, Аԥсны рҽырҵәахырц. Н. Лакоба
ибзоурала итәылаҿ анхацәа бзиақәа ус иқәыргаӡомызт, ҭауади-аамсҭеи
рыжәлақәаҵәҟьа иркьысуамызт. Абас аԥсеивгара ахьыҟазгьы, зҽызҵәахырц аӡы
ируаз ирыхьӡаны, ҿаамҳәра идәықәырҵон. Урҭқәа-егьырҭҳәа усҟантәи
алитература ҿиара изанымԥшит.
Аԥсуа нхацәеи ҭауади-аамсҭеи рҭакра, рҭархара анцәырҵ, Лакоба
данықәырга ашьҭахь иҟалаз трагедиа хҭысқәан. Уигьы алитератураҿ
изцәырҵуамызт. Амала алитератураҿ дҟалеит ихыҭхәыцааз Сеидыҟ аповест
«Сеидыҟ» аҿы, Мыкыҷ ароман «Ҭемыр» аҿы, Патыхә атрилогиа «Аԥҳәыс
лыпату» аҿы, «Ҳколнхара «Ԥхьаҟа» аишьа» аҿы, иара убас даҽа хаҿсахьақәак
цәырган. «Сеидыҟ» аҿы ачныр Ҳабашь дызбоз дызмамыз, иифоз-иижәуаз,
ишәиҵоз-ишьеиҵоз ззымԥшаауаз, типра змаз хаҿсахьан. Ус иҟаз хара
изнеиуамызт, иҭахон, анхаҩ беиа Сеидыҟ иеиԥшыз аарызкамшәар. Урҭ усура
ирыдыркылон, рхы шаадырԥшуаз инақәыршәаны, аҳәсақәа анааргалак, хазы
идыртәон, ирыцхраауан. Жәла змамыз агыруа дыззықьаранџьуаз ижәла анихиҵоз
аҭоурых иадыруан, ԥа дызмамыз абеиа игыруа ԥас данышьҭихуаз маҷӡамызт, ус
акәмызт, маҳәыс даныҟаиҵоз ҳабдуцәа ахаанымзи. Ари социалла еиԥшымыз ауаа
иреизыҟазаашьа ҷыдан, еилибакааран.
Абарҭқәа зегьы рцәыргара ацынхәрас, ҳаидеологиа зегьы еиҿаргыла
еиӷацәанатәит. Алитература акәзар – ганха идыргылеит. Аҳратәра рхырҳәарц
идыргәыӷыз ажәлар иреицәаз аҳәынҭқарратә тәра аполитика шиашамыз
аацәырызгоз, 37 шықәса инаркны, хырҵәаран ирызԥшыз. Егьырҭ атәылақәа рҿы,
Октиабртәи ареволиуциа аныҟала нахыс, убри аҭагылазаашьа рыман. Сталин
дыԥсаанӡагьы, бӷеиҵыхрак рмоуит. Уи еснагь иацыз ахәымгарақәа, ацәгьоурақәа
даараӡа ирацәан. «Аҿатә-уаа» иаанарԥшуаз амилаҭ еиҩызара шнеиуаз ажәлар
реиӷара шарҵысуаз заа уаҩы изгәамҭеит, игәоуҭартәгьы иҟамызт. Ирҳәоит иҟоуп
ауаҩы икәал. Аҵакы рацәа змоу ажәоуп. Руак агәырҵҟәыл, аталант аанагоит.
Иҟалаша заа избо, изҭашәаз агәаанагара ианиаау изырҵабырго икәал ӷәӷәоуп. Уи
адагьы, иуаҩ иашара дзаӷрагылом, аҭархара аԥан дхықәдыргыларгьы.
Ишԥаҟоу ароман «Ахҟа» абызшәа? Зыӡбахә шьҭыхыу апроблемақәеи
азҵаарақәеи аҩымҭа ду ишцәырнаго иааџьоушьап, уи еилыкка иаҳбарҭоуп. Зегь
раҵкыс ара ухызхӡо автор ибызшәоуп. Иамоукыша, ашәҟәыҩҩ узлеиҿыхақәаша
шмаҷымгьы, жәлар рбеиара шынеибакәыз иара илаӡоит, далааӡоуп, иахәҭаз
агәырҵҟәыл аԥсабара ицнаҵахьан. Тур ихәы хәыҷы иқәынхоз цуҭа наӡак
ыҟаӡамызт, аха уи иалҵыз ауаа нагацәа, аҵарауаа, артистцәа маҷымхеит. Апоет
Мушьни Мқаииа ила уи ахәы иахьа ахьӡ-аԥша еицырдыруеит. Ицуҭа ахәы
иахьықәгылаз иатәарымбакәа ауаа авсны ҵаҟала ицозар, даҽа џьара иуԥымлашаз
абеиа бызшәа хыркы ашәҟәыҩҩыра злахьынҵаз илаҽуан. «.. аԥсуа жәаԥҟа ааин,
абаагәареиԥш аҽаасыкәнаршеит» (ад. 186, актәи ашәҟәы) иҳәоит автор џьара,
иакәымз мҩаԥигартә еиԥш дышҭашәазгьы, ацәгьа инамырҟаҵеит иҳәарц
ахьиҭахыз. Аа, аҵаси ақьабзи злаҽу, зыжәлар рбеиара иагәылагылоу иуаҩра
шымҩаԥиго! Убри абеиара зегь раԥхьа абызшәоуп ҭоурыхла игәнызкылоз.
Урысшәала ахәыцра ашьҭамҭа иахьцалак иаҳнуп, уи ала ҳанилак нахыс
ҳааӡара мҩаԥысуеит азын. Убри амшала акыр џьара ҳахшыҩҵакқәа аԥсышәала
ианеилшәам, цқьа ианаҳзеилымкаауа ҳԥылоит. Аԥсшәахь бзиа иаҳзеиҭамгац
ажәақәа, афразақәа, ахшыҩҵакқәа ҳбызшәаҿы ажәлар зқьышықәсала
ишьақәдмыргылац акгьы ҳамаӡам. Иузымԥсахуа аицааирақәа (аидиомақәа)
рвариантқәа ҳбызшәа иалазаап заҟа уҭахыу. Дара ҳара ҳҿы ицәырҵижьҭеи
акрааҵӡоит, ижәытәӡақәоуп, ҳара иҳахьчартә ҳзыҟамлеит, уа иаҳхару маҷӡам.
Даҽакы иамусуп ажәлар дуқәа идырҿиауа атехнологиа ҿыц терминқәа реиҭагара,
рхархәара. Урҭ рыбжеиҳарак шҿиахьоу иааныжьлазар иаҳа иеиӷьуп, ҳбызшәа
ашьақәгылашьа аформақәа нарыҭаны. Мушьни Мқаииа уаҩ дызмыхәоны ҳхы
иаҳархәо атәым беиарақәа рвариантқәа ҳбызшәа ишарҿиахьоу ҷапӡа
иаацәыҵигеит.
Аԥсуа литература уажәраанӡа иамбацыз ажәа ҿыцқәа, ажәеицааирақәа,
ажәаԥҟақәа рыла ибеиахеит ҳнапы иакыу ароман ала. Уамашәа иубап дара
уажәраанӡа ҳхы иахьаҳмырхәацыз. Автор ицәажәа бызшәа иалан, ажәлар
ирымихыз абеиара шьҭа дара ирызирхынҳәит. Даҽаӡә ибызшәа иаламҩашьо,
иара ихатәыҵәҟьала еиҿикаауа, даҽак иеиԥшым истиль мҩала, абри анаҩсан,
ижәлар ирылеигаз абызшәа акала иаргьы итәуп. Даҽа стильк иаламҩашьо,
ихатәы мҩа дануп, уи иџьашьатәу бызшәоуп. Умааԥсаӡакәа ари азгәоуҭалап!
Жәлар рҳәамҭақәа, – алакә, алегенда, ажәабжь, ажәаԥҟа, ацуфара уҳәа, – ихы
иаирхәоит ҳәа акәӡам Мушьни ихә ҳаракны излоубаша. Ҳәарада, урҭ
маншәаланы, иахьаҭыԥыз, ианаамҭаз итекст иҭагӡоуп. Жәлар рцәажәашьа
абеиара, алитература иаламлац ажәақәа, еснагьтәи цәажәарак акәны
иахьаацәыригаз лагала дуӡӡоуп. Ажәа маӡарахқәа хьаада-баада рҵакы ҷыдақәа
акалашәа иалиԥшаауеит, ицааиуеит ҳҳәар еиӷьзар здыруада. Ус иҟоуп ҳәа
агәаанагара ҳамоуп, избанзар рҵакы нарҵаулацәаны ихаҭа игәникылартә, ихала
амаҟәымбарақәа дрықәшәахьеит, ишьа иала ида иҭысхьеит, ма ишьҭра рнысымҩа
аҿаларҭа ҵарны инырхьан. Ҳбызшәа аԥсабаратәра, ажәлартәра, иаҳҳәап, уи
еснагь ишеилаҳкаауа акәымкәан, аилаӷьара ҳавтор ишилаҽу ҳәашьак узақәҵом.
Аҩыраз иарбанзаалак бызшәа ҽазыҟаҵарак автор ишьҭимхызшәа убоит.
Аҩымҭаз хаз бызшәак уԥигалаӡом, еснагь дышцәажәо еиԥш, иҩыга инапы
иаҵахәмаруеит. «Схы инаркны сшьаҵәкьарақәа рҿынӡа слеилдысаан, еес, абрахь
џьаҳаным аҵахь џьара быжьрабыжьҵәа сылҭашахәашазшәа збеит азныказы. Аха
нас, схы снапаҿы иаазган, сҽааизызгеит» (ад. 296, актәи ашәҟәы). Зхаҿы ҭихуаз
асахьаркыратә фырхаҵа, дгәылырҭәааны ихаҿсахьа ааирԥшырц, ҵҩа змамыз
ажәлар рҳәашьақәа, рцәажәашьақәа, ражәабжьқәа, ражәаԥҟақәа, рцуфарақәа
ихы ианаирхәоз, абасҟатәи абеигәалашәоз ҳәа, уиршанхарын. Даҽа знык
иазгәасҭоит, аҩра мацара акәымкәан, ихаҭа иажәа иахьалаз азы, иузҳәом ихы
иаирхәон ҳәа. Урҭ зегьы иара ихатәы бызшәа иалан, илаӡҩахьан. Иаԥсуа бызшәа
даласоуп, далабзазоуп, уи ала дхәыцуеит. Иныррақәа зегьы иара иадҳәалоуп.
Ихатәы бызшәеи иареи еиҟәыҭхарц зрылшом, дацәхҟьар дыӡуеит. Дара
мармалташь еиласоуп. Жәлар рҳәамҭа хкқәа ихы иаирхәеит ҳәа акәӡам автор
иаҳаракыра злоушьаша, урҭ маншәаланы иахьырҭыԥыз, ианаамҭаз итекст
иҭагӡоуп, ак аалухыр, ибжьыккахоит. Дызлагылаз ауаа рцәажәашьа абеиара,
алитератураҿ уажәраанӡа иуԥымлоз аицааирақәа еснагьтәи хархәарак еиԥш
иааҳадигалоит. Аамҭа ахьанҭара аҵакы аазырԥшышаз ажәақәа алԥшаауп
узҳәом, рхала иааиуеит ахьхьа-хьхьаҳәа ӡыхьҵас. Ахҟа зыбжьаз, инибарҵәараз
еибашьырц, аиаӷара ду рыбжьан. Убри хәшәтәышьас иамаз ауаа рыбз акәын азы,
жәлар рхьыршәыгә ашәҟәыҩҩ иҿыҵуан. Мушьни Мқаииа уажәтәи ицәажәашьа
ҳҿынӡа имааиӡацызт ҳҳәар – иҵабыргхап ҳәа сгәыӷуеит. Иара дынханы, уи
иҳаҩсхьоу ҳбызшәа аҷыдара ҳлитература иахьа иахьазааигаз изџьашьатәуп.
1500-2000 ажәа цқьа зхы иазырхәо ибзианы дцәажәоит ҳәа абызшәа
дырҩцәа ирԥхьаӡоит. Абызшәа ажәар наӡа заҟа ажәа алоу аӡәгьы изымԥхьаӡацт,
иагьизыԥхьаӡом. Амала иуԥылоит ауаа, зжәар акырӡа ибеиоу. Егьырҭ раасҭа урҭ
рцәажәашьа иааџьоушьартә, еснагь иугәаламшәо, ма зынӡа иузымдыруа ажәақәа,
ажәеицааирақәа, ажәаԥҟақәа, ацуфарақәа рхы иадырхәоит. Уаҩы имаҳац, ма
ирхашҭхьоу рацәаны иаацәырыргоит. Акыр џьара архаизмқәа анеологизмқәа рахь
ииасит. Ҳбызшәа зырбеиақәаша амҩақәа маҷӡам. Ашәҟәыҩҩ иаҳагьы ҳбеиара ихы
иаирхәоит. Абарҭ реилагӡарақәа, реилаӡҩарақәа илоуп Мушьни Мқаииа.
Иахьа ажәа ҿыцқәа аиҳараӡак атәым бызшәақәа рҿынтә иаауеит.
Убасҟатәи жәлар реиҭанеиааи ашьапқәа арҳаит. Ҳбызшәазын ишәарҭоуп,
убасҟангьы урҭ ааҳмышьҭырц қәԥашьа ҳамам. Аҭҵаара усқәа, аҿиара,
атехнологиа, амода – зегьы ажәа ҿыцқәа ҳзааргоит. Аҿиара аангылаӡом,
уҽахьумгӡар – убызшәа аӡра иаҳагьы имариахоит. Убарҭ аҿыцқәа, уара убызшәа
аграмматика шьақәгылашьа иақәуршәар, иаҳа лыҵшәа роуеит.
Урҭ ианаамҭоу ишахәҭоу рҭыԥ рықәҵара акәым, ҳара зны-зынла
ҳахҭаркуеит ҳхы иаҳархәо ажәақәак ҳлитературатә бызшәа ианаалом ҳәа. Аха
цқьа еилкааума алитературатә бызшәа закәу, алитературатә норма ҳәа акыр
ҳамоума? Усҵәҟьа иҟалар, асахьаркыратә литература аҿиара иазеицәамхаӡои?
Ҳбызшәа ӷарҳамтәӡои? Ашәҟәыҩҩцәа «рбызшәақәа» инеибынеиԥшхар, аҿыц
аланамгалар, ишьақәхаламхаӡои? Ҳашнеиуа ҳбызшәа ҳҭахымкәа ҳаақәымхаӡои?
Ҳара иаҳзааигәаны иаҳа иаадыруа аурыс литературоуп. Пушкин аурыс
литературатә бызшәа ҿыц ашьаҭа зкыз иакәны дрыԥхьаӡоит, иара иҿы
иаанымгылеит иашьҭахь инеиуаз Лермонтов, Достоевски, ма Крылов, нас Толстои
Лев, доусы аӡәаӡәала иреиԥшыз дыҟазма? Асовет литератураҿ, асоциалист
реализм ашьаҭакҩы М. Горки инаиркны, Шолохов, Фадеев – еиԥшны норма
гьаргьаласак еицҭагьежьуаз џьоукы рымазма? В. Астафиев иакәзар,
ҳазлацәажәақәо дрызхәыцны, даҽа тәылак аҿы дынхоны, аурыс литература
иалиааз шәҟәыҩҩык иакәны уамак дубаӡом. Убасҟатәи уи ибызшәа даҽа авторк
ибызшәа иалаҩашьаӡомызт. Милаҭла икыргызыз Чингиз Аитматов иоурыс
литературатә бызшәа даҽа урыс авторк ибызшәа инаалаӡомызт. Фазиль Искандер
иҩымҭақәа макьана иҭҵаам акәымзар, ижәари, истили, исахьаркыреи,
ипублицистикеи реилаӡҩашьа уҳәа, иарбан ҳәаау изҭаӡоу уарла-шәарлагьы
иҳаздырӡом, деилаҳкааӡазшәа ҳашцәажәогьы. Уи зны-зынла даԥсуа шәҟәыҩҩу
џьаҳшьоит, итематика зегьы аԥсуа ԥсҭазаара иахьатәу анаҩсан, аԥсуа бызшәа
ахәыцшьақәак аурыс литературатә бызшәа иалеигалеит азын. Уи иара иҷыда
бызшәоуп. Асахьаркыратә литература знапы алакызи аграмматика аҭҵаара
иаҿызи урҭ еимактәыс ирымақәан.
Еиҳараӡак уи зыдҳәалоу иахьагьы аԥсуа бызшәа диалектла ашара
аҵарауаа иахьаԥшьаргаз ауп. Уи аханатә ииашамызт. Сгәаныла, аԥсуа бызшәа х-диалектк зны иаман: аԥсуа (абжьыуа-бзыԥтә) диалект, ашәуа диалект, асаӡ
диалект. Аԥсуеи асаӡи рдиалектқәа акырӡа иаҳа иеизааигәан. Асаӡ иԥсуа бызшәа
ыӡит, изҳәоз ықәыӡааижьҭеи. Ашәуа диалект, ашәуа литература ашьаҭа ркижьҭеи,
адиалект ҟазшьа амаӡам, уи зхала иҟоу даҽа бызшәахеит. Абжьуеи бзыԥтәи
адиалектқәа ахьаанагаз сара исзеилкааӡом. Бзыԥтәи адиалект мацара иалоу
шьҭыбжьқәак ҳәа ирԥхьаӡақәо абжьыуаа зынӡак ирҿыҵашәом ҳәа узҳәаӡом.
Ишьхныз бжьыуа быргк иҿцәажәон, адырра ателехәаԥшрала имҩаԥысуан.
Алитература иалаҳамгалаз, ашьҭыбжь мцхәны иаабаз убри абырг ицәажәашьа
иалан. Цқьа шәырзыӡырҩхьазар, аҵарауаа дуқәа Хәыхәыҭ Бӷажәбеи Шьалуа
Инал-иԥеи иахьиз, иахьрызҳаз Аԥсны иарбан хәҭаз узеҩдраауамызт,
рбиографиақәа ҭуҵаанӡа. Хәыхәыҭ Бӷажәба иара ихьӡҵәҟьа ашьҭабжь «хә»
Калдахәара ақыҭа датәызшәа акәын ишиҳәоз. Ладеи-ҩадеи ҳбызшәа иалаз
ашьҭабжьқәа зегьы рхы иадырхәон. Қыҭак аҿы ирҳәо ажәақәа аԥсуа литератураҿ
абызшәа ианорманы иԥхьаӡаны, даҽа қыҭак аҿы рхы иадырхәо аԥсуа бызшәа
иатәымкәан ҳара ҳауп иҟазҵаз. Убри ала абызшәа абеиара ҳарӡуеит, избанзар
мап зцәаҳкуа ажәақәа роуп синонимра зуа. Абри азҵаара шьҭиххьан,
иахьынӡасгәалашәо, апоет Сарион Ҭаркьыл, даараӡа иманшәаланы агәра ҳиргон.
Иҭҵаатәуп, аиашаз, урҭ ажәақәа рышьаҭа ҳбызшәа иатәу, иатәыму. Иатәымзар
мап зцәаҳкша ҟалоит хымԥада. Иахьа аԥсуа бызшәа иагәылиааз џьаҳшьоит
акырӡа ажәа.
Ааигәа еимактәык ҳаман алитературатә бызшәаҿы ажәа «аҟәыш»
нҳажьыр иаҳа еиӷьу, «аҟәыӷа» ҳхаҳаршҭру ҳәа. Иарбан синонимзаалак еиԥш, арҭ
ажәақәа ирымоуп ирзеиԥшу аҵакы, дара излеиԥшым ашьҭыбжьқәа «-ӷ-» «-ш-»
ухшыҩ рзумшьҭыр. Ус акәымкәан, излеиԥшым ашьҭыбжьқәа рыбжьухыр,
иомонимхоит. Уи абызшәадырҩцәа иҭырҵаар иаҳа иеиӷьуп. Ҳара ҳахәаԥшып
алитературатә бызшәазы рыҩбагь хәарҭарас ирымоу. Ҵакыла излеҩдраатәу
аҷыдарақәагьы рыцуп. Зҿара иҭагылоу, иуаҩықәрахь днеиаанӡа, дҟәыӷоуп. Уи
дҵаруп, ирҵаула дхәыцуеит, ихшыҩ аизҳара мҩа иануп, дуаҩы ццакыуп.
Аҵыхәтәантәи иҷыдара иахырҟьаны, зны-зынла инаигӡо аус цқьа даназымхәыцуа
ыҟоуп. Зыуаҩра инҭагылаз – дҟәышуп, ибырг қәра даназааигәахалак уи игӡам. Ари
ауаҩ ирҵаула дхәыцууеит, дыццакӡом, иԥсҭазаараҿ ирҳахьоу аԥышәа
дманшәалан ихы иаирхәоит. Нас арҭ ажәақәа руак мап зацәаҳкреи? Шь.
Аџьынџьал ироман «Аҳәа зыҟәну аџьныш» (2004 ш. ад. 45) аҿы Сариа лзы
«аҟәыӷарагьы лыман» иҳәоит. Џь. Аҳәба арацәа хыԥхьаӡараҿ ажәа «аҟәыӷа»
текстк аҿы ҩынтә ихы иаирхәеит («Аҟазара» №4, 2011, ад. 16 ). Иара убри
ажурнал ад. 17 аҿы Наира Сабекиа-ԥҳа лхы иалырхәоит «абыргцәа ҟәыӷақәа».
Даур Начҟьебиа «дуаҩҟәыӷан» иҳәоит иажәабжьк аҿы («Алашара» №6 2011 ш.,
ад. 134). «Аҟәыӷақәа» рхы иадырхәоит ҩынҩажәеижәаба-ҩык ирзынаԥшуа
аинтеллигенциа рнапы зҵарыҩыз аиҳабыра рахь иаарту ашәҟәы, агазеҭ «Амш
ҿыц» аҿы 2008 ш. ииуль 4-зы икьыԥхьыз. Ара аус злоу ажәақәа «аҟәыш»,
«аҟәыӷа» иаҳцеизеиԥшны иахьҳамоу ауп. Сара сахьахәаԥшуа, доусы ҳахьынхо
аӡәырҩы аилырга цқьа иҳамаӡам. Избанзар хыхь зыӡбахә ҳәаз ажурнал
«Аҟазара» аҿы иаагоуп Ражьден Гәымба иажәақәа аԥхьарца «рҟәышган» ахьиҳәо.
Уи иаанагоз ажәытә ԥхьарцоуп ирҟәышгаз. «Аҟәыши» «аҟәыӷеи» рҵакы амоуп
ажәа «аҟәыбҷа», аха уи рхы иадырхәоит ахәыҷы инаиркны, зызҳамҭа қәра
иҭагылоу, аҿа уаҩ ишықәсқәа рҿы инеиша ауаҩ изы. Аҟәыбҷа изырҳәоит, ус дук
знапы ианым, аха инапы злакыу инҭыршәаны, ишахәҭоу, хьаҳәаԥаҳәа амамкәа
иназыгӡо ауаҩы ҟәымшәышә ҿа. Уи ажәа аҵакы иаҳагьы илнаалоит хыхь иаагоу
аҷыдарақәа змоу аӡӷаб. Аа, заҟа ибеиоу ҳҭоурых иарҿиаз ҳжәар! Зны-зынла
аҟәыӷарагьы аҟәышрагьы ырӡны, ҳбызшәа аҳәаақәа ҳарҭшәарц ҽԥышәарақәак
ҳҽырзаҳкуеит. Иҳамоуп ажәа «аилцара», уи «аҟәыӷареи» «аҟәышреи» аԥсахуеит,
аха «аҟәыбҷара» азыԥсахуам.
Аӡәырҩы аҽԥныҳәа ҟарҵалоит «амц жьара» акәу, «амцҳәара» акәу иаҳа
иашоу алкаараз. Ажурнал «Алашара» №6, 2011 ш., ад. 134 аҿы Даур Начҟьебиа
ҳаирԥхьоит – «мыц аҳәаӡом». Ус анакәха, ладеи ҩадеи аҟаҵарба «амцҳәара»
иаҳзеиԥшны иаҳԥылоит. Сара стәала, уи аформа иаҳа иагьиашоуп. Избанзар ҳара
исинонимқәаны иаҳԥылоит «амцҳәара», «ажьара». Схаҭа исзеилкаауам аҟаҵарба
«амц жьара» ҵакык аҭаны ҳхы изаҳархәара, рыҩ-ажәакгьы рҵакы еиԥшызар.
Сиашамзар, ма цқьа исзымҳәазар, уи ырҵабыргызар сҭахын.
Исымҩатәны исҳәар ахәҭаны избоит ажәа «ахәҳахәҭра» акәу
«ахәаахәҭра» акәу иаҳа ииашоу. Рыҩ-формак ашәҟәыҩҩцәа рхы иадырхәоит.
Дара ахьызбақәаз ара иасырбаӡом, избанзар ианаамҭаз ихызымҩаалаӡеит. Рыҩ-формак адәқьан рекламаҿ иаабоит, аиҳараӡак «Ахәаахәҭра». Уи аформа шәҟәыҩҩ
дук алитература иалеигалеит, убас иагьалаԥсыроуп ҳәа, џьоукы апозициа
шьҭырхуеит. Иабанӡаиашоу? Иаҳҳәап, Шь. Аџьынџьал уи дақәшаҳаҭым,
«ахәҳахәҭра» ихы иаирхәоит «Иалкаау» 1982 ш.-зы иҭыҵыз ад.-қәа 241-243 рҿы.
Аха даҽа џьарах (ад. 262, «Ақәыџьмакәашара») иаҳԥылоит «Ахәаахәҭцәа». Ус
анакәха, џьоукы диалектла иршо ҳбызшәа ахьгьы иаҵанакуам ари. Анзор Мықәба
«ахәҳахәҭратә дәқьан» иҳәоит «Алашара» №6, 1911 ш., ад. 83-ҿы. Сара иаҳа
сақәшаҳаҭуп «ахәҳахәҭра». Уи еилоу ажәоуп. «Ахә-аҳара-ахә», даҽакала
иуҳәозар, ҳара иҳамоуп ажәа «аҳара»-«арҳара», иаҳҳәоит «ихәҳауеит»
«иааихәоит» ацынхәрас. «Ахәҳара» иаҳа иазааигәоуп «ахәҳахәҭра», уи ҳбызшәа
иалоуп, ус анакәха, ԥымкрада ҳхы иаҳархәап, иақәшаҳаҭым дзықәшаҳаҭу ихы
иаирхәааит, аха даҽаӡәы игәаанагара даԥырамгылар бзиан.
Ҳазҿыз ахәҭаҿы иаҳгәалаҳаршәеит аӡыргара ус. Уи иацаҳҵап даҽа
ҿырԥштәык акәзаргьы. Амҩадуқәа рҿы аӡырга сахьақәа ирыцу атекстқәа агха
рацәа рымоуп. Убарҭ иреиуоуп «инакәзаалак». Иаҳа иашаны избоит
«ианакәзаалак», ма «ианакәызаалак». «Ианба» ауп араҟа хадарас иҳамоу, «инба»
ҳәа азҵааратә ажәа ҳамоума? Шь. Аџьынџьал ироман «Аҳәа зыҟәну аџьныш»
(2004 ш., ад. 466) аҿы иашаны ҳаԥхьоит – “ианакәзаалакгьы».
Ажәақәа «ашҭа», «агәарԥ», ма «агәар» рзы агәаанагарақәа еилататоуп.
Сара урҭ сышрыхәаԥшуа сҳәар ахәҭаны избоит. Сгәаанагара схы иҭашәаз ак
акәым, аԥсҭазаашьеи, анҵыреи, анхашьақәеи рыҭҵаара иалҵшәоуп. Ашҭа змаз
аԥсҳа, аҳ ракәын. Урҭ рашҭа аҳҭны, ма аҳҭынра ҳәагьы рзырҳәон. Зны-зынла
ақыҭа, ма атәыла иахьазеиԥшыз аҭыԥ аҿы иахьыҟаз азы ақыҭа ахьӡ ацҵа ирҳәон:
«Лыхнашҭа». Ма ашҭа зтәыз ртитул, рыжәла ма рыхьӡ ацырҵон: Аԥсҳа иашҭа,
Чачаа рашҭа, Асҭамыр Инал-иԥа иашҭа (Бзыԥҭа). Ишнеиуаз аныҳәақәа
ахьымҩаԥыргоз аҭыԥхьӡқәа – Лыхнашҭа, Мықәашҭа, Бзыԥашҭа. Ааигәаӡа
ицәырҵит ақалақь шҭақәа; «Аиааира ашҭа», ма «Аиааирашҭа» (Аҟәа). Аԥсҳа, ма
ақыҭа аҳ иашҭа ианакәызаалак иашарҭа дгьылын, иҭбааҭыцәын. Уа иҭагылазар
акәын ихан, ма иҩн бзиа, даҽак иаламҩашьоз. Асасцәа изааир рҽқәа ахьырбашаз
аҭыԥ рзалхын. Аҳ ихаҭа ирахә-ишәахә рҭыԥ убри ашҭаҿ иалхын. Абаҳча
аҵанакуазар алшон. Џьара-џьара амхы лаҵарҭа ыҟан. Бжеиҳан ихкаан.
Ихкаамзар, арахә ахьизҭамлоз ҭыԥын. Ашҭа иаҵанакуан агәарԥ, ма амӡырха.
Амӡырха иаҳа иҭшәан. Уи иаҵанакуан аҩны ахьгылази, агәарԥи, абореи, ацеи,
акәтыршәреи. Амӡырха хкаан, аха аҩныҵҟа хкаарыла ишаӡамызт. Амӡырха змаз
дынхаҩ бзиан. Агәарԥ анхарҭақәа зегь раҵкыс ҵакыла иҭшәаз ҭыԥын. Хыхь
ишаҳҳәаз еиԥш, агәарԥ ашҭеи амӡырхеи рҵакы иалоуп. Агәарԥ ианакәызаалак
аҩны аԥхьа ишьҭоуп, ашҭа змаз иҿгьы, амӡырха змаз иҿгьы, агәарԥ ада змамз
иҿгьы. Агәарԥ ада змамз еиҳараӡак дынхаҩын. Уи зызкыз асасцәеи аԥшәмацәеи
рынақәгыла-аақәгылара акәын. Иара заҵәык анхацәа ирзынхеит асовет мчы
аламҭалаз. Агәарԥ агәар ҳәагьы азырҳәалон. «Агәы-рԥы» иаанагоз агәы (аҩны)
аԥхьа иҟоу ҭыԥын. Уи иахҟьаз ажәақәа ҳамоуп: агәараанда, агәар (агәара),
агәашә, абаагәара.
Аандеи агәареи исинонимқәоуп уҳәартә иҟоуп. Аанда аҵакы ҭбаауп. Аанда
маӷыла, қәыцла, быцла, ҭкьацла, уажәы – графла, ма еихала анхара хкаазар
ҟалоит. Агәар аҵакы иаҳа иҭшәоуп, уи хаҳәыла (абаагәара), ҭкьацла, еихала
иҭаркуеит. Агәар зкәыршоу еиҳараӡак анхаҩы иҩны аԥхьа ишьҭоу адгьыл (агәарԥ)
ауп. Апарк, ма қалақь шҭак анҭаркуа убап. Агәар-аанда ҳәа еицҵаны аҳәара
иашамшәа збоит. «Агәашә» ажәаҿ агәари ашәи еицуп. «Агәараандашә»
зҳәахьада?
Исгәалашәоит, иҵегь санқәыԥшыз, ажәа «аҳәындаз» мап шацәыркыз,
иажәа ԥшӡам ҳәа наҵганы. Арахь Мушьни Мқаииа ихы иаирхәаз ажәа «аҟьантаз»
(ад. 417, аҩбатәи ашәҟәы) иаҳа иҵоурам аҵакы аҵоуп. Дара рыҩбагь аҵакы
еиԥшызаара шрымоугьы, «аҳәындаз» иҵоуроу аҵакы иаҳа иалабзоуп. «Аӡӷаб
дҳәындазӡа» ануҳәа, уи деилыхыуп мацара аанагаӡом, шьҭа ӡӷабҵас дшәит,
дҭышәынтәалахоит, лара хаҵа ицаша лакәхоит, аха макьана иҵегь дызҳароуп,
амала уаалцәымшәо лхала шьҭа амҩа дузықәҵом ҳәа еилыркаауан; ма аҷкәыни
аӡӷаби рцәеижь рхан, еинаалан, иԥшӡақәан уҳәа, аҷыдара ссирқәа рыдыркылон.
«Дҟьантазӡа» ззырҳәаз ицәеижь хаара аҵамызт, деилыԥсаан, дфархьын, ма
ҟазшьала дыргәаԥхомызт, даҽакала уихцәажәозар, иҵоурамыз иҷыдарақәа
ԥыжәара рыман. Шь. Аџьынџьал ироман «Ақәыџьмакәашара» иалоуп ажәа
«иҟьантаз-ҟьантазӡа» (2002 ш., ад. 19). Убраҟагьы иара дызлацәажәо иҵоурам
рылаӡам, аха аибашьра ирзаанагаз аилаҩынт ишыҟьантазыз амшын аҿынтә
иарыҩит.
Иаҳԥылоит ажәак х-формак аиуны алитература ианалало. Иаҳа имариоу,
ииашоу арбану – еилкаатәу абри акәзар? Б. Шьынқәба «аԥаҳаимбар», ма
«аԥеҳаимбар» ихы иаирхәон. М. Мқаииа имоуп даҽа вариантк – «аԥеаимбар», ма
«аԥаимбар» (М.М. иҩымҭақәа реизга актәи атом, ад. 5, 2008 ш.). Иара уаҟа ад. 13-ҿы иаҳԥылоит «аԥааимбарцәа». Ааигәа иҭыҵит ианиааз зажәа аҳәаха зырымҭаз
Сымсым Шутиа (Шота) ишәҟәы «Бзыԥ ақәлацәа» (2011 ш.). ад. 82-ҿы иануп
ажәеинраала «Аԥааимбар иажәа». Ишаабо уи ихы иаирхәон «аԥааимбар».
Аҵыхәтәантәи аформа сара иаҳа иеиӷьасшьоит, уи аҳәара мариоуп, нас ажәаҿ «а-ҳ-а», ма «а-ҳ», «ҳ-а» ашьҭыбжьқәа анеицу «аа»-қәа ҩба рахь, ма иауу «аа» ахь
ииасуеит ҳәа аграмматикаҿ аԥҟара ҳамоуп. Амала аԥыжәара зауа аԥхьа
иаланагалаз, ма иалазгало ауаажәларраҿ ҭыԥс иааникыло ҳәа иахәаԥшуеит. Акыр
ииашоу, имариоу шьҭаҳхыр, иаҳа ҳарманшәалон.
Зны-зынла грамматика шьаҭак шҳамоу ҳхашҭуеит. Ашәҟәыҩҩцәа реиҳарак
аҟаҵарба «адырра» аамҭатә формақәа иашамкәан рхы иадырхоит. «Сыздырам»,
«илыздырам», граматикала иашаӡам. Шь. Аџьынџьал «Ақәыџьмакәашараҿ» имоуп
«ҳаздырамызт» (ад. 55), «сыздырам» (ад. 55). Уажәтәи аамҭаҿ, иаҳҳәап,
«исыздыруам» уҳәозароуп. Аинфиниттә форма аазырԥшуа -ра аҟаҵарба аамҭақәа
зегьы рҿы иӡуеит. М. Мқаииа ад. 146-ҿы имоуп џьара «уздырамеи», зынӡак
иашамкәан иаҳԥылахьаз иеиԥшӡам. «Уздыруам» иаҳа иашоуп. Иара уи адаҟьаҿ,
аа ишаҳԥылахуа – «узымдыруа». Иара убас «Ақәыџьмакәашара» ад. 133-ҿы –
“Издыруада...1» Шь. Аџь. «Иалкаау» ад. 362-ҿы – «акрыбдыруазар». Араагьы,
аԥҟара уқәымныҟәозар, «издырада?» ҳәа иаанахәон. Убасҵәҟьа аҟазшьарбагақәа
рыцуҵар рылшоит ад. 163-ҿы рыҩ-формак ахьаҳԥыло ҳәоук аҿы – «сыздырамызт»,
«идыруазма». Анзор Мықәба «лыздыруамызт» ихы иаирхәоит «Алашара» 26,
2011 ш., ад. 53 аҿы.
Зны-зынла сара исзеилкаауам ахырхарҭа ҳзырбо аффиксқәа
ирхархәашьоу. Уи ашәҟәыҩҩцәа ирацәаны ирымоуп азын, аҿырԥштәқәа аазгаӡом.
Иаҳҳәап: «даанаԥшы-ааԥшит». Уи иаанаго зны анахь днаԥшит, нас арахь
дааԥшит ауп. Аха ахырхарҭа ҳзырбо ахәҭаҷқәа «-аа-» «-на-» ажәа раԥхьатәи
азбжаҿ аицархәара аиуит: «д-аа-на-ԥшы-», нас ажәа аҩбатәи ахәҭаҿы урҭ руак
ахархәара амахыуп: «-ааԥшит». Араҟа иаҳа иашоуп: «днаԥшы-ааԥшит», иаанаго –
зны анахь днаԥшит, нас арахь дааԥшит. М. Мқаииа уи дшадгылогьы аабоит:
«Иалкаау» актәи атом аҿы иаҳԥылоит ажәа «аацҳаҩысгьы-нацҳаҩысгьы» (ад.
169 ). Иара убас убри атом аҿы џьара иаабоит «аанацҳаҩысгьы». Џь. Аҳәба имоуп
«санаанаскьа» («Аҟазара» №4, 2011 ш. ад. 15), ҩ-хырхарҭак ажәак аҿы иаиуны.
«Санынаскьа наҟ», «санааскьа арахь» – абас иаҳа иашазар ҳәа сгәы иаанагоит.
«Азҳара» ҳәа ажәа ҳамоуп. Џьоукы ажәа «аизҳара» аҵакы аԥхьатәи –
азҳара – иадыркылоит. «Деизҳауеит» ануҳәа, хшаарала дбеиахоит, ма доуҳала,
усла аанагоит; аха «ахәыҷы деизҳауеит» ҳәа иашамкәан ахархәара амоуп. Араҟа
ажәа «азҳара» иаҳа иашоуп. «Азҳара» ҵакыла «аҳаракыра» иеиԥшуп. Џьоукы
ирыҩуеит «илызҳауеит» лара, ма «изҳауеит» иара. «Изҳауеит» аҿы «и-и-зҳауеит»
ҳәа иҟазар ахәҭан, «и-и» ҩба еилалан, ак рылҵит. Аха «илызҳауеит», ма
«изҳауеит» грамматикала иашаӡам. Ари аҟаҵарба араҟа грамматикатә формала
еиҭамҵуа ҟаҵарбазароуп. «И-лы-зҳауеит» аҿы «-л-» хаҿырбагоуп – «лара». Уи
аԥхьа игылоу «и-» ԥҟарала иобиект хаҿырбагазароуп еиҭаҵуа аҟаҵарбаҿы.
Закәытә хаҿуи иаанарԥшуа «и-» «и-лы-зҳауеит», «и-ры-зҳауеит», «и-шәы-зҳауеит»
уҳәа, аҟаҵарба субиект хаҿыла иуԥсахуазар? Ма аобиект рбагазар аԥхьатәи
анбан «и-» хаҿыла иаҳзыԥсахуама? Иаҳзыԥсахӡом. Ус анакәха, аӡәыр изҳәома уи
иаҳнарбо закәу? Ари еиҭамҵуа, субиект хаҿык змоу аҟаҵарба ахԥатәи ахаҿы
азаҵә хыԥхьаӡараҿ грамматикала иҳауеит «лы-зҳауеит», «и-зҳауеит» ҳәа, ма «ды-зҳауеит» ахацәеи аҳәсеи рыҩ-класск рҿы. Аграмматика аԥҟара ҳақәныҟәозароуп, алитературатә бызшәа аӡбахә анҳамоу. «Аизҳара» акәымкәан, «азҳара» ихы  иаирхәоит Анзор Мықәба «Алашара» №6, 2011 ш., ад. 53 аҿы.
Иара убас ароман «Ахҟа» аҿы џьара иуԥылоит «Изҿумҭуазеи, Ҳараз?»
Аҟаҵарба аԥхьа игылоу иарбан хаҿырбагоу уаҳа исзеилымкааит. Иаҳа иашоуп
«Зҿумҭуазеи?..» «Изҿумҭуазеи?», сара стәала иаанагно – «Иара изы зҿумҭи?», ма
«Зиқәҿумҭи?»
Иарбан ҟаҵарбазаалак афиниттә формаҿ ахаҿырбага ацзароуп, аиҳараӡак
аамҭа наӡа анаанарԥшуа, ма ҵакы аиуам. Иаҳԥылоит ажәа «аҭабра», ҩ-формак
аманы: «ҭабуп», «иҭабуп». Аӡәы аказы уиаҭабуазар, узхаиаҭабуа арбану
ахаҿырбагала иааԥшуазароуп: «и-ҭабуп». Уи ахаҿырбага ацымзар, аҟаҵарба
афинит форма зышьақәгылаӡом. «Иҭабуп» аформа иашаны ихы иаирхәоит Џь.
Аҳәба ажурнал «Аҟазара» №4, 2011 ш., ад. 15 аҿы ԥшьынтә. Ианакәызаалак
аҟаҵарба ахаҿырбага ацымзар – зҳәара азуӡом. Азҳәа ахаҿырбага ацәыӡуеит,
асубиект рбага зыдҳәалоу ахьӡ (ахьыӡҟа ма азырхатә харҭәаага зыдҳәалоу) уи
аԥхьа игылазар (и-с-и-рбеит, аха ашәҟәы (и-)с-и-рбеит).
Актәи ашәҟәы адаҟьақәа 75, 96 рҿы иаҳԥылоит «саҭаноумҵан»,
«даҭаноумҵан», аҟаҵарба «аҭаҵара» ахархәара аиуит. Арҭ рҿы актәи анбанқәа с-,
добиект рбагақәоуп еиҭаҵуа аҟаҵарбаҿы. Аҟаҵарба ашьаҭа агәҭаны иаҳԥыло -у-субиект хаҿырбагоуп еиҭаҵуа аҟаҵарбаҿы. Ус анакәха, ари аҟаҵарба хәҭала
иушозар, с-аҭа-но-у-м-ҵа-н ҳәа иҟалоит. С-, -ушхаҿырбагақәаз ҳҳәахьеит. «-аҭа-м-ҵа» – аҭамҵара. «С-аҭа-на-у-м-ҵа-н» – абас иҟалар акәын. Аха ахәҭаҷ -наак
ҳанаҳәозар ахәҭан, нас иаҳнарбо закәу шәызсаҳәарыма? Сара стәала ари ахәҭаҷ
иашамкәан аҟаҵарба «аҭамҵара» иалашәеит. «Саҭоумҵан», ма «даҭоумҵан»
зынӡак иашоу абри аформа ауп. «Ақәыџьмакәашара» ад. 98-ҿы Шь. Аџьынџьал
ихы ишаирхәо – «саҭоумҵан». Хыхь зыӡбахә ҳәоу ажурнал «Аҟазара» ад. 14 аҿы
Џь. Аҳәба ихы иаирхәоит «Ҳаҭашәымҵан…»
«Ақәыџьмакәашара» ад. 75 аҿы ҳаԥхьоит: «абахҭа сҭарымкыц», ад. 74 аҿы
«раамҭа мааиц», ад. 148-ҿы «шәсымбац, иара убас ад. 152-ҿы «смаҳаӡац», аха ад.
74 аҿы иаҳԥылоит «раамҭа мааицт». Ажәакала, ахархәара аиуеит ҩ-форма аамҭак
аҿы. Иаҳа иашоуп «мааицт», анҵәамҭа «-т» аамҭа рбагоуп, уи ада аҟаҵарба аамҭа
формала инаӡахом. Шь. Аџьынџьал ироман «Ақәыџьмакәашара» ад. 94 аҿы
иаҳԥылоит «сымцаӡацт».
Ақыҭақәа ирылаԥсоу ҵакык змоу, ма еиҿагыло ажәақәа ралԥшаара ҳагыуп.
Ари абызшәа абеиара ҳахьчароуп. Уа Мушьни Мқаииа акыр ԥыжәара имоуп. Иара
убра Тур ихәаҿы ада даҽа џьара иумаҳауазар акәхап ихы иаирхәо ажәақәа
жәпакы, ма егьирахь иаҳцәыӡқәахьеит, – амыр (цқьа иааӡам), акәак (акгьы), ӷьыта
(иҟьантазу) уҳәа акыр. Асҟатәи абызшәа абеиара анамоу, алитературатә
рамкақәа ҳаҽҭаҳагӡалар бзиазар ҟалап, аха ҳаҽҭаҳкыр аҿиара иазеиӷьу иазеицәоу
заа аҳәара уадаҩуп. Уи амҩақәҵара ахы иақәиҭзар еиӷьзар ҳәа сгәы иаанагоит.
Ҳхы иаҳархәалап доусы ишаҳҭахыу, ажәа азҟазацәақәак раҳасабла уи азин зегьы
иҳамоуп. Нас-нас ҳабиԥарақәа иаҳа еиӷьны ишырыԥхьаӡо мҩак шьҭырхлап.
Ҳнапы злаҳкыз ароман аҿы ирацәоуп ажәак аиҭаҳәарақәа. Аҩбатәи
ашәҟәы ад. 387-ҿы ахԥатәи абзац азбжарак умнеицкәан, ԥшь-ҳәоук ажәа
«ауакәым» ала иалагоит. Убри ашәҟәы ад. 46-ҿы аҟаҵарба «агылара» еиуеиԥшым
авариантқәа хархәара аиуит еишьҭагылоу ԥшь-ҳәоук рҿы фынтә. Уи ашәҟәаҿы ад.
441 аҿы ацхыраагӡатә ҟаҵарба «алагара» абзацк иҭагӡоу х-ҳәоук рҿы ԥшьынтә
иуԥылоит. Убри ашәҟәы 208 адаҟьаҿ аҩбатәи абзац аҿы ацхыраагӡатә ҟаҵарба
«далагеит», уаҳа ԥсахрак ааимуӡакәа, ԥшьы-џьара ахархәара аиуит. Уи аҟаҵарба
уа иргыламзар амуа иҟаӡамызт, ибжьажьзар еиӷьын, ихадоу аҟаҵарба иаҭахыз
аформа ԥшааны. Абри ацхыраагӡатә ҟаҵарба иҵегь акыр џьара ҳабла иаахгылоит.
Уи рхы иадырхәоит егьырҭ ҳашәҟәыҩҩцәагьы. Иара аҽацәыхьчара аҭахны избоит.
Абызшәа асахьаркыратә ҭышәынтәалара иаԥырхагоуп. Иԥсахлатәуп иара аҵакы
назыгӡаша даҽа цхыраагӡатә ҟаҵарбақәак рыла. Ма зҭа царҭа амам ала иара,
ацхыраагӡатә, хархәара аиуазароуп.
Алитератураҿ иаҳԥылоит ажәа «омашәа», уи М.М. ихы иаирхәеит
«оумашәа» (актәи ашәҟәы, ад. 1599 ҳәа. М. М. иҩымҭақәа реизга актәи атом ад. 12
аҿы – «Омашәа». Шь. Аџьынџьал ироман «Ақәыџьмакәашара» (2002, ад. 22) аҿы
имоуп «оумаамҭа». Иара убри ашәҟәы анаҩсантәи адаҟьаҿ иаҳԥылоит «аума».
Ажурналист Руслан Ҳашыг даниҿцәажәоз, Ш. Д. Инал-иԥа иажәа иалан
«уамашәа» («Алашара», №6 2011 ш., ад. 122). Ажәа «аума» «акәзаара», ма
«аҟазаара» аҵакқәа амоуп. Иаҳҳәап: «ачамгәыр аума» («Аҟазара», №4, 2011 ш.,
ад.-қәа 8-9-10). «Ауама» иамоуп асинонимқәа: ирацәаны, шьарда, акыр. Ажәа
аԥхьа ашьҭыбжь «о-» ахархәара аԥсшәа бзиа иабаӡом. Ҳажәақәа зегьы,
шамахамзар, азеиԥш форма ишьҭнахуеит ашьҭабжь «а-». Ус анакәха, «ауама»
ауп ииашоу, аҽанаԥсахуа «уамашәа» ҳәа иҟалоит. Шьҭа иаамҭоуп арҽеирақәа
рышьҭыхра, иаҳҳәап: Очамчыра – Уачамчыра, Оҭаԥ – Уаҭаԥ, Оқәым – Уақәым;
ауаа рхатәы хьӡқәа реиҭашьақәыргылара аамҭаны избоит – Омар – Уамар, Оҭар –
Уаҭар, Озбақь – Уазбақь. Арҭ зыхҟьаны избо даҽа бызшәақәак рнырроуп. Даҽа
џьоукы раасҭа, арҭ арҽеирақәа ҳәа сзышьҭоу В. Амаршьан ихы иаирхәалоит.
Абжьыҟақәа нароуны рхы иазырхәо ашәҟәыҩҩцәа маҷӡам. Арахь,
аграмматика излаҳәо ала, алфавит аҿы иарбам акәымзар, ироуу бжьыҟа заҵәык
ауп иҳамоу – аа. Аха иаабоит ахархәара шроуа егьырҭ абжьыҟақәагьы. Актәи
ашәҟәаҿы – «Иухьооу?», «ирылшагәышьарыыз?» (ад. 553), «иԥшӡааз», «ицқьааз»
(ад. 99), еимудоуу» (ад. 47), аха “еимудозароуп» (иара уа), «исурҳәооз» (ад. 121);
аҩбатәи ашәҟәаҿы – «исыбаргәыыз» , убас иҵ. Сара сахьахәаԥшуа, «аа»-қәа
ҩба иашамкәан ахархәара ахьаиуа ҳамоуп ҳашәҟәқәа рҿы: «иԥшӡааз» (ад. 99),
«ицқьааз» (ад. 99). «Ақәыџьмакәашараҿ» иаҳԥылоит «ашәырҵлақәа ирхарааз»,
аха «аҩны иахараз» (ад. 55). Аиашаз, ари зыхҟьо сзеилкааӡом. Сара стәала, иауу
абжьыҟа шьҭыбжьы «аа» аҳәоуқәа ирылоу ажәақәа рҿы ианҳауа, аҟаҵарба
алагарҭа форма уи алазароуп: аара – дааит, ааԥшра – дааԥшит, азҵаара –
ҳизҵааит, аилкаара – деиликааит, аанкылара – дааникылеит, аԥыххаара –
иԥиххааит, ацхыраара – дицхрааит; нас аҭагылазаашьа ҳзырбо анҵәамҭа
ианахәҭакыу:.дааҭалаанӡа, саахынҳәаанӡа, инасыгӡаанӡа; иара убас азеиԥш ҵакы
змоу ажәақәа рышьаҭа ианалоу – аҩхаа, акаамеҭ, аалыҵ, ахьаа, аарых уҳәа уб.
иҵ. Адныҳәалара, ма аныҳәаԥхьыӡ рҿы иауу абжьыҟа шьҭыбжьы «-аа-»
анҵәамҭахь иҳауеит: Анцәа иузеиӷьеишьааит! Ҳазшаз иҳәааит! Абзиара ҟалааит!
Агәамч умазааит!
Иаҳԥылоит ааа-қәа хԥа: «хыҟаԥшьааа» (актәи ашәҟәы, ад. 553). Иара убас
даҽа авторк иҿы избахьеит «-ооо»-қәа хԥа. Аиашаз, сара исзеилкааӡом абжьыҟа
роурақәа зыхдырҟьо, дара имроуӡакәа ухы иаурхоитеи.
«Ахҟа»-ҿы иашаӡамкәан хархәара аиуит ҳәа исԥхьаӡоит «агәарабжьара»
абахҭа «аҭӡыбжьара» ацынхәрас. «Аџьхәар» (ад. 216, актәи ашәҟәы) «ачхәар»
ацынхәрас.
Аҩымҭаҿ иуԥылоит автор игхоу, ма аредактор цқьа дамыԥхьоу, ма
акомпиутерла атекст аус адызулоз, ма акорректорцәа ракәу изыгхаз
дахьузеилымкаауа. Уи аӡбахә сҳәахьан Ш.Ԥлиа ироман «Алахьынҵа»
саналацәажәоз. Иахьатәи ҳаамҭа иаҭышәынтәалам чмазаразар ҳәа агәра сымам.
Ахыԥхьаӡара ҳзырбо ахәҭаҷи ахьыӡҟеи еицҵаны иҳаҩларц аԥҟара ҳамоуп.
Ашәҟәыҩҩцәа реиҳарак уи иқәныҟәоит. Мушьни Мқаииа џьара-џьара еицҵаны
иҩуеит, аха бжеиҳан еицригоит. Актәи ашәҟәы ад. 108-ҿы рыҩ-формак ҳԥылоит
ажәак аҿы: «бжьы-шьхак», нас «бжьышьхак»; нас ад. 7-ҿы – «ԥшь-еҵәак»,
«аԥшьеҵәак». Иаҳа ииашоуи? Иара убас иазгәаҳҭап: шә-уск змоу (ад. 68), шә-грамк (ад. 71), зқь-ныҳәаԥхьыӡ (ад. 367), шә-ԥсык (ад. 93), ҩ-ажәабжьк (ад. 129), х-еидара машьынак (ад. 253), ҩ-қәыџьмак (ад. 277),шә-тәымжәҩанк (ад. 224, аҩбатәи ашәҟәы). Ацәаҳәа кьаҿ (дефис) бжьаҵаны иахьеицриго сара сидгылаҩуп. Иагьа
умҳәан, ахыԥхьаӡареи ахьыӡҟеи ихаз-хазу жәаҳәа хәҭақәоуп, иӡхыраагӡоу ажәа
ҳамаӡам. Дара усгьы еидаҳгоит ахыԥхьаӡара ахьыӡҟа ианашьҭагылоу (аҵәақәа
шәкы). Аха ахыԥхьаӡара ахьыӡҟа аԥхьа игылазар, ахыԥхьаӡара кьаҿхоит, – жәа-,
шә-, зқьуҳәа иҵ., убасҟан еицаҳҵоит, ацәаҳәа кьаҿ рыбжьаргыланы, рхатә
ҵакқәа рымоуп азы (шә-ҵәак).
Актәи ашәҟәы ад. 184-ҿы аҟаҵарба «ашьамхнышгылара» автор ихы
иаирхәеит – «инышьамхнышгылан». Уи сыхшыҩ зазысышьҭуа, – ирлас-ырлас
ҽԥныҳәас иҳаулоит «ашьамхышлара» ауп ииашоу ҳәа. Аха абар уи ажәа
алитературатә бызшәаҿы зыӡбахә ҳамоу автор ихы ишаирхәо! Уи машәырны
иҟалазар згәахәуа изы, исҳәоит ад. 500 аҿы «ҳнышьамхнышгылеит» ҳәа даҽа знык
ахархәара шамоу. «Ақәыџьмакәашара» ад. 47-ҿы иаҳԥылоит иара убасҵәҟьа –
«дшьамхнышгылан дрыҳәеит».
Еимактәыс иҳамоуп даҽа ажәақәакгьы. Ирлас-ырлас иаабоит ажәа
«аҵых», иамазкуа «аҵх» ҳәа ишырыҩуа. «Ахҟа» аҿы иаҳԥылоит «аҵх». Убасҵәҟьа
ихы иаирхәоит Н. Кәыҵниа. Борис Каџьаиа иажәабжьк «Аҵх лашә» ахьӡуп
(«Еҵәаџьаа», 22 72-74, ад. , 2011). Б. Шьынқәбагьы џьара иҳәоит – «аҵх лашә»
(«Алашара» 27, 1982 ш., ад. 31). Шь. Аџьынџьал и-«Ақәыџьмакәашара» аҿы
имоуп «Аҵых» (ад. 35), «ҵхыбжьон»-гьы ихы иаирхәеит ад. 56 аҿы.
Иара усҵәҟьа еимактәуп «аҟычреи» «аҟажареи». Мушьни Мқаииа рыҩбагь
ихы иаирхәоит: «сгәы хәыҷык иаасҟажеит» (ад. 215, актәи ашәҟәы); «сгәы сҟажо»
(ад. 328); «агәы аныҟычлак» (ад. 246). Шь. Аџьынџьал «Иалкаау» (1982 ш.) аҿы
убас ихы иаирхәоит «схы сҟажон» (ад. 87), «изҟажогьы» (ад. 47).
«Ақәыџьмакәашара» ад. 67-ҿы ҳаԥхьоит: «лгәы аашәҟажап».
Еимактәны иҳамоуп аҟаҵарба «ақәнара» ма «ахәнара» ҳхы иаҳархәалаша
арбану ҳәа. Изларҳәо ала, актәи аформа алитературатә бызшәа иаҵанакуеит,
аҩбатәи – мап. Мушьни Мқаииа иаҳа иеиӷьеишьоит актәи аформа. Ус зхы
иазырхәо ашҩҟәыҩҩцәа маҷым. Аха Шь. Аџьынџьал ироман «Аҳәа зыҟәну
аџьныш», 2004 ш.-зы иҭыҵыз (ад. 695) аҿы иаҳԥылоит ахәы «ахәнареи албаареи»;
«егьырҭ зегьы ҳрыхәнеит». Иара убас аиҭагаҩ М. Лашәриа Абашкьыыр жәлар
репос «Урал-баҭыр» аиҭагараҿ ихы иаирхәеит «ашьхақәцә» («Аҟәа» №4, 2011, ад.
77), иара убри аҭыжьымҭаҿ – «ақәцә» (ад. 138). Иара убри апоет, академик А.
Пушкин иҩымҭа «Руслани Лиудмилеи» аҿы ишеиҭеигаз гәаҳҭап: « Цыгә ҟәышк…
еиқәшә адаҷ мҩа ихәнуп». Сара стәала, рыҩ-формак рхархәара иашахоит. Ашьха,
ма ахәы «ҳахәноит», аха аҩны ақә «ҳақәноит». Егьырҭ аҳаракырақәа рахь
ахалараз рыҩ-формакгьы ҳхы иаҳархәоит.
Иара убас автор (М. М.) ихы иаирхәеит «аԥштәы» (ад. 384, аҩбатәи
ашәҟәы), «аԥшшәы» ацынхәрас. Шь. Аџьынџьал иҿы иаҳԥылоит «аԥштәы»
(Иалкаау, 1982, ад. 453), «ԥштәы» («Ақәыџьмакәашара», 2002 ш., ад. 119,
«рыԥштәы» иара убри ашәҟәы ад. 23-ҿы. Б. Шьынқәба ихы иаирхәеит «зыԥштәы»
ароман «Ахаҳә еиҩса» аҿы («Алашара» №5, 1982 ш., ад. 16 ). Иара убраҟа
иуԥылоит даҽа формакгьы – иахьаԥшшәылаз». Сара сахьахәаԥшуа, «аԥштәы»
ҩашьара рықәымкәа, ацәаҟәа иалоу бжь-ԥштәык ирызкыуп; «аԥшшәы» – дара
убарҭ рызынтәыкгьы аҵанакуеит, амала иаҳа ицәышқәоуп. «Аԥштәы» иамоуп даҽа
ҵакык – «ишәу». Даҽакала иуҳәозар, аԥсабара иаԥнаҵази инапылаҟаҵароуи
аԥштәқәа ҳамоуп. Аԥсабара иаԥнаҵаз еснагь иԥштәуп. Инапылаҟаҵароу амаҭәар
шәуп: аԥштәы ишәу – «аԥшшәы». Аҵыхәтәантәи азы «аԥштәы» уҳәаргьы игхаӡам.
«Аԥштәы» иҭшәоу аҵакы амоуп. «Аԥшшәы» аҵакы акырӡа иҭбаауп. «Аԥшшәы»
аҵакы амоуп ажәа «ацәыш». Шь. Аџьынџьал ироман «Ақәыџьмакәашара» ад. 208-ҿы убри шьақәирӷәӷәоит: «Иԥшшәы ихыгга».
Маҷк аилагара рымоуп ажәақәа «аиаҭым», «аиба». «Аиаҭым» ҳәа
изышьҭоу зҭаацәа зцәыӡхьоу ахшара роуп. М. Лашәриа абашкьыр жәлар репос
шеиҭеигаз азгәаҳҭап: «Аб дызмам ахшара деиҭымым, деиҭымуп ан дызмам». Ус
анакәха, «аиба» ҳәа изышьҭоу зыԥшәма ԥҳәыс дыԥсхьоу ахаҵа, ма аԥҳәыс роуп.
Иааидкыланы уахәаԥшуазар, ҳаԥсуа бызшәа акзаара џьашьахәыла автор
иааирԥшит, убас алкаа ҳаргьы ҿыц иҟаҳҵартә, аҿа ҳаиҭеит.
Ҳаналагах, маҷк акәзаргьы, иазгәаҳҭап ароман «Ахҟа» аиҿкаашьеи уи
зыхҟьоз амзызи. Асовет мчы злашьақәгылаз акоммунист диктатура ашәҟәыҩҩцәа
ишырҭахыз аҩымҭа аԥҵаашьак шрымамыз азгәаҳҭахьеит. Аха асатиратә ҩымҭақәа
рырҿиара асистема иахьырнамҭоз мацараз, рнапы аларкуамызт ҳәа узҳәом.
Аԥсҭазаара убасҟатәи игәеилаҵага-гәыԥҵәаган, ахьанҭарақәа иаҳа авторцәа
игәыцараркуан. Аԥҵаҩы, ихаҭа уи аамҭа далиаазар, иҩныҵҟа иҭаршәыз ахаҳә
иԥсыԥ лагаҩагара аруадаҩуан. Иара усгьы, анхара-нҵыраҿ аччархә хҭысқәа,
ажәабжьқәа уԥылон, дара аԥсҭазаара ацашьа иаҿагылан, убарҭ иреиуоу рацәаны
аҩымҭа иагәылоуп. Амала урҭ ԥсадазшәа иумпыҵахоит, ҳажәлар ирхыргаз аамҭа
еиқәаҵәақәа инарҭбааны автор иҭихуа асахьақәа рҿаԥхьа. Асатиратә хҭысқәа
Мушьни иҿы итрагедиа жәабжьқәахеит. Ашәҟәыҩҩ иҳәарц ииҭахыз еицжәыланы,
ирҭбааны ианаауаз ихы иҭамӡарц дацәшәаны, иаарлас ақьаад ианиҵарц
дуазыруазшәа, агәаанагара шьҭукаауеит. Даараӡа аҩымҭа џьоушьоит,
уагәыланахалоит, иузцәырнаго рацәаӡоуп, уеигәырӷьоит, иахыуҳәаара цқьа
уҽузақәыршәом. Убас иҟоуп аԥхьаҩ иныр раԥхьа ашәҟәы анаашьҭихлак. Даҽа
гәаанагарак узкашәоит ҩынтәны уанаԥхьо: автор ихәыцрақәа еицеиҟараны,
дмыццакӡакәа, иажәақәа еилиԥшаауазшәа, џьабаа ӷәӷәак мбакәа, ахҭысқәа рхала
еибыҭахозшәа, ухаҭагьы ҭынч уаԥхьоит, асиужет аиқәыршәашьа уампыҵахало.
Алкаақәа цқьа иҟауҵоит. Убасҟан ауп раԥхьа ухызхқәаз уеиҭанрыдгыло, ԥыхьатәи
аблақәа уманы, даҽа блакгьы ҿыц иуханы. Рыҩ-гәаанагаракгьы аҵабырг рыҵоуп.
Амала, рыцҳарас иҳамоу асахьаркыратә ҩымҭа ауаҩы знык ауп данаԥхьо.
Даԥхьозар.
Хқәак иҵегь еиларӷьандаз ҳәа агәазыҳәара шуоуагьы, аҩымҭа еиларҭәоуп,
еизакыуп аамҭа еидҳәаларыла, хҭысла, сиужетла, композициала. Амала
хҭаршәрак еицахагьежьыша хҭыс еибыҭарыла иахьеиҿкаақәам уԥылоит. Уасил
Аҩӡба ишәҟәы «Аамҭа шьҭақәа»  ш.) ад. 2008-ҿы «зны-зынла асиужет
амҩаԥысраҿы иаармарианы, машәыршақә иҟалазшәа ахҭыс аҿиара ӡбахоит» ҳәа
иазгәеиҭон. Уи зыхҟьо, ишынеибакәу епоха наӡак иалагӡахашаз аԥсҭазаара
неиҵых ҭбаа-ҭыцә иагәылаӡаз, жәлар ирзыцәгьарахаз ахҭысқәа рыла еибыҭахеит.
Жәлар ражәабжьқәа, рлегендақәа, ргәаларшәарақәа, рыхҭысқәа, рлаф,
ражәаԥҟақәа, рцуфарақәа, рҵас, рқьабз, – зегьы асиужет иагәыҵакыуп, ак
алуршәар, – улаԥш иаахаҳалартә, аҭыԥ ҭацәуеит.
Аҩымҭа усгьы идууп. Иҵегь идуӡӡахон, епохак иазынаԥшуа иаҵанакуаз
ахҭыс рҿиарақәа еиԥшьӡаны автор ддәықәлар. Иара ари аус маанала
ирманшәалеит. Ҳҭоурых ахыбла-ҿыблаара ирыликааит ихадаз ахәҭақәа. Убарҭ
рызынтәык дрылахәуп ихадоу афырхаҵа Ҳараз, нас иара иааикәыршаз ауацәа,
иҭынхацәа, игәыла-изла. Ахы инаркны аҵыхәанӡа, иагәылсуеит иара имшынҵа,
хаҿсахьеи хҭыси зегь еибаркны иамоуп.
Ҳара иаҳа иаҳзааигәоу аурыс литератураҿ асовет мчы аџьамыӷәа
зыхнагаз афырхацәа рхаҿсахьақәа иаҳа заа ицәырҵит. Уи иаанагаӡом убарҭ
ирҿырԥшыз аперсонажқәа ҳара ҳлитература иаланагалеит ҳәа. Иаҳҳәап, Мушьни
Мқаииа ифырхацәа раарԥшра асовет мчы аламҭалаз иҽазикхьан, иҩуан. Амч
анеилаҳа, инапҩымҭа хиркәшеит, иҭижьит. Иара иразҟын уи. Уи зыхҟьоз – аурыс
авторцәа қәрала иаҳа иеиҳабацәан. Рҩымҭақәа рнапы иакын, ҭагылазашьак
шаарԥыхьашәалак, иркьыԥхьуан. Иагьырацәаҵәҟьамызт дара, ртәыла амҽхак
ҭбаара уахәаԥшуазар, адиссидент литература иҵегь амч ӷәӷәандаз. Усҟан Мушьни
Мқаииа, иқәра злаҟаз ала, ихы-игәы иҭыхны, ароман аҩра иҽазыҟаиҵон.
Апоезиа, аталант умазар, уахьыҟазаалак ацәахәақәа узцәырҵуеит. Апроза
аус адулара даҽа мҩак ала имҩаԥысуеит. Автор атема шьҭихит зегь раԥхьаӡа. Уи
злааирԥшышаз аидеиа изкашәеит. Аматериал иԥшаар акәын, аха ҳавтор уи азы
аџьабаа имбаӡеит уҳәар алшоит, амала иара дызлагылаз жәлар рџьамыӷәа, ихаҭа
ибӷа иқәихыз ҭаацәарак рыӷлеишьа, иуадаҩӡаз аԥсҭазаара трагедиан. Аҩымҭа,
аплан шьақәыргыланы, акомпозициа еиҿкаатәын. Аԥҵамҭа заҟа аамҭа уцәаго
ушәароуп-иузароуп. Аҽазыҟаҵара мацара автор иԥсҭазаара шынеибакәыз
иақәирӡызшәа збоит, иара аҩрагьы убрахь иналоуҵар. Зны ажәабжьк – «Ажәеи
ахҟеи» – иҩхьан, иазгәаҳҭап. Ароман аҿы сахьаркыра згым аԥсҭазаара иҭбаацәаз,
иҵаулаз проблемала еибыҭан. Аҩымҭа ахаҭа аиҿкаара проблема агӡамызт.
Асиужет амаҭәа аԥшаара ԥсҭазаарак ақәырӡын, убри аџьабаа ду аныманшәалаха,
афабула акырӡа аҽеиҿнакааит. Шьаҭанкыла асистема аҽыԥсахра аҽазыҟаҵара
уадаҩ мҩаԥысуан, амала уи аметаморфоза хықәкыла мацара имшәӡеит,
аԥсҭазаара уахь дкылнагеит.
Асахьаркыратә хыҭҳәааи аԥсҭазаара ҵабыргы ишиашаз иахьааирԥшуеи
аҳәаа рыбжьаҵара уадаҩуп. Анигьы аригьы иҟалаз хҭысқәаны избо аԥхьаҩ автор
игәра игоит. Ахаҿсахьа аарԥшраз – аҟазшьа, апартреҭ, ахҭыс арҿиара уҳәа, –
«Ахҟа»-ҿы аԥсҭҳәа еиқәаҵәа аԥсҭазаара иахәлаччуп. Аамҭа цацыԥхьаӡа,
аԥшатлакә ашьҭахь маҷ-маҷ амш еилгара еиԥш, аҭагылазаашьа еимыггоит. Уи
аимыггара ҽнак изыҟалом, аҭоурых аҿы ажәашықәсақәа аҭахыуп.
Ҳара ҳепосқәа, ҳлегендақәа, ҳлакәқәа уҳәа, ҳабиԥарақәа ашәышықәсақәа,
азқьышықәсақәа рӡыбларақәа иргәылга, еиқәырха иаҳзаарышьҭит. Аепос ԥсуам,
аӡыхь ҭабаӡом, алшара маҷхом, еиҳамхозар, аԥсы ҭазаауеит наунагӡа. Ажәытәан,
ҩыра злаҳамамыз ала, алитература цәырҵыртә аҳәынҭқарра анҳамазгьы
излалымшаз ала (ҳҿынӡа иааиртә акгьы ҳкым азоуп изысҳәо), ҳара ҳажәлар
риепосқәа рҵакы ахьынӡаҳаракыу аамҭа цацыԥхьаӡа, уқәра уфацԥхьаӡа, ирҵаула
иулсуеит. Ҳҟазара ҳнаҩстәи абиԥарақәа ирзаҳашьҭроуп. Убрахь ҳаԥхамшьакәа
ирыздәықәаҳҵаша ирылаԥхьаӡахо «Ахҟа» акәушәа збоит.
Аԥсуа литература даҽа зны еиԥшымкәа, ӷәӷәала ишҿиаз ҳабла иабеит,
аҵыхәтәантәи ҳаибашьра ашьҭахьтәи ашықәсқәа ирылагӡаны. Убасҟан ауп
ароман «Ахҟа» анҭыҵыз. Зегь раԥхьаӡа ароманқәа ириепохахеит уҳәар, гха
ухьуам. Арҭ рхаҭабзиара иҵегь еиӷьзар цәгьамызт, аха иара усгьы ашәҟәыҩҩцәа
русура рыҩ-напык рыдыркылеит уҳәартә, уажәраанӡа еиԥшымкәа, аԥсҭазаара
гәылырҭәааӡаны ирныԥшуеит. Аибашьра иазкыу атема мацараҿ иаанымгылеит,
уи аӡбахә зегь раԥхьа ицәыргоуп, избанзар ҳажәлар зҭагылаз атрагедиа хлымӡаах
ашәҟәыҩҩгьы далахәын. Ҳҭоурых гәаҟҵәаҟрыла ишҭәу, шьаарҵәырала жәларык
шалгоу ҳлитература ианымԥшырц зыҟаломызт. Иахьатәи ҳаамҭа азхәыцра
шьҭыхны ҳавторцәа ишрымоу агәра умгар залшом. Аамҭа аҽаԥсахит. Аԥсҭазаара
аҽеиҭак мҩа иануп. Ҳсахьаркыратә литература абиԥарақәа реимадара шьҭнамхыр
ауам. Алыҵшәа ахара инеиуам, ирлас иаабашт.
Снапы злакыу аҳасабтәқәа рхыркәшара сҽаназыскуа, сеилаҳауеит
Мушьни Мқаииа ироман алагамҭаҿ џьара ихшыҩзцарак сеиҭаԥхьарц. Убри акырӡа
аҳәоит (ад. 5): «… аҩымҭа аԥсышәала исзырцәажәазар, усҟан сара дгьыли-жәҩани рыбжьара насыԥ ссир зоухьоу среиӷьны схы сыԥхьаӡоит». Тур ихәы, илакә
дунеины иԥхьаӡа, иара ажәеинераалақәа рцикл азикхьан. Убра акәын апроза
бызшәа беиара ахьықәигазгьы. « Сышлакә хшароу агәрагь згоит» («Иалкаау»,
актәи атом, ад. 287) иҳәоит џьара. «Ашлақәа рыбжьы раӡа» (иара уа) еснагь
дуаҩыртәуан.
Ашәҟәыҩҩ ихә иҵабыргны, обиективла цқьа ианыршьо, иара даныҟам ауп,
угәы иаамыхәозаргьы, уи иашоуп. Усҟан иҭҵаара знапы алазкыз аҩымҭоуп имҵоу.
Егьырҭ, – иааикәыршази иареи реизыҟазаашьа, ихаҭа ихымҩаԥгашьа,
ауаажәларраҿ иааникылоз аҭыԥ шицхраауаз, иуа-иҭынха рныр, – зегьы
ҭоурыхыуп, урҭ ртәы зҳәо нҵамҭақәак нхазар. Ажәлар рбызшәа, рыԥсҭазаашьа-нҵышьа, рхьаа-баа, рыцәгьа-бзиа ҟазара дула дырзыҟан Мушьни Мқаииа, урҭ
дрылаӡҩаны иааирԥшит. Аԥшьагьаҭ уаҩ жәлар шәҟәыҩҩны иԥхьаӡараз ҷыдала
аусԥҟа аҭахыума?
Шьыжьла шаанӡа, дыццакы-ццакуа Гагра ақалақь амҩаду даназкылсуа, уи
аԥҳәыс хәыҷы дубар, лара дышьҭызхша машьынак дшашьҭоу, Аҟәа
Аԥҳәынҭшәҟәҭыжьырҭахь ма атипографиахь амҩа шышьҭылхыз удыруазароуп. Ус
дуԥылоит ҽнак акәым, ҩы-мшы ракәым, дуԥылоит акырынтә, абри аҳҭнықалақь
аҿы аус луама ааугәахәыртә. Уа аус луеит уҳәаргьы мцым, иагьараан дубаргьы
лышәҟәык аҭыжьра дашьҭоуп, аус рыцылуеит лредакторцәа, лкорректорцәа,
атипографиа аусзуҩцәа, иҭлыжьуа рхаҭабзиара дацклаԥшуазар, даҽакала
дышԥаныҟәарыз. Лара дпоетуп, ажәеинраала еизгақәа зныкымкәа иҭлыжьхьеит.
Лырҿиараҿ уа дзаанҿасуам, аԥсҭазаара иуадаҩу хра ҩадароуп, лара уа
даҿагылоуп, лыжәлар рхьаа-баа лгәыҵхоит, лҟазара иашьаҭоу лҟыбаҩ аныр
ҵаулоуп. Убри лпоезиа аҭагӡара анлыцәмаҷхалак, иҭылҵаауа аамҭа еиқәаҵәақәа
иаҳзааргаз агәаҟрақәа, ахақәиҭраз жәлар рҵысра, иаҳхаагақәаз Адунеитә
еибашьрақәа, Аԥсны жәлар р-Џьынџь еибашьра – зегьы лнапы рылакыуп азын,
апублицистика лықәманшәалахоит. Акраамҭа Гагра иҭыҵуаз ақалақь, араион
газеҭқәа рҿы аус луан, Гагра арадио аԥсуа редакциа раԥхьаӡа дахагылан, лара
лакәын дикторс аус зуаз. Хымԥада, урҭқәа лылаԥшҳәаа, лԥышәа дырҭбааит,
лҟыбаҩ аизҳара иацхрааит. Аибашьраҿ иҭахаз ирзылкыз аҩымҭа иара (аибашьра)
ӡырызгашаз ашәҟәқәа шьахәла инарывагылеит. Иааџьоушьартә абасҟатәи зылшо
аԥҳәыс дзусҭада? Уи Белла Барцыцԥҳа лоуп. Аԥсҭазаара аган рацәа ҭылымҵаар
лыҩныҵҟа иамуа дназгазеи?
Ақыҭа Бзыԥҭа ацуҭақәа руак ашьхарԥы иадуп, Арасаӡыхь ҳәа иашьҭоуп.
Убри ашьхарԥы иаҵҵәраауеит аӡыхь, ажәытәан иаақәыршаз бна расаран,
ашьҭымҭ иахьагьы имаҷым. Уи адагьы, аӡыхьқәа ана-ара иҵхәраауеит. Ацуҭа мҩа
ахәы аҵаҟаҵәҟьа, ацаҟьа иадчаԥалоушәа иавҵархх, имҩасуеит, Ахәҵа ҳәа даҽа
ҷыда хьӡыкгьы амоуп ари аҭыԥ. Ацуҭа аурыла еиҵыхыуп, убри амҩа наҟ-ааҟ
нхарҭақәак авоуп, ргәарԥқәа ҭбаауп, шәаԥыџьаԥла иҭалаҳауп. Абра ииз, зызҳаз
реиҳараҩык аԥсабара аныр ҵаула иалаҟоуп, ишәаҳәацәоуп, икәашацәоуп.
Даныхәыҷыз инаркны, баҩҷыдарак зларшәу изааигәоу аԥсабара ирҿиара
амырҭбаар залшом. Изџьашьатәузеи абра дизар, абра дааӡазар, ажәлар рашәа,
ражәа ԥсабарала излаҽыз, уи аԥҵара зыԥсҭазаарахаз апоет. Аԥсабара
аблахкышьа уамашәа иумбакәа, аха абри ацуҭа иалҵыз лышәҟәқәа уанрыԥхьо,
аҭыԥ иаҵәара даҽакала иузыҵархоит, аџьашьахәра, ныр мацарамкәан, хдыр
уазхәыцуеит. Лара дызлыҵыз, лшьа-лда иалоу аҳәашьа дазыманшәалоуп.
Дзааӡаз ацуҭа, агәарԥ, аҩнаҭа рцәаҩа лхыукаауеит лҩымҭақәа рыла.
Лпублицистика иагәылыжжуеит арҵаҩи аҵаҩи, анхаҩи аусуаҩи, аҳәынҭқар
чынуаҩи, амилаҭ еиқәырхараз аибашьҩи рхаҿсахьа ҵабыргқәа. Урҭ рҷыдарақәа ус
иаармариа ажәа-шәыгала иаалырԥшуам, бжеиҳан аԥсабара «ԥшҭәы» иагәылхыуп.
Дызлацәажәо аамҭа иашьашәалоу ажәақәа еидылкылоит, аҳәоуқәа
еиқәлыршәоит. Урҭ мчыла инапҟаҵараӡам, лыҩныҵҟантә еихышәшәо иаауеит,
хьаада рхала рҽеибырҭазшәа.
Ҳаибашьраҿ иҭахаз аԥҳәызба ҟаимаҭ Ирина Басныкԥҳа (Сыҷынаа)
лиубилеи Гагра ианазгәарҭоз, ааԥхьара ианын Белла лцәаҳәақәак, Адгьыл
аԥсабара асахьақәа рҿынтә, Адунеии Аԥсадгьыли реиҿыбаа ԥшь-цәаҳәак
ишԥарылалыгӡа!
Иҭахо зегь рыеҵәахәқәа
Кыдшәаны иҭалазҭгьы хаха,
Ажәҩан, ахала аҽазымшьуа,
Еҵәацда иқәхон ҳаӷеиҭа.
Дзыниахьаз лхатә лахьеиқәҵа ӷәӷәақәа, агәаҟҵәаҟ, арыцҳарақәаҵәҟьа
Белла ахәда хҽра мҩахьы дкылыргон, аха аԥсабара илыланаҵаз ауаҩы ҳаракы
иҷыдарақәа акырӡа илыцхраауан; жәлар идырҿиахьаз, акомпозиторцәа
идырҿыцуаз, ауазҳәашьа дазыхжәомызт, уи лара дшьақәнарӷәӷәон, аԥсҭазаара
дазыхәаҽуамызт. Ақыҭа ԥсабара амч шьҭрала излаҽыз лабиԥара рааӡашьагьы
убра шьарда илыхәеит. Лырҿиара мҩа ааҭгыломызт, ԥсеивгарҭас илыман,
лхаҭагьы гәырҩала мацара дызтәомызт, аус луан. Лхаҭа илҳәан еиԥш,
лгәаҟҵәаҟрақәа лыԥхала дызрылҵуамызт, лажәақәа амузыка ианымлазҭгьы,
аҟазауаа дырҿымцаауазҭгьы.
Апоет лыԥсҭазаараҿ убасҟатәи ауаа заманақәа, аԥсуара иазықәԥоз,
ааӡаҩцәа лԥылеит, лырҿиараз амҩа лдырбазма уҳәартә, аӡәы длызбжьажьуам
лҩымҭақәа рҿы, дара злахәу ахҭыс хадақәа ҳабиԥара ргәалашәараҿ инымхакәа
ибжьаӡыр ҳәа дшәоит. Убарҭ дыруаӡәкыуп еицырдыруа акомпозитор, адирижиор,
аҟазара аиҿкааҩ Баграт Багаҭелиа. Иара ирҿиара иазкны, 2001 шықәсазы
иҭлыжьхьан ашәҟәы ҟаимаҭ «Зашәа злабашьахаз». Уажәы уи рҿыцны, акала
ирҭбааны, аԥхьа лылаԥш иҵамшәақәаз ҿыц иҭҵааны, еиҭа ҭлыжьуеит. Машәырны
акәӡам Баграт иԥсҭазаареи иуси лнапы зрылалкыз, рҩыџьегь еимаздо рырҿиара
рахәыц ашьаҭақәа еиԥшуп. Лара дпоетуп, иара дкомпозиторуп. Дизҿлымҳамхар
ауамызт.
Ихаҭа дқыҭа уаҩуп изуҳәар – имаҷын, дышьхауаҩын. Еиҿкаан
рҭаацәаратә ансамбль. Ауаҩи аԥсабареи, аԥсабареи ашәеи, ашәеи ауаҩи
реихәыдхаршь ашәа азҟазацәа иаҳа ашьха ирныруан. Уаантәы шьхалбаан аҩны
ианааилак, убри аныр наӡаӡа имҩақәнаҵон. Ашәаԥыџьаԥи амузыкеи шеизыҟаз
ӷәӷәала иныруан акомпозиторра заԥхьа изуалԥшьахашаз. Аҿырпын абжьы арахә
еилыркаауан, ахәымҽхан игәарлон. Ҳбызшәа аԥсабара иахылҵыз раԥхьаӡатәи
бызшәан. Уи хазых иахылҵит даҽа бызшәақәак, шьаҭас ирыман егьырҭ
абызшәақәа рырҿиара. Ҳгәы зыздухаша ҳалаҟоуп, макьана цқьа ҳаҭҵаақәам,
ҳагьӡыргам акәымзар.
Ақыҭа, ашьха шәаԥыџьаԥ, А. Чехов зыӡбахә имаз, иагәылиааз, аҟазара
знапы алакыу ауаа макьана иахьҳамоу заҟа иџьашьахәузеи! Аиаҵәара, ацәаакыра
злыҵуа ацаҟьа, ма аӡыхь ыҵхәраа иахьааиуа – еснагь Адунеи зырҿиауа,
изкәырша зызҳауа иныр ҵарцәоуп, аҟыбаҩ ӷәӷәа арҿыхоит, убарҭқәа зегьы
цәыҵигартә, асахьа анизҭыхуа, аԥхьаҩ, аӡырҩ, ахәаԥшыҩ рдоуҳа ҳареикыртә
дрылаӡҩоит.
Ажәабжьҳәацәеи, алафҳәацәеи, ашәаҳәацәеи Белла дрыхьӡеит,
дырзыӡырҩыртә аҭагылазаашьа лоуит. Урҭқәа зегьы илхьаан, данқәыԥшыз нахыс
дрызҿлымҳан жәлар рашәақәа знап рылакыз акомпозиторцәа Ражден Гәымбеи
Баграт Багаҭелиеи. Урҭ реизҳашьа акыр лыбла ихгылан. Ашьҭахь Ражденгьы
ирҿиара мҩа иазылкыз ашәҟәы бзиа ҳлыркит. Лара дызлиааз ауаҩи аԥсабареи
аԥырраз аҵар ҩ-мҵәыжәҩак шырзыҟоу илызкашәеит. Жәлар рҿаԥыц ҳәамҭақәа
рҷыда ҟазшьақәа аналылкаауа, урҭ ирылҭо, лхатәы хәшьарақәа ҿыцбарах
лкаақәоуп. Дара сахьаркла дрылацәажәоит, лпоетра рныԥшуеит. Лпублицисти
лпоезиеи рбызшәа еилаӡҩоит, амузыкатә критика мҩа ҿыцк ԥшаауа, акомпозитор
Баграт Багаҭелиа, ихы инаркы ишьапаҿынӡа, дҭылҵаауеит. Уи ус баша иҳәам,
амузыкант ихаҭа ихаҿсахьа ҭшәаҿы даангылом автор. Уи иаб, иабду, иан, ианду,
иашьцәа, иаҳәшьа, иԥшәма ԥҳәыс, иԥҳа – рызынтәык реизыҟазаашьа ҷыдарақәа
хәыц-хәыц ицәырылгоит, дара иусура ишаныруаз лынаршә азхиоуп. Убас ала
иара ихаҿсахьа иаҳагьы илырҭбаауеит, акыр илырҵаулоит. Зыӡбахә лымоу
акомпозитор ирҿиара нысымҩа машәыр дшанымгылаз азгәалҭоит, уи ҿыц
иҳәатәуп, иара икәыршаз аԥсабареи дызлагылаз ауааԥсыреи, ашкол арҵаҩцәеи
даҽа мҩак дықәырҵомызт, – абри акәын автор илҳәоз.
Лара ҷыдала дырзааҭгылоит жәлар рашәақәа, аха, егьырҭ афольклор
хырхарҭақәа реиԥш, раԥхьаӡатәи шҟазараз илҳәақәо дкылыргоит. Дара ҿиауан
ауаа рыԥсҭазаараҿ ирԥылоз, еиуеиԥшымыз русҳәыс, ргәаҟра ирызкны. Аҩыра
аныҟала, аҟазара аҿиара дара шьаҭас ирыман. Ажәытә жәлар рашәақәа аҩырахь
риагара инаваргыла, ицәырҵит урҭ рԥашә иахылҵыз, жәлар рашәақәа иреиԥшыз,
авторцәа змаз ашәақәа. Нас-нас акәын аестрадеи аклассикатә ҩымҭақәеи
анцәырҵыз. Акомпозиторцәа идырҿиеит, идырҿыцит жәлар рашәақәа. Убарҭ
дыруаӡәкыуп Баграт Багаҭелиа. Иара иашьцәа, ашәаҳәацәа, иаамҭаӡамкәа
рыԥсҭазаара иахьалҵуаз рыӡбахә ҳҳәарым, урҭ рыдагьы аџьабаақәа дрықәшәеит.
Иԥшәмеи иԥҳаи, урҭгьы арҿиаҩцәа, ҭахеит. Уамашәа иубашаз, изааигәаз анышә
инамаданы данаақәгьежьлак, иара икомпозиторреи идирижиорреи напрыдикылон,
адырҩаҽныҵәҟьа, даҽа ансамбльк шаԥиҵашаз, ма еиҿикаахьаз ширҿыцшаз
ихшыбаҩ иҭагьежьуан. Арҿиаҩы убас ауп дшыҟоу. Иԥсҭазаара убраҵәҟьакәын
иахьыҟаз. Иаԥиҵон ауазашәа, агәаҟашәа, ишәаҳәацәа идирҵон, аха иашәақәа
аԥсра иацыԥсуаз ракәымзаарын. Иҟахын аҽыуаа рзар, ԥхьаҟа узырԥшуаз
ахырхарҭа рыҵубаауан. Нызқь шықәсала зҵаси, зқьабзи ҿиауаз, акырӡа ԥышәа
змаз жәлар рбыргцәа баша ирҳәомызт ашәа зхылҵыз амыткәма шакәыз.
Ансамбль «Кьараз» иалаз, зыуаҩра инҭагылахьаз нхаҩык, Захар Алшәындба,
иабиԥара еиззырҳашаз иԥазаҵә машәыр дҭахеит. Мчыбжьқәак ааҵхьан, уи ауаҩ
изымчҳакәа даан, иҩызцәа даарылагылеит. Изааигәаӡаз иуа-иҭынха
ишиаҭәарымшьазгьы, иара уа гәаҟашәак ахапа цәыригон, иҩызцәа ицдырӷызуан,
изыӡырҩуаз гәҭыӷьӷьа ихылҵуаз ибжь ҷыда џьаршьон. Убри ԥсҿыхгас усҟан иоуит
уи ахаҵа, уажәраанӡа гәыбӷан изҭозгьы еилыркааит ииҳәоз иара иашәа шакәыз.
Баграт Ҭҟәарчал аума, Уачамчыра аума, Гагра ақалақь, Бзыԥҭа, Пицунда,
Цандрыԥшь еиҿикаахьан ансамбльқәа, убас инапы рылакын Гагра амузыкатә
школ аартра, уи афилиалқәа аус дируит Бзыԥҭа, Пицунда, Цандрыԥшь. Тәамҩахә
змамыз ауаҩ даҽакала аус изуамызт. Убра идирҵоз ашықәс еиқәаҵәақәа
ирылиааз агәаҟашәақәа, амыткәмашәақәа рыла амузыка мацара хәыҷи-дуи
азыҟаиҵомызт, иара хьаас иман жәлар рҭоурых, аҿаргьы ақәԥара ԥхьаҟа
ишрызԥшыз бзиа еиликаауан. Иара инысымҩа ҭызҵаауа Белла лхаҭагьы уи
изанааҭ усураҿ иеихьӡарақәа дырзаанҿасызҭгьы, акомпозитор, адирижиор,
ахореограф ихаҿсахьа иахьцалак иагхоз маҷхаӡомызт. Иара ижәлар рыгәхьаа
ихьаан еснагь, рыгәҭа аилашыра далагылан. Рмилаҭ хақәиҭратә ҵысра
далахәымзар изычҳаӡомызт. Ашәарҭа уаҟа еснагь иҟан, ишьақәгылан аимпериа
ақәымчра асистема. Уи аструктура убас еиҿкаан, аԥсуаа еснагь ирықәыӷәӷәон ҩ-мчык. Руак – ақырҭуа мчы, аҩбатәи – асовет, аурыс мчы. Аурысқәа, рнапаҿы
иааганы ақырҭқәа рымазарц, урҭ еснагь ирыцхраауан, Аԥсны Қырҭтәыла
анапаҵаҟа иҟазаарц. Адемократиа аҷацк уи адиктатура иаларшәымызт. Убарҭ
рырхәашара иазкын амилаҭ хақәиҭратә ҵысреи ҳ-Џьынџь еибашьреи.
Ҳкомпозитор уаҟа хацәнамырха дықәԥон. Ари шәарҭа дуун, аха уи
баҩҷыдаран илан. Иахьа, ҳхы абзиара аҳаргарц, жәлар рхақәиҭратә қәԥара
мҩаԥысуеижьҭеи, аамҭақәак аҳарбалоит, убасҟан доусы иаҳҭахыуп ҳхала џьара
маҷк аныҟаҳҵаз цәыраагар. Аха, ажәлар неимызак рҵысрахьы инеиаанӡа,
анхацәеи аусуцәеи рҵысракәын амилаҭ хақәиҭра ус ианыз. Аинтеллигенциа,
аиҳараӡак аҳәынҭқарраҿ усура уадақәак ирыҩнатәаз, ахақәиҭратә ҵысра
рҽацәырыхьчон. Арахь усҟан иарбан усуразаалак иҳәынҭқартәын. Амала, ари
ақәԥара рхы иархәаны, аӡәырҩы аҭыԥ дырҳауан. Нас аԥсуа ус иаҿагылан
иаақәгылон. Убри азын ақәԥара зҽадызкылоз ҩ-мчык ирыцәшәар акәын: ақырҭуа
мчы, уи иалахәыз аԥсуа чынуаа. Анҭгьы арҭгьы, еилаҵәаны иахьынӡыҟаз, амилаҭ
қәԥара ахы азҭоз ирызшәарҭан. Анхацәеи аусуцәеи рҵысра маӡала
имҩақәҵалатәын. Зегь раԥхьа гәыԥ-ҩык аинтеллигентцәа ракәын абри зҽазызкуаз.
Убарҭ дрылагылан ааԥсареи шәареи ззымдыруаз Баграт. Убла иаахгылоит, 1967
шықәса март анҵәамҭаз, амилаҭ зҿлымҳарақәа ирылахәыз ҩыџьа аҷкәынцәа
рҭакра иахырҟьаны, гаграа жәпаҩык Аҟәа ианцоз. Убасҟан дара еицырхашьшьы
аихамҩа вокзал аҿынтә аиҳабыра рхан ианазцоз, раԥхьа дгылан усҟан
еицырдырхьаз акомпозитор Баграт Багаҭелиа.
Аибашьраз, аӷа Гагра анимпыҵаик, ҳкомпозитор абахҭаҿ амузыка аԥиҵон,
еицҭакызи иареи, рыбжьы ныҵак, еицырҳәон. Ихы данақәиҭха инаркны, ибла
ихгылан, еибашьра ӷәӷәак аҿеиԥш, аибашьцәа шҭахоз, ҳадгьыл ашәы шашәыз.
Аха Гагра арыцқьара ипоетымзгьы дарпоетуан, ашәаҳәара зцәыуадаҩыз
даршәаҳәон. Баграт убас иибоз ажәеинраалақәа бжьаижьуамызт, урҭ ԥсыцқьа
гәҭыӷьӷьа иҩын азы. Урҭ ирылихуаз ашәақәа иара убасҟан Гагра ахақәиҭра
иадырганы иаԥиҵаз ансамбль «Ԥсоу» инанагӡон афронти аибашьцәа
рбаталионқәа реиҿкаарҭақәеи рҿы. Убарҭқәа зегьы гәалҭон, дрылахәын ашәҟәы
Баграт ирҿиара иазкыу ашәҟәы автор лхаҭа, акомпозитор, адирижиор иусушьа
ҭылҵаауан. Лыблаҿ ахҭысқәа мҩаԥысуан анаҩсангьы, лхаҭа акомпозитор
дивагылан. Ицон аибашьра, иара инапы иҵыҵуан абыржәы игәылшәаз
ажәеинраалақәа ирылхыз ашәақәа. Еизгаз ашәаҳәацәа шҵәыуаз аиқәырхага
ашәақәа иаразнак идирҵон. Урҭ зызкыз ажәлар зҭахозма?
Ҳдирижиор еиуеиԥшымыз аамҭақәа рзын еиуеиԥшымыз аҭыԥқәа рҿы
днанагон. Урҭ школқәазар алшон, ма акультура ҩны, ма ақыҭақәа иԥхьон, ахорқәа
реиҿкаараз. Дахьнанагалак, ааԥсарак иқәӡамкәа, ансамбль ҿыцқәа аԥиҵон. Урҭ
маҷӡамызт, зынгьы иаразнак ԥыҭк данырхагылаз ҟалон, зегьы рхатәы ҵакы
иалаҟан. Ашәаҳәацәа ргәыԥ аиҿкаара заԥшьыргаз, нас иалахәыз рықәрақәа
ирышьашәалаз ирҿырԥшы, идирҵоз ашәақәа хазхазын. Цқьа еиҿимкааз хорк
ҳԥымлацызт, рызынтәык разыҟаҵашьақәа ахәшьара бзиа арҭон ахәаԥшцәа. Аус
злаз – ахәаԥшцәа! Аконкурсқәа раан ажиуриқәа ирылахәыз рымацара рыӡбахә
ҳҳәарым. Уамашәаҵәҟьа иубашаз, ҳкомпозитор инысымҩа хәыц-хәыц иҭызҵаауаз
Белла Барцыцԥҳа иара ажәеинраалақәа шиԥшаауаз, амузыка ишаниҵоз,
ашәаҳәацәа ишыдирҵоз, игәылыршәа дара ишырҳәоз уҳәа, рызынтәык
рҷыдарақәа дмаашьаӡакәа, дмааԥсаӡакәа ирзылыԥшааит, аки-аки
хеибазырҭәаашаз рахәыцк рыбжьазар иалылкааит.
Ус иагьа иҟазаргьы, зегь раҵкыс иара ихаҭа ҳаҭыр зықәҵаны еиҿикааз,
зхаҭабзиара ҳаракӡаз, ақәра ду иаҳа инызҵыз, иахьагьы аус зуа ансамбль
«Кьараз» ауп. Уи еиҿкаан Бзыԥҭа ақыҭан. Иалаз зегь ҭаҳмадацәан. Ансамбль
ахьӡгьы убас ибыргын. Зегь раҵкыс иеиҳабыз, и-шәы-шықәса азгәаҭара
рыҽшазыҟарҵоз, иԥсҭазаара далҵит. Абри ансамбль иалахәыз х-ҩык ргәаԥхан,
Аԥсны абыргцәа рансамбль «Нарҭаа» иаларҵеит. «Кьараз» хьӡы-ԥшала усҟан
Шәача ателехәаԥшрала иаҳдырбон. Москвантә иаан, ацентр телехәаԥшразы
иҭырххьан, рашәақәа ҭарҩит. Рхы рыладырхәуан Аԥсны имҩаԥыргоз аныҳәақәа,
аԥхьахәқәа маҷымкәан ирылырԥаахьан. Аҿыц ашәақәа аԥырҵон. Рнапхгаҩы
«аҵыршә» дырзасцыԥхьаӡа, зықәра дууз ахацәа Арасаӡыхьынтә шьапыла
илыбаауан, аӡиас иаваз ацуҭаҿынтә рҽеидыркылон. Асценаҿ арепетициа
мҩаԥыргон, нас еицырхашьшьы ргәы алаҟацәаны рыҩныҟақәа ихынҳәуан. Усҟан
уи збоз цқьа ахә ҳзышьомызт, иахьа, аамҭа акыр анца, уи аҵакы даҽа бла ҵарыла
ҳахәаԥшуеит. Рхатәгәаԥхарала жәлар рашәаҳәара мырӡкәа иахьааргоз – ари
бзиабаран хымԥада. Адирижиор еиҿикаауаз ансамбль ақырҭуа культура ҭаха
анаҭомызт. Ихаҭа Гагра далыргарц акырынтә иақәыркхьан, иара мап икуан.
Аԥсуара ахьеихаҳатәыз идыруан. Арахь аибашьра цәырҵит. Убри ашьҭахь хара
уцаны аус узуа иҟамызт, иашәаҳәаҩцәа аӡәырҩы рнарцәымҩа иқәлақәеит,
ихаҭагьы шьҭа ҭаҳмадак иқәра иман. «Кьараз» иалаз, макьана ашәа зҳәартә иҟаз,
иманы Гагра диаст, убраҟа ансамбль аԥсы ҿыц иахеиҵан, иахьа уажәраанӡагьы
рҟазара еихарҳауеит.
Баграт иусушьа Белла убасҟатәи иҭылҵааит, асахьаркыра агымкәа,
дахцәажәоит. Иара усгьы лара лпублицистика сахьаркыроуп. Ашәа аишьақәа
ахьазгәалҭо, амузыкатә ҵара лымамкәан, арахь азанааҭ ҭҵааҩцәа даараҩсуа,
џьаргьы дагьаареиӷьны, абарҭ иалылкаауа аҷыдарақәа абасҟатәи абалдыруеи
ааугәахәп. Убасҟатәи ибеиоуп лсахьа ҭыршәашьақәа, зны-зынла иҭылҵаауа ауаҩ
изкым ажәабжьҳәара лырҭбаауеит, инамцхәцәоума уҳәартә. Бжеиҳан
ҳкомпозитор иҩымҭақәа, иансамбльқәа конкретла дрылацәажәаӡом,
иаалырԥшуеит ихала ашәа шаԥиҵаз, уи зирҳәашаз ансамбль шеиҿикаауаз, ихала
ишыдирҵоз, ишыдирҳәоз. Зегь еилеигӡон иара, ашәа амҩа ылихаанӡа. Абарҭқәа
зегьы ашәҟәы автор рсахьа ҭылхуеит, ҭҵааҩык ишизҭымхра. Баграт ифырхаҵашьа
ҳабла аахыргылашьа лҽазлырманшәалеит џьашьахәла. Лара лыбзоурала
еилкаахеит акомпозитор иԥсҭазаараҿ дзынԥахьаз, жәлар ргәаҟҵәаҟ уҳәа,
атрагедиаҿынӡа дназгахьаз ахҭыс џьбарақәа дшырзымҿаҟәаз, иашәа адгьыл
иқәыҩҩны, ауаа рхы-ргәы ирҭысшаз аҵакқәа шриҭоз. Лара убасҟатәи уи иҷыда
ҟазшьақәа, иусушьа ахырхарҭақәа, иашәақәа ришьа, иансамбльқәа
иахьынарыгӡоз, ианынарыгӡоз уҳәа, зегьы-зегьы ҷыдала дырзааҭгылоит,
акомпозитор иусураҿ, еиӷьуп иаҳҳәар – иԥсҭазаараҿ, дааицрымҵӡакәа дицызшәа.
Икәша-мыкәша ауаа шҳәыԥкыз има, иара амҩа дануп. Урҭгьы, зеиԥш акәымкәа,
доусы рыжәла, рыхьӡ алырбоит, ишҭоурых уаау еилукаартә. Даргьы рҷыда
ҟазшьала ихәыдақәам, аха рнапхгаҩи дареи реизыҟазаашьа, реимадашьа
еиҿылбаауеит. Рызынтәык еидызкыло жәлар рашәаҳәараз, рыкәашараз ирылоу
аҟазара, абзиабара ацәыргароуп.
Аиашаз Белла акомпозитор Баграт Багаҭелиа инысымҩа асҟатәи
илызҭҵаауамызт, лхаҭа лырҿиарамҩала иара дидҳәаламзар, уи ҿыц инаҵшьтәуп.
Лара лхаҭа лааӡашьа даараӡа ианырит Баграт дшылбо алаԥшҳәаа. Аԥсабареи
арҿиаҩи хазхазы илыргылаӡом, еилиааз ракәны лыбла ихгылоуп. Урҭ убранӡа
еиласоуп, ахаҳә инаркны, аҵиааҿынӡа, аԥсабара иахәҭакыу аҟазара знап алакыу
зегьы иныруеит. Акомпозитор иакәзар – иааикәыршоу убасҟатәи дырзышәаҳәоит,
ныррак римҭар залшом. Ихеибарҭәаауеит. Акомпозитор Баграт Багаҭелиа
иашәақәеи, адирижиор Баграт Багаҭелиа иусушьеи, ахореограф Баграт
Багаҭелиа ашәақәа рҳәашьа иансамбльқәа ишыдирҵози уҳәа, иара изкыу ашәҟәы
акәу џьушьоит унапы иакыу. Аха ашәақәа зхылҵыз аҭоурых хҭысқәа иаҳа
дреиҷаҳаны автор излаалырԥшуала, аԥсҭазаара гәылырҭәаа лнапы иҵылхуеит.
Зынгьы иубоит лажәеинраалақәа рӷьырак раԥҵашьа зеиԥшраз, аамҭа аҿахәҳәара
дшазгәаҟуаз. Гагра Абааҭа ҳабацәеи ҳабдуцәеи ахьҭаршьуаз абахҭаҿ дцон лара,
убраҟа дтәан, иаалыкәыршаз аҭӡқәа ирхиааз аҵыҭәа ирхылҵуаз аҳауа лбаадо,
аныррақәа ҭылҵаауан, жәеинраалак еидызкылоз ажәа ҷыдақәа ииаанӡа. Абас
иҟан Баграт инапаҿы инеиуаз ажәеинраалақәа раԥҵашьа. Ашәақәа ансамбльқәа
зызкыз, нас урҭ ирылаз рықәра уахәаԥшуазар, – ашәаҳәацәеи аамҭеи
ирҿахәҳәаган. Шамахаӡак акәымзар, дара Баграт иашәақәан. Аԥсабареи ауаҩи
реиҿыбаашьа, иара ауаҩы аԥсабара дахәҭакны, акырӡа ашәҟәы автор
дрыхцәажәоит, уи аӡбахә лымҳәозаргьы, иара убри лнапҩымҭа иахьабалак
иагәылыжжуеит. Ари ашәҟәы, ԥхамшьарада иҟәнумшьакәа иуҳәароуп иара
шмонографиоу, раԥхьатәи аҭыжьра «Зашәа злабашьахаз» ахьӡызҭгьы, убри
аԥсабара ацәаҩа аҩбатәи ашәҟәы иахьахыукаауа инаҵшьзарц, хьӡыс
иазылԥшаахьан «Арадац». Ус зылҭахыз уи еиԥш аҵакы аарԥшра ахьлылшаз ахы
уа иагәылоуп, зыԥсы ҭоу аҵиаак еиԥш, аԥсҭазаара аԥашә ахьакуа иаҵабыргны,
арадаци жәлар рҟазареи еишьашәаланы. Уи иадырганы иара иаԥиҵахьан
ансамбль «Арадац». Аха…
ХХ ашәышықәса шынеибакәыз Аԥсны ахақәиҭраз қәԥаран. Абри аамҭа
иалагӡаны, аԥсуаа ирызԥшын Аԥсны Жәлар реизара аимырпра,
Аԥсны ампыҵахалара, ахақәиҭра, ҿыц ампыҵахалара, агәаҟҵәаҟра, аимпериа аиқәырхараз аибашьра ду, аколнхара тәра, жәлар рҵысра, Аџьынџь еибашьра…
Ахақәиҭраз ақәԥара хацыркын анхацәа ротриад «Кьараз» аиҿкаарала. Иара
ахықәкы анагӡараз амилаҭ хақәиҭратә ҵысреи Аџьынџь еибашьреи рыла
ихыркәшахеит акьаразқәа рхы-рыԥсы иалаз. Уи аотриадқәа руак Бзыԥҭа
(Калдахәара) иаԥҵан. Дара еибашьуан Гагра, Бзыԥҭа, Гәдоуҭа, Афон, Аҟәа,
Кәыдры. Рыхьӡ зхыз ансамбль «Кьараз» акомпозитор Баграт Багаҭелиа
изгәакьаны иаанхеит. Иара иҟазара мҩа аҭҵааҩы Бела Барцыцԥҳа ашәҟәы
«Арадац» ахьӡылҵарц лыӡбахьан, азеиԥш ҵакы уи иагьашԥанаалоз, аха Баграт
иаҳа дазҿлымҳан акыр шықәсқәа лҵшәала иргәылга иааигоз иансамбль ахьӡ иара
изкыу ашәҟәы ахьӡ акала иадҳәалазарц. Белла мап лзымкит. Ахақәиҭраз иқәԥоз
аотриад, ма ансамбль ахьӡ аҿы дааҭымгылакәа, ажәлар уи иарҭоз азеиԥш ҵакы,
ахәҭа, дазааҭгыларц лыӡбеит, акомпрзитор жәлар рҟазараҿ иааирԥшуаз аҵакы
иашьашәаланы – «Баграт Багаҭелиа икьараз».
«Ахатәы бызшәа» захьӡу Џь. Ҭапаӷәуа истатиала «Аԥсны Ҟаԥшь» ишьҭнахит
акырӡа зҵазкуа ҳмилаҭ проблема. Аԥсуа бызшәа азҵаара агазеҭ адаҟьақәа рҿы
акырынтә ишьҭырхқәахьеит. Уажәгьы иҵегь иӷәӷәаны аҳәатәы ҳамоуп.
Зегь раԥхьаӡа, излацәажәатәу акы акәны иԥхьаӡатәу – ахатәы бызшәа закәу
аилкаароуп. Избанзар, иқәгылахьоу уи азҵаара ишахәаԥшуа иашам ҳәа
агәаанагара ыҟоуп. Аԥсшәа аԥсуа жәлар ирхатәы бызшәоуп, уи хьаҳәхьачрада
ииашоу хшыҩзцароуп. Ауаҩы иаҳа иидыруа абызшәоуп ихатәы бызшәа. Аԥсуа
имилаҭ бызшәа акәымкәан, даҽа бызшәак идыруазар ҟалоит. Иара убас
иаԥсыуамгьы аԥсуа бызшәа идыруазар алшоит. Аус злоу дзусҭазаалак
дызлахәыцуа ауп ихатәы бызшәоу. Аԥсуа жәларгьы иахьа изырбжамҽамуа убри
ауп – ҳахәҭак рмилаҭ бызшәа ирхатәы бызшәаны изыҟамлеит, аҭагылазаашьақәа
ҟалеит даҽа бызшәак ирхатәы бызшәахартә еиԥш.
Даҽа бызшәак зхатәы бызшәахаз ишьҭихуеит уи абызшәа иадҳәалоу
акультура, иара имилаҭ бызшәа иатәу акультура, адоуҳа уҳәа абеиарақәа зегьы
ицәыӡуа иҿынеихоит. Аԥсуа, иԥсуара игәаҵанӡа илаҽны даныҟало, аԥсуа бызшәа
ихатәы бызшәаны ианимоу ауп. Ажәлар ирҳәо иаҳауазароуп, игәникылозароуп
ацәажәашьа аҷыдарақәа, насгьы иахьа зегь ирыцкыу – ашәҟәы абеиара
аԥсышәала ианихуазароуп.
Аԥсуа шьа илоуп рҳәоит зус зыжәлар ирзызкыз изы. Аха диуама аӡәыр, ус еиԥш
иҟоу ашьа иланы? Аԥсҭазаара ԥызшәаз ирҳәоит закәытә шьоу илауааӡо ауп аус
злоу ҳәа. Иҟалап иҟазар даҽа уск, ахәыҷы иуаҩхаразы амҩа иаша иқәҵара аҟара
иуадаҩу. Аҩноуп ахәыҷы иахьизыԥшу аԥсҭазаара ахырхарҭа хада. Рыцҳарас
иҟалаз, ҭаацәарақәак уи азҵаара даара игәыгәҭарыжьуеит.
Аԥсуа школқәа рырҵаҩцәаҵәҟьа рхәыҷқәа дара аус ахьыруа ашкол иҭарҵом. Уи
рыҽԥнукылар, дара ҿырԥштәыс иааргоит амаҵура дуқәа змоу, ма ауниверситет
аусзуҩцәа, ашәҟәыҩҩцәа уҳәа рхәыҷқәа аԥсшәа зынӡа ишырзымдыруа, аԥсуа
школқәагьы ишырҭам, аԥсуа бызшәа ахьырзымдыруа ишырԥырхагам, даҽа милаҭ
бызшәак зхатәы бызшәахаз еиҳагьы иуааны ишыҟоу, ауниверситет аԥсуа
секторқәагьы дара рыла ишҭәу.
Ауаҩы ихәыҷы иара диеиӷьхар иҭахыуп, ари аԥсҭазаара иаԥҟароуп. Ҳаԥсуа
школ аҿы убри ауаҩра аҳаракыраҿынӡа иҳааӡартә еиԥш азҿлымҳара раҳҭароуп.
Аҭаацәа рызҵаара шьҭыхтәуп ирҿыцны, ус анакәымха, ҳаанхоит ҳаиҵаханы. Уи
ҳаиҵахара зегь раҵкьыс изгәылыжжуа ҳхатәы бызшәеи ҳхатәы литературеи роуп.
Аӡҟы ибӷьыц цқьоуп рҳәоит. Уи ианыло иҵабыргны «ишәызарц», аҭаацәа аус ду
мҩаԥыргарц рылшоит.
Ҳабиԥара еихарҳаз-еиҵарҳаз, аихаршы икылсыз ҳкультура шьаҭас иамоу
ҳбызшәа беиа ԥхьаҟатәи аԥеиԥш ианыԥшраны иҟоуп ҳажәлар рлахьынҵа. Ари
ззеилымкаауа аӡәырҩы рыҩнаҭаҿы иахьа ԥсышәала ицәажәом. Урҭ рхәыҷқәа
аԥсуа баҳчахь инаргаӡом. Аха даҽа баҳчак иаднамкылаз џьоукы, ԥсыхәа
анырмоулак, зхыԥхьаӡара уамак ирацәам, зыԥсадгьыл алахьынҵа иазхәыцуа
рхәыҷқәа зҭоу аԥсуа баҳчахь инеиуеит.
Абызшәа ажәлар ирмалуп. Аԥсуа бызшәа аҿиаразы акыр қәҵарақәа
рыдыркылахьеит, еилацәажәарагьы рыгым, шьаҿақәакгьы ҟаҵоуп, аха макьана
акырӡа ҳаиҵахоуп, дара ахәыҷбаҳчақәа рызҵаара аӡбараҿгьы. Амш зеиԥшрахо
ашьыжь иудыруеит рҳәоит. Аусгьы, ахы цқьа иумкыр, ушнеиуа иуцәыбыруеит.
Аԥсны иахьа 241 хәыҷбаҳча ахьыҟоу, 13 заҵәык роуп иаԥсуа баҳчоу. Аа,
изызхәыцтәу!
Ахәыҷқәа рзы идыргыло ахыбрақәагьы зеиԥшроуи? Ахыбра абаҩ еибаркыуп
ауп.
Абаҳчақәа рҿы аԥсуа ааӡаҩцәа рхы иадырхәаша ҳәа ирымоу маҷуп,
иахьатәиала «адәы сакарра» иқәтәуп уҳәар – иҵабыргхоит. Аурыс баҳча
аметодикатә литература рхы иархәаны, џьара ак рзеиқәыршәандаз, уаҩы
иеицәамхандаз ҳәа, уадаҩралаҵәҟьа акы иаҿуп. Ас ианбанӡа?
Ишԥаҟоу аԥсуа бызшәеи алитературеи рырҵаҩы иҭагылазаашьа? Хыхь
зыӡбахә ҳәоу ацхыраагӡақәа ҳарҟәаҵып. Аҵыхәтәантәи ашықәсқәа рзы
абызшәазы иҭрыжьит арҵага шәҟәы ҿыцқәа. Аԥсуа литература аҭоурых ахәҭак
ҭыжьуп. Изааӡарызеи, аԥсуа бызшәа арҵага шәҟәқәа ирыгыу даара ирацәоуп. Урҭ
еиқәыршәам аҵаҩы иидырырц ихәҭоуи ихәҭами ҳәа аҵара-дырра аматериал
еилыԥшааны. Алитературазы апрограмма ԥсахтәуп, иахьатәи аиҭакрақәа
инарықәыршәаны.
Иахьа, ҳҭагылазаашьа злаҟоу ала, арҵаҩы дмыцәаӡакәа, даҽа уск
иҽаламгалакәа, абызшәазы аҽаршьцыларақәа еилиԥшаалароуп, аҵара-дырра
аҩаӡара дҩаӡартә еиԥш, аҵаҩцәа ирызхаша азҵаарақәа иӡбалароуп.
Ҳаблақәа аахҩаны, изылшо дҟалап ҳҳәап. Аха аԥсуа школқәа рҿы ахатәы
бызшәеи алитературеи рырҵаҩцәа зегьы ирылшарыма ари аус амҩаԥгара?
Ирылшарыма зегьы акритик иусгьы, алитературадыррагьы, абызшәадыррагьы
ирықәнагахаша аметодика рзыԥшаара? Арҵага шәҟәқәа анҭрыжьуаҵәҟьа,
аредколлегиа еиҿыркаауеит, авторцәа рацәаны иаларҵоит. Алитература, аҭоурых
периодла ишаны, гәыԥ-ҩык авторцәа рнапы ианырҵоит. Ҳара ҳарҵаҩцәа
алитература, аира инаркны иахьа уажәраанӡа, рнапы иҵырхыр акәхеит.
Абызшәазы аҽаршьцыларақәа зегьы рыхәда иқәырхыр акәхеит.
Аӡәгьы дҵааӡом асҟатәи рылшоу ирылымшоу ҳәа. Уи акәындаз, рҵаҩык
абызшәагьы алитературагьы еицеиԥшны аҵаҩы иахь ишизнамго иазхәыцуам.
Ианакәзаалак рҵаҩык абызшәаҿы дыӷәӷәоуп, даҽаӡәы – алитератураҿы. Зегь
раҵкыс ихадоу, гхас иҟарҵо – иаҳзышьақәмыргылеит арҵаҩы дзусҭоу. Зегь раԥхьа
арҵаҩы амаҭәар иазкны аҵарадырра иҭнаҵаахьоу апрограмма инақәыршәаны
иеиҿкаау арҵага шәҟәы ахәыҷқәа рызнагаразы, деилыркааразы аметодистцәа
ишьақәдыргылахьоу амҩақәа зхы иархәаны, ашкол аҿы арҵара ус мҩаԥывзго
иоуп. Убри ау иара иуал. Егьырҭ ауснагӡатәқәа рыӡбара изусу иҟарҵалароуп.
Арҵага шәҟәқәа ишрыхәҭоу реиқәыршәара иахмырԥакәа еиҿкаазароуп, урҭ
реиҭаҭыжьра мацара азхом. Сгәанала, аԥсуа литература апрограмма ҿыц
шьақәыргыланы, арҵага шәҟәқәагьы нарыцҵаны рҭыжьра ирластәуп. Аамҭа
ԥшуам. Абызшәа арҵага шәҟәы аҵаҩы аҵара изырҵаша мҩақәҵаган имазароуп,
академиатә материал зегь аҭахым, ирацәахароуп ахҩааларала идырҵатәу
аҽаршьцыларақәа. Абитуриентцәа, ишырҳәахьоу еиԥш, аорфографиатә гхақәа
рацәаӡаны иҟарҵоит. Аԥсуа бызшәа аҩышьа атехника ауадаҩроуп абри зыхҟьо.
Иреиӷьу ҳашәҟәыҩҩцәеи ҳҵарауааи рырҿиамҭақәа рҿгьы иуԥылоит еиуеиԥшым
зхатәы ҩышьа ԥҟарақәа аԥызҵаз. Аҵаҩцәа рҩымҭақәа рҿы акәзар, иуԥылоит
ԥҟарак иузаамырбуа агхақәагьы. Ашколхәыҷы ирацәаны дыҩуазароуп,
ихиҩаалозароуп, ҩышьа формак иҽаиршьцылартә еиԥш.
Арҵага шәҟәқәа реиҿкаашьаз аимак-аиҿак шьҭыхзар цәгьамызт. Аамҭа убас
иҟалеит, рҵага шәҟәы бзиада уажәшьҭак усушьа арҵаҩы имамкәа. Урҭ рнаҩс
ахшыҩзышьҭра зҭатәу акәны иҟоуп аԥсуа шәҟәқәа, еиҳараӡак аклассикахь зхы
зырхаз, реиҭаҭыжьрақәа. Знык иҭыҵыз, усгьы рхыԥхьаӡара маҷуп, узыԥхьаша ҳәа
аӡәы иабжьоугартә, иаарманшәаланы иуԥыхьашәом. Еиҳараӡак ус зыӡбахә ҳәатәу
аԥсуа лакәқәа роуп. Ари еиԥш иҟоу аҩымҭа мап-лакә даԥхьахьоу ҳәа узызҵааз,
аиҭага дшаԥхьахьоу аауеиҳәоит. Нас ҳбызшәа злашьҭаҳхуеи? Атәым уаа
ҳазлардырша ахь ҳхы цаӡеит. Ибзиан ҳҵарауаа Аԥсны иазкны ирыҩуа раԥхьа
аԥсышәала иҭыжьлазар, шықәсык ашьҭахь, аԥсышәала ианаԥхьалак, нас даҽа
бызшәак ала иҭыжьзаргьы, изҭахыу даԥхьарын. Ажәлар рбеиара – рҭоурыхи,
ркультуреи, рыԥсҭазаашьеи, рыбзазашьеи, рдоуҳаи, рынхашьеи зныԥшуа
рбызшәоуп. Убри азы џьара акы ҳаигӡар ҟалом, ҳбызшәа дзусҭазаалак ихатәы
бызшәаны изынхарц азы.
Ахатәы бызшәеи алитературеи рдырра урҭ дырҵара мацара иалҵшәаны
ҟалашьа амам. Ашкол аҿы имҩаԥырго аус хкқәа зегьы ирылҵшәоуп иара. Убарҭ
реиҿкаара цқьаны логикала еишьҭаргыланы аусушьа ашкол анапхгара
ианақәшәалак, аԥсуа бызшәагьы алитературагьы рырҵара ирныруеит.
Иаҳҳәаргьы, иааӡаргьы, аԥсуа школқәа (акык-ҩбак рыӡбахә алам) рнапхгарақәа
ԥсыҽуп аԥсуара аганахь ала. Аԥсуара еиҳау иарбан ҵароу узҭало! Арҵаҩы
инаилатәаны, зеиԥш хырхарҭак наиҭаны, рус хдыркәшоит акәымзар, амаҭәарқәа
реиҿыбаара, рхеибарҭәаара иазкны, ҭҵаарақәак рзыҟаҵом. Ирцәыуадаҩӡоуп ҿыц
аԥшьгарак аҽалагалара, азеиԥш методика иаҳәо анаҩсан, ҳхатәы ҷыдарақәа
ирыҵаркыша азҵаарақәа реилыргара.
Акадрқәа ралԥшаара ҳәашьак амамкәа алҵшәа маҷуп. Қәгыларак аҵыхәанӡа
еихыршәшәа, иаҭахыу акомпозициа азыԥшааны изҩыша ауаа маҷҩуп. Ҳаԥхьа
иқәдыргыло ауснагӡатәқәа (ҷыдала аԥсуаа ҳазгьы) иҭшәаноуп ишеилаҳкаауа.
Иаҳҳәап, азанааҭ хырхарҭа ус амҩаԥгараҿы иахьа уажәраанӡа арҵаҩы ихә
шыршьо азанааҭ-техникатә ҵараиурҭахь шаҟаҩы ауаа ишьҭыз алоуп. Уи аусхк
амҩаԥгараҿ иуазҵаауеит заҟантә аргыларақәа рахь аекскурсиа мҩаԥугазеи ҳәа.
Аха аӡәгьы дузҵааӡом уи хықәкыс иамази, зҿлымҳара аҵази, сынтәа еиҳау аҵара
аҭалараз усс иҟаҵази, ма заҟаҩы азыҟарҵода ҳәа. Уи ахықәкы рымаӡам
ҳҵатәхәқәагьы, ҳакружокқәагьы, ҳныҟәарақәагьы, ҳаиԥыларақәагьы.
Аусураҵәҟьа аасҭа ҳаамҭа зықәҳарӡуа аформализм ауп. Уик ҳабжьнахӡеит.
Иҳадаҳкыло апланқәа рпунктқәа узырхыԥом… Арахь ҟаҵа ҳамаӡам. Арҵаҩы
ипланқәа рышьақәгылашьа мацарала ихә ршьо инеихьеит. Рҵаҩцәақәак русура
зегьы ақьаад ахь иагьцеит.
Макьана ашкол иалымшацт аҵаҩы иҿаԥхьа ахықәкы хада ақәыргылара. Аҵара
аҵаҩы иџьаусны иҟалартә еиԥш иаҳзыҟамҵеит. Уи иҵаратә усура ицәеижь
иалаҽроуп, убри ада ԥсыхәа шимоуа еиликаартә. Убасҟан издыруада аҵаҩы
хәыҷы-хәыҷла ахатәы бызшәа амилаҭ реизҳараҿ ҵакыс иамоу еиликаауа днеир.
Ҳара ҳҵара-ааӡара аус убас еиҿкаахароуп, аҵаҩы ихатәы бызшәеи
алитературеи дрызҿлымҳамхар, аус имур ада ԥсыхәа имоуа дҟалартә еиԥш. Уи
иҭакԥхықәра арӷәӷәара зылшо акадрқәа ашколқәа рнапхгарақәа ирзыԥшаалатәуп.
Урҭ аҵаҩы аусушьа идырҵартә еиԥш арҵаҩцәа рус еиҿыркаароуп.
Аныҳәақәа, аизарақәа, апионер цәаҳәақәа аԥсышәала ицәажәароуп, арҵаҩцәа
рыҩныҵҟа рцәажәабжь рмилаҭ бызшәала ахәыҷқәа ираҳалароуп, адокументациа
аԥсышәала аиқәыршәашьа иақәшәароуп. Усҟатәи заҳҳәарызеи, иахьа аԥсуа школ
аушьҭымҭа иаттестат ихатәы бызшәала ажәак анымзар, нас иарбан ҳәынҭқарратә
бызшәоу аԥсуа бызшәа ҳәа ззаҳҳәара?
Аԥсуа бызшәа аҵара мҩақәызҵаша аметодқәа рацәоуп, аха ахы зкыша ауаа
еилԥшаалатәуп. Арҵаҩцәа ирҳәо еснагь реиҳабацәа ықәныҟәом, урҭ рхатәы
гәаанагарақәа рымоуп, ирылшашагьы рдыруеит, аԥсуа бызшәа мыцхәы рхы
иахьадырхәо азы, гәыбӷан роур ҳәа ишәогьы маҷҩым. Убри азоуп аԥсуа бызшәеи
алитературеи рырҵаҩцәа ашколқәа ирхагылароуп ҳәа агәаанагара зыҟоу. Урҭ
аԥсуара иаҳа иазааигәоуп. Ианамух, ма аҵара ҟәша аиҳабы, ма акласс-нҭыҵтәи
ашкол-нҭыҵтәи аусқәа реиҿкааҩ аԥсуа бызшәа изанааҭзароуп.
Есышықәса 20-25-ҩык рҟнынӡа, ахатәы бызшәеи алитературеи ирырҵаҩцәаны,
еиҳау аҵара иалгоит. Убарҭ рахьынтә х-ҩы, ԥшь-ҩы роуп ашкол иазынхо, урҭгьы
ианстудентцәаз иреиӷьыз ракәым. Егьырҭ абаҟоу? Ас еиԥш азҵаара шамаха уаҩы
иқәиргылаӡом, избанзар, арҵаҩра убас еиԥш иуниверсалтәу занааҭхеит, жәлар
рынхамҩа аусхкқәа зегьы рҿы «аусура алшартә». Иабыкәу арҵаҩы дахьуԥымло:
аргылараҿ, ахәҳахәҭраҿ, асовнхараҿ, амилициаҿ… Ҳазхәыцып – ицода уахь,
насгьы арҵаҩы игәы захшәозеи арҵара ус?
Ахатәы бызшәеи алитературеи дырҵара мацарала, уи аҳаракыра зыҟалом,
аԥсуа школ аусура шынеибакәу ишырҿыцтәу адырҩегь аӡбахә ҳәатәуп. Ҳашколқәа
ирҭахыуп арҵаҩцәа бзиақәа. Аха Аҟәантә аӡәы даҳзааины, иҭаҩра
анҳалымшалак, хыҵакырҭак анимоулак, зегьы рымҩа иаргьы днықәлоит.
Ихадоу азҵаарақәа ируакыуп анҭыҵ аус зуа аԥсуа кадрқәа арҵаҩи ашколи заҟа
хәарҭара рырҭо. Иахьатәиала урҭ аԥсуа бызшәеи аԥсуареи ишырзыҟоу
уааигәырӷьаратә иҟам.
Еснагь иҳаҳауеит, иааҳалшо зегьы ҟаҳҵап аҵара ус аҿы ҳәа, адекларативтә
ааԥхьарақәа. Аха иубартә иҟоуп арҵаҩы имацара ихароу шмаҷу. Доусы инаҳагӡо
аус хәыҷы (аду аӡбахә ҳҳәарым) ҟаҳҵап ԥсыцқьала. Убасҟан ауп ҳалҵшәагьы
анеиӷьхо.
Аԥсуа бызшәа арҿиара аҳәынҭқарратә программа апроект алацәажәара
иаҿуп. Дарбан ԥсыуазаалак, автономтә республика иқәынхо аинтернационалтә
ааӡара змоу дзусҭазаалак рхы ргәы ари аус ыҵхоижьҭеи, уажәшьҭа акрааҵуеит.
Абри аганала уахәаԥшуазар, апроект ихадоу хәшьарас иахьа иамоу – уи
ахьҭыҵыз, иахьӡыргахаз ауп. Уаҟа иҟоуп иҵоуроу азҵаарақәа жәпакы, аха иагыуи
иабзоуи рыӡбахә ҳалацәажәар, иаҳа хырҳара аиур ҟалап.
Иашаны, апроект анызакәанхалак, апроограмма акьыԥхь абашт, убасҟан иара
иацлаша аԥхьажәаҿ апроект аҿы иҳәоу – «Уи иазԥхьагәанаҭоит аԥсуа
литературатә бызшәа аиқәырхара»… Сара изҵысшьыз ажәа ԥсахтәуп «ԥхьаҟатәи
аҿиара» ҳәа, избанзар зыгәра узымгақәаша џьоукы ҳлитературатә бызшәа
ашьақәынхаларахь амҩа азылырхырц аҵаҵӷәы роуеит.
Апроект а-3-тәи ахы иаҳәоит аԥсуа хәыҷбаҳчақәа рыҿиара аӡбахә. Имӡакәа
ицәыргатәуп автономтә республикаҿ аборигенқәа рбызшәеи рхаҭақәеи рыхәаҽра
иазкны нхара ҳәа ауаа ааганы рықәрынхара шымҩаԥысуаз. Убри азы аргылареи
егьырҭ аобиектқәеи реиҿкА ра рҽазыркуан. Аҿыц нхацә а ахьааиз ицәырҵуан
абжьаратә ҵареи ашколԥхьатәи еиҿкаарақәеи. Зегь раԥхьа идыргылон аурыс
школқәеи ахәыҷбаҳчақәеи. Нас – ақырҭуа. Акыр шықәса жәлар рықәԥара
иабзоураны, аборигенцәа рышколқәеи рхәыҷбаҳчақәеи рыргылара аиҳабыра
азхәыцыртә еиԥш инаргон. Уи аамҭаз аурыси ақырҭуеи рыбжьара ҵараиурҭақәеи
абаҳчақәеи ргәыԥқәа рҿы аҵла зҳахьеит, иаарыкәыршаны шәҭыроуп, аԥсуа ҵара-лашаратә ҭыԥқәа макьана ацәҳәыра иқәтәоуп.
Ижьагоу – рхәыҷқәа рҭышәынтәалара иашьцылахьоу аԥсуаа ирҭахым аурыс
баҳча аҿынтә аԥсуа баҳчахь риагара, уброуп иахьалаго ҳмилаҭ культуреи
ахдырреи ҳцәыӡра ахыҵхырҭа. Абри ахаҿы ицәгьамызт абас зҳәо апункт аҭыԥ
аиур: «Аԥсуа школқәеи ахәыҷбаҳчақәеи рперспективатә ргылара аԥҵаара». Убри
ашьҭахь абжьаратә ҵараиурҭақәа ахәыҷбаҳчақәа рхылаԥшра иазкны даҽа
пунктгьы арбахароуп: «Ашколқәеи ахәыҷбаҳчақәеи реидҳәалараз аплан
аиқәыршәара». Иахьа школ хадак хыхьынтә идрымҵаз анагӡара ахәҭаны
иԥхьаӡом. Ашколқәа реиҳабыра абаҳчақәа рҽанрыдырҳәало, актәи акласс ахь
иааргаша ахәыҷқәа анырҭахыу заҵәык ауп.
Ари ахаҿы апункт 8 иаҳәоит: «Азеиԥшҵараиурҭатә абжьаратә школқәа рзы
аԥсуа литература апрограмма аус адулареи иаҭахыу арҵага шәҟәқәа рҭыжьреи».
Ари апункт аԥсҭазаараҿ анагӡара ианалаго, ирхамшҭроуп алитератураҿ
аколнхарақәа рышьақәгылара аамҭа иашамкәа ишахәаԥшуаз, сталинизми
бериевшьинеи шрықәҿырымҭуаз, еиҳараӡак арепрессиақәа рҵаҵӷәы армаӡара
шымҩаԥысуаз. Нас иазгәаҭатәуп Аԥсны акулакцәа рҵысра аҭыӡшәа иашамкәа
ишыҭҵау, уи иазкны иахьатәи агәаанагарақәа 30-тәи ашықәсқәа рзы аурыс
ԥсҭазаареи урыстәылатәи ахҭысқәеи шьаҭас ирымоуп.
Сгәы излаанаго ала, Сталин идунеиқәыԥшышьала арҭ азҵаарақәа рҭак
ахьҳауа аҩымҭақәа арҵаратә план иагәылхтәуп, ма арҵага шәҟәқәа рҿы иахәҭоу
акритика иаша ҟалароуп. Ма урҭ зегьы рҭыԥ иқәызҵаша хшыҩзышьҭра еизакыла
абызшәа аҿиара апрограмма иаҳәароуп.
Аԥсуа бызшәеи алитературеи рырҵаҩы иахьа ахрестоматиеи арҵага шәҟәи
рыда акгьы далаҟам, аиҿырԥшратә анализи, ахшыҩи, аестетикеи ахәыҷқәа
ирылаиааӡартә еиԥш. Абри азын 111 ахаҿы атекст абас иҟоу апункт алагалатәны
исыԥхьаӡоит: «Арҵара-лашаратә хархәагақәа, ажәлар рҿаԥыц ҳәамҭақәеи ахатәы
литературеи рмотивқәа рыла асахьаҭыхҩцәа еиуеиԥшым рсахьа вариантқәа
рҭыжьра».
Ахԥатәи ахаҿы 11 апункт цқьа изанымԥшуазар ҟалап абызшәа аҿиара
инақәыршәаны аԥсуа школ аҿиаразы иаҭахыу аиҭакра азҵаара. Ари апункт абас
иаԥхьазар иаҳа иеиӷьхар ҟалап: «Аԥсуа школқәа рҟны аҳәаанырцәтә бызшәеи,
аҳәаанырцәтә литературеи, аҭаацәаратә ԥсҭазаара аетикеи аԥсихологиеи, Аԥсны
аҭоурыхи, Аԥсны аетнографиеи, аҿыханҵатә ҟазареи, амузыкеи,
абаҩрҵәыраааӡареи, аџьауси, абиологиатә терминологиеи аԥсышәала дырҵара
ашҟа аиасра ажәалагалақәа аус рыдулара». Ус анакәха, ари ахаҿы апункт 13 аҿы
атекст аредакциа убас иазутәуп, арҭ ациклқәа рырҵаҩцәа зегьы аиҭазыҟаҵара
иахысырц, АГУ арҵаратә плангьы уи аҭагылазаашьа аныԥшроуп.
Аԥсуа бызшәа арҿиара Аҳәынҭқарратә программа апроект иҳаднагало адҵақәа
рынагӡара аԥсуа школқәа рдиректорцәа иахьа иазхиамзар ҟалап. Аӡәырҩы
абызшәеи алитературеи рзы иҭышәынтәалоу адыррақәа рызхом, егьырҭ иҵару
азҵаарақәа рылакьысра рҭахым, даҽа џьоукых аус иахәашала амҩа ԥшаашьа
рҽырзақәыршәом, иҟахыуп еиқәыԥхьаӡоу аҷыдара бааԥсқәа зегьы ирылаҟоу.
Аԥсуа бызшәа арҿиара Аҳәынҭқарратә программа инақәыршәаны, уи ахԥатәи
ахаҿы иарбамзар ԥсыхәа амам аԥсуа школқәа рдиректорцәеи рхаҭыԥуааи
реиҭазыҟаҵара атәы ахьаҳәо апункт. Убри иашьҭанеиуа апункт аҿы иарбахароуп:
«АГУ афилологиеи аҭоурыхи афакультетқәа рҿы анапхгаратә кадрқәа
реиҿкаара». Арҭ афакультетқәа акыр уи анагӡара ианаалоит ҳәа исыԥхьаӡоит,
избанзар аԥсуа школи уи апроблемеи дара рзанааҭ иаҳа иазааигәоуп.
Школцыԥхьаӡа ирымазароуп аԥсуа бызшәа арҿиара иазкыу доусы рпрограмма,
аҭыԥантәи аҭагылазаашьақәеи, аҭаацәа реилазаареи, ахәыҷқәа разыҟаҵареи
ирҿырԥшны, насгьы хырҩ амазароуп уи апрограмма наҟ-наҟтәи арҿиаратә
еиҭакшьа. Иахьа аурыс бызшәа, иаҳҳәап, имҩақәызҵаша арҵаратә шьаҭа амоуп.
Убас ауп ишыҟоу ареспублика еидгылақәа раборигенцәа рбызшәақәа рырҿиара
шеиҿыркаауа. Ҳара иахьатәи ҳҭагылазаашьала уахәаԥшуазар, ԥсыуа школ
директорцыԥхьаӡа ус иҟоу апрограмма имазар ахәҭан, аԥсуа школ данахагыла,
абас акәын ишыҟаиҵашаз, насгьы уи ипрограмма анагӡараз амҩақәа еилыкка
ибозар акәын, аха ус еиԥш макьана уаҩы дҳамамзар ҟалап. Ус адагьы адиректор
ддиректорым, избанзар, аԥсуа школ иара ақәки аҳасабтәқәеи нанагӡо, рҭак аҳәо
иҟазароуп, акәымзар иалаҳхи уи аԥсуа школ.
1У ахы – «Ателехәаԥшра, арадиодырраҭара» ахь сиасуанаҵ, ауаҩы ихшыҩ
азысышьҭырц сҭахыуп, ателехәаԥшреи арадиои Рҩны ихьшәацәаны, 10-шықәса
инареиҳаны, иахәҭоу ала аиқәыршәара рыҽшазыркуа. Насгьы апрограмма
апроект аурыс редакциеи аԥсуа редакциеи рҵакы еиқәшәом. Аурысшәаҿ иаҳәоит
«обеспечение», аԥсшәаҿ аргылара «ахыркәшара». Иеиӷьуп аԥсшәаҿ ишыҟоу
иааныжьзар, амала уи цқьа иҳәатәуп: «Ианаамҭоу изылгамыз Аԥснытәи АССР
ателехәаԥшреи арадиои Рҩны аргылара ахыркәшара». Аамҭагьы еиҵыхтәым,
иарбатәуп – 1992-1993 ш.ш. Аиаша ҳәара аамҭа ааизар ҟалап.
Зегь раҵкьысгьы игханы Аҳәынҭқарратә программа апроект иамоу –
атопонимика апроблема ӡбахәуп ҳәа зынӡа иахьцәыргам. Атопонимика акәӡами
абызшәа абеиара зныԥшуа? Абызшәа аҿиара апрограмма инагӡаны ианыԥшыроуп
аԥсуа ҭыԥхьӡ иашақәа. Аамҭ анахарагьы аҭахым.
Апрограмма аорганизациақәеи анаплакқәеи рыхьӡқәа рыриашараз акомиссиа
аԥҵаразы ацхыраара ҟанаҵароуп. Ирлас-ырлсны иаҳԥылалоит еиԥшу
аорганизациақәа еиуеиԥшым ахьӡқәа рыманы.
Аԥсуа милаҭ иаиуу акадр амаҵзура ду ахь ихьӡ анырҳәо, иазҿлымҳазароуп уи
аԥсуа бызшәеи алитенратуреи заҟа ибзианы идыруа. Ари азҵаатәы акьыԥхь аҿы
ишьҭырххьеит, аизарақәа рҿгьы уи аӡбахә рҳәоит.
1980 шықәсазы, сентиабр мза азакәзар ҳәа сыҟоуп, агазеҭ «Зариа Востока» аҿы
еицырдыруа ақырҭуа шәҟәҩҩы Григол Абашьиӡе амц иҳәеит, аҳәаанырцәтәи
алитература ԥсыуа бызшәала 70 том ҭрыжьит ҳәа. Апрограмма апроект аҿы
иарбаӡам адунеи литература аԥсшәахь аиҭагареи аҳәаанырцәтәи алитеоатура
том рацәала аҭыжьреи рыӡбахә.
Аҵара-дырратә литература, иара убас даҽа ҭыжьымҭакгьы, еиҳараӡак аԥсуа
жәлар рҭоурыхи, рбызшәеи, рлитературеи, рҟазареи, ркультуреи ирызкыу
аматериалқәа урысшәала акьыԥхь рбаанӡа, аԥсышәала иҭыҵыр иаҳа еиӷьзар
ҟалап. Уи ашәҟәы раԥхьа аԥсышәала уаԥхьартә иҟалоит, нас изҭахыу зегьы
урысшәала ианҭыҵлак усгьы ирзыԥшуп.
Хшыҩла мацара ақәкы уазнеиуазар, абызшәа адырра абеиарахь укылнагоит.
Амилаҭ еиҿагыларақәа ршыкьымҭаз, 1989 шықәсазы, имҩаԥысуан аԥсуа
бызшәа арҿиара Аҳәынҭқарратә программа апроект алацәажәара, ашьҭахь иара
рыдыркылеит амҩақәҵараз. Аамҭаказ ари азҵаара иазкны имҩаԥысуаз аизарақәеи
акьыԥхьи рҿы сара сықәгылеит, схатә гәаанагарақәа иӡрҩуази иаԥхьози
ирызназгарц. Уа ишьҭыхыз азҵаарақәа ԥыҭрак иахьагьы актуалра руеит, иҟоуп
зынӡа кхшыҩ ззышьҭымзгьы, убри азын ҿыц еиҭацәыргатәны иԥхьаӡоу маҷӡам,
анаҩс апрограмма анагӡараҿ иузыҟамҵо аусқәа цәырҵит. Уи адагьы аамҭа
иқәнаргылаз уснагӡатәқәакгьы ааҳаԥгылеит. Избанзар ҳбызшәа арҿиара
апрограмма наҳагӡошәа ҳашцәажәогьы, иара, абызшәа, аӡра иаҿуп.
Абри ахшыҩҵак аҿынӡа сназгаз лацәажәатәқәак цәырызгашт, аха уи иаанагом
шьаҭанкыла зегьы сыхшыҩ уажәы ирзысышьҭуеит ҳәа, амала ихаданы исԥхьаӡо
зҵаарақәак ҿыц ицәырызгар даара иахәҭаны избоит, издыруада иҿыцҵәҟьоу
хәыцрақәак сызцәыргаргьы; насгьы, хыҭкаала абызшәа иазкымзаргьы, абызшәа
арӡрахь ухы зырхо даҽа лацәажәатәқәакгьы ыҟазар акәхап, избанзар урҭ зегьы
неимызакны ажәлар рыхдырра арӡра иазкыуп. Уи аныӡх, изыҟалома ажәлар
рхаҭа? Ус анакәха, аԥсуа бызшәа аҿиара апрограмма уамак аус замузшәа збоит.
Џьоукы агәаанагара рымоуп ари апрограмма абызшәа арӡра иазкызар ҳәа,
аиашаз, уи злашьақәдырӷәӷәо сыздыруам, аха ус рҳәартә ҳааҭагылаҵәҟьеит.
Ихадоу даҽа зҵаараны узхәаԥшышагьы ҳамоуп. Зыӡбахә цәыргоу апрограмма
иахьцалак асоциалисттә уажәларра рырҿиаразы имҩақәҵаган. Убасҟан аахыс мап
зыцәкыу уи ауажәларратә шьақәгывлазаашьа аҽаԥсахын, аԥсҭазаара
ҳзызԥшӡамыз даҽа рҿиашьак амҩа ҳанылеит. Издыруада шьаҭанкыла иԥсахыу
абызшәа арҿиара апрограмма ҿыц ҳҭахызар? Издыруада, уи «арҿиара»
акәымкәан, иахьа аҵабгара ҳахьықәгылоу азыҳасабны, иаԥҵатәызар аԥсуа
бызшәа аиқәырхара апрограмма апроект?
Абызшәа иазкны акьыԥхь иадырбо аусумҭақәа ирыхәаԥшны, иахьа
уажәраанӡагьы ишьақәҳмыргылацт иарбану хатәы бызшәас иԥхьаӡатәу. Абри
азҵаара иашамкәан иахьеилаҳкаауа амшала, аԥсуаа рбызшәа арӡра апроцесс
даараӡа имариахеит. Дарбанзаалак аԥсуа ихатәы бызшәоу аԥсшәоуп ҳәа
ҳахдырраҿ иахьышьақәгылоу иашам, иагьаҳзеицәоуп. Избанзар ҳаԥсыуаауп ҳәа
зхы зыԥхьаӡо, амала аԥсшәа ззымдыруа иахьа акырӡа ирацәахеит, аха аԥсшәа
ирхатәы бызшәоу џьыршьоит. Акьыԥхь аҿы ирлас-ырлас иаҳԥылоит дарбан
аԥсыуа ану зыҷкәын ихатәы бызшәа измырҵаз ҳәа ацәажәарақәа. Зхатәы бызшәа
змам дыҟаӡам. Узлахәыцуа абызшәоуп ухатәы бызшәа. Ус анакәха, аԥсуа бызшәа
бзианы издыруагьы иззымдыруагьы ирхатәы бызшәамзар ҟалоит. Урҭ злахәыцуа
урыс бызшәазар – убри ауп ирхатәы бызшәоу.
Аԥсуа жәлар иахьа изырбжамҽамыз убри ауп – ҳӷьырак рмилаҭ бызшәа
ирхатәы бызшәаны изыҟамлеит, аҭагылазаашьақәа ҟалеит даҽа бызшәак ирхатәы
бызшәахартә еиԥш. Даҽа бызшәак зхатәы бызшәахаз ишьҭихуеит уи абызшәа
иадҳәалоу акультура, иара имилаҭ бызшәа иатәу акультура, адоуҳа, аҵас уҳәа
ажәлар еибаркны измоу абеиарақәа ицәыӡуа иҿынеихоит, ма иара ишьҭра урҭ
аҷыдарақәа зынӡа ирылхәдахоит.
Ажәлар рыхдырра акраҵанакуеит. Ргәалашәараҿ рабиԥара хьӡқәа
ахьынӡашьақәгылоу, урҭ рыԥсҭазаараҿ иҟазаауеит. Ианырхашҭлак иԥсуеит.
Иахьынӡаргәалашәо иқәԥоит, иӡырц иааҟаҵоу ирҿагылоит. Убри иаҩызоуп
абызшәа. Уи ахьынӡарҳәо, иарала иахьынӡахәыцуа, аԥсы ҭоуп. Акәымзар иӡуеит.
Иԥсыз абызшәақәа маҷӡам. Збызшәа ыӡыз ажәлар бжьаӡуеит.
Ҳмилаҭ рбызшәа ишазыҟаз даара уааргәырӷьартә еснагь иҟамызт. «Ҵаралеи,
хшыҩлеи, ҳацхырааралеи, абри ҳара аԥсуаа заԥхьаҟа ҳгылоу ҳәа милаҭк џьара
дсымбеит, ма дҳамаӡамындаз хьӡыс аԥсуа ҳәа, – уамак еилырга иҳәамзаргьы,
Омар Чачаа, «Аԥсны» аҭыҵра ианалагаз аԥхьатәи ашықәсқәа раан,
ишхьымӡӷишьоз ҩашьомызт. «Аԥсуара ԥсыс иахоу ҳбызшәа ауп», – иациҵон иара
нас. «Жәла мырӡгас иҟоу бызшәан, бызшәа мырӡгас иҟоу аҩреи аԥхьареи
ракәын», – хьаас иман Ҭедо Аҳашба. Ари атенденциа, амш цәгьақәа ирылсны,
иахьанӡа иаауеит, аха гәыԥ-ҩык рхьаа ажәлар ирхьаамкәа амҩа иануп. ԥсуара
зхьчаша ауаа рхаҭақәа рмилаҭ хдырра лаҟәуеит ҳәа иԥхьаӡатәуп, избанзар
ҳзықәгәыӷша ҳәа иуԥхьаӡаша ауаа рацәоуп, аԥсышәала ихәыцырц зылшо, аха
рцәажәашьа иацклаԥшӡом, аҳәынҭқарратә усбарҭаҿ аума, аҵараиурҭақәа
рҿоума, ажәак тәымбызшәамзар иузырҿыхуам. Аинерциа иҭашьыхаа иаманы
ицоит.
Аԥсуаа, аџьабаа анаҩсан, рхы абзабаа даараӡа ианадырбоз, рԥсҭазаара бзиан,
цәала-жьыла иуаа ӷәӷәақәан, рыхшыҩ ҵарын. Ҳара ҳаамҭаз Гыртәыла инеиз
хацәак аԥшәма ԥҳәыс даарызцәырҵит. «Ҳаԥсыуаауп зҳәаз шәарбақәану? –
уамашәа илбон илҭааз. – Аԥсуа дзусҭоу жәдыруама шәара?! – дрызҵаауан. – Урҭ
уаа ҳаракын, ирыгын, ирхымҩаԥгашьаз џьашьатәын, ибаагәаран. Шәара
шәзусҭада? Шәымгәацәа пыжьӡа, шәхаҿы ԥсылаха, шәуаа нарҳамкәа…» Абас
иҟан аԥсуа ихыԥша. Ачачанцәа рҿы аиласрақәа аныҟала, Аԥснынтә иршьҭыз
аделегациа рхы ԥхашьо ихынҳәит. Даҽа зны дара иреиԥшыз Нхыҵ ирмышьҭырц
аҳәара шьҭарҵеит. Избанзар уаҟа аԥсуа ҳәа изызԥшыз ракәымзаарын инеиз,
арахь еиӷьқәоу ҳәа иалԥшаан урҭ. Изҳәоз ԥхылнадоз даҽа ԥсыуаак рдыруазаарын
дара, жәлар ргәалашәараҿ ус иҟаз аԥсуа ихаҿы нханы ишьақәгылан. Ус
ахаҿсахьа, аиашаҵәҟьа ҳҳәозар, ҳара аԥсуаа ҳгәалашәараҿ иӡхьеит, абиԥара
реимадара ахьеиԥҟьаз амшала. Урыстәылантә иаауа аԥсшьацәа ирымхаҳәақәоит
аԥыхьақәа иаҳа иӷәӷәаз ахацәа Аԥсны ишуԥылоз.
Ари зегьы зысҳәо, аамҭа еиқәаҵәақәа, аԥсҭазаара уадаҩрақәа уҳәа, аџьамыӷәа
ҳалазырԥшышаз анҳазкашәа, цәала-жьыла аԥсуа дыԥсыҽхеит, инарҳа маҷхеит,
идоуҳа аӷәӷәара ԥсадахеит. Арҭқәа зегьы ҳаԥсҭазаара амҽхак ианымԥшыр
ауӡомызт, ҳахдырра ардадеит, зегь раԥхьа ааха зауа ҳбызшәоуп.
Ҳбызшәа мап ацәкра стихиазшәа ишыҟаз атрадициахь ахы археит. Убри ауп
даараӡа ишәарҭоу. Уи абылгьара аанкылара цәгьоуп, ҳазхәыцны ак азыӡбамзар.
Иахьа, аҳәынҭқарра ҳамоуп анаҳҳәа, ҳатрагедиа аанкылара иара иалшароуп, аха
ҳазҭагылоу аамҭаз уахь хырхарҭа ӷәӷәак аманы иубарҭам. Ҳбызшәа
аҽеиҭакшьақәа згәы иалоу аинформациатә хархәагақәа рыла ирҳәо ажәлар
ргәаҿынӡа анеишьа маџьанахеит. «Аԥсуа бызшәа иалаҳхи?!.» – арҵәааҳәа
дыҳәҳәон ааигәа адәыӷба иҭаз ԥҳәыск, лыԥҳа аԥсшәа аҵара ахьылцәыцәгьахаз
азы. Зхәыҷқәа аԥсуа школ иҭеиҵарц забжьаргаз абизнесмен ус иҳәеит: «Сусураҿ
исыгыу даара ирацәоуп. Схәыҷқәа аҵара рҵарц, иаасылшо зегь ҟасҵароуп.» Уи
иаанагоз аԥсуа школ ахь ихәыҷқәа изышьҭуам. Аԥсуа ҭаацәарак, иагьа
ирацәажәазаргьы, рхәыҷқәа аԥсуа школ иҭарымҵеит. Урҭ раб, анхаҩы, излеиҳәаз
ала, аԥсуа школқәа хәыҷы-хәыҷы иадыркуеит, иаразнак ус рзыҟаҵом, џьоукы
ацҭәы шьҭырхыр рҭахым. Аиҳабыра уамак алаҿырҭуам, аҭаацәа рхала уи
иазкылсаанӡа ҳәа ирызԥшуп. Гәдоуҭа инхоз ҳаешьара иатәыз, х-ҩык иҷкәынцәа
аԥсуа школ иахьалеимыргоз азы, агәынамӡара анизцәырырга, уи иҽԥныҳәа
аарҿаиргылт: «Анапхгара зегьы рхәыҷқәа аурыс школ иҭоуп. Сара стәқәа урҭ
излареицәеи?» Арҭ рызынтәык ирбеи?
Иарбан жәларызаалак ринтеллигенциа ирықәгәыӷуеит. Урҭ роуп имҩаԥызго
дара рҷыдара бзиақәа, еихазҳауа, рыуаажәлар раԥхьа игылоу. Иарбан
милаҭзаалак ринтеллигентра ахьеизакыу ақалақьқәа, аҳҭны-қалақьқәа рҿоуп.
Иҟоуп ақыҭа интеллигенциа, амала еснагь урҭ ақалақь иахьыԥшын, избанзар
алитературеи, акультуреи, аекономикеи, асоциалтә сфереи аԥыжәара уаҟа иаман.
Ари аус шԥаҟалеи ҳара ҳҿы? Изҳәо дзусҭада аԥсуара иахьа еихазҳаша аԥсуа
интеллигенциа ақалақь аҿы иаҳа иӷәӷәоуп ҳәа? Аԥсуа қалақь аԥсуараҿ ақыҭа
иахьыԥшын, уи ҳара ҳалаҽхәон, ус иааиуеит иахьагьы. Абра акәзар ҳҭахара мҩа
ашьаҭа ахьакыз? Ԥсыуа шәҟәыҩҩы ӷәӷәак, ма акультура усзуҩ дук ақалақь
иалиааз иӡбахә шәызҳәома? Рызынтәык, аус зҿы иҳамоу, ақыҭантә ақалақь ахь
иаанагаз роуп. Ақалақь уаҩ иахьа даҽа культурак ахь дианагахьеит. Аԥсуа
школқәа рҿы аԥсуа бызшәа рызҵаӡом ишахәҭоу еиԥш. Убри азоуп аԥсуа бызшәа
ақалақь аҿы аҿы зыӷәӷәам. Аԥсуа қалақь уаҩ уа ақыҭауаҩ дзиҿымԥшит.
Дызлақалақьуаҩыз ала уи ус иауҵәҟьомызт. Аха ақыҭауаҩ ақалақь уаҩ диҿыԥшын,
даҽакалагьы иауамызт, иԥсуа бызшәа шьҭаҵарҭахь дианагеит, иԥсуара ԥсыҽхеит,
идоуҳа мчы аҽеиҭанакуеит. Ақыҭа уаҩ ақалақь уаҩ диеицәазар иҭахӡам. Уи иаҳа
иҵара ӷәӷәазар, аԥсуа бызшәа ахьизымдыруа иԥырхагамхозар, ақыҭа ҷкәын
изҳараҿ аԥсшәа ззиҭахызи ҳәа азҵаара иҿаԥхьа иаақәгылоит. Уи ақалақь уаҩ
дихьӡарц дишьҭоуп. Макьана зыҩныҵҟа аԥсыуоу џьоукы рыла ҳааиуеит, аха ас
ианбанӡа, џьоукы рыԥсҭазаара аԥсуара иақәдырӡуа, даҽа џьоукы Аԥсны
иалаҭхаџьуа?
Анкьаӡа, ааигәагьы аҳәынҭқаррақәа ашәҟәқәа еимырдозар ҟалон даҽа
бызшәак ала, асасцәа ирыдыркылоз убри абызшәала ирацәажәозар алшон. Уи
аԥсҭазаара мҩаԥысуан аҳәынҭқарра агдыра ҩаӡараҿ. Еибашьра дук атәыла
аламгылозар, аҳәынҭқарра иахагылаз рынеиааи ажәлар рыԥсҭазаара уамак
ианыруамызт. Амал змаз џьоукы рыҷкәынцәа нырцә ирышьҭуан, аҵара
дырҵаразы. Ажәлар рхаҭара аиқәырхараз, рҵаси рқьабзи аихаҳараҿ, рбызшәа
ахьчараҿ рхаҭарнакцәақәак ирҵоз аҵара рԥырхагахомызт, иазыхәаҽуамызт.
Ажәлар рбызшәа ааргон имырӡкәа.
Даҽа мҩахеит, ахәыҷқәа рызынтәык аҵараҵара ианазырк, аиҳараӡак
аҵарадырра ахьызҳаз ажәлар рбызшәала арҵара ус мҩаԥысуазар. Араҟа ҳбызшәа
аизҳара убри аҵара зламҩаԥысуа аҩаӡара иахьӡозароуп. Аха усҵәҟьа ҟалашьа
амаӡам. Ус анакәха, аҵара зларҵо абызшәа аԥыжәара аго аҿаанахоит, еизҳауа
рмилаҭ бызшәала изымхәыцуа, аиҵахара рыхьӡоит. Аҵара зларҵо абызшәала
ихәыцуа рҿынархоит. Уи рхатәы бызшәахоит. Ари амҩа ацхыраара анаҭоит
аҳәынҭқарра ус, убри аҵаратә бызшәала ашәҟәеиқәыршәара, ацәажәара
аҽаназнаклак. Аҳәынҭқарра знапаҿы иҟоу иара ажәлар рхаҭарнакцәа анракәхалак
– рҳәынҭқарра милаҭтә хдырра ҳаракызароуп, акәымзар хаз-хазы игоу ауаа
рыхдырра аҳаракышьа маҷ-маҷ аҽыларҟәра аҽазнакуеит, ишнеиуа нҵыра уамак
аиуӡом.
Иагьа умҳәан, Гьаргь Гәлиа иаҳа деицырдыруа даанхеит, адунеи далаҵәартә,
дахьоурыс шәҟәыҩҩыз абзоурала, аԥсуа жәлар рлитература иашьаҭаркҩыз иаб
иаасҭа. Фазиль адунеи деицырдыруеит, италант мацара иабзоурамкәа, дахьоурыс
шәҟәыҩҩу азы. Нас амилаҭ ҳәаақәа шьоукы ҽахьырҭаҳшьуа иабанӡаиашоу, уи
амилаҭра ҳзеиқәмырхозар?
Ҳазхәыцп аԥсуа ҵеи иаша, Урыстәыла аимпериа ду анапхгара хаҭала ирдыруаз
Ефрем Ешба аԥсуа бызшәа шизымдыруаз. Гәлиа Дырмит аԥсуара арҿиараз
илиршаз усгьы бзык иазҳәом, аха ихшара аԥсуа бызшәа зынӡак ирзеилкаауамызт,
ахатәы бызшәара аӡбахә ҳҳәарым, дара рышьҭраҭьы ус имҩақәлеит.
Еицырдыруаз ауажәларра-ҳәынҭқарратә усзуҩ, ашәҟәыҩҩы Самсон Ҷанба иԥа
аԥсшәа далыхәдан. Иҟоуп иаҳьагьы ашәҟәыҩҩцәа, зҩымҭа зыхшара изамыԥхьо,
зынӡак ҳбызшәа ззымдыруа. Аҳәынҭқарратә усзуҩцәа маҷума ус иҟоу? Нас даҽа
џьоук рылоума абарҭ аԥсуара еиҿыркаарц ргәы ишҭоу?!.
Аԥсҭазаара акоммерциа шьаҭа анаиу, аԥсуа бызшәеи алитературеи уаҩы
имаҭәамзар, убри иақәдырӡуа аамҭеи алшареи ирыхәаша даҽа ҵарак, ма уск
иазыркыр иаҳа феида аманы ирбоит. Убри азоуп ҳбызшәа аҵара зхьысҳахаз,
ишәарҭаха ахра ҿҟьара изхықәгылоугьы. Акапитализм, егьырҭ аформациақәа
реиԥш, иаҳзаанагоит аҿыцрақәа. Урҭ ҳара иаҳнымырӡакәа аанхашьа ҳамам. Аха
ихадоу амилаҭ принципқәа, хымҩаԥгашьақәа, абзазашьа, аҵаси ақьабзи ԥсахрада,
ма ҿиарала иаҳзаанхозароуп, аиҳараӡак ҳаԥсҭазаара неимызакны изныԥшуа
ҳбызшәа еиқәҳархароуп. Баагәараҵас иҳамазароуп, абарҭ аҽыԥсахрақәа
ҳаныриаауа, ҳшыжәлару ҳҽанеиқәҳархо.
Зегьы зыӡбо, ауаагьы зҿыԥшуа аинтеллигенциа, аиҳабыра кадрқәа роуп. Урҭ
рхәыҷқәа аԥсуа школ иҭарҵоу иҭарымҵоу ҳәа ирыхәаԥшуеит ажәлар. Дара
рыхшара аԥсуа бызшәа иахьырхатәы бызшәам шырԥырхагам умбар ҳәа ушәома?
Урҭ роуп аиҳараӡак Урыстәыла иреиҳау аҵараиурҭақәа рахь ирышьҭуа. Ааигәа,
зҵара иалганы, Урыстәылантә иааз гәыԥ-ҩык аҳақьымцәа ирыҿцәажәон. Урҭ аӡәы
заҵәыкгьы аԥсышәала ацәажәара дақәшаҳаҭымхеит. Рхатәы бызшәа аԥсышәам,
аброуп ҳахькылсыз.
Аҳәынҭқарратә бызшәа аԥсышәоуп анырҳәа, сара уи аҵакы сзеилыргаӡом,
хыхь еиқәыԥхьаӡоу зыриашара ауоу иамуоу узеилымкаауа аихьымӡарақәа ас
ианырацәоу. Зҵаки зформеи еиқәымшәаз аусмҩаԥгатәқәа ируакхеит. Убасҵәҟьа
иҟалазшәа збоит ареспублика апрезидентрахь акандидатцәа аҳәынҭқарратә
бызшәа шырдыруаз аилкаараз имҩаԥгаз аԥышәара. Алингвистикатә комиссиа
акандидатцәа ирыцхраауан, дара ражәақәа рыла иуҳәозар, избанзар урҭ,
аԥышәара зҭиуаз, ирхашҭхьан анбанқәа рҩышьа, аԥхьашьа, џьоукгьы даарак
изцәажәомызт. Аформаз имҩаԥысуаз ахьыроцессыз анаҩсан, ари иаҳәоит
аҳәынҭқарратә усзуҩцәа, маҷ-саҷк акәзаргьы, аԥсуа бызшәа русураҿ рхы
иадырхәартә, аҭагылазаашьа ахьаԥҵам. Абраҟа имҩаԥгаз атестқәа иаадырԥшуаз
адыррақәа иреиҳаны здырра гәылзыршәаз ауаҩы имҩа ԥкхеит, убри азын
мацара ари аус цәыргазшәа.
Аиаша уҳәозар, аҳәынҭқарра иахагылараны иҟоу аԥсуа бызшәа адырра
дазҿлымҳахартә ашьаҭа ҳауп, аха уи аарԥшраз даҽа мҩақәак ԥшаатәуп. Аԥҟаԥҵа
ишаҳәо еиԥш, акандидат аԥсуа бызшәа ахы иақәиҭны ишидыруа акәӡам
еилкаатәу, уи ихатәы бызшәоу изтәым бызшәоу шьақәыргылатәуп. Рыцҳарас
иҟалаз, абри еиԥш атекст аҵакы аҭаны аԥҟаԥҵа ианыларц иқәԥоз рхаҭа аԥсшәа
ирхатәы бызшәаӡам. Иахьа ажәлар алархәны, ареферендум мҩаԥгазар, уаҵәы
инаркны, аԥсуа бызшәала адокументациа аиҿкаара алагараз, мап зкуа
ҳабжеиҳара ишеиҳахо агәра згоит.
Аҳәынҭқарра анапхгара роуп абызшәа аҿиара иазҿлымҳахаша. Убри иазкны ҩ-еиԥыларак сгәаласыршәар сҭахыуп.
Ҩынҩажәеижәабатәи ашықәсқәа аҩбатәи азбжа алагамҭа акәзар ҳәа агәра
сымам, сызлацәажәарц сызҿу ахҭыс аныҟалаз. Усҟан сара аҩбатәи ма ахԥатәи
акласс аҿы аҵара сҵон. Убри ашықәсан Бзыԥҭа ақыҭан иаадыртыз ашкол хыбра
ҿыц аҿы ажәлар аизара иаҿын. Уамак уаҩ дмааицызт ашьыжь, ахәыҷқәа уа
ҳаннеихьаз, изласгәалашәо ала, уи амҽыша аҽны. Ашәҟәыҩҩцәа аауеит ҳәа
ҳаҳахьан, зегь шыҟаз сыздыруам, аха сара сгәы хыҭхыҭуан. Уаанӡа, макьана
аԥхьашьагьы цқьа исыздыруамызт, саб Аҟәа дахьҩеиз иаахәаны исзааигахьан
аиԥшлацәа реиԥш еиԥшыз ҩ-шәҟәы хәыҷқәак, ицәыш-еиқәаразшәа рԥшҭәы ыҟан.
Авторцәас ирымаз Алықьса Лашәриеи Кәымф Ломиеи ракәын. Знык избандаз
абарҭ ажәеинраала еизгақәа ҭзыжьыз ҳәа сыҟамзи.
Аҽны амш еилгамызт, ақәа уажәи-уажәи илалагон, иааҟәыҵуан. Аха уи агәхьаа
зкыдаз, ажәлар ааиуан. Ашәҟәыҩҩцәа усҟан уаа дуқәаны сыхшыҩ аҿы
ишьақәгылан. Асалдаҭцәа, рабџьар рхарззала, урҭ шырыхьчоз знык избандаз ҳәа,
амҩахь сылаԥш шкыдхалоз, «Победа»-к аангылан, Алықьса Лашәриа длалбаан,
имацара ашҭа дааҭалеит. Уи шиакәыз здырит сара, ишәҟәаҿы ифото анызар
акәхарын, цқьа исгәалашәом. Ақәа иҽацәыхьчо, дааҵагылан, аԥсшәа реиҳәеит
иԥшыз. Даҽа машьынак аангылан, уи еидара мҩангаган, иааҭыҵыз Кәымф Ломиа
иакәын. Уигьы иҩызцәа ицӡамызт, уаҩгьы дихьчомызт, уи акәын еиҳараӡак
иџьасшьоз. Арахь иаазықәшәаз машьынак ала иаауан еиԥхьытта. Ус ада усҟан
иамуазар акәхарын.
Иааиз рыманы, аҩныҵҟа иныҩналеит. Ауаа иахьрацәажәоз, А. Лашәриа
ҳәсақәак жәеинраалақәак дырзаԥхьон, уи иаҳәоз сара исзеилкааӡомызт акәымзар,
арҭқәа уамашәа ибаны сышрыхәаԥшуаз, дара ираашьахаз заашьахаз ракәхарын,
даҽа шәҟәыҩҩцәақәак ашкол ахыбра аҩныҵҟа избон. Ашәҟәы ҭирагьы еиҿыркаан,
иааҳхәоз аасҭа, ҳазхара еилҳархит, ҳрыхәаԥшит. «Сышәҟәы абаҟоу?» – изҭиуаз
иааидгылаз ашьҭахьӡа деилыскааит, усҟан даараӡа иҿаз, урысшәала аӡәы заҵәык
зҩымҭақәа ҳаиԥылараҿ ирыԥхьаз Фазиль Искандер шиакәыз.
Шьҭа иаамҭоуп рҳәан, ажәлар еидырхеит абҩарҵәыра зал шыҟаз. Уи заа
еибырҭахьан аиԥылараз, ауаа латәеит иҭырҭәааны. Ахәыҷқәа аԥхьаҟа адашьма
ҳақәтәан, иҭацәыз атәарҭа усгьы уаҳа иабаҟаз. Иаҳзааз асасцәа, ҩыџьаҟа
абыргцәа нарыцырҵан, ақыҭсовет аиҳабы иманы днеит ирызхиаз аишәа хәхәа
ашҟа. Убра ианылатәа ауп иангәасҭа ашәҟәыҩҩцәа аӡәырҩы ҿыц ишааз. Урҭ
ахыбра аҩныҵҟагьы исымбаӡацызт. Аԥхьа ажәа зырҭаз плашь хәхәак ишәын,
ихылԥарчын уҳәартә, иара иаҳаракышьа, ифархьшьа ианаалоз ак ихан.
Ибласаркьа зынӡак иааимхеихӡомызт. Уи Аԥсны аҭагылазаашьеи аԥсуа
литература аҿиашьеи дрылацәажәон. Усҟан исзеилымкааӡеит, аха ашьҭахьқәа
издырит ари акритик, аҵарауаҩ Хәыхәыҭ Бӷажәба ду шиакәыз. Сара срылаԥшуан
џьаракыр Дырмит Гәлиа сылаԥш дыҵашәозар ҳәа. Аха уи уаҳа дызбомызт. Уи
ичымазара иахырҟьаны дышзымааз рҳәаанӡа, сызҭынчхомызт. Уи аиҳарак
сызизхәыцыз, Хәыхәыҭ иашьҭахь, еиҳа деиҳабынҳәа, шәҟәыҩҩҵас раԥхьа ажәа
згаз Иван Папасқьыр иакәын. Уи, дзыԥхьаз иажәабжь «Ацгәы Фантина маанала
аҳәынаԥ Ӷәыӷә шакыз» ала, даараӡа ауаа ирччеит, ирыхҭыргақәахьаз
ауадаҩрақәа рышьҭахь, иааирлахҿыхит. Уи аҩымҭа, схаҭа сшаԥхьазгьы, сгәы
иаахәаны сазыӡырҩит сандуха, аныҳәа «Лыхнашҭа» анымҩаԥыргоз шықәсык,
артист Чкәан данаԥхьоз. Заҟа идууз уи иқәгылара иаҵаз аеффект. Ашьҭахь,
ныҳәак аҽны, ҳқыҭан саргьы иаԥшьазгеит, убасҵәҟьа ари ажәабжь саԥхьарц.
Усҟатәи арлахҿыхра сзаҵамҵеит, аха аус злаз сҽахьазыскыз акәын.
Иахьа сазхәыцлоит убри бзыԥҭатәи аиԥылара зыбзоураз дарбаныз:
ашәҟәыҩҩцәа реидгыла ианициативазу, ақыҭауаа арҿиаҩцәа ирыԥхьазу, ма
апартиатә органк еиҿнакаау, амилаҭ политика шаԥсахуаз ирызҭамырхаз, аха згәы
намӡоз аԥсуаа иднарбарц? Изыбзоуразаалак убри аҽны иаҳзеилкаахеит
раԥхьатәи аԥсуа поетесса дышҳамаз. Нелли Ҭар-ԥҳа дыҵәрышкәаӡа убра
дықәгылеит. Ажәеинраалақәа ирыԥхьон Алықьса Џьонуа, Ҷыҷыкәа Џьонуа. Ркьаҿ
шкәакәа маӷрақәа ркостиумқәа иахьрыҵыҳҳәоз ирхарԥқәаз џьысшьон, урҭ
иахьагьы сыбла ихгылоуп, убасҟатәи ҳпоетцәа ицқьашәқьа уаҩы дшысымбацыз
еилаҳәан.
Аиԥылара анынҵәа, асасцәеи аԥшәмацәеи агәгәаҳәа иҩдәылибаҳәеит. Амш
цәгьан, арҭ ықәҵаанӡа, ҳааԥшыр ҳҭахын. Дара, ҳгәарбжьара ибжьаланы,
рҿынархеит. Иахьцоз збарц, снарышьҭалан, нас сышрылагылаз згәашә ду аартыз
ҳгәарԥ сынҭалеит. Ҳамхы злаҟаз ала амца зҵаз ақәабқәа руак ашыла ҭарыԥсон,
егьи акәац ҭаҵара иаздырхиауан. Ҳгәарԥ уааԥсырала иҭәын, аха, ақәаԥсата
рҽацәырыхьчарц, саб ааигәа иргылаз амаҵурҭа абарҵа иныҵагыла-ааҵагылеит,
ԥыҭ-ҩыкгьы аҩныҵҟа иҩнан. Иҟалаз уи акәзаарын. Аиԥылара ишаҿыз, ақыҭа
аиҳабыра саб иааиԥхьеит. Уи ааигәа иргылаз имаҵурҭа ҿыц еиҵыхын, гәатабӷата
асасцәа дыртәартә дыхиан. Аҩныҟа дрышьҭит, гәылацәақәак наицҵаны,
ачеиџьыка ус еиҿикаарц. Ҳмаҵурҭа аҩныҵҟа қәчагала еибырҭахьан, афатә
азырхиара иазыԥшын. Аамҭа рыман, ҩба-хԥа нард рԥшаан, ҳашәҟәыҩҩцәак
хәмаруан, егьырҭ рыхәаԥшуан. Ҿыц избон сызхара исызџьамшьоз Алықьсеи,
Ҷыҷыкәеи, Кәымфи ркьаҿ (рхарԥ) шкәакәақәа. Алықьса Лашәриа даасыдгылан,
амаца сзыԥшауазар ҳәа дсыҳәеит. Усҟан ус иаармарианы уи уԥыхьашәозма,
аӷьыч-мацасцәа ракәын иалаҭхаџьуаз. Исзымԥшааит. Алықьса анард дзасуамызт,
даара иҭахын мацасрала аамҭа ихигарц, ҳзимыцхраақәеит акәымзар.
Ахәымҽхара ааихьан, ашәҟәыҩҩцәеи ақыҭа хацәеи ҿыц еибабашьала
ианааидтәалахуаз. Уаа хынҩажәа-ҩык иреиҵамызт ҳмаҵурҭа иакәыршаны итәаз.
Еибаныҳәаран, лахҿыхран, шәаҳәареи кәашареи рыгмызт. Аҿыц аамҭа
ҳзааргазшәа, срыхәаԥшуан. Урҭ ирцашьахаз сгәалашәаӡом. Аҵх аннеи,
схәыҷымзи, сыцәазар акәхарын, дара уа ишаҳҭаз. Иахьагьы иаҳҭоушәа сыхшыҩ
аҿы ишьақәгылоуп.
1999 шықәсазы зыӡбахә сымоу Бзыԥҭатәи абжьаратә школ № 1 аҿы имҩаԥысуан
даҽа еиԥылара дук, абри абжьаратә ҵараиурҭа аԥҵара 100-шықәса ахыҵра
иазкны. Аиашаз аныҳәа дуӡӡа мҩаԥган. Ара иҟан аҵаҩцәеи аҭаацәеи, иара ус
анхацәа, ашкол ԥыхьатәи аужьҭымҭацәа, ааигәатәи ҳ-Џьынџьтәыла еибашьраҿы
иҭахаз рҭаацәа, араион ашколқәа рнапхгацәа, араион анапхгара рхаҭарнакцәа.
Ашьыжь инаркны хәлаанӡа имҩаԥысуаз аныҳәа џьара акала иахьеиҵахаз уаҩы
игәалашәом, уаҩы ибла иаҳмырбаз ус ӷәӷәак аҿада. Аныҳәа аиҿкаара иаҿыз, аус
ду мҩаԥгатәны рнапы ианын ҳәа иазхәыцны, иахьцалак ашкол шәы-шықәса
ахыҵит, ааԥхьарақәа, ауаҩы дрыцҵаны, аҳәынҭқарра аиҳабыра инадыркны, аҵара
аминистрра налаҵаны, ашәҟәыҩҩцәа реидгыла аҿынӡа, – зегьы ирзышьҭын.
Ааԥхьарақәа хаҭала зыхьӡ аныз анаҳамба, ма рхаҭарнакцәа аарын ҳәа ҳгәыӷит.
Уаҳа умԥси! Ак ҟалазаргьы, шәаџьҳәара зушаз даарышьҭрынеи, ас убахьоу?!
Аныҳәа ҳшаҿыз, уск рыманы, араион иаланагалаз аҵарауаҩ Вова Аҵнариеи И.
Папасқьыр ихьӡ зхыу аҳәынҭқарратә библиотека аиҳабы Борис Ҷолариеи, ауаа
шеизаз ангәарҭа, иҟаз еилыркаарц, ашҭа ианааҭала, сара схаҭа аҟәаа зегь хыҵны
иаҳзаазшәа сгәы иабеит. Аха усҟан ҳагәхьаа зымкыз, ашықәсқәа цацыԥхьаӡа,
иаҳа-иаҳа схаҭа иҵәымаӷны исныруеит, избанзар иубарҭан иааилатәаны
ирӡбазшәа, ма аӡә акоманда ҟаиҵазшәа, рызынтәык инеибынеиԥшны, аԥсуара,
хаҭала ҳбызшәа ахьдырҿиаша ахәшҭаара мца ныҳәа аҽалархәра ҿымҭ-ԥсымшьа
мап шацәыркыз. Изеиԥшразаалак ҽԥныҳәак уи азы аӡәы иаҳамҭеит, аха уажәи-уажәи уи инаҿасыргылоит саныхәыҷӡаз, ашәҟәыҩҩцәа алархәны, сқыҭа школаҿ
имҩаԥгаз аиԥылара.
Хыхь иҳәоуи ҵаҟа сызлацәажәои ҳара аԥсуаа ҳхала ҳазлахәу роуп.
Иааркьаҿны иазгәаҭатәуп иҳаланхо шаҳзыҟоу.
Аиҩызара, ма аинтернационализмра анырҳәо, ҳара КПСС излаҳнарҵаз ала
уахәаԥшуазар, иашамкәан еилаҳкаауеит. Убри аиҩызара атеориа амҩа унықәлар,
ажәлар ду мышкымзар мышкы ажәлар маҷ аҵанарӡуан. Аурыс бызшәа цқьа
иззымдыруаз амилаҭ маҷ ахаҭарнак ихыччон, ақырҭқәа ракәзар – гәыбӷанс
иурҭон ақырҭшәа узымдыруазар. Дара уара убызшәа рыздырӡомызт ҳәа
иагьԥхашьомызт, иагьраҭәаршьомызт уи аҵара. Џьоукы ирҭахын чымазара
амаӡмкәа маҷ-маҷ дара рахь ҳаиаргар, даҽа џьоукы ццакуан, избанзар ирбон,
дара ҳаргаанӡа, даҽа џьоукы рахь ҳшиаргоз. Иахьагьы урҭ убри акәырс рымоуп,
амала аԥыхьа анҭгьы арҭгьы КПСС амч рхы иадырхәон умҳәозар.
Аиҩызараҵәҟьа зылшо ауаҩы дшыхәыҷӡоу убри илааӡахоит, сара
ишеилыскаауала. Аинтернационалист цқьа иааикәыршоу ажәларқәа рбызшәақәа
идыруазароуп, рқьабз ахы ахьцо еиликаауазароуп. Ҳара иҳаланхо амилаҭқәа
рбызшәа ҳдыруазар, урҭ рбеиарақәа аадыруеит ауп иаҵанакуа, ус ала
ҳхаҭақәагьы ҳаҟара ҳацлоит. Даргьы ҳбызшәала ицәажәо, ҳаҭыр ҳақәырҵо,
аҭагылазаашьа аԥҵатәуп.
Ари аус иахьа ишԥаҟоу? Еизарак аҿы аԥсышәала уаацәажәар, даҽа милаҭк
иаиуу данҳалаха, иаразнак еиликаауа абызшәала уцәажәарц адҵауиҭоит
дыԥхамшьаӡакәа, дымшәаӡакәа. Уи иацхраауеит иаԥсыуоуп ҳәа зхы зшьо
аӡәырҩы. Ҵараиурҭак аҿы ашәамахьцәа аԥсуаа рбызшәала имцәажәарц
иаарысны иркит. Урҭ ирықәшаҳаҭхеит аурыс школ иалгахьаз аԥсуаа ҳәа зхы
зыԥхьаӡоз. Ас иахьыҟалақәахьоу џьарак амацара акәым.
Тәым милаҭк данҳалагылам ыҟаӡам. Нас ҳбызшәала ҳанбацәажәо? Аԥсуаа
рымацара аус ахьыруа усҳәарҭак џьаргьы иубаӡом. Нас, аҳәынҭқарратә бызшәа
ззырҳәаз ҳхы ианбаҳархәо? Уамашәа иубаша, аԥсуаа ҳхаҭа абри џьоукы ирҭахыу
амҩа ҳақәныҟәоит, ҳхатәы шыӡуа ҳамбаӡакәа.
Ҽнак аҩны дысзааргеит аԥсуа ԥсҭазаара аилкаара иазгәышьуаз ӡӷабк. Лара
диит, дааӡеит а-Таџьыктәылан. Излалҳәаз ала, лаби лани аԥсыуаазаап, аԥсуа
жәла дукгьы ныҟәылгоит Амра захьӡыз лхаҭа. Гәыкала илҭахын лҭаацәа
илдмырҵаз аԥсуа бызшәа лҵарц. Ус ауми ҳара ҳхатәы бызшәа агәхьаа шаҳкым,
нас ҳзыхҟьаз-ҳзынԥаз ҳәа зегьы ирыҵаагоит ҳахзымдырра. Инаӡахьаз аӡӷаб
илзыҵозма лабацәа рбызшәа, лҭаацәа даҽа бызшәак хатәыс ишьҭылхыртә
иныҟәазар, ирҳәо лзеилымкаар ҳәа ишәаны, аԥсуаа рҿы дахьааиз урысшәала
илацәажәозар? Амра данцашаз ус салҳәеит:
– Саб дарыуаҩын, атаџьыкцәа срылиааит. Атаџьык бызшәа даараӡа ибзианы
издыруеит, исхатәы бызшәоуп сҳәартә еиԥш. Ари ажәлар сара уамакала бзиа
избоит, избанзар дара ирхатәу акы рцәыӡыр ҳәа ишәаны иԥсуеит, убасҟатәи
рҵаси рқьабзи ҳаҭыр рықәырҵоит. Аԥсны сааит иҟоу-иану збарц, иахьцалак
исџьынџьми. Аха, исаҳахьаз азырханы, смаар иаҳа еиӷьын. Аԥсуара ҳәа
шәзышьҭоу шәымпыҵӡааны ицоит, аанкылашьак уаҩы иаиҭарц даҿӡамеи. Даара
сгәы шәыцәкаҳаит.
Чарак аҿы даҽа зны дсықәшәеит, аха ҳзымеицәажәеит. Уаҳагьы дызбаӡом
Амра. Уи даараӡа бзиа илбоз, ирымаз зегьы хәыц-хәыц аиҷаҳашьа зҽақәзыршәоз
ажәлар рахь деиҭахынҳәызар?
Уажәааигәа хаҵак дәқьан маҷк аԥхьа ашьыжьӡа даангылан, дахьынхоз Ростов
игарц, ииҭахыз ааихәон. «Уара, шәыдгьыл кажьны, шәабацои шәықәҵны?» –
стәала уамашәа избеит исаҳауаз. «Макьана шәабаҟоу, иҵегь ықәҵыртә аус
руеит», – иҳәан, дындәылҵны машьынала дынҭахәаша дцеит.
Ижәбоит, амилаҭи ҳареи ҳаизыҟазаашьа шаҳҳәоз, ҳхаҭа ҳхатә проблемақәа
шаҳаӡбо ахь ҳаианагеит, избанзар ҳхы ҳшазыҟоу ауп иҳалагылоу (ҳазлагылоу
ҳҳәар иаҳа иҵабыргыушәа збоит зынгьы) ибла ҳшабо. Ари азҵаара цәырҳгаларц,
игәаҳҭап ааигәа Гагра иаадыртыз ауниверсам «Континент» иалҵшәоу. Ааи,
џьоукы ацхрааит Урыстәылантә абизнес знапалакыз раагара, избанзар,
изласаҳауала, иаазгаз рхгьы иахәоит. Уи аартра Аԥсны аиҳабыра алахәын,
гәыкала ирыдыркылеит ари ахҭыс. Аха сара сгәы бжьажьоит ари аус ахьымҩаԥгаз
азы. Зегь раԥхьа ауниверсам еиҳабацәоу урысқәоуп, дара ргеополитика хазуп, аха
ианааи ҳҳәынҭқарра дҵас изрырымҭеи аԥсуара аиқәырхараз цхыраара хәыҷык
ҟарҵарц? Иахьа уажәраанӡагьы ԥсышәала ҩырак кыдым, избанзар уи атәы
зҳәаша ԥҟаԥҵак ҳамам, изҭахыу ишиҭахыу дазнеиуеит. Ираҳәазар иҟарҵоз
ҳамбарызи. Уи азмырхакәа, уа аус зуа ԥсышәала имеицәажәаларц адҵа рымоуп.
Иабаҳҭахыз ҳбызшәа, инеимызак ҳаԥсуара зхәаҽуа аобиект? Изҿузеи ҳаиҳабыра,
шәанаџьалбеит?!.
Иахьа уажәраанӡа амҩаныза телехәаԥшра ашҟа Аԥсны ахьзымнеиц даара
еиҵахара дуӡӡоуп. Уи иазхәыцша ауаа ҳамаму, ма аҭагылазаашьа ҳалаҟаму?
Иара иақәҳарӡлак, шәазхәыц адунеи аефир ахь ҳҭыҵыр, ҳӡыргара ус ахьнеиуаз,
ҳдиаспора заҟа еиднакылоз, иааҟәымҵӡакәа амультфильмқәа рыла мацара
адырраҭара ҟалар, ахәыҷқәа аԥсшәа днарҵарыз!
Уахәаԥшҵәҟьозар, аҳәынҭқарра ишьҭнахит иҳәынҭқарратә бызшәоу арбану, уи
аҿиараз апрограмма аднакылеит, усзуҩцәақәак хбыцуеит, абри аус ак рзалхуазар
ҳәа. Аха, инеимызак игәоуҭар, ҳалҵшәақәа даараӡа имаҷуп. Аҿар аԥсшәа рҳәаӡом
шаҳҳәоз, шьҭа абжьаратә қәагьы ирхатәы бызшәаз ахархәара дырмаҷит.
Шамахамзар аԥсуа бызшәа рҳәаӡом аҳәынҭқарратә усбарҭақәа уахьрызнеиуа,
уаҟа уи аҭахны ирымбозар, рыҵаҟа иҟоу иалархыузи?
Иахьа инеимызак иҭыҵуа аԥсыуа газеҭ заҵәык ауп, уажәы уи иаавагылеит
«Еҵәаџьаа». Агазеҭ аахәара инеиуа урысшәала мацара иҭыҵуа рырҭарц аҳәара
ҟарҵоит, абри аԥсышәала иҳазҭыҵуа амаҷ раҭәаршьом. Сгәы иаанагаӡом уа иану
аматериал иаҳа иԥсыҽуп ҳәа. Иҭҳажьуа ашәҟәқәа 500 екземплиар заҵәык роуп
иҟоу. Шәҟәы заҵәык анузымҭиуа убап. Ибзиашәа џьоукы ҳамҭас ирырҭоит,
иудыруеи убарҭ аӡә даԥхьар. Сгәаныла, хәыда-ԥсада ашәҟәы аларҵәарахь
ҳаиасроуп. Убас иаҳа џьара ҳкылсрашәа збоит. Абри аусумҭа, иаԥхьо
дҟаларымашь ҳәа, садтәалоуп, аиаша уҳәозар.
Асовет аамҭаз ҳашәҟәыҩҩцәа ццакуан рҩымҭақәа реиҭагараз. Аԥсышәала
иҭыҵаанӡа, урысшәала иҭыҵлон. Абри апроцесс иабанӡаҳзеиӷьыз, аԥсуа
ԥхьаҩцәа, рбызшәала иаԥхьаанӡа, урысшәала иаԥхьозар? Иахьа аԥсуа ҳәа зхы
зыԥхьаӡо дыԥшуп, идырҽхәо аԥсуа шәҟәқәа аурысшәахь ианбеиҭарго ҳәа,
ҳбызшәа арӡра даара иахәоит ари. Аҵара-дырра усумҭақәа, аиҳараӡак аҭоурых,
аԥсышәала иҭыҵуазар акәын, ҳбызшәа аҿиара ианацхраауаз, аха ҳара зегь
раԥхьа иаҳҭахыуп егьырҭ ажәларқәа ҳардырырц, ҳбызшәа аиқәырхара аасҭа.
Ҭырқәтәылантә иааз рҵаҩык, дшаԥсыуаз аниҳәа, аԥсшәа зимҵоз еилыркаарц
рҭаххеит. «Иаласхи?!» – ихаҭа изеилкаауамызт ас еиԥш иҟаз ала иахьизҵаауаз.
Аԥсуаагьы ҳашәҟәқәа ирыԥхьаӡом, «иалархи?» – ҳәа ихәыцуеит. Иахьа ауаҩы
ихәарҭахо ауп дызҿу. Аџьармыкьа аекономика аепоха наӡаӡа аамҭоуп. Уи
аекономика иаҳәо иагьыԥсҭазаароуп, ауаҩы иҭаххара аус ацныҟәозар,
иагьхырҵәагоуп, ауаҩытәыҩса рызҿлымҳара ус ацымныҟәозар. Уи иаанаго ҳара
ҳаԥсҭазаараҿ аԥсуа бызшәала ҳамхәыцыр ҟамло аҭагылазаашьа аԥҵазароуп, зегь
раԥхьа макьана иҳаздагәоу аҳәынҭқарра убри азы иқәԥароуп. Ус акәымкәан,
иауазар иауит, иамуазар иамуит ҳәа, астихиа мҩа ианаҳҵар, амшцәгьа аан хаҳәи-мҿыҳәи рҳәаза изго аӡымҩас хыҵ ҳаанахәоит.
Аԥсшәа ахамырхәара чымазаразар, акы уақәгәыӷрын, ачымазара
умыхәшәтәуази. Уи модазар, ԥхьаҟа узлаԥшышаз ак камшәарызи, амода
ииасуеит. Аха раҟа узлымгара ачымазара ҳазцәырҵзар ҳәа агәра сымам.
Упессимиступ ҳәа иуҽԥнызкылогьы дҟалашт, аха аоптимизм хәшәы злаҳахәарҭеи,
апессимизмра иаҵоу ашьаҭа иаҳа иӷәӷәазар. Избанзар уажәраанӡа итәым
бызшәаны иаҳаԥхьаӡоз ала шьҭа ҳхәыцуеит, уи иаанаго ҳхатәы культура арҿиара
аасҭа, итәымны иаҳаԥхьаӡоз акультура ҳадаҳкылеит. Уаҟа аангылашьа ҳамаӡам,
избанзар .
Шықәсқәак уажәаԥхьа аҳәынҭқарратә бызшәа (аԥсшәа) арҿиаразы Азакәани
аҳәынҭқарратә программеи рыдыркылеит, урҭ инарықәыршәаны ахықәкы
анагӡаразы иҟаҵоу ашьаҿақәагьы маҷӡам, уаҩы ибартә иҟоуп. Аха, иагьа ус
акәзаргьы, иҟаҵоу азхоны избом, аамҭа ԥхьаҟа ицоит, ацнагара иара иахьӡом.
Иаҭагылазаашьоузеи иахьа аԥсуа бызшәа? Уи ҿиаразы иҳамоуп акафедрақәа,
афакультетқәа, аҭҵаара-дырратә институт аҿы аҟәша, ашколқәа рҿы аҵатәхәқәа,
абызшәа аҿиара афонд, ателехәаԥшреи арадиои рдырраҭарақәа. Ашәҟәқәа ҭыҵуеит.
Убарҭ зегьы ааидукылар – ԥсымшьҭыгак иаҩызоуп акәымзар, аԥсуа бызшәа
ҳажәлар рзы ихатәы, излахәыцуа, рмилаҭ менталитет рылазырҽуа бызшәаны шьҭа
изаанхом ҳәа алкаа ҟауҵартә, ҳааҭагылеит. Иахьатәи аҿар рабиԥара ҳбызшәа
рызҳәаӡом, иуԥылоит зынӡак иахьырзеилымкаауа аҭаацәарақәа, ацуҭақәа.
Мҩашьарада иаҳҳәар ҳалшоит иахьатәи аҿар, аҭаацәарақәа анаԥырҵалак, рхәыҷқәа
аԥсышәала ирацәажәаӡом, убри азын абиԥарак рыжәлар рбызшәа рзымдыруа
иаанхоит, нас уи риашашьак аиуӡом.
Убри азын, аусура хымԥада иахьа ҳалагароуп ҳбызшәа аиқәырхараз, уи
ҳажәлар ирхатәы бызшәаны иаанхарц, иҳәынҭқарратә бызшәазарц ҵакыла, аформаз
мацараз акәымкәа. Убри аус анагӡара, аҳәынҭқарра ахахьы иамгар, қәҿиарак аиуам.
Хатә инициативала аԥсуа бызшәа аиқәырхара анамуа ҳазааит. Ҳара аҵара-дырра
аҩаӡара ҳаракы аазырԥшуа акомпиутер епоха ҳҭагылоуп. Уи даҽа бызшәақәак рыла
иҿиауеит, амилаҭ маҷ абызшәа уи иахьӡом. Уи еиқәзырхарц зылшо ҳара ҳаиҿкаашьа
заҵәык ауп. Ауаа зегь рхазыршҭуа аекономика аҿиара ихнахит, раԥсуа бызшәа
аҿиара уамак ихьаарымгартә.
Иаалырҟьаны нап аҳаркыроуп ҳбызшәа аиқәырхара аус. Сара сахьахәаԥшуа,
раԥхьаӡа излагатәу усхкқәак шьҭа ицәыргатәуп, анагӡара хҽазаҳкыроуп, ҳус
хьшәахаанӡа. Аамҭа ҳара иаҳзыԥшӡам. Ҳхала адунеи аҿиара ҳҽахьаҳагӡалароуп.
Абызшәа арҵара нап арктәуп асаби данилак нахыс. Аԥсҭазаара излаҳнарбо
ала, уи ус иҟам иахьатәиала. Аԥсуа именталитет арӡра абра ахы ыҵнахуеит. Ус
анакәха, ан лбызшәа илырҵалартә ҭагылазаашьақәак аԥҵатәуп, ахәыҷы настәи
изҳараҿы аԥсуа бызшәа аханатә идмырҵар шамуа еилыркаартә. Уи азы
аҳәынҭқарратә ҳарџь рацәахашт, аха ҳбызшәа ҳзеиқәмырхозар, ҳазҿу зегьы
ирылаҳхи?
Зегь раԥхьа хшыҩзышьҭра ззутәу ателедырраҭара акәушәа збоит. Абаҳча
қәраҿы днеиаанӡа, ахәыҷы ателедырраҭарақәа дрыхәаԥшуеит, иҭаацәара ателербага
ианадтәалоу, ус ада ԥсыхәа зыҟалом. Егьырҭ аканалқәа рҿы ахәыҷтәы дырраҭарақәа
хараӡа еиҳауп, амультфильмқәа рацәоуп. Араб каналк аҿы уахгьы-ҽынгьы
иааиԥмырҟьаӡакәа амультикқәа цоит, ахәыҷқәа аԥсшәа ацынхәрас араб бызшәа
рҵап уҳәартә. Иара аԥсуа телехәаԥшра аусура шьаҭанкыла аԥсахра аамҭа
ҳааҭагылеит. Ателехәаԥшра амилаҭ ирхаҿуп иахьа. Акультура аҿиараҿы уи зегьы
аԥсахуа инеихьеит. Егьырҭ аканалқәа ишыҟарҵақәо еиԥш, х-сааҭктәи
ателедырраҭара апрограмма есымша еиқәыршәалазар, нас ес-х-сааҭк иддырбалон
иахьа хәлаанӡа, уаха шаанӡа. Амҩанызатә еимадара (спутниковаӷ) ахь ҳмиасыр,
ҳтеледырраҭара аусура бжамҽамзаауеит. Аԥсны иахьаҵанакуа мацараҵәҟьа,
иахьабалак адырраҭара адкылара ус ада иаҳзеиқәыршәом, аҳәаанхыҵтәи аԥсуаа
усгьы ҳазрылацәажәом. Амультфильмқәа иахьа хәлаанӡа ҳхәыҷқәа ахәаԥшлартә
макьана иаҳзеиҿкаауам, аха дара ирызкыу адырраҭарақәа х-сааҭктәи апролграмма
иалаҵазар, ирацәаны идырбахон. Ахәыҷқәа бзиа ирбоит ирбахьоу амультик ҿыц
ианахәапԥшуа. Дара рацәаны иаԥҵамзар, дублиажла еиҭагамзар ԥсыхәа ҳамам.
Ҳҳәынҭқарра рҿиара гәыԥ ӷәӷәак аԥҵамзар ауӡом Урҭ иҭырхлароуп аԥсуа лакәқәа,
асахьаркыратә литература аҟнытә ахаҽсахьақәа зныԥшуа афильмқәа. Ҳхәыҷқәа
атәымтәылақәа рҽынтә иаауа афильмқәа рҿынтә ахаҿсахьақәа, алакә персонажқәа
заҟа рдыруа бзиоуп, аха ҳара ҳтәы анырзымдыруа, ҳбызшәа зларҵои? Афильмқәа
еиҭаргоит, аха уи иаҿу рылшара маҷуп, ацхыраара рҭахыуп. Нхыҵ Кавказ ҳашьцәа
иҭырхлоит иаҳзеиԥшу аҿаԥыц ҳәамҭақәа ирылхыу анимациа фильмқәа. Аимадара
ҳабжьалартә ус ӷәӷәак аҭахны избаӡом.
Аҳәынҭқарра хшыҩзышьҭра ду рынаҭоит абаҳчақәа рырҿыцра, аҿыцқәа
рыргылара. Урҭ русура алаԥш ахыуп. Ус иагьа иҟазаргьы, ахәыҷқәа аурысшәа
ирхатәы бызшәаны аҩны иахьырааӡо абаҳчаҿ аԥсшәа дырҵара армаџьануеит. Убри
азын уаҟа имҩаԥгатәу аус рацәоуп. Зегь раԥхьа ааӡаҩцәа ирыхәон аԥсуа
мультфильмқәа иааиԥмырҟьаӡакәа иддырбозар телербагала, DVD ала. Аусура
еиҿкаатәуп убас ала, хәыҷык идамхаргьы аԥсуа гәыԥ даднамкыло иҟамлартә.
Ибзиан абаҳча ҿыцқәа зегьы ԥсыуатәызар. Амилаҭ хәыҷқәа ирҵааит аԥсшәа!
Иабарԥырхагоу? Ус ада ҳара ҳхаҭа ҳбызшәа ҳзеиқәмырхарашәа збоит.
Аҵыхәтәантәи аамҭаз ицәырҵит ахәыҷқәа ирызкыу ашәҟәқәа. Дара маҷуп. Ашкол
қәранӡа ахәыҷқәа ателехәаԥшрала, шәҟәыла, хәмаргала ирдыруеит адунеи алакә
фырхацәа, иаҳа-иаҳа иӡуеит аԥсуа епос, алакә, алегенда хьӡқәа. Аиҳабацәа рхәыҷқәа
ажәабжьқәа анырзеиҭарҳәоз аамҭа цеит. Ҳара, иахьатәи атехника ҳхы иаҳзархәартә,
акырӡа ҳаиҵахоуп. Ахәыҷқәа ирызкыу ашәақәа, тиражла еиҳаны иҭыжьны, ирааӡо
ахәыҷқәа ахьрымоу азы, аҭаацәарақәа хәыда-ԥсада ирыларҵәалазар – акырӡа
иаҳзеиӷьхон. Меигӡарыхда иҭыжьлатәуп аҵсышәала амультфильм зну адискқәа, урҭ
ҳхәыҷқәа ирбалартә аҩны, абаҳча, ашкол рҿы.
Акырӡа иуадаҩу усны иҳаԥгылоуп акраамҭа зыӡбахә рҳәо, аха ҟаҵоу ахьыҟам
абжьаратә школ ареформа. Аԥсуа бызшәеи алитературеи рҵатәхәқәа сааҭқәак
рзыԥҵәоуп, убарҭ рыла абызшәа ҳзеиқәырхома? Егьырҭ амаҭәарқәа рызынтәык
рҵоит урысшәала, уи абызшәала ахәыцра шьҭыркаартә аҭагылазаашьақәа зегь
ҳрылаҟоуп, ирхатәы бызшәахоит, рменталитет аҽаԥсахуеит, ус анакәха, аԥсуа
бызшәа аҵара хьысҳахоит. Иҟаҵатәузеи? Ианамуӡах маҭәарқәак аԥсышәала ирҵартә
ашьаҭа рҳатәуп. Шьҭа иахьа уи ҳара ҳзы иҿыцу усӡам. Иаҳҳәап, ицо-иаауа ацҭәы
злырхуа аҭырқәа школ «Башаран-колеџь» аҵаҩцәа Ҭырқәтәыла иазкыу амаҭәарқәа
рҵон ҭырқәшәала, Англызтәыла иазкыу – англызшәала, Урыстәыла иазкыу –
урысшәала, Аԥсны иазкыу усгьы аԥсуа бызшәеи алитературеи ракәын. Абасала, уи
аҵараиурҭа иалго ԥшь-бызшәак рдыруан. Арҭ Адунеи жәларқәа ирацәажәартә
рызҳауеит. Акомпиутер хәмаргаҵас рнапаҿы иааихьеит. Уигьы тәым бызшәала.
Аԥсуа школ алахьынҵа зԥсахыр зҭахыу џьоукы рхатә инициативала иаԥырҵоит
аԥсышәала арҵага шәҟәқәа. Иҭыҵхьеит аҵарауаҩ Пиотр Кәыҵниа иаԥиҵаз «Ауаҩы»,
«Аԥсабара»; аматематикаҵәҟьа аԥсышәала ирцәажәоуп аҵарауаҩ Шулиа Чамагәуа
ибзоурала. Амала урҭ изыхәҭоу аминистрра аҿынтә дгылара рымамызт. Ахатә
инициатива нхоит лҵшәаданы. Сара сахьахәаԥшуа, аԥсышәала идурҵартә иҟоуп
жәпакы амаҭәарқәа: абиологиа, аԥсабараҵара, ауаҩы, атәым бызшәа, абаҩрҵәыра,
асахьаҭыхра, аџьаус, Аԥсны аҭоурых, Аԥсны агеографиа, аԥсуара. Абарҭ амаҭәарқәа
ирыҵаркуа аҵаҩцәа аԥсышәала иархәыцыр, ҳбызшәа аиқәырхара акырӡа
иацхраауан, ҳменталитет ҳахьчон. Ари апроблема аӡбараз акьыԥхьала аҳәынҭқараа
схаҭа ирыдызгалеижьҭеи ҩажәа шықәса инареиҳауп. Сара сыдагьы аӡәырҩы уи хьаас
ирыман. Имыӡбаӡакәан инхоит. Изҿуи аԥсуара аихаҳараз иаԥҵоу аусбарҭақәа?
Шьҭа иаамҭоуп ҳашколқәа компиутерла реиқәыршәара. Иахьа уи атехника
ахархәашьа узымдыруазар, усурҭа бзиак уоуӡом. Арахь ҳҵараиурҭақәа еиҵахоуп. Уи
ашьаҭа абжьаратә школаҿ икымзар, еиҳау аҵараиурҭаҿ астудент уамак изацҵом.
Ателербагақәа, DVD – қәа рыцҵаны, ашколқәа рҿы иқәыргылатәуп. Аиҭакрақәа
раан убра идырбалатәуп амультфильмқәа, аԥсуа шәақәа ахәыҷқәа ираҳалароуп,
ирзеиҭаҳәалатәуп ҳҵасқәа, ҳқьабзқәа, ҳмилаҭ бызшәа абзиабара убра
ишьҭыркаароуп.
Убарҭқәа зегьы рнаҩсан, аԥсҭазаараз аҳауа, аӡы, афатә рыда дышхәарҭам
еиԥш, аԥсышәала дымцәажәар агәынамӡара иоуртә, аԥсуа ихдырра ааӡатәуп.
Џьоукы, амчра асистемаҿ ҟәардәк рызхиазарц мацараз, иаԥсыуааны иҭаҩзарц
рҭахыуп. Аԥсышәала иҭҳажьуа иазҿлымҳаӡам, аԥсуа ҵара иалхәдоуп, рхәыҷқәа
раԥсуа менталитет ԥсыҽуп, урҭқәа рыгәхьаа рымаӡам. Аԥсуа жәла змоу аԥсуа
бызшәа издыруам закәи?! Ари иахьынӡа трагедиоу ҳзеилымкааӡацт. Ас хара ҳазцом.
Аҟәатәи ахәшәтәырҭақәа руакаҿ акардиологиатә ҟәшаҿы уаннеи, насыԥла уҭәны
улаӷырӡ уҿаҳәҳәуеит рҳәеит. Рызынтәык иаамсҭашәаха, аҷҷаҳәа аԥсышәала
иуацәажәозаап. Ус аҭагылазаашьа уа иаԥызҵада? Аҟәша аиҳабы, изласаҳаз ала,
Оҭырба Аслан ду иԥҳа Лиудмила лоуп. Абас иҟоу анапхгацәа роуп ҳара иаҳҭахыу.
Абри аус аӡбара, Аҳәынҭқарра Ахада хаҭала инапы алакымкәан, ҭыԥ
қәҵашьак аиуан изыҟалом.
Аԥсны ахақәиҭраз жәлар рҵысра шьҭаҳхырц аус анаҳуаз, амҩадуқәа
сахьырныз, амилаҭ ракәын иуԥылоз, ирацәаӡан. Уаԥшҵәык иҟамыз аԥсуаа,
абарҭ ҳамрылаӡкәа, хеиқәырхашьас иҳамази ҳәа, угәы каҳарын. Убасҟатәи
еиҟарамрыла хәыки-шьхаки ҳабжьан. Аха маӡа-аргама ҳақәԥон хыцәнамырха.
Аибашьраҵәҟьа ҳанҭагылоз, ажәлар абџьар шьҭыхрада ԥсыхәак шҳамамыз
рбартә иазхиан. Усҟантәи ҳақәԥара иабзоураны, ахақәиҭра ҳауит ҳәа
ианаҳаԥхьаӡо, амҩаду уаангылахыр, ҿыц уаашәап: аԥсуа бызшәа зҳәо
маҷӡахеит, амилаҭ усгьы ирацәаҳтәит, убарҭ ирылагылоуп аԥсшәа агәхьаа
зкым аԥсуаа ҳәа зхы зыԥхьаӡогьы.
Гагра ақалақь агәаҿы баҳча ҿыцк шаадыртыз саҳахьан. Ааигәа иҟаз
ахәшәҭирҭахь снеиуан, ахәыҷқәа рбжьы анаасаҳа, сааҭгылан, сырзыӡрҩуан.
Ааӡаҩ дара нарықәҿылҭит, аанда иамахьанԥашыларц, макьана аԥсышәала
илҳәоз еилыркаауан, дара аахынҳәит. Лара илацәажәон, рхала еицәажәон,
ажәак ҳбызшәала иаарҿыцшәомызт. Сгәы сымагәыхьха, иҟаз збарц, абжьаратә
школ агәарԥ сынҭалеит. Араагьы, аԥсуа бызшәа ирхатәы бызшәоуп уҳәартә,
уаазыргәырӷьо убаӡом. Убасҵәҟьа иҟоуп ҳқыҭақәа рҿы, уахь аҭагылазаашьа
маҷӡак иеиӷьзаргьы. Абри ҟалеит ҳраион аҿы зныкымкәа, ҩынтәымкәа 2012
шықәса алагамҭаз, абызшәа амырӡреи арҿиареи ирызкны, аизарақәа,
аилацәажәарақәа, абжьагарақәа анымҩаԥаага ашьҭахь.
Ҳазынтәык (уи зхьаау) уск-уск ҳаҿушәа, ҳҽеиқәҳархарц ԥсшьарак
ҳамамшәа ҳгәы иабоит, аха ҳнапы акгьы иалакымшәа, ныррак еснагь исымоуп,
иагьа ус акәымзаргьы, ҳиетнос мыӡӡарц, иахәҭоу аус ҳзымҩаԥымгошәа збоит.
Ҳабла шааԥшуа, иахьа ҳхәыҷқәа аԥсышәала ацәажәара рцәыуадаҩхахьазар,
ҳаԥхьаҟа игыло даҽа абиԥарак, аԥсуа бызшәа ззеилымкаауа, раамҭа
ҳанҭагылоит. Нас аӡра акыр аҭахыума?!. Ҳара ҳҭазырхоны иҟоу ихадақәоу
ируакыуп иҳаланхо ажәларқәа ҳбызшәа цқьа ирҵартә аҭагылазаашьа
ахьаҳзаԥымҵо. Убарҭ ирзеиԥшу, иахьа ирзеилкаауа абызшәала ҳрацәажәалап
шаҳҳәоз, ҳхаҭа ҳхатәы ҳцәыӡуеит. Аԥсшәаз ҳахдырра маҷуп, уи аҳаракыра
ҳзалыршару, ма, аԥсҭазаара егьырҭ аҳасабтәқәа ирымҽханакӡар, ҳауаа
ҳбызшәа аиқәырхара иазҿлымҳау ҳагәхьаа рымкру? Иудыруеи ак ҳалшар ҳәа
сгәыӷны снапы аласкыхуеит ари апроблема.
Уажәыҵәҟьа сгәы иҵхо ахдырра ҳажәлар рылааӡароуп, шьҭа
ҳахьааихьоу азгәаҭаны, ахәыҷқәа нап рылаҳкыроуп. Уи аусмҩаԥгара
иаарластәуп. Аамҭа ҳамаӡам. Ахдырра ааӡара комплексла имҩаԥгатәуп, аха
ахаҭа ҷыдала ихадоу акоуп. Игәашәҭи аҭоурых ҩымҭақәа, ажәлар ржәытә
фырхацәа ирызкыу аҳәамҭақәа заҟа иҵауланы издыруа, рҭоурых хдырра
ахьынӡаҳаракыу!
Ҳарзааҭгылап хҭысқәак.
Амал змаз иакәын усгьы атәылақәа рахь иныҟәарц зылшоз, ус иҟан
еснагь. Абызшәа иазҿлымҳаз, аԥсуара аихаҳара иашьҭаз ианакәызаалак
иҭышәынтәаламызт. Аха амалуаа рныҟәарақәа ирыбзоураны, еилкаахаз
маҷӡам. Европа атәылақәа, – Португалиа, Испаниа, Франциа, Албаниа,
Македониа уҳәа, иара убас Абжьаха мшыни Ага мшыни ладала иаҿықәу
атәылақәеи, Африка аҩада-мраҭашәареи рҿы акырџьара иуԥылоит аԥсуа ҭыԥ
хьӡқәа, аиҳараӡак амшыни аӷбеи ирызкыу. Турчанинов ибзоурала иҭҵаахеит
Маиҟәаԥ иԥшааз ахаҳәи Абибл ҩыреи. Абибл ҩыра ирҵаула иҭызҵаауа
ргәаанагарақәа урықәныҟәозар, уи анкьаӡатәи ақалақь Аблагәы аҿынтә
иаауеит. Иара иахьатәи Ливиа амшын ихықәгылоу Џьубеи ақалақь акәын.
Аҭоурых ҭҵаара ахырхарҭа ҿыц излацәырнаго ала, аԥсуаа раԥхьаӡатәи
рхылҵшьҭра ирыццәырҵыз акод шьҭыбжьы бызшәа акәзар ҟаларын Абибл
нҵамҭақәа зыдҳәалаз. Шьҭа ҳазхәыцып ҳбызшәа заҟа нызқь шықәса ахыҵуа.
Уи макьана иаҳзышьақәмыргылацт, аха еилыкка иубарҭоуп Ауаҩы иира
ишадҳәалоу. Убри азоуп ҳаԥсшәа Адунеи аҿы зегь раҵкыс ижәытәу, иуадаҩу
бызшәаны изаанхаз. Усҟантәи ҳҩыра зымҿиаз аҭоурых ҳазҭымҵаацт. Аха
аԥсуа бызшәа иахылҿиааз егьырҭ абызшәа мариақәа рҩыра мариақәа
шьақәгылазар акәхап. Иуадаҩыз еснагь имариаз иахәлабгон. Абибл аԥсуа
ҩыра иахылҵит аскиф жәларқәа рҩырақәа. Урҭ рҿынтә ицәырҵит Европа
жәларқәа рҩырақәа. Иааит аурыс графика. Уаантәы ихынҳәит ҿыц аԥсуаа рахь
ҳәа ирыԥхьаӡоит.
Ажәакала, зҩыра ҿыц иззыхынҳәыз ҳажәлар, аҵара ахьынӡарымамыз,
абызшәа мырӡкәа аҭоурых аӡеибафара иалга иааргон. Иахьа, аҵара анҳау,
даҽа бызшәақәак рыла ҳаӷәӷәахеит, аха Ауаҩы иуаҩхара иадҳәалаз ҳбызшәа
абеиара ахьаҳцәыӡуа ахдырра аԥсыҽхароуп изыдҳәалоу. Ҳара ахәыҷқәа
идҳарҵаша ҳаԥсуара ҭоурыхла ирҵаулатәуп. Зегь раԥхьа уи ҳалагароуп
ҳбызшәа аира зыхҟьази Абибл ҩыреи инадыркны.
Иналаршәа џьоукы аԥсабара ирыланаҵоит аҟыбаҩ ҷыда ҵаулаӡа. Ус
сара дысԥылахьан ҵарак змамыз ауаҩы, зхала ихәыцуаз, зхала
ишьақәзыргылоз аԥсуа топонимқәа рҵакқәа. Иарбанзаалак литературак ихы
изархәомызт, уи акәын уамашәа иубашаз. Насгьы џьара иуԥыломызт уи аҭыԥ
хьӡқәа хәҭа-хәҭа ишеиҿиршәшәоз. Убасҵәҟьа машәыр дысԥылеит даҽа хаҵак,
аԥсуа жәлақәа ахьынтәаанагаз еилзыршәшәоз. Рыцҳарас иҟалаз, – цқьа
рыҿцәажәаха сахьӡаанӡа, рҩыџьегь иаалырҟьа рыԥсҭазаарақәа кьаҿхеит.
Убас иҟаз аҟыбаҩ цҳафыр ҵҩа-ҳәаак змам ажәҩан иалырҟьа, Адунеи
Аԥсабара иланаҵан, дыра ҷыдала дарӡрыжәызшәа, ибзиашәа, ихала ихәыцра-ҭҵаара аниҵартә, аҵара ду има, даҳзаақәгылеит Валера Ҷкадууа. Анцәа
иџьшьоуп! Игәы иҭакыу Анцәа дахьигӡааит! Иарбанзаалак ҭҵаара шәҟәык
икӡамкәа, аҵара-дырраҿ шьаҭак ахьиԥшааз узеилымкаауа, аҭҵаара атеориа
ҿыц ашьаҭа шьҭеиҵеит. Иҳаԥсҭазаартәуази иаҳҭоурыхыртәуази ихәаҽны
ирымаз ҳӡыргашьақәа, хыҵхырҭак ыҟазаргьы, иахьа уажәраанӡа иҵәахын,
зынӡак иҟамзаргьы здыруада. Урҭ рцынҵәарахк икӡамкәа, иара иаартрақәа
ҳбызшәа аҵакы иаҳагьы идырҵаулоит, иара ихаҭа иҵарауаҩ дура акыр
иҳараркуеит. Бла иамбацыз, лымҳа иамаҳацыз, гәы иазгәнымкылацыз, иара
ирҵаула, ирҭбаа, хьаабаада иҭиҵааит, убри ицәеижь ишалаз ҳ-Аԥсабара
дашазшәа. Нцәак иеиԥш, убри ацәыҵгараз Адәы (Адунеи) даақәгылеит. Уи
ишәҟәы «Абхазы – лҩди ԥсы или религиӷ звуков» аҳәоуқәа ажәала
еилышәшәоит, аҵакы ҟыбаҩ ӷәӷәала иаадырԥшуеит. Иаадыруа ҭҵаара
бызшәаӡам ихы иаирхәо, апоезиа ргәылыжжуеит, ипрозатә поемоума уҳәартә,
гәҭахәыцра гәыҭыӷьӷьа формала ишәуп. Иҵегь иурҵаулозар, убри апроза
форма змоу аҭҵаара бызшәаны ишьақәиргылеит. Ишаабо, иара зегь рыла
дҿыц дҳазкашәеит, деилызкааша маҷымхандаз!
Валера Ҷкадууа иҟаиҵаз алкаақәа урықәныҟәозар, аԥсуа бызшәа акод-шьҭыбжьқәа зегь раԥхьа ицәырҵыз ауаа иреимадаган. Дара нас-нас
ишьҭырхуаз даҽа елементқәак рыла ҳбызшәа ҿиауан. Убарҭ акод-шьҭыбжьқәа
иахьанӡагь ҳбызшәа иазынхеит. Ашьҭахь иҿиауаз абызшәақәа ирхыҵхырҭаз
аԥсшәа шакәыз Омар Беигәагьы иҳәахьан.
Ааигәа иҭыҵит аҭоурых ҭҵааҩы Таҷ Гыцба ишәҟәы
. Аекскурсиа мҩаԥгаҩцәа ирыхәаша шәҟәуп, аха уаҟа ибзианы еидкылоуп
аԥсуа хылҵшьҭрақәа ирынхарҭақәаз ртәы зҳәо аматериал. Рҵага ҭоурых
шәҟәык алоухыртә еиқәыршәоуп. Иара иаԥхьа ари азҵаара цәырызгақәоз ртәы
нацуҵар, аԥсуаа ықәынхон Ефиопиа инаркы, иахьатәи Ливиа, Израиль,
Палестина, Сириа, Ҭырқәтәыла, рыдгьылқәа. Нас, аибашьрақәа
ирызнарҵысуаз ахҵәарақәа ирыбзоураны, иахьатәи аҷоу рыдгьыл
ааныркылеит. Ашьҭахь уажәы Гыртәыла, Қырҭтәыла ахәҭакгьы ааигәанӡа
иқәынхон. Иара убас амшын аԥшаҳәа иаваршәны, Ҟрымынӡа ишынхоз зҳәо
аҭыԥхьӡқәа иахьа иуԥылоит. Аԥсуаа ирыҟәнагаз жәларык, абаскцәа, иахьа
Испаниа иалоу Баскониа ирыдгьылхеит. Ааигәанӡа агәаанагара ыҟан
Амраҭашәарантә аԥсуаа Амрагыларахь иаауаз ракәын ҳәа. Аҵыхәтәантәи
аамҭаз ицәырҵуеит даҽа гипотезак: аԥсуаа иахьатәи рыдгьыл аҿоуп иахьиз,
нас араантәы рыҿиара цон Ага мшын иаваршәны егьырҭ адгьылқәа рахь.
Ақалақь Аблагәы (Библ) ирбаз, аԥсуа ҩыра зну излаҳәо ала, уи анҵамҭа-дҵа
убри аҭыԥахь џьарантә инашьҭын. Ус анакәха, хадара зуаз аиҳабыра ахьыҟаз
Аблагәы аҭыԥан акәӡамызт. Агәҩара ҳамоуп уи Аԥснынтә инашьҭын ҳәа.
Урҭ атәылақәа рҿы иахьа даԥсыуаны шьҭрала зхы зыԥхьаӡо цынҵәарахк
дуԥылом. Рбызшәа аныӡлак, жәларҵас дара заанхомызт. Аԥсшәа аӡра
азымариоуп аҿиара аасҭа, избанзар иуадаҩӡоу бызшәоуп. Аԥсшәа аӡра
ауадаҩра ишадҳәалоу зныкымкәан иазгәаҳҭахьеит. Ҳажәлар ҭоурыхла изнысыз
анхара мҩаҿы џьаргьы иаанымхеит, рыхдырра ӷәӷәа маҷ-маҷ имчыдахон,
изнысыз аӡеибафареи имариаз абызшәақәеи рҿаԥхьа. Абас ҳааҭагылеит
иахьатәи аамҭа, Аԥсны заҵәык ҳанхоит, ҳҳәаақәа ҭшәахаӡеит. Ма ақәӡаара, ма
аҿиара – даҽа мҩак ҳамаӡам. Иахьа ҳазлацо ала, ақәӡаара мҩа ҳангылоуп.
Ауаҩы игәабзиара иаҩызоуп ажәлар ргәабзиара. Уи ухьчалароуп угәы
ахьынӡабзиоу. Уанычмазаҩхалак – иухьчои? Иагьа уҽухәшәтәыргьы,
иуцӡаалоит. Абызшәагьы убас ауп ишыҟоу, – иахьынӡаумоу уеиҷаҳалароуп,
иурҿиалароуп. Убасҟан ажәларгьы еиқәурхоит. Збызшәа зцәыӡуа ажәлар
ачымазара шьҭырхуеит. Ахәшәтәра даараӡа иуадаҩхоит.
Макьана ҳбызшәа еиқәҳархар, иҳарҿиар ҳалшоит, аҩыра злаҳамоу ала.
Хдыррала абызшәа арҿиара заҵәык ауп ҳара ҳиетнос змырӡуа. Уажәраанӡақәа
раасҭа убри иахьа иаҳа иуадаҩуп, аха иалуршартә иҟоуп. Иҳамоуп ҳхатәы
школқәа, ҳхатәы ҳәынҭқарра ҿыц ишьақәыргылоуп. Анапхгареи ажәлари
рыхшыҩ еиларҵар, аԥсшәа ҳхатәы бызшәаны иаанхоит. Уи азы зегь раԥхьа
иаҭахыуп ахдырра аизырҳара. Ахдырра аҳаракыраз Аԥсадгьыл ашьҭыбжь
уаҳауазароуп.
Даҽа знык иазгәаҳҭап аԥсуа бызшәа ашьаҭа ауаҩы иуаҩытәыҩсахара
иҽаназик аламҭалаз ишҿиауаз. Ахдырра ааӡараҿ абри аилкаара акырӡа
аҵанакуеит. Усҟан шьарда аамҭала ауаҩхара мҩа иангылаз иаҳауаз аԥсабара
цәырҵра, иибоз Адунеи сахьақәа ирхылҵыз шьҭыбжьы бызшәан. Убри
ашьагәыҭ – акод шьҭыбжьқәа (В. Ҷкадууа итәала) ҳбызшәа гәыцәс иазынхеит
иахьанӡа. Убри азын ҳбызшәа злеибаркыу ашьҭыбжьқәа хыԥхьаӡарала ҩынтә-хынтә еиҳауп, ашьҭахьқәа ицәырҵқәаз абызшәақәа злашьақәгылоу
ашьҭыбжьқәа раасҭа. Иара ажәартә фонд иаҳа ишьагәыҭуп, егьырҭ
абызшәақәа ржәарқәа ирҿаурԥшуазар. Ҳаԥсшәа аилазаара армариара
аӡбахәқәа рҳәалоит, аха уи ҳҽанаԥшьаҳга, иара ацәыӡрахь ҳхы ҳархоит.
Абарҭқәа егьырҭқәа рымшала аԥсуа бызшәа ныҟәызгоз аԥсуа жәлар рбызшәа
анырцәыӡуа ашәышықәса иааҭагылт.
Иҟаҵатәузеи?!. Имариоу, иахьа иаҳа зымҽхак ҭбаахаз абызшәахь
аиасраз имҩаԥысуа абсабаратә процесс ҳҽаҳҭарыма? Ма ҳбызшәа аиқәырхара
ҳҽазаҳшәару? Даҽа жәларык рылаӡраз уамак аҭахӡам. Уи ҳақәшаҳаҭымхаргьы
апроцесс аҿагылара ҳамч ақәхоу здыруада. Амала, ахҿыхрахь ҳхы хархозар,
хҽаҳзлеиқәҳархарызеи? Уи иамоуп ҩ-мҩак, сгәаныла. Актәи – абызшәа
аҿиаразы иаҭахыу зегь раԥҵара. Аҩбатәи – абызшәа адырраз ахдырра
ашьҭыхра. Актәи азы иҳамоу рацәаӡоуп: аҳәынҭқарра, акьыԥхь, ашкол,
ателехәаԥшра, арадио, аҭҵаара институтқәа, ауниверситет. Аҩбатәи азы –
аԥсуара шьаҭас иҟаҵатәуп, арҵара процесс акыр ирӷәӷәатәуп ахдырра ааӡараз.
Зегь раԥхьа ҳбызшәа ацәырҵреи аҿиареи ауаҩы идырратә иааӡара ӷәӷәала
ҳанырроуп. Апатриот нырра еихаҳауа еизырҳалатәуп. Уажәраанӡа, иахьагьы
аҭҵаарақәа еицырдыруа абызшәала имҩаԥыргон, егьырҭ аусқәагьы убасҵәҟьа
амҩа иануп. Ҳҿар апатриот нырра рымаӡам ҳәа узҳәаӡом, аха уажәраанӡатәи
аусмҩаԥгатәқәа рцәаржь иалаҽуп азын, урысшәала ихәыцуеит, уи нормак еиԥш
ирыдыркылахьеит. Абри амҩагьы акны ҳбызшәа ахьысҳара хымԥада
ианыԥшит. Ишнеиуа, абызшәа злаӡуа уахәаԥшны, агәра угартә иҟоуп иахьатәи
рпатриотизмра иаҳа-иаҳа ишыԥсыҽхо. Абри аилкаа аиаша мҩа анамоу, дара
ҳбызшәала ахәыцра иазҿлымҳахаӡом, рыхдырра зынӡак ихьысҳахоит.
Ахдырра, ихьааго урзашшыртә, иҵоурамкәан иахьҳанҳалоуп, ауаа
рыԥсҭазаараҿ аԥсуа бызшәа аҵакы ацәыӡуеит, уи иахьа даара иаҳнырхьеит.
Аҩни абнеи уи рыхәырҭаны ирбаӡом, избанзар аԥсуа бызшәа астатус
аҳәынҭқарра иазышьҭымхит. Уи азы макьана цәажәароуп иҳамоу. Ҳаԥсуара
цәгьала иӷәӷәаӡоушәа ҳахцәажәалоит, аха ааӡара даараӡа иҳагыуп. Иаҳзымхо
аҭыԥ ақәҵара ҳахьӡаӡом, ишахәҭоу мҩақәак, заа ҳрызхәыцны, иаҳзымԥшаар.
Акәымзар џьабаада ҳалбаанадоит аглобал цивилизациа, избанзар
иаҿаҳаргыло мчы макьана еибаҳамҭацт. Амилаҭ идеиа ахырхарҭа еиҿкааӡам.
Ажәлар рырҿиара аконцепциа ҳамаӡам. Џьоукы гәаҟуеит ҳбызшәазы. Ирҳәо
уаҩы иаҳаӡом, ирҩуа уаҩы дзаԥхьаӡом.
Абызшәа еиқәзырхаша аинститутқәа зегьы ҳамоуп, аус руеит, арахь
рымч хом, атәым бызшәа ҳахәланабгалоит. Урыстәыла аӡбаажәра ауаҩы
данҭаҳа ҿымҭӡакәа дылбаанадоит. Џьоукы ҳшыгәжәажәо, убасшәа жәларык
даҽа цивилизациак ҳахәлаҵәоит. Ҳтәык аанымхар, ҳазламилаҭуи? Ма ҳара
иҳамаз ҽәларык ркультура даҽа џьоукы ртәы еицәандаз.
Ҳлитературатә бызшәа ахьааихьоу шьаҭас иамоуп ажәытә ҳбызшәа.
Убри зырбеиауа зегь раԥхьа ҳашәҟәыҩҩи ҳбазшәадырҩи роуп. Урҭ ҳжәытәра
иалырцәцәаауеит ҳбеиара аҟәырҷахақәа. Аԥсҭазаараҿ иара ныҟәызгогьы
иахьа ашәҟәыҩҩи, абызшәа ҭҵааҩи, арҵаҩи роуп. Егьырҭ гылоуп даҽа ганкала,
абызшәа арӡрахь рхы хоуп, даараӡа игәыҿкааган угәы иаалсыртә. Лҵшәас
иамеи? Ҳауаажәларра рхатәы бызшәа ҩ-полискны аҽаҩнашеит. Хәҭак рхатәы
бызшәа аԥсышәоуп, урҭ рхыԥхьаӡара есааира иаҳа имаҷхоит. Егьи ахәҭа
рхатәы бызшәа аурысшәахеит. Урҭ рхыԥхьаӡара есымша иацлоит. Ари
иаанаго, хәшәык ҳзамҭакәа, ас ҳанца, ҳмилаҭ рменталитет аҽаԥсахӡоит. Уи
иаанаго: ҳбызшәа ҳцәыӡуеит, уи иаццоит ҳбеиарақәа зегьы.
Хыхь иҳәоуп аԥсуа хылҵшьҭрақәа закәытә дгьылқәаз изқәынхоз. Аԥсуа
жәлар аанхеит рбызшәа мырӡкәа аиааира ахьадыргоз атәыла заҵәык аҽы.
Абызшәа ахьзаанымхаз, ажәларгьы дара рашьҭахь ицәырҵыз даҽа жәларқәак
ирылаӡит. Иахьатәи ҳаԥсадгьыл ҳаныӡӡаарц, аҷык-ԥсык шырҳәо еиԥш,
аҵыхәтәантәи аҩ-шәышықәсак рзы акырынтә аҭоурых аԥан ҳанхықәгылахьеит.
Ахақәиҭраз 1866 шықәсазы ианықәгыла ашьҭахь, ҳажәлар хырҵәаны Астрахан
азааигәа идәықәырҵарц ацаризм иаӡбахьан, ҳаиқәзырхаз машәыруп. 1877-78
шықәсқәа рзы аурыс-аҭырқәа еибашьра иалҵшәаны, ҳажәлар акырӡа
ихдырҵәеит. Иаанхаз ахәҭак реизҳара ҳаанагон. ХХ ашәышықәсаз ашықәс
еиқәаҵәақәа цәгьала ҳарцәынхақәан, 50-тәи ашықәсқәа рзы ҿыц аӡыхҵара
ҳазԥшын, Сталин иԥсреи Бериа иҿаԥҽреи ҳахәеит акәымзар. Убас ақәыӡӡаара
ҳҭаргылан 1992-93 ш.ш. рзы, ҳхы ҳахьчеит, ладеи-ҩадеи ҳаӡәкны ҳаидгылан.
Абарҭқәа зегьы аҵыхәтәантәи ҩажәа шықәса рыла ҳҿар ирнырыртә аиаша
ааӡараз иҳалҳаршаз даараӡа имаҷуп. Акәымзар аԥсуа бызшәа усҟатәи агәхьаа
ахьырымкуа зыхҟьои?
Ҳбызшәа амацара акәым, аԥсуара иазкыу азҵаарақәа, убарҭ хьаас измоу
аиҳараӡак иаҳзынхоит. Урҭқәа рыдагьы, аинтеллигенциа ражәа ажәлар акыр
игәныркылартә, ргәаҿынӡа анагашьа цқьа ҳҽақәҳмыршәаӡацт. Анҭгьы арҭгьы
реимадараз механизмк рзыӡбатәны ҳаԥхьа ишьҭоуп. Издыруада
аинформациатә хархәагақәа русура ахаҭабзиара аҳаракыра заҵәык акәзар
иҳагыу? Ҳжәытә аахыс ичаԥахаз аԥсуарак ҳаанагоит, акәымзар убри, хшыҩла
ирҿианы, жәларык иридеологиахартә, аҵара-дырра шьаҭа аимуӡацт. Амца
ҿымцәаарц, ԥырӷқәак инарыцха-аарыҵхоит, уи иара ҳаиқәырхараз
изымҩақәҵагам. Аҩыра злаҳамоу, ҳсахьаркыратә литература злаҿиауа рыла,
дара ицхыраагӡа духон, аха ажәлар, аинтеллигенциа ахәҭа дук убрахь
инарылаҵаны, шәҟәы ркӡом. Аԥхьараз аамҭа анрымаз иамыԥхьоз иахьа
иаҳагьы аамҭала дмаҷуп. Аҭаацәара рекономика аихаҳараз, ани аби усурала
иҿаҳәоуп. Рхазы аус руеит азын, рымч-рылша уи иақәдырӡуеит. Ашкол
аҵаҩцәеи астудентцәеи, аҵара згәы аҳәо, рырҵагатә шәҟәқәа ирхашәалом.
Ҳбызшәала амаҭәар рҵартә иаҳзыҟамҵацт. Шәҟәыԥхьарыла ҳбызшәа
ҳзеиқәырхо ҳаҟаӡам. Абасҟатәи ҭоурых хьӡыла икәыршоу аԥсуа бызшәа
ззымдыруа, изхатәы бызшәам даарыцҳаушьап. Уи згәылсыз адгьылқәеи
аамҭеи ҭызымҵаац ирыцҳара аҟара ацуп. Иҟаҵатәузеи?!. Иаақәгылахуеит
иаҳзымыждахаз, ҳҿыхрагьы зылшо азҵаара.
Аԥсуа бызшәа аиқәырхареи арҿиареи рпроблема аӡбара мҩақәас иамоу
акырынтә ҳалацәажәахьеит, урҭ ҿыц рцәыргара ара иаҭахымзар ҳәа
агәаанагара сымоуп. Амала ахдырра ааӡареи уи аҳаракырахь ашьҭыхшьеи ҿыц
ҷыдала ахшыҩзышьҭра ахәҭаны избоит. Ихадоу усзаргьы здыруада абри аус
аҭыԥ ақәҵараз. Зегь раԥхьа аԥсышәала иҭыжьтәуп «Аԥсуа иҭоурых» захьӡу
арҵага шәҟәы. Аԥсуа хылҵшьҭрақәа рынхарҭақәа рыхсаала еиқәыршәатәуп,
аҭбаа-ҭыцәра аҭаны, уи школцыԥхьаӡа ирымазароуп, зегьы рыбла
иахьаахгылаша, иахәҭоу аҭыԥ азылхзароуп. Арҵага шәҟәы иарбатәуп,
аҵарауаа изларԥхьаӡо ала, аԥсуа бызшәа шакәу зегь раԥхьаӡа адгьыл аҿы
ицәырҵыз, нас иара иаҿыҵқәаз шракәу егьырҭ абызшәақәа; иарбан дгьылқәоу
аԥсуа шьҭрақәа ахьықәынхоз; избан убарҭ атерриториақәа рҿы иахьа аԥсшәа
зҳәо уаҩы дзыҟам; адунеи аҿы иаанхаз аԥсшәа ахьырҳәо Аԥсны иҳарӡуама
ажәларқәа рира шьаҭас иамоу абызшәа? Абас азҵаара ықәыргыланы, ахдырра
ҿыц ирҿыхатәуп.
Актәи аетап аҿы «Аԥсуа иҭоурых» амаҭәар алагалазар ҟалоит арҵара
процесс аҿы амаҭәар «Аԥсуара» иахәҭакны. Уа аангылара ауӡом, ишнеиуа
амаҭәар «Аԥсны аҭоурых» иахәҭакхоит. Ашьҭахь арҵара процесс аҿы иара
хазы маҭәархароуп. Издыруада иаразнак ихазу маҭәарны аҭыԥ азыԥшаазар
иаҳа иеиӷьзар, ҳара ак аналаҳгалалак, уи аиӷьтәраз еиҭакрақәак анапалакра
злаҳцәыцәгьоу ала. «Аԥсуа иҭоурыхи» «Аԥсны аҭоурыхи» аԥсышәала
иҭыжьтәуп, уажәраанӡа «Аԥсны аҭоурых» урысшәала мацара ишҭҳажьуаз еиԥш
акәымкәан. Урҭқәа рҿы ҳнеиаанӡа, ауаажәларра азыҟаҵатәуп ари аус. Убри
азы ицәгьамызт алекциақәа ирыԥхьазар еиуеиԥшым аҭыԥқәа рҿы, убри азы
аҭоурыхҭҵааҩцәа алагаланы. Иара убас ателедырраҭарақәа рцикл еиҿкаазар
акыр иҳахәон. Ажәлар еилыркаароуп ҳазшаз Аԥсабара адҵа ду шҳаднаҵо
Ауаҩытәыҩса иҿиара злаԥшьгаз Адунеи аиқәырхараз. Уи анагӡара
ҳазхиазароуп.
Абас ала, ахдырра ҳзышьҭхыр, издыруада ҳбызшәеи ҳажәлари
реиқәырхара ҳалшар.
Ма XXI аԥсуа иҵыхәтәантәи шәышықәсаҳтәуама?
Гәаанагарак иаҩызоушәа, сызлацәажәо хацсыркит, аха уи ишҭоурых
ҵабыргыу агәра згаҵәҟьоит.
Шьҭа еилкаауп раԥхьаӡа ҳ-Адунеи иқәнагалаз ҳаԥсуа бызшәа шакәыз, ус
анакәха, ҳажәлар ракәын ауаҩытәыҩса аԥсҭазаара-ҭоурыхтә мҩа иқәызҵаз.
Уарлашәарла акәзаргьы, уи аӡбахә аҭоурыхдырцәа ирдыруан, еимактәын, аха
иахьа аҭоурыхҩыра убри аган аҭҵаара, маҷ-маҷ акәзаргьы, аҽарҭбаауеит.
Аԥсуа ҵарауаа роуп абри апроблема аиаша мҩа еиҳарак иқәызҵаша, избанзар
дара аԥсуа бызшәа иаҳа ирдыруеит, ажәытә ҳбызшәа авариантқәа рнапаҿы
акыр иааиуеит ҳәа уақәгәыӷыртә иҟоуп.
Сара асҟатәи зысҳәо, сгәы иалоуп ҳҭоурых ҩыраҿ ҳара ҳажәлар-милаҭ
хьӡы иашаҵәҟьаны цқьа иахьырымҳәо. Еиуеиԥшымз ашәышықәсақәа, азқьы-шықәсақәа рзы, еиуеиԥшымз ижәлар дуқәахаз ҳахьӡ еиуеиԥшымкәан иршьон,
дара рбызшәақәа ишырнаалоз еиԥш, ҳаргьы убри апроцесс ҳҽанаҳраалеит.
Ааи, урҭқәа ҳмырӡроуп, иаҳгәалаҳаршәалароуп, аха ҳхаҭақәа ҳажәлар хьӡы
шԥаҳшьоз, зқьы-шықәсацыԥхьаӡа уи ҳаԥсахуазма, мамзар аҭоурых ҩырақәарҿ,
акыр еиԥшызаргьы, ҳахьӡ авариантқәа заиуази?
Аханатә уахәаԥшуазар, раԥхьаӡатәи ауаҩы – аԥсуа – ихьӡ шьҭихит
ахаҵеи аԥҳәыси руаҩы ҵакыс иаҭаны. «ԤСЫ» ҳәа иаацәырҵыз ажәа, ишнеиуаз
«ԤСУ» ахь трансформациа аиуит, ҵакыс иамоу – «ԤСЫ УАҨ», иагьаанагоит
«ахаҵеи аԥҳәыси рыуаҩ». Иахьа уи «аԥсуа» ҳәа иҳадаҳкылахьеит. Уи аӡбахә
цқьа имҳәацт аҵыхәанӡа, аха убас агәаанагара имоуп аҵарауаа абри
апроблема аҭҵааразы раԥхьа инагылаз Валера Ҷкадууа. Уи атермин иахьа
уажәраанӡагьы ишьҭых иааҳгоит, ԥсахрак аимуӡакәа.
Ашьҭахь ҳара ҳаҵкыс иҿиақәаз ажәлар дуқәа рбызшәақәа ирылалон
«АԤСУА», ма «АԤСНЫ» рхатә вариантқәа рыманы. Зегь раԥхьа ажәа «АԤСУ»
иахҟьеит уи авариант «АБЗУ», ишнеиуаз «АԤСУА» – «АБАЗА», акыр аамҭагьы
ҳажәлар убри ахьӡ рхын. Ааигәаӡоуп, шәы-шықәса цқьа имҵӡацт «АԤСУА»
иаҵанакуаз «АБАЗА» жәлар хазы иҳацәгылеижьҭеи. Уи ҟалеит, Ԥсҳәынтә Нхыҵ
Кавказ инанагаз Арӡынба Џьыр ихылҵшьҭраз Ҳамид аҩыра абазақәа
ирзыҟаиҵеижьҭеи. Иахьа Канада инхо Мураҭ Иаган излеиҳәо ала, ХХ
ашәышықәсаз иара иабду Саҭа Иаган, жәаа нызқь ижәлар иманы,
Ҭырқәтәылаҟа данцоз, Ашьхараа (Ашьхаруа) қыҭа далҵит. Уи ахьыҟоу иахьа
абазақәа рыбжара нхоит, излацәажәо ашьхаруа диалектлоуп, уи аауеит рҭыԥ
жәытә хьыӡла. Иара убас акәын уаанӡагьы ҳажәларқәа хәҭа-хәҭала
ишҳацрырҟьоз. Атәым тәылақәа, аиҳараӡак аҩадатәи атәылақәа, рҿы ҳаш-«АБАЗОУ» иахьагьы ирҳәоит.
Еиуеиԥшымз атәылақәа еиуеиԥшымз аԥсуа нхарҭа ҭыԥқәа ирыҿцаауан,
епохацыԥхьаӡа иара ахатәы рҽеирақәа мҩаԥнагон. Ус ицәырҵуан «АБАСК»,
«АБЕШЛА», «АԤСИЛА», «АБАЁАХӘА» уҳәа – арҭ зегьы вариантқәан. «АБАЗА»
раԥхьатәи вариантын, нас акыр амҽхак ҭбаа аиуит «АБАЗГ», ишнеиуаз
аславианқәа «ОБЕЗ» ҳзырҳәон. Иахьаанагаз цқьа уаҩы издыруам «АБХАЗ»,
аха уи «АБАЗА» ишахылҵыз ҩашьом, «АБАЗ» ибжьалеит шьҭыбжьык – «Х»,
иагьалҵит «АБХАЗ». Гь. Ёиӡариа иакәзар ҳәа сыҟоуп изҳәаз ари қырҭуа
вариантын ҳәа. Урҭ, «АБАЗГ» ҭоурых ҳцәыргарц, жәытә Қырҭтәыла
«АВАЗГИА» ахьӡызшәа иалацәажәон. Арахь, алатын ҩырала уаԥхьозар, анбан
«В» иахылҵуа ашьҭыбжь «Б» ауп, убри азоуп «АБАЗГИА» «АВАЗГИА» ҳәа
гханы ишаԥхьаз, дара ишыртәымз машәыр ишааԥшызгьы. Англызшәаҿ
хархәара аиуит ашьҭахьӡа «АБҚЬАЗИА». Нас аԥыжәара згаз зегьы ҳара
ҳрыцкәашалома? Ма егьырҭ ажәларқәа ҳтәы иашьҳарцылар иаҳа иеиӷьу
акырӡа зқьышықәсақәа иргәылҳәан иахьа уажәраанӡа иааҳго ҳажәлар рхатәы
хьӡы – «АԤСУА», иара убас ҳаԥсадгьыл ахьӡ – «АԤСНЫ»?!.
Сара сахьахәаԥшуа, аҭоурых ҩымҭақәа, арҵага шәҟәқәа рҿы ҳхы
иаҳархәалар атермин «АԤСУА» хара иаҳа иеиӷьуп. Иаҳҳәап, «Абазгаа
рҭоурых» ҳәа акәымкәан, «АԤСУАА РҬОУРЫХ», ма «АԤСУА ҬОУРЫХ»,
«АԤСУА ИҬОУРЫХ». Убри аурысшәахьгьы атрансформациа аиуроуп, иахьа
аҭоурых ҩымҭақәа рӷьырак уи абызшәала излаҭыҵуала.
Аԥсны аҟәыҵәак аӡбахә ҳҳәозар, усҟан, ааи, «АБАЗГА ҬОУРЫХ»,
«АБАЗА ИҬОУРЫХ», «АԤСИЛИА АҬОУРЫХ», иара усгьы атермин «АԤСУА»
иаҟәгамкәа, изызкыу еиҭаҳәалатәуп. Иахьа «АԤСНЫ» ҳәа ҳзышьҭоу аҳәаақәа
зда царҭа амам ала излаҭшәахаз ҳахәаԥшны, ихы аныҵигаз инаркны, аԥсуа
иҭоурых иахьатәи итәыла мацара иадҳәаланы иаҳзаарԥшуам. Убри азын ҳара
иҭаҳҵааша аԥсуа иҭоурых ауп. «АԤСУА ИҬОУРЫХ» ааимызак, ишәҟәны, ма
ирҵага шәҟәны аҭыжьра знапалазкуа даҳбарушь?
Даара узызҿлымҳахаша амонографиа урысшәала  ҭижьит аҵарауаҩ Аслан Аҩӡба 2012 шықәсазы Аҟәа. 1988-1992 шықәсқәа
рзы имҩаԥысуаз ауаажәларра-политикатә хҭысқәа, аҭоурых фактқәа аарԥшуп,
иагьышьақәырӷәӷәоуп дара реишьҭагыла-ҟалашьала иашаны, автор урҭ
дрыхцәажәоит, акомментариақәагьы рыциҵоит, насгьы аҭоурых материал анализ
рзиуеит.
Аҵарауаҩ адокумент рацәа, уи аамҭаз иҭыҵуаз есымшатәи акьыԥхь нҭкааӡаны
иҭиҵааит, урҭ инапаҿы ианааига, бзиа дрызхәыцит, еилирхит. Аԥхьаҩ инапаҿы
икыуп, аибашьра ҟалаанӡа, даараӡа иуадаҩӡаз аԥсуа-ақырҭуа еизыҟазаашьақәа
зеиԥшраз, нас Қырҭтәыла еибашьрала Аԥсны аусқәа рыӡбара ианақәнакуаз
цәыҵызго ашәҟәы. Асовет Еидгыла адунеиаҿ имҩаԥысуаз аполитикатә хҭысқәа
инарықәыршәаны, адгьыл зымпыҵакыз аҳәынҭқар дуқәа абри апроблема аус
ақәҵара, насгьы аԥсуа ԥсҭазаара уадаҩ ишырзыҟаз аарԥшуп.
Арҭ зегьы ҳара игәыцараҳкуеит, избанзар убарҭ аҭоурых процессқәа
рымҩаԥысшьа, насгьы ақырҭуа-аԥсуа рыуаажәларратә, ашьҭахь реибашьратә
еиҿагылара рзы ҳарҭ ҳабиԥара шаҳаҭра руеит, активла иагьрылахәын.
Ари астатиаҿы Аҩӡба Аслан иусумҭа инарҵауланы алкаақәа разгәаҭара
хықәкыс зынӡакгьы иҳамаӡам. Аиашаз, инапы иҵихыз угәы иаахәаша усумҭоуп.
Аха убраҟа автор ицәагхақәаз азгәаҳҭақәар цәгьа иаабаӡом, избанзар ԥхьаҟа урҭ
зны ириашатәхоит.
217-218 адаҟьақәа рҿы иаагоуп хҭыск:
Аиашаҵәҟьа уҳәозар, аиҿкаара «Аубла», ахеидкыла «Аԥсадгьыл» напхгацәас
иамаз ҳара иҳаздырӡомызт, урҭ зҿыз, иарбан зҵаарақәаз ирыӡбоз
ҳагьрызҿлымҳаӡамызт, дара усқәак ишырҿыз уҳәансҳәан ҳаҳауан умҳәозар. Гарик
Аргәын илахьынҵа акала ирыӡбарц, абрыскьылаа Гәдоуҭа ианҩеи, аублааи
аԥсадгылааи рымацара ракәӡамызт иҳадымгылаз, Аԥсны жәлар р-Форум
«Аидгылара» араион еиҿкаараҵәҟьа ҳааигәа иқәымлаӡеит. Аӡәырҩы аиуара иаҳа
ирзыҳаҭыр дуун убасҟантәи аамҭазыҵәҟьагьы, амилаҭ зҵаара аӡбараз имҩаԥаагоз
ауснагӡатәқәа раасҭа. Гәдоуҭа иаланхоз еснагь ӷәӷәала ицхыраауан араион аналҵ
уск мҩаԥаагозар, аха дара рыҩныҵҟа қәԥарак мҩаԥысуазар рҭахӡамызт. Иҟалеи?
Араион анапхгаҩцәа зегь аԥсыуаан, анхацәа рҿы ҳаҭыр ду рықәын, жәлар
рҵысра амчхара аимуурц, рныр ҳәашьак амаӡамызт, аиҳараӡакгьы урҭ уи рылшон,
избанзар араҟа инхоз ақырҭқәа рхыԥхьаӡара акыр имаҷын, амилаҭ зҵаара
рыҩныҵҟа уамак иарцыхцыхуамызт,
Аԥсуа напхгара ртәыла аҭагылазаашьа рхьаамызт узҳәаӡомызт, иара аҿиараз
ирылшоз зегь нарыгӡон. Ишәарҭаз аусқәа рҽанрыларгалозгьы ҳамдыруеи. Аха
еснагьтәи, есыҽнытәи русқәа рымҩаԥгараз даҽа ҭагылазаашьак рзаԥырҵахьан,
Қырҭтәыла акоммунист партиа а-ЦК иаанашьҭуаз аинструкциақәа ирықәныҟәон.
Зынгьы, аиашаз, хәыцра ҵаулак уамҽханакуеит: убас ақырҭқәа ирыцныҟәоз ауаа
камшәазҭгьы, ҳашԥанхарыз? 37-тәи ашықәс еиқәаҵәа иаҩызаз аамҭа наӡаӡа
иаҳхарԥа ҳтәазаауазма?
Ус ма егьыс акәзаргьы, қарҭаа «рашьцәа» инарыгӡоз аусқәа рҿы ҳәаак
иҭаркуан. Урҭ аӡәырҩы рычҳара хыжжит, ақырҭуа уаажәларра-политикатә
еиҿкаарақәа аԥсуа автономиа аԥырхзарц, акультуратә хақәиҭра заҵәык азин
ҳамазарц ианаақәгыла. Убасҟан амилаҭ-хақәиҭратә қәԥара ргәырҽанӡамкәа
иаалагылар акәхеит. Ашовинизм зыбӷа ԥнаҵәаз (иазӡатәхаз) џьоук рыӡбахә
ҳҳәалоит. Аха апартиеи аҳәынҭқарреи рнапхгацәа ракәын зынӡак зыбӷа
ԥнаҵәаҵәҟьаз. Цәгьоура уамак мҩаԥызгахьаз ҳарҩызатәны, лахь ӷәӷәа ҳарҭон, аха
ҳара ҩныҵҟала ҳхы ҳақәиҭын, ишҳалшоз анҭгьы арҭгьы ҳарҿагылан.
Абрыскьылаа Гәдоуҭа апротест анымҩаԥыргоз, араион анапхгара
еилацәажәарак еиҿыркааит, уи иалахәыз ирабжьаргеит амлашьраз итәаз
ирыдгылозу ирыдымгылозу рыӡбарц абраҟа, араион анапхгараҿ. Убас ала урҭ
апротест мҩаԥгацәа рышҟа ауаа рымҩа адыркит. Иақәыркит убри аламҭалаз
аҽырҩреи жәлар ргәырӷьареи Лыхнашҭа еиҿыркаарц. Гагратәи аидгыла
«Абрыскьыл» иалаз уи аныҳәа ԥдыргеит. Ажәлар ашҭаҿынтә араион гәы ашҟа
еихеит. Уа имҩаԥгаз амитинг аҿы ажәа еиқәымшәара рацәахеит. Ирбоз, ираҳауаз
ауаа азыҟаҵақәамызт. Апротест иаҿагылаз цәырҵит. Уамашәа иубартә, уа
иқәгылаз џьоукы изларыԥхьаӡоз ала, ари аус Аргәын Гарик иҭаацәа ракәын
изусхашаз, иан Лыхнашҭа имҩаԥысуаз аныҳәа дадгылар лыхәҭазаарын,
хьаҳәхьачрада изларҳәоз ала, «Ишәфа, ижәжәы лҳәандаз!»
Иарбан усмҩаԥгатәызаалак аԥсуааи ақырҭқәеи реиҿагылара мацаран
имҩаԥысуамызт, угәы иалсрын аԥсуа уаажәларра рыҩныҵҟагьы аиҿагыла-қәԥара
ахьцоз. Аԥсуаа реиҿагылара ачҳара иаҳа ишыуадаҩыз азгәаҭатәуп. Уи
иагьшәарҭан, избанзар ақырҭқәа ирыдгылашаз ауаа ирылаҟан. Иахьатәи акьыԥхь
убарҭқәа обиективла ирызнеиуазароуп. Иҭыҵырц иаздырхиауаз шәҟәык аҿы
саԥхьеит Қырҭтәылатәи акоммунст партиа аԥсуа раион комитетк актәи
амаӡаныҟәгаҩ амилаҭ хақәиҭратә ҵысра маӡала дахамгылар амузшәа. Закәытә
хыдароузеи! Усҟан авторцәа рыхшыҩ аҭыԥ ишыҭҟьаз азгәасымҭар сзымычҳаит.
Қырҭтәыла акоммунистцәа, акыр икәараҵо, узжьашаз аполитика иалаҟан,
ишырҳәало еиԥш, амшцәгьа ашьҭахь акәыкәбаа адәы шхырҟьо иаҩызаны,
иаарлас-аарлас усҟан иҳазцәырҵуаз ақырҭуа уаажәлар еиҿкаарақәа раасҭа.
Амала урҭгьы егьырҭгьы амилаҭ зҵаараҿ рхықәкы рзыԥсахуамызт. Қырҭтәыла
акоммунист партиа ақырҭуа коммунистцәа раԥсуа еиҿкаара ааӡеит. Убас ала,
дара рнапаҿы иааганы аԥсуа жәлар рыман. Қырҭтәыла ауаажәларратә
еиҿкаарақәа акоммунист хымҩаԥгашьа гызмал иаԥырхагахан, «Ленин имилаҭ
политика» қырҭшәала аӡбашьа ԥыххаа иқәырҵеит. Урҭ раԥсуа когорта амилаҭ-хақәиҭратә ҵысра аҽаднамкылар ԥсыхәа аимоуит. Аиашаз, Аԥсны жәлар р-Џьынџь еибашьра аламҭалазҵәҟьагьы рыҩнқәа издәылыҳәҳәомызт, ақырҭқәа
риааира иазыԥшын, нас иҿыцыз ақырҭуа ҳәынҭқарраҿ дара ирыхәҭаз аҭыԥқәа
роурц иақәгәыӷны.
Аҿагыларатә акциа Гәдоуҭа иахьынӡамҩаԥаысуаз, ишырҳәо еиԥш, ҳҿи-ҳнапи
еиқәҵа ҳтәамызт, ҳара аус аауан. Аҵыхәтәантәи амш аҽны имҩаԥган амитинг,
иҳадгылеит аргәынаа рыжәлантәқәа, урҭ рыуа-рҭынха рацәа; убарҭ рнаҩс иҵегь
иаҳзааигәахеит ҳактивистцәеи урҭ рныр змаз анхацәеи. Дара рыла ҳара еснагь
ҳаӷәӷәан Гагра, уск анымҩаԥаагоз. Ҳақалақь аҿы ҳара ҳмаҷын, аҳәоу
еиқәымшәара анҳабжьарҵалак, аусмҩаԥгатә иадҳәаҵалоз иаҳагьы имаҷхон.
Убасҟан гәдоуҭаа шьаҟас иҳаҵагылон, ақырҭуа мчы ӷәӷәа ҳаҿагылартә,
ҳхыԥхьаӡара рацәахон.
Аидгыла «Абрыскьыл», Гәдоуҭа имҩаԥнагаз жәа-мштәи апротест ала,
иашамкәан ирбаандаҩыз Г. Аргәын иуахҭа мацара акәмызт изнырыз, усҟан
амилаҭ-хақәиҭратә қәԥаразы иҭакыз егьырҭ ауааԥсырагьы русқәа цқьа
ирыхәаԥшырц мҩақәҵарак роуит. Иазгәаҭатәуп, 1980 шықәсазтәи ахҭысқәа
рашьҭахь, 1989 ш. маи 4-зы раԥхьаӡа акәны Аԥсны административтә органқәа
рнапхгаҩцәа ақырҭуа шовинизм аус ахьрыцыруаз азы, рыгәра шырымгоз иаартыз
ашәҟәы рыдыркылеит. Амитинг ахь иааԥхьаз дара анапхгацәа рхаҭақәа шалахәыз
ауп ари шыҟалаз. Аиаша уҳәозар, усҟан «Соҩз» ҳәа хьӡыс измаз аблок аус ду
мҩаԥнагон, ҳәарада, амилаҭ зҵаара иазкыз аусқәа ГССР апрокуратура
иамырхырц. Урҭ русура узмаҷшьомызт, аха дара рықәԥара азакәан ихымыҳәҳәар
рҭахын, арахь азакәан ҳара изҳадгыломызт.
Амала, арадикал усмҩаԥгатәқәа усҟантәи аамҭаз знапы алазкуаз аидгыла
«Абрыскьыл» иалаз заҵәык ракәын. Убри азгәаҭаны, ухахьы иузаагом
амонографиаҿ
ҳәа иҳәоу ахьаагоу. Амлашьраз итәаз рызынтәык ақалақь Гагра иаланхон, иара
убра аус руан. Урҭ абрыскьылаа ракәын. Ас еиԥш аҿагылара форма заа
рҽазыҟарымҵаӡеит, уи цәырҵит дара Гәдоуҭа ианнеи, араион милициа ахыбра
ашәхымц аҿыҵәҟьа. Еиҭасҳәоит, убри аламҭалаз арадикал мҩа ақәгылара зылшоз
дара заҵәык ракәын.
Зны-зынла раионк ауаа аргәамҵуан даҽа раионк ахаҭарнакцәа ааны аҿагылара
ӷәӷәа ус ахьымҩаԥыргоз. Ус акәымзар, гәдоуҭаа усҟан амлашьра рҽазыркызшәа,
иобиективымз автор иалкаа абаанагеи?! Документк уи агәылихит ҳәа изымҳәеит,
урҭ зынӡак иҟаӡам. А.Аҩӡба ҿаҭахьа-мцы дыррак иазҿлымҳаз аӡәы изнеигеит.
Иааирала зегьы анхыркәшаха, амилаҭ-хақәиҭратә ҵысраан имҩаԥысуаз ахҭысқәа
рыхәҭа ҵоура аларгалазшәа ицәажәалар аӡәырҩы ирҭахгәышьоуп. Аха, урҭқәа
анымҩаԥысуаз, иаразнак иуздыруамызт ԥхьаҟа закәытә хәшьараз ироуаз. Рхы
аларгалар иаԥсазу рзеилкаауамызт. Иарбан қәԥаразаалак ари чымазараны
иазышьҭоуп, аҭоурыхҭҵааҩцәа ракәзар – уи ахәышәтәраз маҷк рыҽгәарҭалароуп.
Убри ашьҭахь, шьҭа ашәҟәы анҵәамҭаҿ (ад. 405) ҳаԥхьоит, ақырҭуа-аԥсуа
еибашьра ианалага, . Ҳара, уамак
ҳазымхәыцӡакәа, ҳмал – «аԥсуара» – маҷ-маҷ ҳацәхьаҵуеит. Ҳара ҳзы уи
шәарҭагәышьоуп, зегь раԥхьа абызшәа аҿиараз, акультура аихаҳараз, аҭоурых
ашьақәыргылараз. Аибашьраҿ апартизан ҵысра «Мраҭашәаратәи афронт» ҳәа
хьӡыс изаиуи?! Ҳабиԥарақәа рааӡараҿ уи акраҵанакуеит. Ҳазхәыцны, ма
ҳазымхәыцӡакәа ҳәынҭқарратә бызшәаны ишьҭаҳхыз агәхьаа ҳкӡом, ус акәымзар
«Абжьыуа фронт» ҳәа, ҳҭоурых ианымҵуа ианылашаз ахьӡ заимузеи? Ианаамҭаз
уи иахьазымхәыцыз угәы иалсып, шьҭа уи узыԥсахуам, аибашьраз уи иахьӡырҵаз
нхароуп. Ус изхаҟалазгьы ак аҵанакуеит, иҭҵаатәуп. Аԥсны Амраҭашәараҿ
иҟалазеи? «Бзыԥтәи афронт» ахьӡ шцәырҵыз аибашьраз џьара еиҳабыра
документк аҿы иарбамхеит. Ус иҟаз ахьӡ иит, ахырӷәӷәарҭа анеиҿыркаауаз,
раԥхьаӡа ахызаҵә инарҿагылаз ҳаибашьцәа рыҩныҵҟа.
Аполковник Дбар С.П. дааит, аӡиас Бзыԥ иаваршә ахырӷәӷәарҭа еиҿикаарц. Ус
идырҵахьан Гәдоуҭантә дандәықәлоз. Аӡиас аҿынтә хәбаҟа киламетра
ахьыбжьаз, ақыҭақәа Бзыԥҭеи-Алаҳаӡи ақыҭа Колхьидеи рыбжьара, аӷа
даанкыланы, ахырӷәӷәарҭа жәлар рҵеи ишеиҿыркаахьаз аниба, иара афронт
ацәаҳәа аҽахьаԥшьнагахьаз азгәаҭаны, Бзыԥтәи ахырӷәӷәарҭа мчыла еибиҭарц
иҽазикит. Иарбан маҵураз дыззыркыз ҳара иҳаздырӡомызт. Ус шәҟәы икӡамызт.
Уи мацара акәмызт, хыхь џьара иҳәоуп гагратәи ахырхарҭа аҭагылазаашьа
Гәдоуҭа ишырзымдыруаз. Ҳара убас ауп аус шаҳуа, уи хықәкыла иазгәаҭатәуп.
Ахырӷәӷәарҭа аиҿкаара (мызки ҩы-мчыбжьеи) инапы ахьынӡалакыз, Гәдоуҭантә
даныхынҳәлоз, афронт акомандаҟаҵаҩыс иарҭаз ҳәа, акырнытә џьоук рыӡбахәқәа
иҳәалон. Аха дзусҭазаалак урҭ рахьтә аӡәы уаҳа иҽаҳимырбеит, дара рцынхәра
иара афронт еиҿикаауан, ажәылара инапы алакын, араион ахақәиҭтәра
ахагылара илиршеит. Арԥыза иҷыдарақәа идаабалон азы, акомандаҟаҵаҩ иакәны
дҳаԥхьаӡон. Официалла акомандаҟаҵаҩра ирымҭеит азын, ихаҭа закәанла приказ
изҭыжьуамызт, ихаҭыԥуаа аиҭартә. Аштаб аиҳабы убас дҳамаӡамызт.
Аподполковник Гәымба И.Д. дҟалеит приказла иаҭамыз акомандаҟаҵаҩ дҵала
изамҭаз цхырааҩны. Сара, официала иаԥҵамыз Бзыԥтәи афронт аштаб аҿы
санааи, приказда, ҿырҳәала, аполитика-ааӡаратә цхырааҩс сышьҭихит.
Иџьоушьаргьы, абри амҩала аус ҳуеит. Ахырӷәӷәарҭа ахьынӡыҟаз аамҭаз
аибашьра иалахәыз ҳакәны ҳарҭ ҳаԥхьаӡаӡамызт. Усҟан ҳара уи ҳагьазхәыцуазма!
Уажәгьы уамак ҳгәы иалаӡам. Аус злоу, ҳусура ҳгәы аздууп, хықәкысгьы иҳамаз –
ҳраион ампыҵахалаҩцәа рымпыҵхра акәын, уи наҳагӡеит.
Аибашьра нҵәеит. Уажәшьҭа аӡәы иӡбеит афронт ахьӡ иԥсахырц. Аӡәы
игәаԥхом уи Бзыԥтәи ахьахьӡырҵаз. Изҿу злашьақәдырӷәӷәаша ҵаҵӷәы змам
рыԥшаауеит. Урҭқәа ҳхаҳаршҭыроуп. Афронт ахьӡ аауам аӡиас Бзыԥ, ма ақыҭа
Бзыԥҭа рҿынтә. Убарҭқәа ирыхҟьазаргьы, цәгьарас иаҵаз узеилкаауам. Атопоним
«Бзыԥ», иаҳа иашаны иуҳәозар – «Ԥсыԥ», цәырҵуеит адунеи раԥхьатәи абызшәа
иацны, ҩ-код шьҭыбжьык – «ԥы-сы» рыла ишьақәгылоуп. Аҵабырг уҳәозар, убарҭ
ашьҭыбжьқәа абызшәеи ажәлари рира иашьагәыҭуп. Ҳгәы зыздухаша ҳалаҟоуп,
ҳаҭәҳамшьо закәи?! Уи апроблемаз алекциақәа рцикл уаԥхьароуп азын, абра
иаанаҳкылап.
1992 шықәса август мзазы Гагра аоккупант еибашьцәа ирызныжьын, дара
рыштаб ақалақь аҿы еиҿыркааит. Ҳара ҳганала, аиҿагылара еиҿкаан Бзыԥҭа
ақыҭан, ахырӷәӷәарҭа, афронт аштаб, уи ахәҭақәа, асанитартә хәҭа, атыл
еиқәыршәара, афронт акомендатура уб. иҵ. Ахырӷәӷәарҭа ахьеиҿкааз Бзыԥҭеи
Алаҳаӡи рқыҭақәеи Гагра ақалақьи даҽа қыҭа наӡак рыбжьан, убра еиҿкаан
ақырҭуа хырӷәӷәарҭа. Ажәакала, аӷа изгьы ари Бзыԥтәи фронтын. Афронт ахьӡ
ҳгәы аздуны иаҳҳәаларц ахаҭыԥан, уи ахьӡ аԥсахра ҳҽазаҳкхьеит. Урҭқәа
рымацара ракәым, иаагоу аргументқәа иреиҳау аҭоурых ҵакы змоу ҳлахьынҵа
зеиԥшраз азгәаҳҭап, избанзар ҳазлацәажәо иадҳәалоуп. Амҳаџьыр ҳажәлар
ирызкашәаанӡа, Аҟәа инаркны аӡиас Бзыԥынӡа адгьыл Бзыԥын ҳәа иашьҭан, уи
зыхҟьоз ихадаз аӡиас акәын. Иахьа Бзыԥын ахышәаҵышәара Ԥсоунӡа иҭбаахеит.
Избанзар иахьатәи Гагра араион иқәынхоз асаӡқәа ахырцан, аҳәаанырцә
индырхеит. Араҟа иахьа иахыу рыбжеиҳарак Гәдоуҭантә илеиз роуп. Убри азоуп
1992 шықәса августи сентиабри рзы аԥсуааи ақырҭқәеи бџьар реиҿагылара
ацәаҳәа аибашьцәа Бзыԥтәи афронт ҳәа ахьӡ зыршьаз. Даҽа ҵакык аҭаны, ахьӡ
ԥсахра иашахаӡом. Уи аҭоурых документқәа, аҭҵаара усқәа, аиҳараӡак
ҳгәалашәараҿ инхароуп, аибашьра аламҭалаз ишиз еиԥш. Акәымзар уажәы аӡәы
Гәымсҭатәи афронт Аҟәатәи ҳәа иԥсахырц ихы иҭашәоит?! Ус аума? Ҳазҿу
закәи?! Арахь цқьа иҭҵаазар, Гагратәи афронт ахьӡ зҳәо бӷьыцк ҳакӡам, иҟан
Бзыԥтәи, ус иагьаанхоит.
А.Аҩӡба ишәҟәаҿы иуԥылоит уамак ишьақәырӷәӷәам даҽа хшыҩҵакқәакгьы, урҭ
ҳхы уажәы уамак ирзаҳамшьҭып. Уи зуалу аҭоурыхҭҵааҩцәа рхатәы лкаақәа
ҟарҵап.
Иааизакны игәоуҭозар, амонографиа ҭыҵит ианаамҭаҵәҟьаз. Еиуеиԥшым
аԥхьаҩцәа акыр дзырҵаша, иҭырҵааша зҵоу шәҟәуп. Аҭоурых хҭысқәа, афактқәа,
аполитика ԥызаҩцәа русушьа, аҳәынҭқар президентцәа, Аԥсны имҩаԥысуаз
аибашьраз ашәҟәыҩҩцәа рақәҿыҭшьақәа инарҭбаа иахьаарԥшу раԥхьаӡатәи
усумҭоуп. Убарҭқәа зегьы автор ҭоурыхла иуаажәларра-политикатә лкаақәа ацуп.
 
Ҳ-Аԥсадгьыл иахьа иахьыҟоу амҽхак маҷ еснагь иааннакылоз џьаҳшьоит,
аха уи ус иҟамызт. Зны-зынла уарлашәарла аҭоурых иҳанаҳәоит убри аӡбахә,
амала иҭышәынтәалан акгьы цқьа иҳаздыруам. Асоциализм аамҭаз «аусуцәеи
анхацәеи рдиктатура» аиаша ҳнарҳәомызт. Уи ашьҭахь агәаанагара еивга шыҟоу
аҩымҭақәа ирныԥшуеит, ҳҵарауаа илеилатәа аҵабырг концепциа
ахьышьҭырымхыц иахҟьозар акәхап. Амала еилкаауп аԥсуа бызшәа зҳәоз
ҳажәлар рынхарҭа ҭыԥқәа ажәытәӡа империа наӡак атерриториа шеиднакылоз.
Ҿыц ицәырҵуаз ажәларқәа рбызшәақәа аԥсшәа иарҿиаз имариа бызшәақәан. Уи
акәым, ааигәаӡатәи (ҩбаҟа нызқь шықәса раахыс) ҳҭоурых цқьа ҳагәылаԥшыр, ҳ-Аԥсҳацәа рнапаҵаҟа иҟаз адгьыл ақалақь Анапа инаркны иахьатәи Ҭырқәтәыла
абжаранӡа инаӡон. Аԥсуаа нымхозар, Аԥсҳа иаҳҭынра ааигәа зны Қәҭешь игозма.
Шәкы-ҩышә шықәса раԥхьа Нхыҵ-Кавказ Аԥсны Ду ҳәа баша иашьҭазма? ХХ
ашәышықәсаз убрантә мҳаџьыр иагаз иаԥсыуаан.
Абасҟатәи ҳаҭбааҭыцә дгьыл есымшааира еиҵало, иахьа ҳахьаанагаз
зегьы иаабоит. Зегь раԥхьа уи зыхҟьаз ҳажәлар рмаҷхаракәын, хымԥада. Уи
зыхҟьоз аамҭа ирзаанагоз аибашьрақәеи, ахҵәарақәеи ирымацарамызт. Убарҭқәа
рнаҩсан, ҩ-факторк еснагь ихаданы иаҳԥырхаган. Раԥхьатәи – збызшәа зцәыӡыз
абиԥарақәа жәларҵас иӡуан. Уи аӡбахә зныкымкәан ицәыраагақәахьеит. Збызшәа
зцәыӡыз ихдырра маҷхон, урҭ еицын еснагь. Дара ма еицынхоит, ма еицықәҵуеит.
Анаҩсантәи афактор – Аԥсҳара аҩныҵҟа аҳратәраз аиҿыхара еснагь атәылеи
ажәлари ирзеицәан. Хараӡа ҳцарым, ааигәатәи ҳҭоурых излаҳәо ала, Аԥсҳацәа
ирцәыуадаҩын рнапаҵаҟа иҟаз аҳцәа реидкылара. Доусы ихатә ҳәаақәҵара
мацара дазҿлымҳан, дахьынхоз ипатриотра акәын мчыс иӷраз. Жәларык
реиларҵәара иашьҭаз диԥырхаган, атәыла аилаҳара убри ала дацхраауан.
Амҳаџьыр ааира убас ҳҽеиҩшарақәа даара иаҵгәеит. Аменшевикцәа рхаан
Аԥсны ладеи ҩадеи зеидымгылеит. Ашьҭахь аҭоурых процессқәа
ҳаидыркылақәеит, аха атәыла аиҳабыра ирԥырхагаз амчқәа аҩныҵҟа ирацәахеит.
37-тәии уи иацнеиуаз ашықәсқәеи рыламҭалаз, Аԥсны аиҳабыра ақәгараз ҳаӷацәа
иманшәалан рхы иадырхәеит урҭ аиҿыхарақәа, аха аҿагылара зҽазызшәозгьы
рымч мхеит, аамҭа еиқәаҵәа даргьы ықәнагеит. Аҽеиҩшарақәа ҳаман ааигәаӡа.
Аиҳабыраҿ аус зуаз шьаҟас убри иаҵагылан, ҳмилаҭ ҿиара зҭахымыз ҳаӷацәа
убас ирҭахын азы.
Амилаҭ хақәиҭра қәԥара ҳаԥсуа жәлар еиднакылеит. Ашьҭахь иҳазцәырҵыз
ахақәиҭратә еибашьра атәым милаҭқәагьы ҳаднагалеит, зегьы ҳаиланарҵәеит.
Иахьа ҳашԥаҟоу? Ҳусқәа наҳагӡахьаз џьаҳшьан, ҳажәлар ҿыц реиҟәшараз џьоукы
рҽазыршәоит, зынӡак изылҵшәадам узыҳәом. Ари меркантил хықәкыуп,
ҳазҭагылоу аамҭа ахәшьара ҳзаҭом, убри ауп зегьы зыхҟьо. Ахақәиҭра наӡа ҳауз
џьашьа, доусы ихәҭоу ҳәа ииԥхьаӡо дазықәԥоит. Ус ихәыцуан еснагь, аха уи
иахылҵшаз атрагедиа аҽахьаҵәахуаз ианакәызаалак заа ирбарҭамызт.
Аҳәынҭқарра имҩаԥнаго аполитика ԥыжәара аиуеит атәыла аҿиаразы. Убас
еилаҳкаауеит, даҽакала ҳазхәыцуам. Аполитика амчхара каҳауеит, атәыла
аекономика ҳаракымзар. Анхамҩа дырӷәӷәарц еснагь иқәԥоит аполитика
мҩаԥгаҩцәа, рыҩныҵҟа ианыӷәӷәоу, ражәа ԥхылдоуп. Ус анакәха, аекономика
ԥыжәара агома? – уаазхәыцуеит урҭ рыҩбагь реимадараҿ. Амала дара еицуп,
еимҩанызацәоуп.
Аҩныҵҟа усқәа реиҿкаараз, иара аекономика аҿиаразгьы, иаҳа ҳхы
ҳақәиҭуп. Аха урҭ адәныҟа усқәа ирыдҳәалоуп. Уахь ҳхы ҳақәиҭҵәҟьаӡам.
Ишаҳҭахыу тәылак ахь ҳазцом, ҳзаауам. Иаҳҭахыу ҳазгом, иаҳзаагом. Иарбан
усзаалак анагӡара аурыс дақәшаҳаҭзароуп, дзықәшаҳаҭым узеиҿкаауам.
Аблокада ҳҭакны ҳхы анаҳаԥхьаӡози, ареспублика азхаҵара апроцесс амҩа
аатижьҭеи, ҳҭагылазаашьа уамак аҽаԥсахӡом. Маҷ-маҷ еиӷьхарақәак
ҳшырхаанугьы, ҳхаҭа «ҳаилажәра» мҩаԥысуеит Ԥсоуи Егри рыҩныҵҟа мацара. Уи
аҿиара иаԥырхагоуп. Иааҳакәыршоу атәыла дуқәа рнапы ҳануп. Ишаҳҭахыҵәҟьоу
ҳазҿиаӡом. Ҳаҩныҵҟа аиҿыхарақәа еинымшәаранӡа иҳаркыз раԥшьгамҭаҿ хыхь
иаагоу аҷыдарақәа рыбла азхырҩоит, рхықәкы анагӡараз, ус иаҳа ирзеиӷьуп.
Аҵабыргаз, аиашарада ак здырыр зҭахым азакәан изахыԥом. Убарҭ, аиаша
иашьҭоу, иаҳа ирцәыуадаҩуп закәанла амалрҳара. Аԥараҟаҵарада мораль змам
азакәан анавсаавсшьақәа иаҳа иазыҟаҵоуп. Ачынуаа аиҳарак абарҭ роуп ирҭахыу,
рымҩақәа аадыртуеит. Егьырҭ, аԥхьатәиқәа, акыр ирԥырхагоуп. Аха ауаҩ иаша
зегьакоуп аиашамрахь ихы дара идырхоит, иус наигӡарц иашьҭоу ирылшо
иҿырхуеит. Уи апроцесс иахьа ҿагылашьа ӷәӷәак амаӡам.
Абри афакт инаҵшьтәуп ҷыдала. Иааџьоушьартә, аԥсҭазаара аԥышәа
иаҳнарбоит ачынуаҩ, заҟа ҵарҭышала иҽеибиҭо аҟара, маҵурала деиқәшәоит.
Жәынгьы-ҿангьы аҳәынҭқар мчы далахәуп. Зхы иашьҭоу ианакәызаалак еизҳара
бзиак далаҟоуп. Даҽа ганкала уахәаԥшуазар, аҳәынҭқарра убри аҭагылазаашьа
маӡа иақәгәыӷуеит ҳәа, агәаанагара шьҭукаауеит. Ачынуаа уалафахәы бзиа
еибыҭаӡам. Убри азоуп дара иҵоурам рҷыдара зхадырҟьацәо.
Ауаа рынхашьа-нҵышьа еснагь атәыла абеиашьа аанарԥшуан. Аоппозициа
ауаҩ заҟа дӷару атәы заҵәык иалацәажәоит, аиашаз, амла иакуа уаҩ
дҳамамзаргьы, зегьыҵәҟьа збеиам. Арахь ҩба-хԥа машьына зынхарҭа ҭбаа
иҭагылоу ҳамоуп, дара рхыԥхьаӡара маҷӡам. Ауаа иршәу-ирхоу уздыруам.
Аицлабра уахь ииасит. Ацәгьа-абзиа рымҩаԥгашьақәа хазхеит. Жәлар рынеиааи
ҭбаахеит. Иаҳа-иаҳа имаҷхоит аџьа збо иҳарџьла аус зымуа нхарц зҭахыу.
Аиашаз, ушьапы еиҵых унхарц, аџьабаа убароуп. Аҩыжәра-ӡыжәра мацара
зҽазызкыз ирымам-ирыхӡым мацара изаламцәажәои. Аусурҭа ҭыԥқәа шрымам
иазашшуа ргәы иҭоу узеилкаауам. Асоциализм тәра иарҿиаз хымԥадатәи аусурҭа
иазхьуама? Доусы иусурҭа анеиҿикааша аамҭа ҳшааҭагылаз рзеилымкааӡои?
Ари азҵаара еиҳараӡак изырцыхцыхуа аҳәынҭқар аҩныҵҟа аиҿагылара
антагонизм аҳаракыранӡа ашьҭыхра иазҿлымҳауп. Урҭ рхықәкы анагӡараҿ
амҩақәа ируакыуп. Иахьа, еихьӡарас иҳамоу аекономикаҿ ашьҭыхра аацәыругар,
«уи аурыс ԥароуп изыбзоуроу» ҳәа иаауҽԥныркылоит. Аоппозициаҿ зҽеизызгаз
иахьатәи аиҳабыра ркоманда иаламшәеит, аха уа хадара зуа, атәыла анапхгараҿ
аус аныруаз, аҭыԥантәи аекономика зышьҭырымхи?
Зыӡбахә гәынамӡарала ҳазлацәажәо рашьҭахь, ажәлар рнапы зырҭаз
шықәсык ала ҳаихьӡарақәа ааҳнубаалартә ҳазланаргеи? Ааи, ауадаҩрақәа
инарывс-аарывсуа, иахьатәи аиҳабыра ҳтәыла аекономика шьҭырхуеит
иахьцалак. Амҩақәа цқьахеит, уахыла ҳарнуп ҽынлаҵас. Аҩнқәа
реиҭашьақәыргылашьа апроцесс цәгьоума? Акыр школи баҳчеи ҳхәыҷқәа
дыргәырӷьеит. Ахыбра ҿыцқәа ҳабла иааҵашәоит, џьара-џьара иагьмаҷӡам. Ақыҭа
мҩақа реиҭашьақәыргылашьа згәы иаамыхәода? Афымца лашара цәаҳәақәа
ақыҭаҿ ирҿыцуп. Ацхыраара ҟаҵоуп аӡы змамыз аӡымҩангагақәа
рышьақәыргылараҿ. Аспорт комплексқәа заҟа удыршанхозеи! Ахәыҷқәа рааӡара
иазкыу аобиектқәа ақалақьқәа рҿы мацара иргылоума, урҭ цәырҵуеит ақыҭақәа
рҿы. Қалақьқәак рҿы ахатәы сасааирҭақәа, аԥсшьарҭақәа акыр дыргылахьеит.
Егьырҭ акоммерциа хкқәа цәырҵуеит. Ақыҭа нхамҩаҿ иаҳамбац аҵиаа ҷыдақәа
ҳзеиҭарҳаит. Уааигәырӷьап урҭ рыҿиара ҳџьынџьуаа ахьалахәу. Ишнеиуа уи
адемографиагьы иахәашт. Ҳажәларгьы усурҭа ҿыцқәак роушт. Арҿиара знапы
алакыу рҭагылазаашьа аиӷьхара аԥҵара аҳәынҭқар иахагылоу ируалны
ирыԥхьаӡоит. Арҿиаратә гәыԥқәа жәпакы аҳәынҭқар ҳарџьла рыԥсы ҭоуп. Даҽа
зны еиԥшымкәа, ашәҟәҭыжьра ҿиеит. Аиҳараӡак аԥсуа литература амҩа бзиа
иануп. Аихьӡарақәа зымбо рыҽдырлашәыҵәҟьоит. Урҭ, даҽа џьоукы дырлашәырц,
аган иавҵоуп, аекономика ахархәашьа знапы алакыу ирыдгылаша рацәахар ҳәа
ишәоит. Ҳаихьӡарақәа зыбзоуроу «аурыс ԥароуп» ҳәа, зыҽԥныҳәа уамыхәо ҳамҩа
дацәшәоит. Баша акапеикылҵәа аӡәы иуиҭаӡом. Уи ԥхьаҟа акы дазыԥшуп. Уҭи-сыҭи шеишьҭоу аԥсҭазаара ԥышәа изнамырбаз иахьа дабаанагеи? Акала ҳгәы
ҟазҵо иаҳхаиршҭырц дзышьҭоу абанеиуа?!
Афымца лашара ҷыдала азааҭгылара аҭахыуп. Аамҭа ахьнеихьоу аабоит.
Афымца ҳусеиҿкаараз хра злоу мчуп. Уи иахьа зегьы аӡбомашь уҳәап. Иарбан
наплакызаалак иарада аус азуам. Афымца анааиԥҟьалак, аҳәынҭқар усҳәарҭақәа
инадыркны, анхара ҩнқәа рҿынӡа, зегьы русура ааиԥҟьоит. Ҳазынтәык иахьа
телехәаԥшрада ҳзынхома? Дзусҭазаалак, ихәыҷқәа аамҭа ишаҳәо рыхшыҩ
шәларц, акомпиутер изықәгылазароуп. Уигьы аангылоит, афымца ахьынӡыҟам.
Ҳара Егыргес ҳнапаҿы ишыҟоугьы, афымца ҳазхом. Мшызҳа изҳалароуп уи
ахархәара. Нас ҳашԥазыҟоу ҳара ацивилизациаз зда ҳхәарҭам аԥсабара мчы?
Аԥша ӷәӷәа иахьасуа аҭыԥқәа рҿы афымца цәаҳәақәа даҽа методк ала
имҩаԥыргарц рҽазыркхьан. Уи адагьы алашара еизшара ҭыԥқәа акырӡа
идырҿыҵырц нап аларкхьан. Урҭқәа зегьы аанкылоуп. Уа аус зуа изларҳәо ала,
аоппозициа рмитингқәа зыхдырҟьаз афымца ахәԥса ашьҭыхра иаҟәыхыуп. Аҳарџь
рацәа аҭахыуп, зегь рыхә анышьҭыҵуа, маҭәахәы заҟа ҳҭахыуи, излааухәои, ухаҭа
цхыррара узыҟамҵозар, аус иаҿугьы хықәкыла урԥырхагазар?
Ҳаԥсҭазаара ҵаслеи қьабзлеи еибаркыуп. Убарҭқәа ирылахәым,
дызлагылоу ауаа дуаҩны дрыԥхьаӡаӡом. Урҭқәа зегьы ирыхьӡо иџьыба акыр
ҭазароуп. Ҭаацәарак рныҟәгараз аџьабаа рацәа убароуп. Капеик аӡәы баша
иуиҭаӡом, ухала иааурыхроуп. Арахь иаҳхаагаз амилаҭ еиҿыхара, ахақәиҭраз
аибашьра, урҭқәа рышьҭахь ҳазҭагылаз аполитикатә, аекономикатә уадаҩрақәа
ганкала ҳдырӡрыжәуан. Зџьабаала ахныҟәгара иашьцылахьаз, аидара иаҵала,
ацаҟьа иаҿан, акаҵәара ихәнарц; егьи аганала, акаамеҭ еиҿагылара ҳара
ҳааӡаӡомызт, ҳаицәанамтәуазар. Аиҳараӡак аусура иашьцыламыз аџьабаа збоз
ирҿыԥшӡомызт. Урҭ ргәы иалаз дара рыгдыраҿ иҟаз, ақәԥара уамак иалахәымыз
рнапымцқьара мацара акәӡамызт. Рыбла ихгылан аиҳабыра ҭыԥқәа змаз,
цхыраара дук абџьар мца иалагылаз ирырҭозшәа иҽырбаны, ирԥыхьашәаз
аҳәынҭқар мал шеимырҵәоз, маҷк анааҭынчраха, анхараз аханқәеи анаплакқәеи
аамҭа кьаҿла ишдыргылоз.
Усҟан анхацәа ашшуан, «аҭаҭын ҟашәҵа рҳәан, ҳарблит, ачаи аашәрых
рҳәан, ҳарблит», – иахьеиԥш урҭ ргәынамӡарақәа згәаламшәода?! Убри аамҭаз
ачынуаа рхатәы бзазашьа иацӡаауазма? Иреиӷьыз амашьынақәа дара ирықәтәан,
рыҽҵәылх рҽеиларҳәон. Рхәыҷқәа ишырҭахыз ахҷаҭ иалачон. Урыстәыла иреиҳаз
аҵараиурҭахь аиҳараӡак ирышьҭуадаз аҳәынҭқар ҳарџьла? Арҭқәа ҳамбо, ҳабла
амса хҵаны, ҳара адәы ҳақәгылаӡамызт. Аԥарарҳага аобиектқәа зыргылаз
ачынуаа ҳхәыҷқәа рҭахара аҳак рзымгарц, ргәы шынамӡоз ҳхашҭхьоума?
Ма аԥшатлакә акырынтә арыцҳара ирзаанагаз ашьҭахь, абжьыуаа знык
цхыраара роума? Усҟан «иҭахаз ҳхәыҷқәа раҳаҭыраз зегь ҳачҳауеит, дад» зҳәаз
абырг зыбла дыхгыламда? Урҭқәа згәы иаламдаз, аха усҟангьы иахьагьы
иаҳачҳауа маҷӡам, ацҭәы ҳҽацәыҳахьчоит. Ауаа реивҵаларақәа егьырҭ
атәылақәа рҿы бџьар еиҿанаргылақәеит. Убра ҳнанамгарц, ҳазынтәык ҳаӡәыкны
Аконституциа ҳақәныҟәозароуп.
Абасҟатәи аус анҳаԥгылоу, аҿар ахәҭак, убранӡа аччиара рылсит, аџьа
раларгалара уадаҩхеит. Зынӡак напыла аусура рҭахӡам. Аус зымуа акыр
изырҳауама. Иаҳа иласхеит анаркотик аҽаршьцылара. Урҭгьы ирызмырҳаз
аҟәрышь иашьҭоуп. Аҷкәынцәа ирзааигәоу адәқьанқәа инарыҩнаҳауа ирыҩноуп,
қәҵарыла мацара акыр аархәаларц, нас руалқәа рызшәаӡом. Дзакәытә хаҵеи,
зԥара зџьыба иааҭых, ҭаҭынк ззаамхәо? Аџьабаа зхы иазырбо рус еиҵарҟьоит.
Иахьа ҿыц иҳазцәырҵыз аџьырмыкьа економика аҽалагалара ҳцәыцәгьоуп, аус
зымуа аус зуа русқәа иҵегь идыруадаҩуеит. Абарҭ еснагь згәы намӡо уаауп. Згәы
намӡо аполитик дара рыгәшәымшәҳәара изымариоуп. Ас ианбанӡа? «Сара
исылашәааӡаз аԥсуареи иаасыкәаршоу ирылаҽу ахымҩаԥгашьа ҷыдарақәеи
хәыки-шьхаки рыбжьоуп, – лҳәеит студент ӡӷабк. – Аԥсуа, ицәгьеи-ибзиеи
ааидкыланы, иааҳакәыршоу амилаҭ дызлареиӷьу збаӡом», – алкаа ҟалҵеит лара
лхазын. Аҿар даҽакала рааӡара хымԥада иаҭахыуп. Анхашьа система аидеиатә
еиҿагыларақәа ҳҿар бжьагылазар, аԥсҭазаара мҩа алхраз цқьа иаҳзымҩақәҵаӡом.
Дара рымҩа ылырхуеит, адәахьы инаԥшны, ҳара ҳныр роуаанӡа.
Ааӡара ианакәызаалак ахшыҩзышьҭра ду аман. Ааӡара иазхәыцны амҩа
ианырзықәымҵозгьы, аҵаси ақьабзи, аԥсҭазаашьа-нҵышьа рхала идырҳауан.
Ашәы-шықәсақәа, азқьы-шықәсақәа, ажәанызқь-шықәсақәа идырӡрыжәуаз ари
апроцесс амилаҭ рыхдырраҿ имҳәыр мацаран инхомызт, уи иҵоураз ҿиара аиуан.
Ииз ихшыҩ, шьарда аамҭа еиҿкааз информациала ичаԥазма уҳәо,
ишьақәгылахьан, амала усҟан иахьцалак иара изҳашьа ижәлар рныр аиуртә
рыԥсҭазаашьа далагылазар акәын. Иахьа ҳаԥсҭазаара убас еиҿкаауп,
аинформациатә хархәагақәа ҳшьаҳаны ҳаркыуп. Ирацәоуп ажәларқәа рныр.
Зынгьы, ацивилизациа ҿа ҳзаауа анџьаҳшьо, еихаҳа ҳажәлар иааргоз ҳкультура
маҷ-маҷ ҳшацәхьаҵуа ҳазгәаҭаӡом. Арахь, иҭҵаазар, закәтә беиароу
иаҳзеихамҳакәа иаҳцәынхаз, уажәгьы иаҳцәыӡуа хьаазымго ҳхаҭа ҳшыӡуа
изеилкааӡом. Убри амҩа ӷәӷәала ацхыраараз шьаҟарс ҳарак дуны иаҵагылоуп
ҳполитикатә еиҿыхарақәа. Убри ҿыц ҳазхьаҵ игәаҳамҭар ауӡом, ианаамҭоу
иаҳзымшәаз-иаҳзымзаз, иахьа иаҳа ирлас имҩасуа аамҭа ҳашаҭаӡом.
Ааӡара ус системак амазароуп. Азҳара зегьы аныруеит. Зегь раԥхьа
хшыҩзышьҭра ду зыҭатәу ахдырра ҳаракы аҿа уаҩ иларҽроуп. Уи уадаҩуп. Асаби
даниы нахыс, иааиԥмырҟьаӡакәа адуқәа рныр зхәыцрала ианымҩаԥымс, ахәыҷы,
ахбыџ еиҳараӡак, агәыҩбара изцәырҵуеит, урҭ рҿынтә ихадоу мҩаны ишьҭихуа
заа издыруада. Ааигәа рҵаҩык ашколаҿ зны иаирԥхьоз, шьҭа ихаҵаз, уамашәа
ибаны дизҵаауеит: «Абасҟатәи иҳашәҳәоз ныҵаба иабацеи?» Уи ара
иугәаламшәар залшом. Иахьа хәлаанӡа аҵаҩы дышиашахаша аӡбахә иаҳауеит,
иарбан маҭәарзаалак ииҵо убри ахшыҩҵак арҵаҩцәа иналадыршәуеит. Аҵаҩы
ахышә дахьынкылԥшуа, ашкол дахьынҭыҵуа, аушьҭымҭа еиҳау аҵара дахьҭало,
аусураз, ма усказ аҳәынҭқар усҳәарҭаҿ дахьнеиуа, џьара бзиароума ма
цәгьароума дахьақәшәо, иааӡараҿ иаҳауаз акәӡамкәа, даҽа ԥсҭазаара ҿаасҭарак
даахҭықәгылоит, иуаҩра даҽакала аҽаамԥсахыр амуа. Уажәраанӡа иларааӡоз
зегьы неиԥхьбаҵәҟьоит. Арҵара уси адәахь уси еиқәшәаӡом. Зынгьы аԥсҭазаараҿ
иԥыло амаҟәымбарақәа дызлариааиша хшыҩзышьҭра иаҳа ирызузар акыр
изеиӷьзар ҳәа уазхәыцуеит. Убри маҭәарны арҵара иалагылазар, ихадаӡоу акәхар
– иаҳа дымҩақәнаҵозар?
Аԥсҭазаара усгьы еицлаброуп. Уи, абзиара иазкызар, иҳахәоит. Аха
аконкурсқәа раан иобиективтәу ахәшьара бжеиҳан ирзықәыргылаӡом. Убри
ҟалоит акультуратә усмҩаԥгатәқәа раан. Уи ачымазара ҿкны иҳамоуп аҵара
иҭало рзы. Аҳәынҭқар усбарҭаҿ аусураз аҿар ралыԥшаараҿ убри аҷыдара
иҵоурамкәа иааҳԥырахеит. Иахьа ицәыраагаз командала анапхгара ус азнеира
ауаҩы дзыԥсоу уамак ахә азшьаӡом. Уа аус зуа ирыдгылаша иаҳа ирышьҭоуп,
агәырҵҟәыл иалаӡоу аган давадырхаргьы. Нас рыуа-ргәыцхәы иаҳа
игәыцараркуеит. Абарҭ аҷыдарақәа хыхь ианцәырҵлак, рыҵаҟагьы аԥсҭазаара
ирыланарҽуеит. Еиҿагылоу амчқәа, иаармариа иуҳәозар, аоппонентцәа дара
ртәқәа мацара иахьрышьҭоу аӡәгьы иаҳҭахӡам, аха иахьа даҽа мҩак ҳамаӡам.
Ари угәы иалсып. Даҽакалагьы иауам, избанзар дзусҭазаалак ишьаҿа зырӷәӷәаша
изааигәеитәуеит, акәымзар иҿагылоу дрыцҟьоит. Ҳара иаабо, ҳазхәаԥшуа игхақәа
роуп. Убри аамҭаз аҽеидкыларақәа ҳцәыцәгьоуп, уаагьы иаҳа иаҳзааигәоу
ҳауацәа, ҳгәыцхәцәа ҳрышьҭоуп, урҭ иреиӷьу ма иреицәоу ҳәа еилмыргаӡакәа.
Аиҵашьыцра агәамҵхамҵ мҩахьы укылнагоит, уҽузнымкылар аиҵабаа
ҟазшьақәа уиааиуеит. Уи иахьабалак уацәшәалароуп. Аха адепутат корпусқәа
еиуеиԥшым атәылақәа рҿы убри аҷыдара иазиааиуам, ҳара ҳҿгьы иаакылсит.
Уламыс уҵахәмаруазароуп, ма ушәозароуп. Анигьы аригьы ҳаналыхәдоу, леишәас
иҳаури? Ари аԥсуара аԥсыҽхара иаҷыдарахеит. Ус адепутатцәа ирмыхьыр акәын
аиҳараӡак ҳара ҳҿы. Апарламент аҳәынҭқар мчы иахәҭакыуп. Уи даҽа ҩаӡарак ала
егьырҭ аиҿкаарақәа иреиҳазароуп. Амала араҟа имҩаԥысуа аиҵахарақәа
алхыҩцәагьы иаҳхароуп. Ҳабжьы заҳҭаз роуми аус зуа. Ҳзыԥсаз роуми иалаҳхыз.
Угәы иалсуазаргьы, ари ҵабырггәышьоуп. Ауаҩы, аиҳараӡак аполитик, иҟаиҵахьоу
ажәлар рыхдырраҿ мҳәырҵас иануп, аиҳараӡак уи ихныҟәгашьа бзиара дук
иазкымзар. Аамҭа анцалак, иҭагылазаашьа аҽанаԥсахлак, зынӡак ииашоу уаҩушәа
даақәгылоит ҳәа, уи ихәшьараз ауаа рыхшыҩ мҳәыр иануи уажәы
ихымҩаԥгашьеи аиҿыбаара рылнаршоит. Аиашаз, иџьашьахәу убри аҷыдароуп
ԥхьаҟа ҳазго. Амала уи аиҵахарагьы ацымкәан иауҟахыу. Аамҭала акәзаргьы,
иахьа ирбо-ираҳауа аҿар ишԥарныруа? Ишԥарныруа зыуаҩы қәра иҭагылоугьы?
Қәрала еиҳабыз иныҟәыргоз, зқьы-шықәсала еихылҿиаауаз аҵас, ақьабз,
ахныҟәгашьа, абзазашьа-нҵышьа, аламыс, ажәакала аԥсуара абеиара дуӡӡа
аиҵбацәа рызҳашьаҿ аныр ӷәӷәа аман. Иахьа амч знапаҿы иҟоу
реизыҟазаашьа-ҽеҩшарақәа ауааԥсыра рлеишәа аҽарӷәӷәаразы иазеиӷьу
иазеицәоу ҳазхәыцлароуп, усмҩаԥгатәык ҳнапы алаҳкаанӡа. Егьирахь ҳазҿқәоу
зегьы ҳазрыламцәажәаргьы, амҩаду аҿы ҳхымҩаԥгашьа убла иаахаҳалоит. Уаҳа
уаҩ иҳәара иацымныҟәо аҷкәынцәа гәыԥ-гәыԥ авариақәа иҳацәҭадырхоит. Аха
иахьоума аҿар амҩан рыԥсҭбара анхацыркха?
Аибашьра ашьҭахьтәи ашықәс мацараз, ҳамҩақәа рҿы иҭахаз ҳаҷкәынцәа
рхыԥхьаӡара аӷа иабџьар мца иаҳцәагаз раасҭа еиҳан. Уи иацнеиуаз ашықәсқәа
рызгьы автоавариала иҳауз аԥхасҭа еиҵамхеит. Убасҟан убри заанырымкылеи
иахьатәи ҳлеишәадара «уамашәа избо», амч усҟан изымпыҵакыз? Убасҟан
иҵаҳгаз ҳлеишәадара иахьанӡа иаҳзынхеит, маҷ-саҷк иаҳа ҳшеиӷьугьы. Зтәылаз
згәы былуа рхы ааидыркылар ҳагхақәа раԥыхраз иаҳа еиӷьӡами, аполитикатә
амбициақәа ԥыжәара рыҭаны, инымҵәаӡо ацҭәыҟаҵарақәа раасҭа? Агхақәа
ҳаргьы иаабоит, урҭ рцәыҵгара ҳацәшәоит, џьоукы урҭ, рыриашара ацынхәрас,
рхы ишадырхәо заа иҳаздыруам.
Аккорупциа тәылакаҿ аус анамуаз аамҭак ыҟаӡамызт. Даҽакы иамусуп уи
профилактика ҳасабла аҿагылашьа аиҿкаара. Усҟан унапаҿы иукызароуп
аконкрет факт, иумазароуп ашаҳаҭцәа, аусҭҵаараз аргументқәа. Урҭ
урықәиҭымкәа, аусҭҵаара унапы узалакуам. Аҿагылара еиҿкааҩцәа аиҳараӡак ма
иуристцәоуп, ма амчра аструктурақәа рҿы аус зухьоу роуп. Абарҭқәа
рзымдыруашәа зыҟарҵои?!. Акы иамусуп, абарҭ зегьы еилкааны, аҳәынҭқар
злашьақәгылоу аиҿкаарақәа рыҩныҵҟа амҩақәҵашьак азырыԥшаауазар. Убас
иашьҭоу роуп аконструктив оппозициа ҳәа ззырҳәо.
Егьыс, амҩаду уангыланы, убжьы ҭугоит ҳәа, аус уаԥырхагамхозар
уахәаӡом. Аккорупциа шыҟоу уавҵагыланы ианыдурҳауа, убжьы еиҭагазар
ишԥауаҳауеи? «Уо-ора! Ҳара иаҳфашаз зегьы ҳцәырфеит!» Аха даҽакала
дышԥаныҟәои ауаҩы, алеишәа ашьақәыргылара иҽазимкзар, аҳәынҭқар ахада
иахгара заҵәык игәы иҭакызар? Усҟан уи иҩызцәа аихьӡарақәа
ргәаладыршәаӡом, агхақәа заҵәык роуп ицәыҵырго. Урҭ ҳамамкәан. Аха гәыкала
дара рыриашара иашьҭоу ҳәынҭқар мҩала ирыӡбароуп, раҳаҭыр анышьҭыҵуа.
Ҳаиҳабырақәа рҿагылашьа аформақәа ҳажәлар ршеит, амчра еиуеиԥшым
ахәҭақәа рантагонизм мҩа ҳшангылоу иахәаԥшны. Иахьа аԥсуара ҳауаа
ықәныҟәартә, еихарҳартә иаҳзымҩақәҵаӡом. Иахьа ихадоу мҩаны аоппозициа
ирбо – аҳәынҭқарра ахагылараз, ма аҳәынҭқар маҵзура ҭыԥк аанкылараз амҩа
ылхраз қәԥарахеит. Абарҭ аиҿыхарақәа рыҩаӡара ҳаракцәахеит, ԥхьаҟа
ҳрышьҭуам. Ҳхымҩаԥгашьа, ҳҟазшьа, ҳаизыҟазаашьақәа, ҳаиҭанеиааишьақәа
цқьа ҳарзымхәыцыр, ԥхьаҟа аиццара даараӡа иаҳцәыуадаҩхаӡоит. Доусы
ихымҩаԥгашьа ихала дазхәыцуазар, адунеи аӡәы наӡаӡа ишиимҭаз еиликаар,
даҽакала ԥсҭазаашьак шьҭихуан. Зегь раԥхьаӡа, ҳхатә зҿлымҳарақәа раасҭа,
аҳәынҭқар зҿлымҳара ҳаԥхьа иҳаргылароуп. Ҳшынҭаацәоу убри ҳалшома 13
Атәылақәа Аԥсны иақәлацыԥхьаӡа, дара ирымаз ахныҟәгашьақәа, рдин,
ркьабз, рҵас аԥсуаа иныҟәыргаларц, рбызшәа ихадаз еимадаган ишьҭырхырц
аиааира згаз иполитикахон. Зқьышықәсақәа зҽеихазҳауаз аԥсуара аԥсабара
ажәлар еиқәнархон, аха, ампыҵахалаҩ иныр амоуӡакәа, изаанхомызт. Усҟан
ахдырра ҳаракы аарԥшымзар, ажәлар рыԥсуара аиқәырхара иазымықәԥар,
реицҽыхьчара рҽырзақәмыршәар, жәларык аиҿыхара иалаӡуан, нас аԥсуарагьы
ныҟәызгодаз? Аԥсадгьыл аҩныҵҟа убри азы еснагь ауаа еидгылозароуп, аҳәоу
еиқәымшәарақәа ҟамлакәан аха, убри хадамзароуп, акәымзар уи аиҿагыларахь
икылнагоит, ишнеиуа агәыԥқәа зеинымшәо аиаӷара рыбжьалоит. Убри иаҳа
ишәарҭоуп, аӷа импыҵахалара аасҭа.
Аҵыхәтәантәи ҩышә шықәса, даҽа аамҭанык еиԥшымкәа, амҳаџьыри,
ареволиуциеи, ақырҭқәа рнапаҵаҟа ҳаҟазаареи акырӡа аԥсуара иаԥырхагахеит.
Иҩашьаӡама уҳәартә, ажәлар азеиқәырхомызт, Аԥсны ахақәиҭтәраз ҳҽызлаҳгалаз
аибашьраҿ, иаагаз аиааира анаҩсан, ҳауаҩышьа акырӡа иԥхасҭанатәит.
Анаркоманиа аҽарӷәӷәеит, ауаҩшьрақәа, аҭахарақәа акыр ирацәахеит.
Ҳхымҩаԥгашьақәа ҳжәытә иацәыхарацәахеит. Уааԥсырала ҳаизҳара ԥсыҽуп,
ҳахныҟәгашьа анхара уамак ианаалом. Ааигәа имыӡындаз ҳәа, агәазыҳәара-цәшәара шьҭухуеит, убасҟатәи абызшәа ҿиарц, ахдырра ашьҭыхра иамуа
ҳнеихьеит.
Ауаа рдоуҳа рзымыхьчозар, уи аиқәырхара аҳәынҭқар ахахьы иагароуп.
Убри азоуп уи заԥаҳҵаз. Аҳәынҭқар аусура акала еиҭактәуп, уи адоуҳа
еиқәнархарц иара аусура азхәыцра ӷәӷәа аиуур, есааира иаҳа-иаҳа
ҳаԥсардхалоит. Адоуҳа саркьаҵас иԥыхха ицарц агьагым, уи ҿыц ашьҭыхра иус
мариахом. Знык иуцәыӡыз абеиара ҿыц аиҭашьақәыргылара ианакәызаалак
иауам, усҟан уи даҽа доуҳа беиарахоит. Убри азоуп иҳамоу ҳахьчарц, еихаҳҳарц
еснагь изықәԥоз ҳпатриот дуцәа. Амала аполитикатә ҭагылазаашьа еснагь убарҭ
ирԥырхаган, ҳполитиканцәа ракәзар – ианакәызаалак рхы мацара иашьҭан,
аҳәынҭқар напхгараҿ рҭыԥ дырӷәӷәон, рмилаҭ зҿлымҳарақәа ирышьҭазшәа
аԥшра арҭон.
Ари апроблема аҭыԥ ақәҵара, иарбан зҵаразаалак аҭак аиураз еиԥш,
ҳаҩныҵҟа зеиԥшраз иахьыԥшын. Усҟан анҭыҵынтә уахи-ҽни зылаԥш
ҳхызмыршәоз ҳаӷаҵәҟьа усҟатәи дуадаҩхомызт, ҳпара иԥшаарц дмариахон. Аха
иахьа анапхгара, русутә ибзиоума, ицәгьоума ҳәа еилых ҟамҵаӡакәа, ирԥырхагоу
аусмҩаԥгатәқәа зырцыхцыхра мацара иашьҭоу гәыԥ-ҩык анахагылоу, жәлар
реиларҵәара ҳалшару иҳалымшару? Аҳәынҭқарра иахагылоу згәы бзиоу ауаа
реидкылара еснагь хықәкыс ирымоуп иахьакәзаалак, згәы бзиам ражәа ԥхылдара
азымуазар – ҳара ҳагәхьаа мкыкәа, дара рымҩа иануп, аха зегьакоуп ԥырхага
роуам ҳәа узҳәашам. Унаҩсан аҿкы чымазара цәырҵзар, уи ушҟа иааирым ҳәа
узлагәыӷреи.
Ҳара ҳаиқәырхара наӡа зылшо ҳбызшәа аҿиара заҵәыкоуп. Ҳаԥсҭазаара
егьырҭ аганқәа зегьы, ҳабзаза-нхашьа налаҵа, еиқәҳархоит, аха абызшәа ашәарҭа
ӷәӷәа иҭагылоуп. Иара зцәыӡыз ажәлар аанхаӡом. Ус ииаӡааз амилаҭқәа
рацәаӡоуп. Адунеиаҿ зегь раԥхьа ицәырҵыз аԥсшәа – ԥсабаратә бызшәоуп. Убри
азы ишуадаҩу иаанхоит. Ажәанызқь шықәсқәа ирылс, аҭоурых ҟыбаӡыба иргәылс
иаауеит. Хықәкыла уи уаҩы еиқәирхомызт азы, Анцәа иџьшьоуп ҳҳәоит.
Иазхәыцны аԥсшәа еиқәырхахеит ХХ ашәышықәса аҩбатәи азыбжа аахыс, шьҭа
аиаӡаара аԥан ианықәгылаз инаркны. Иахьа уажәраанӡа аҵараиурҭақәа, аҭҵаара
усурақәа, ашәҟәыҩҩыра, нас аинтеллигенциа гәыԥ-ҩык рпатриотизмра
ирыбзоураны, абызшәа аҿиара ус мҩаԥысуеит, убас ала еиқәырхагәышьоуп. Аха
урҭқәа шьҭа иазхом. Аинформациеи аимадага ҿыцқәа рхархәагақәеи иаҳзаарго
адыррақәа ҳбызшәа аҿиара рыхьӡом, ҳазхәыцны џьара реформақәак мҩаԥаамгар.
Ари ажәларқәа ирыпроблема дууп. Ҳаргьы ҳабла иабоит ҳбызшәа шҭахо. Уи
аиқәырхараз, даҽакала иуҳәозар – аҿиараз, агәаанагара ҿыцқәа цәырҵуеит.
Ақәгыларақәа маҷӡам. Абызшәа аҿиаразы акыр программа рыдыркылахьан. Урҭ
ажәуан инагӡахаанӡа. Ааигәа даҽа программак апроект еиқәдыршәеит,
иркьыԥхьит ашәҟәыҩҩцәа, аҭҵаара ус знапалакыу. Иааҳәны иазхьаԥшыз уаҩ
дыҟаӡам. Абызшәа аҿиара ирҵар ишьҭыхын Гагра ақалақьи араиони рҿы.
Ажәалагалақәа ҟаҵан, аха зегьы шьақәхалазшәа аԥшра аархәеит. Аҵыхәтәан
аҳҭнықалақьаҿ еиҿкаан хеилакык «Ахеиқәырхара» захьӡу. Уи иалахәуп аԥсуа
школ ареформа азумзар, аԥсуа бызшәа шаҳзеиқәмырхо еилызкаауа
аинтеллигенциа. Убарҭ ирылоуп амаҭәарқәа аԥсышәала еиҭазгахьоу аҵарауаа.
Абри аус зегь раԥхьа игәыцарактәу проблемоуп. Аҳәынҭқарра иахәҭоу
хшыҩзышьҭра макьана иахьанамҭац угәы унархьуеит. Арахь ус ада ари аус
ӡбашьа аиуам. Издыруада аиҳабыра абызшәа ахьчараз мҩак рымазар, уи азы
информациа ҳамам азын, рыгәҭакы ҳаздыруам. Аоппозициа аусқәа зегь раԥхьа
идыргылашаз ҳбызшәа апроблема зынӡак иалацәажәаӡом. Уи акәым, иара аҿиара
иаԥырхагоума ахьуҳәақәаша ауснагӡатәқәа рнапы рылакыуп. Ахеилак
«Ахеиқәырхара» агьалҵуам, аиҿыхарақәа рполитика абраҟагьы аԥыжәара агар.
Иаҳа иеиӷьын зегьы рхы еиларкыр, еидгылар. Аха аполитикатә амбициақәа
идырҳаз ҳаицәымӷрақәа ԥхьаҟа ҳрышьҭуам. Арахь зҭыԥ иқәҵатәны ҳазԥырхагоу
рацәахаӡеит.
Ааигәа Гагра имҩаԥыргон иубилеи ныҳәак. Иалахәын ҳақалақьқәеи
ҳқыҭақәеи рырҿиаратә ансамбльқәа – гагратәи «Кьараз», уачамчыратәи
«Ерцахә», гәдоуҭатәи «Риҵа», гәымсҭатәи «Гәыма». Иааџьоушьартә инарыгӡон
жәлар рашәақәа ирзааигәоу, ҳкомпозиторцәа иаԥырҵахьоу ашәақәа. «Ерцахә»
инанагӡон иара убас ҳаибашьра аҭабиаҿ ииз ашәақәа. Ахәыҷқәа рансамбль
шьахәла иқәгылеит. Асцена ықәырдыдиаауа еицыкәашон ахәыҷқәа, ршьамхы
рыҵыԥраауан адуқәа.
Уаныҩдәылҵлак иудыруеит ҳашәаҳәара азал аҩныҵҟа ишынҵәаз.
Ҳбызшәала ишымцәажәо еиԥш, амҩан аԥсышәа ашәак уаҳаӡом. Уахьыҟоу
узымдыруа, узлагылоу, аиҳараӡак аҿар, ажәак ҳбызшәала шамахамзар
ирыхәылшәом. Ана-ара еиҿкаау акаҳуажәырҭақәа, аҭхаџьырҭақәа рҿынтә
ҳашәақәа ааҩӡом. Агәараҭақәа рҿынтә иуаҳауазар – атәым естрада зегьы
амҽханакуеит. Зегьы ззыӡырҩуа, ирҳәо иҳарҿиаз акәӡам, ҳбызшәа акәӡам
ҳадгьыл иқәыҩуа. Ҳабацо?!.
Аҳәаа нхыҵ тәылак иамкыз ӷарк, иҽԥныҳәа ҳзышьҭымхуа, ма политика
еилаҩынтрак, еибашьрақәак џьоукы хындырҵәахуазар ҳәа, ҳрызԥшы мацара,
адемографиа проблема ҳзыӡбома? Ҳазынтәык ҳбызшәала ҳзеицәажәом. Уи
аиқәырхараз усгьы план еизакык ҳзеиқәмыршәеит, згәы былуа џьоукы ҳҭыԥқәа
рҿы ҳбалыбаҭоит умҳәозар. Ҳара ҳхаҭақәа араҟа, Аԥсны, ҳаҿиашьа ӷәӷәам. Анцәа
инапы ҳаныԥшыло мацара, иаҳзырҿиари? Аха анахьгьы арахьгьы маҷ-саҷ
иҳазкашәо ҳхы иаҳархәалароуп. Галаа иахьатәи рҭагылазаашьа мҩак
изықәҳамҵари? Ас еиԥш аамҭа шьҭа нахыс ҳақәиҭушәа згәы иабо игха
ахьынӡаҵаулоу дзазхәыцуам, уа ҳара ҳицхыраароуп. Атәыла дуқәа
рҽеидкылақәашьа, нас реилаҳақәашьа, ҳгәы ишаанагақәо, уаҩы инапы ианым.
Аимпериа ҟыбаӡыба бџьар еиндаҭрала еибаркыуп. Убарҭ рӡыблара ажәлар
маҷқәа еиладырҩынтуеит, уи иалаӡуа маҷӡам, аиҳараӡак заа еиҿкаашьақәак рхы
ақәыдмыршәар.
Ҳҵасқәа ракәзар – ишҳаркьаҿша ҳәа ақәкы шьҭых иҳамеижьҭеи,
аԥсҭазаашьа асистемақәа рҽеиҭнырԥсахлеит. Уаагьы лыҵшәа ҳамаӡам. Урҭ
рымҩаԥгашьа ҳазхәыцыр, имҩақәаҳҵар иаҳа иеиӷьзар? Ҳчарақәа ракәзар –
иаҳчараны имҩаԥысуандаз, иҳабаргызи! Ҳхы ззаҳкыша аӡәы далацәажәом,
агәхьаа зкыу дыҟам уҳәар – гха умыхьуазар акәхап. Ари аус ахы иаужьуп. Ааигәа
Аҟәа чарак руан. Иааит аиҳабыра. Иахьабалак еиԥш усгьы ҳчара згьама лаҟәӡаз
концертхеит. Аҭамада ицынхәра усгьы ддикторуп «ҳгәырӷьара» мҩаԥызго. Уи
ажәак аԥсышәала ихәылшәом. Аԥсуа ашәак цқьаны иуаҳауам. Уаҳа ҳәынҭқар
мҩақәҵашьак абра иаҳмоуӡои? Џьара-џьара, ачара алагамҭаз, ныҳәаԥхьыӡк
аԥсышәала ирҳәагәышьоит, изларгәаӷьи ааугәахәыртә. Нас дара «ртәы»
аацәырыргахуеит. Иааугәалашәоит асовет мчы аан, аизарақәа рҿы аӡәы заҵәык
ҳбызшәала дандырцәажәоз, «Ленин имилаҭ политика наҳагӡоит» рҳәарц. Иахьа
амилаҭ культура аизҳара аҳәынҭқар имҩақәнаҵозар акәӡами? Ма иара ишаҭахыу
амҩа ылнахуама? Акультура анархьиала ҿиашьа ҳауама?
Ҳара ҳдоуҳа макьана ақалақь аҿы иӷәӷәам, аҽеиҿнамкаацт. Иабаҟоу,
ақыҭауаагьы ақалақьра иахьыԥшит, даҽакалагьы иамуазар акәхарын. Ақыҭа чареи
ақалақь чареи, ирҭбаан уалацәажәозар, анаагьы араагьы ҳҵас-ҳқьабз еиԥшхеит.
Шьҭа ҳабеицныҟәо? Уи ауп аус злоу. Аԥсуара еихаҳара аимуӡакәа, иахьатәи
ҳкультура «еилаӡҩа» иҳацәтәымӡоу ахь ҳкылнагар?
Абызшәеи акультуреи узеиҟәыҭхом. Дара рыҿиаразы иахьа ателехәаԥшра
ҳәашьак зқәым мҩоуп. Абыржәы аҟара зымҽхак ҭбаау алитература иҳаҩсхьоу
аамҭаз иҭыҵӡомызт. Аҳәынҭқар цхыраара амоуп. Аха ашәҟәыԥхьаҩцәа маҷуп
еснагь еиԥш. Иахьа иаҳагьы имаҷзар ҳәа агәаанагара шьақәгылахьеит. Зегь
раԥхьа ауаҩы шәҟәыԥхьарыла илаԥшҳәаа шыҭбаау аилкаа иашьҭаӡам.
Асоциализм аепохаз уи иазҿлымҳан. Анаҩсан, аԥсҭазаара бзиахарц, аамҭа
зықәҳарӡуа амал рҳароуп. Ашәҟәыԥхьара, адрамтеатр ахь аныҟәара,
аконцертқәа рбара уҳәа, зегьы-зегьы зыԥсахуа ҳзырхәыцит. Уахгьы-ҽынгьы ауаҩы
дахьынаиааиуа, дахьтәоу-дахьгылоу ателедырраҭара дазҿлымҳауп, иаргьы
ҳәашьак ақәымкәа иҿиоит, мыругала, технодогиала азнеишьақәа есааира
иҿыцхоит. Аус адызуло рацәахаӡеит, атележурналистика зыҟаҵара ҷыда усхеит.
Абраҟа заҟа еиҵахара амилаҭ ироуа аҟара, ажәлар ркультура хьысҳахоит.
Рыҿиара аганқәа зегьы еиҵамхалар ԥсыхәа ыҟам.
Абызшәа аҿиара хшыҩзышьҭра ӷәӷәа аиуазар, еиҳараӡак амал
зқәырӡлатәу, ашкол ареформа анаҩсан, ателедырраҭара ҳаракы аиҿкаароуп.
Абызшәазы ахдырра аизырҳараз ателехәаԥшроуп иахьа аиҳараӡак узықәгәыӷша.
Аҿар рмилаҭ хдырра ашьақәыргылараҿ ицхыраауеит иара. Аԥсны аҭоурых
рҵароуп уи азы, аха ҳбызшәа аҵакы еилыркаауазароуп, ргәаҵан инеиртә. Ус
анакәха, Аԥсны аҭоурых ҳара ҳзы имаҷуп, хра злоу усхон аԥсуа иҭоурых
ҭаҳҵаауазар. Уи азын ателехәаԥшраҿы алекциақәа рцикл еиҿкаазар – даара
иҳахәарҭахон. Уи ацикл акырынтә идырбатәхоит. Ари апроблема, ишаабақәо
рыла, занааҭла иазыҟаҵоу ҳәа иаҳаԥхьаӡо ҳакадемикцәақәакгьы макьана
аҵыхәанӡа рыҭҵаарақәа мнеиӡацт.
Ҳаԥсуа телехәаԥшра ақәра маҷуп, аха иахьа иааҳакәыршоу атәылақәа
рыҿиара, имҩаԥысуа аныр ду, аԥышәа аимадара, аиҭанеиааи уҳәа зеиԥшрақәоу
рҷыдарақәа азгәаҭаны, ҳҭагылазаашьа еиӷьзар бзиан, акәымзар ҳаиҵахарақәа
ирыцлалоит. Иахьа ҳтелехәаԥшра ахьнеихьоу алкааҟаҵара уҽазукыр, аиашаз,
угәы ухьуеит. Ателерадиокомпаниа аартра аиубилеиқәа раан, иазгәарҭоит уи
анаартыз, ақәҵара шыҟалаз, Аԥсны аиҳабыра аус ируз уҳәа, инарымҩатәшәа убри
ажәлар рықәԥара ишалҵшәаз ааргәаладыршәазшәа руеит иргәаԥхошәа
иргәамԥхошәа. Арахь аус злаҵәҟьаз убри аҵыхәтәантәи афактор акәын. Уамак
иаҳгәалашәаӡом закәытә қәԥараз имҩаԥысуаз! Аҿар ракәзар, – еснагьтәи
процесск аҳасаб азуны, ателехәаԥшра ҳамоу џьыршьоит. Арахь ҳаҷкәынцәа
закәытә шәарҭаз изҭагылаз, «рыхәда аҳәызба иаҵаркит» ҳәа шырҳәо еиԥшҵәҟьа,
убри апроблемеи егьырҭ амилаҭ зҵаарақәеи рыӡбараз шьҭа акыр иԥшҭәыдахеит.
Уи ҳҿар рыхдырра азнарҳаӡом.
Зегь раԥхьаӡа, жәларҵас ҳаиқәырхара шьагәыҭс измоу абызшәа
аҿиаракәын изызкыз ателехәаԥшра ацәырҵра. Уи аӡбара аангылеит узҳәом, аха
иахьцалак акыр ишьақәхалацәеит. Уи аусура аиӷьтәраз акыр жәалагала ҟаҵоуп,
амала заҟа хшыҩзышьҭра рыҭоу ҳаздырӡом. Адырраҭарақәа мҩаԥызго рбызшәа
амҩан ирҳәо аԥсшәа иацлабуашәа иахьынӡеиӷьу уамак иузгәаҭом, убасҟатәи
абызшәеилаԥса ахархәара аиуит. Ҳбызшәа ахархәара ателехәаԥшраҿы акыр
ихьаҵуазар ҳәа, агәаанагара цәырҵуеит. Ҳбызшәа злацқьахои? Ҳара иҳаҳалароуп
еиӷьу аԥсшәа! Убри ҿиалароуп аԥсҭазаара аган рацәа ицәырнаго ахәыцрақәа
ахәаԥшыҩ изнеиртә. Аԥсышәала иузымҳәо хшыҩзцара ҳамаӡам. Убри
рзымԥшаауазар – зынӡак рхы иадмырхәар – иаҳа иаҳзеиӷьуп.
Ҳтопоним жәпакы рынҵәамҭақәа еиԥшуп. Дал, Ҵ абал, Амҭҟьал, Ҭҟәарчал,
Џьал, Чхәарҭал, Ҵ ҟәыргьыл, Гал; иҳамоуп ажәлақәа – Хәырхәмал, Аџьынџьал.
Абжьыуааи Самырзаҟанааи ажәытәӡан акала еидызкылоз дгьылкны
ишьақәгылан. Дара рзеиԥш хьӡгьы Аԥсыл, ҳаӷацәа иахькыдырҟьозаалак, иахьанӡа
ҳҭоурых иаҳзеиқәнархеит. Иҭҵаатәу аус ҳаԥхьа ишьҭоуп. Гал араион иаҵанакуа
адгьыл еиҳараӡак иреимакырҭаны ҩ-жәларык ирыбжьан аҵыхәтәантәи
шәышықәсақәак рзы. Аибашьрақәа раан ахҵәареи ақәӡаарақәеи, ҿыц анхацәа
адгьыл ҭацәқәа рахь реихара иара иалахьынҵан. Арахь иаауан аиҳараӡак
ауаҩышьрақәа ирыхҟьаны ихҵәаз аҭаацәарақәа. Аибашьра амшала адгьылқәа
анҭацәуаз, аԥсуа аҳцәа нхара иҩаргон егьырҭ аԥсуа дгьылқәа рҿынтә анхацәа.
Ааигәаӡа Жәыргьыҭ араион аԥсуаа нхон. Иаԥсыуаамкәан зхы зыԥхьаӡақәоз
џьоукгьы аԥсшәа рҳәон. Поти ҳәа иахьа изышьҭоу «Ԥыҭ» аҿынтә иааит. Анаҟлиа –
ан лыҟаара иалиааз аанагоит. Иара ус уҿыҩаухар, Баҭымынӡа акәарақәа аԥсуа
хьыӡқәа рхыуп. Иара убас, Қарҭҟа амҩа уанылар, иуԥылоит аҭыԥ «Агара», нас
«Мцхьеҭа» (амца ахьарҭа), «Варӡиа» (Ҩарӡы), Кура (Аҟәры); Гуриа иқәынхоит
агәы иарииз ауаа. Улаԥш иаахгыло роуп арҭқәа. Иҭҵаам заҟа ыҟоузеи?! Арҭ зегьы
аԥсуаа ирҭыԥқәан, рбызшәа рхашҭыцыԥхьаӡа, дара ыӡуан. Ҳхы ҳаназымхәыц,
иахьа ҳара убри ҳзыԥшуп.
Уажәшьҭа акыр шықәса ҵуеит галаа еимакырҭас ишьҭаҳхижьҭеи. Уа
ҳназгаз аполитикатә еиҿагылароуп. Ҳаибашьра иахырҟьаны, зныкымкәа дара
хҵәахьеит, аха иҳаргьежьуеит, галаа шьагәыҭуаауп ҳәа иԥхьаӡа. Урҭ, ҳамбициа
иаԥырхагамкәа иахьынӡаҳбо, рынхарҭақәа шьақәдыргыларц, ҳаарыԥхьоит;
ҳамбициа ианымаало ҳбар, иаӷацәаҳтәуеит. Ас ҳус еиҿкаашьа хара ҳнанагом.
Аԥсны иқәынхо рзинқәа еиҟаразарц, галаа апаспортқәа рыҭазарц азҵаара
ықәгылан шықәсқәак раԥхьаҟа. Аҳәынҭԥар Ахада иалхраз зкандидатура ықәгылаз
руаӡә уи цхыраара ӷәӷәас иоур ҳәа иоппонентцәа ацәшәон, аус аҭыԥқәҵара
иаҿагылеит. Уаанӡа дара ус знык ирыхьхьан, ганкахьала иахьа уажәраанӡагьы
ршьа руеит. Галаа ррыцҳарақәа иахьала аброуп рхы ахьыркыз. Иаҳзеилымкааит
акәымзар, уи ҳара, аԥсуаа, иаҳрыцҳароуп. Еилызкаауагьы рхы заҵәык иашьҭоуп,
ҳаԥсадгьыл азҿлымҳарақәа уамак ирхьааӡам.
Уа ҳзаанымгылеит. Усҟан аҵарауаа, академикцәа назлоу, иқәгылеит
иаԥсыуаахарц зҭахыу галаа ԥынгыларак рмоуа, иаармариа рдокументқәа
еиқәдыршәарц. Апаспорт рыҭара еиҿкааҩцәа иаԥҵатәыз ҳәа иадырбоз ашәҟәқәа
узырхыԥомызт, убранӡа аус дыруадаҩуан. Арахь аоппозициаа хазы убри азҵаара
иҵоурамкәан идырцыхцыхуеит, рполитикатә ҭахрақәа рынагӡараҿ рхы
иадырхәарц. Аиҿыхара абри аус аҭыԥқәҵара иаԥырхагахан, аконтрольдара
ҵнагеит. Апаспорт-визатә маҵзура аусзуҩцәа ари рхы иадырхәеит дара
ишырҭахыз.
25 нызқь паспорт рырҭеит изакәанымкәа рҳәон аоппозициаа, раԥхьа уи
анцәырыргоз, Гал араион амацара ус иҟалазшәа иалацәажәон, дара иаҳа ус
ирыхәарҭан. Ателехәаԥшрала амцахараа иаадыртит даҽа маӡак: усҟатәи
апаспорт еилагарақәа х-раионк рҿы имҩаԥысуазаарын, галаа рҿы мацара
акәымкәан. Закәан еилагаразу имҩаԥысуаз аилкаара ус имариам. Еилкаауп аԥара
шалаҟарҵоз, аха, аусҭҵаарахь икылугартә, уи иашаҳаҭда? Апаспорт шара
иахьакәӡам ианалагаз, аоппозициаа ишаԥырхагахаз даҽа знык иаҵаҳшьып.
Аҵыхәтәантәи ашықәсқәа рзы ԥшь-нызқь паспорт раҟароуп ирырҭаз х-раионк рҿы.
Урҭгьы закәандарала иршазар, – аӡәгьы дариашом, – аха аҵабырг шҵабыргыу
ицәыргатәуп, доусы ишихәарҭоу ҳәа акәымкәан.
Апаспорт шараз азакәан иахьынӡықәныҟәоз злагәарҭалашаз мҩак
рыԥшаарц акәхап апаспортизациаз акомиссиақәа зхаԥҵаз. Абри азакәандарахь
иаҳа ахы зырхатәыз шьаҭас иаҵоу ҭҵаам. Апаспорт шара закәандаран
имҩаԥысуан ҳәа иадырбан, уи аусҭҵаара апрокуратура хада иадырҵеит.
Аусҭҵаара хыртызарц, конкретла ус заҵәык ԥшааӡам, аха апрокуратура хада
ирыдырҵаз адҵала «рнапқәа рыӡәӡәеит», амала аус ахьырзынамыгӡашаз, даҽа
зны аутәы шьҭырхыртә, ахаҳә шьҭарҵеит.
Ақырҭуа мпыҵахалаҩ-мчы ҳахҳәаны, «аԥсуа ида аҳра Аԥсны даимуааит!»
ҳәа, аныҳәаҿа ишьҭаҳхуаз ԥсҭазаара абеит. Ҳтәыла хәыҷы ахьынӡанаӡааӡо
иқәынхо ус уаҩы мап ҳазицәкуам. Зегьы ҳзааигәаҳтәроуп. Иахьеи уахеи ҳгәы
иҵхозароуп адемографиаз ҳапроблема ду. Адунеи еибашьрақәа рышьҭахьгьы
бџьармца еиҿагылаз, ԥхьаҟа ҭынч изланхашаз иалацәажәарц, еидтәалон. «Уаӷа
дуҩызатә!» рҳәон акыр еилызцоз. Уажәраанӡа ишьақәдырҟьартә аҭагылазаашьа
ззаԥырҵахьаз ауаа мҩак ҳара иқәаҳҵароуп. Уи азы ҳтәыла иқәынхо зегьы
ҳадаҳкылароуп. Иаҳзааигәаҳтәаанӡа ҳӷыӷибагалоит. Убри ашьаҭа ҳара
ишьҭаҳамҵозароуп. Галаа ҳаҟәганы иаҳмыргылароуп. Урҭ рыԥсҭазаара реформак
азутәуп, ҳаицрызхәыцроуп, ҭаӷьзаа (лебедь, рак да шьука) реиԥш акәымкәан.
Зегь раԥхьа, иахьатәи урҭ ирҭагылазаашьоу ҳнагәылаԥшып.
Ҽнак хыбрак иҩнагылаз аԥсыуа жәытә ашәак адәахьынтә ираҳаит.
Шамахамзар уи заҳахьадаз. Иазырҳәоз еилыркаарц иҩдәылҵзар, машьынак
аҩныҵҟантә иааҩуан уи абжьы ҵары. Уа иҭатәаз галаа ракәын. Рхаҭа аԥсшәа
уамак рзеилкаауамызт, аха «ҳабацәа рашәа» ҳәа, бзиа ибаны иазыӡырҩуан,
шәанаџьалбеит! Дара ирдыруеит ишаԥсыуа шьҭроу, Бзыԥын рабиԥара уажәгьы
ишынхо. Ишаԥсыуаау рҳәарц агьрыгӡам, аха ргәылацәа, агырқәа, гәаар рҭахым.
Шәазхәыц! Ҳара ҳнарыхан иҳаргылоит, дара здызкыло рахь иаҳа рхы кыдуп. Ари
ҳазхәыцлар бзиан. Иахьцара рзымдыруа еилахеит. Гыртәылаҵәҟьа инхо раасҭа,
арҭ ирымоуп аԥсуа жьира, Ажьырныҳәа мҩаԥызго рацәоуп. Лыхны инхо Ҷадиақәеи
Гал инхо урҭ рыжәлантәқәеи рабиԥара акоуп. Аижәлантәқәа анеизо галаа арахь
ирылоу рацәоуп. Аус злоу рабиԥара шьҭра дырӡыр рҭахым. Иаҭахыуи абарҭ
шаԥсыуаау рҿы иадырҳәарц? Егьырҭгьы идеилыркаатәуп шьҭрала зны
ишаԥсыуааз.
Иҳадаҳкылароуп! Уи иаанагои? Зегь раԥхьа апаспортқәа рыҭатәуп.
Ауаҩытәыҩсараз иҭаҩтәуп. Ҳреспубликаҿ ишынхо деилыркаатәуп. Маҷ-маҷ аԥсуа
школқәа ԥыжәара шраҳҭо рбароуп. Аԥсшәа ирхатәы бызшәазароуп. Аамҭа кьаҿла
иузымҩаԥго ҳԥынгылаӡам. Аамҭа рацәа аҭахыуп. Уи аамҭа иҵегь ҳнахеит
ҳаҩныҵҟа еиҿыхарақәа рыла. Ҳаԥхьа ишьҭоуп аус ду. Уи аԥсуара иахәаша ус
ҳаракыуп. Аус арҳауҳаура ҳзеицәоуп. Маҷ-маҷ имҩаԥгалазар – ифеидахоит.
Иахьа ҳабжьы ҳмыргар амуа ҳааргеит умҳәозар. Абарҭқәа рымҩақәҵара
ацынхәрас, ҳара ҳполитикатә цҭәы дара алаҳарӡырц ҳазхиоуп. Зынӡак
ҳарлашәит уи, галаа еимакырҭас иахьҳамоу.
Чхәарҭал инхоит Зухбаиақәак (Зыхәба). Урҭ ран д-Џьынџьалԥҳан. Уи, уа
даннанага, рықырҭуа школ аҿы аԥсуа классқәа еиҿылкааит. Убри аӡӷаб хәыҷы
лаԥсуара еиҳаз аԥсуара ныҟәызгаз ҳәа иҽхәо узиқәшаҳаҭхарым. Лара
иаамҭаӡамкәа лыԥсҭазаара далҵит. Аибашьра ашьҭахь «ҳаԥсыуаауп, аԥсуа
паспортқәа ҳашәҭа!» ҳәа, иаақәгылеит лара лыхшара. Ирырымҭеит.
Дзусҭазаалак дынхароуп, дынҵыроуп. Ихшара рҵара духарц иҭахыуп.
Ишԥаҟаиҵари Гал араион иқәынхо ауаҩы, ҳара дҳаӷоуп ҳәа ҳааизықәгылазар?
Дара аусураз Аԥсны иалоуп. Шәҟәы ркӡам азы, иҵегь еиҳаны аԥарарҳараз, Ԥсоу
изахысӡом. Аԥсуа паспорт змам закәанла Аԥсны далалар илшаӡом, усҳәарҭак аҿы
дрыдрымкылозароуп, еиҳау аҵара иоурц ҳара ҳҿы азин имаӡам. Ажьаҳәеи
аԥсынгьерии ибжьаҳкызар, ишԥаныҟәари? Абахҭа иҭаркыз ишԥаҟаиҵо? Дҭыҵыр
иҭаххоит. Ари ауаҩытәыҩса ԥсабара иаԥҟароуп. Убри ззеилымкааз дзусҭада?
Рышколқәа иахьа қырҭуа школқәоуп. Рҵара ареформа иазхәыцхьада?
Қырҭбызшәала абжьаратә ҵара зауз, иҵара Қарҭ иацимҵар, дабацои? Арҭ аусқәа
ҳабзиарақәа ирхылҵшьҭымхар, еиҿыхарала аус ҭыԥқәҵашьак аиуам. Арҭқәа зегьы
обиективла ирзымхәыцыз дполитикыуп ҳәа дзаҳаԥхьаӡари? Аус излауала
амҩақәҵашьоуп аполитика. Ухатәы амбициақәа аиааира ргозар, узакәытә
политикыузеи?
Ҳаибашьра ашьҭахь, жәаба-жәаҩа шықәса рҿынӡа, аҿагылара амч усҟатәи
иӷәӷәамызт, уи зҽалазырхәуазгьы Азакәан Хада еилагара рҽазыркуамызт.
Аҿагылара ахархәара анааиуаз Аҳәынҭқарра Ахада иалхраз аҽазыҟаҵара
иазыԥҵәаз аамҭа азакәын. Амала усҟангьы аизарақәа мҩаԥызгар зҭахыз
маҷӡамызт, аха убарҭгьы рымчхара аҳарак ҳахаанымхарц, аус зуаз, апрезидент
иаамҭа нҵәаанӡа аусуха ирҭарц, абжьагарақәа мҩаԥаагон. Убас ала Аконституциа
иқәныҟәарц, амҩақәа ылхын. Даҽакала алеишәа ҳзышьақәыргыломызт. Азакәан
Хада ишахәҭоу аус ҳзамырур, ауаажәларра рҽеҩшарақәа ҳаракӡахар, антагонизм
амҩа ылаҳхуеит, уи иаанаго – бџьар мца аиҿагылара ҳазхиоуп. Убас ҳмыхьырц
аус зуаз маҷӡамызт. Уи иаанагаӡомызт усҟантәи аҿагылаҩцәа иқәдыргылоз
азҵаарақәа хырҳара рылаӡамызт ҳәа. Ирылазҭгьы! Аха апроблемақәа
рҭыԥқәҵараз зегь раԥхьа алеишәа ҳамазароуп. Аусқәа закәанла, аҳәынҭқарра
усбарҭақәа рыҩныҵҟа иӡбалатәын. Уи азын, аҭагылазаашьа ҳгәаԥха-иаҳгәамԥха,
Аконституциа иаҳәо ҳахымԥалароуп. Бџьармца мҩала апроблема аҭыԥқәҵара
ҳашьцылахьеит. Ааигәаӡагьы Аиааира ҳгеит, аха ҳара ҳаҩныҵҟа ҳусӡбарақәа даҽа
мҩак рзылаҳхлароуп, аҽеиҭакра цәгьоуп, аха ҳаҿызароуп.
Амчра знапаҿы иааиуа ркоманда иаламшәаз шамахамзар зегьы аоппозициа
рҽадыркылоит. Убра ирылагылоуп уажәраанӡа амчра змаз ркоманда иалаз. Дара
раамҭаз рнапқәа ирныз аусқәа рыла даараӡа ҳдыргәырӷьахьазма? Иарбанзаалак
ргылара уск, мҩаҟаҵарак, наплакы ҿыц аартрак, ма даҽа усмҩаԥгатәык ала ҳхы-ҳгәы дырҿыхахьазма? Асовет мчы аан, ашықәс еиқәаҵәақәа, Аибашьра Ду,
амилаҭ хәаҽра ирылга иааргоз жәлар рышәаҳәареи рыкәашареи Аҳәынҭқарратә
ансамбльҵәҟьа аусура иаҟәыхын. Ҳаибархха, ҳаидарақәа ҳажәҩахыр иқәҵа,
аҳәаа ҳхыҵырц, мчыбжьыла ацәаҳәа ҳанықәгылаз, ҳалагылара заҭәазымшьоз
есымша иоурыжьҭуан. Ауааԥсыра рымҵарсрақәа нҵәаӡомызт. Аполитикатә
ԥсҭбарақәа ҳаармыхәаӡеит. Иахьа алеишәа ӷәӷәа ҳамаӡам ҳәа, зыбжьы ҳамыхәо
убасҟан иабаҟаз?
Иахьеи уахеи иҳалагылаз даҽа џьоукы џьара ус ӷәӷәак рнапы адыркӡомызт
иаадыруазижьҭеи. Уалафахәы бзиак арҳара иашьцылаӡам. Шьҭа рықәрақәа
убранӡа инеихьеит, рыӡбахә акала иуҳәарц уҭахым. Аха дара, рхымҩаԥгашьа
иацәыԥхамшьозар, зларықәҿумҭуазеи? Иагьараан иубаргьы, ҿагылара еизарак
иашьҭоуп. Иашьцылахьеит азын, иахьа анапхгара знапы иану иҿагылазароуп.
Ирҭахыу аӡә дааирц, «хамеигӡа» иқәԥоит, аха уи иҭыԥаҿ дшааргалак, арҭ ҿыц
иара инеиҿагылоит, уажәраанӡа зыӡбахә цәыргамыз даҽаӡәы ишьҭоуп. Иахьа
излеилкаахаз ала, даҽа категориак аҿагылаҩцәа иаарылагылеит. Урҭ миллионла
аԥара кредит аҳәынҭқар хазынарҭа иҭыргахьеит. Аҿагылара қәԥарала руал
хырҩарц ргәы иҭоуп. Згәы намӡаз зегьы еидкыло акәымкәан, аҿагылара
иахагылоу рҽеилдыргақәар цәгьамызт.
Аҳәынҭқарра Ахада дзалырхыз – иара ирыдигалахьаз аполитика ажәлар
ақәшаҳаҭхеит. Аоппозициа рнапаҿы дмарҵеихарц азакәӡам ареспублика
дзахагылаз. Дара рхықәкы анагӡараз рхы иадырхәо ажәлар ахькылнаго
иазхәыцӡом, бџьар қәгылара иахьыԥшугьы ҳамаӡам шәымҳәан. Уи азы
ирыдгылаша ахьмаҷӡоу ҳаанагоит умҳәозар. Убранӡа ҳгәамҵра ҳзыхәаҽуам,
Аҳәынҭқарра Ахада, ихы иаҭәашьа иаацәырҵра ҳаҭыр ақәымҵаӡакәа, ицәа
ихаҳхырц ҳҽазаҳкуеит, иара ицәа ихыҵуам акәымзар. Аиҳабы ишиаҭәоу
изныҟәара аԥсуаа иҳалаҽын, иаҳҵасын. Иахьатәи ҳхымҩаԥгашьа знышәо иарбан
ԥсыуароу? Аиҵашьыцра агәамҵхамҵ мҩахьы ҳкылнагоит, ҳаҽҳазнымкылар
аиҵабаа ҟазшьақәа шьҭаҳкаауеит. Иҵоурам ҳҷыдарақәа рыхәаҽышьа ҳҵароуп.
Ажәлар рнапы зырҭаз иаҳаҭыр зымбо дахьзырхәуа ԥҟаԥҵак ахьҳамам ҳарҽеиуам.
Убри ҳахьалаҟам аҿагылаҩцәа еиднакылоит, аиҳараӡак рус гәыԥла инарыгӡоит.
Ари даара ишәарҭоу процессуп, ишҵоурам макьана цқьа иаҳзымшьацт.
Ҳазҭагылоу аамҭа аҿахәы зҳәо, иҵоуроу гәаанагарақәак еизарақәак рҿы
иаарҿыҵшәалоит, аха акьыԥхьаҿ иаҳԥылаӡом. Аиҳабыра рполитика иаҿагылоу
аҳәамҭақәа рацәаӡоуп, избанзар иҳәынҭқарым акьыԥхьқәа маҷӡам, урҭ аҿагылара
иаҳа иазҿлымҳауп. Уамашәа иубартә, дара еснагь аоппозициа гәаанагара
иадгылоуп. Аиҳабыра знапаҿы иааиз акоманда ҿыц инаҿагылоит, уажәраанӡа
урҭи дареи ирҳәоз ак шакәыз аархаршҭны. Убас иҟоуп русушьа аметод. Иабаҟоу
даҽа гәаанагарак? Аинтеллигенциа ражәа еснагь ҳазыԥшуп. Арахь… ҿаҳаи дагәеи
ҳаилахазшәа, ҳрыхәаԥшуеит. Акы заҵәык ҳзыриашоны иҳамоу, – Аҳәынҭқар Ахада
иалхраан, маӡа бжьыҭирала, аиҿыхарақәа ҳшырзыҟоу ааизакы иааҳарԥшуеит.
Иахьцалак аҳәынҭқар еиҳабыра ирҿагылоу иахьа рхымҩаԥгашьеи русушьа
аметодқәеи жәларык агәҭынчымра рызнарҵысуеит. Авторитар режимқәа рҿы,
ацаризмгьы убарҭ инарылаҵа, аиҳабыра зыхьчашаз азакәанқәа шьақәыргылан.
Анапхгара рҿагылареи аҳәынҭқар шьаҭа аҵышәшәареи еиҟаран, уи амҩа
ылызхуаз, атәыла иаӷацәаны, рус рыӡбон. Иахьа ареспублика мҩақәызҵо
анапхгара зыхьчаша акы заҵәык ҳкымшәа ҳҟалеит. Иҳаҵагылоу ҳабиԥарақәа ас
аԥсуара ҳазрылааӡома, ҳхаҭа еиҳаби еиҵби рҳәаа ҳзымдыруазар? Жәларык
рнапы зырҭаз иаҳаҭыр убартә адәы узықәымгылозар, жәлары ртәамбара
шьҭукаахьеит. Рызҿлымҳара ссақәа думпеиртәырц, иахьдырдыдыша рзымдыруа,
аӡәырҩы идырмацәысуеит. Абжьагарақәа рыдыркылаӡом.
Аԥсны иахәара зегьы иашьҭалартә Анцәа иҳәааит! Амала ҳаԥсадгьыл
шхәыҷу знымыруа уи иахьаау изгәаҭаӡом.
Ԥхьаҟа еинышәарак ҟалароуп, убри ахь аиҳабыра аԥхьатәи ршьаҿа
еихыргароуп ҳәа, агәаанагара цәырҵуеит. Аха уи злалыршахои, ареспублика
аппарат анапхгаҩы аҿагылаҩцәа реизараҿ ажәа ирымҭозар? Уи злалыршахои
Аҳәынҭқарра Ахада дшьацәхнымслар, шьапҿаршәк абаирҭареи ҳәа,
икылыԥшуазар? Изларҳәақәо рыла, аҿагылара зҽадызкылаз адепутатцәа ргәыԥ,
Аԥсны Жәлар Реизарахь Аҳәынҭқарра Ахада инашьҭымҭа иазыӡырҩырц,
асессиахь имнеиӡеит. Асессиа амҩаԥгара еиԥҟьарц ҽазышәаран хымԥада. Ари
закәи?!. Иарбан закәану азакәанԥҵаҩцәа рбоикот еиҿкаара зҵазкуа?
Аҭакԥхықәдара иарҿиаз мҩазар? Убасҟатәи аиаӷарақәа акыр тәылақәа рҿы бџьар
еиҿанаргылеит, иқәибаххьеит аҩныҵҟа, иахьагьы иқәибахуеит. Уи иазҿлымҳау
аҳәаа нхыҵаа амца рыҵарҵоит. «Уаԥшҵәык» изынамӡо ҳара убри абанӡаҳзеиӷьу?
Нас ҳ-Ааԥсны иахәарҭоу аус наигӡоны зхы зыԥхьаӡо дарбану? Ус иҳауз ауаа уаҩы
изыӡырҩра зынӡак ираҭәаршьаӡом? Атәыла анапхгаҩы мчыла дырзықәымгозар,
инапынҵақәа ихала мап рцәикырц, аҭагылазаашьа рҽазыҟарҵоит. Рхықәкы
анагӡараз, амҩақәа нымшәарыда ирышьҭоуп. Ас мацара ҳҳәынҭқарра ҵызшәаауа
раанкылашьак ҳзыҟамҵа, ҳрыхәаԥшлома? Ҳаламыс зегьы ахьчоз џьаҳшьон,
уахьгьы ҳзыӷәӷәамхеит. Аԥсуара злаҭышәынтәалахои?
Ишԥаҟаҳҵои?

Астатиа иҩын 2013 шықәса анҵәамҭаз. Акьыԥхьра мап ацәыркуан.
Аҵыхәтәан иааркьаҿ ианылон агазеҭ «Амцахара», аха… 2014 шықәса лаҵарамза
(маи) 28 ҳҭоурых ианылеит ихьымӡӷыс мышны. Зыӡбахә ацәыргара ԥхоушьаша
ахҭыс ҳаниеит. Аҳәынҭқарра ачынуаҩра змоуз жәа-шықәса раахыс
ирхымҩаԥгашьаз ҳгәыҳҽаннаҵахьазар акәын, аха ҳхы ҳазгәамҭеит. Аҳәынҭқарра
Ахада мчыла дахган, амчра аопозициа иныркылеит. Иаҳәои ари?
Ҳара ҳҳәынҭқарра маҷуп. Уи зыхьчаша амчқәа ӷәӷәам, издыржәыз гәыԥ-ҩык
аҿар изжәырҵаз аиҳабыра рхыбра ашәқәеи ахышәқәеи ԥыххаа иҩналазар,
Апрезидент дрыхьчарц иҩызцәа ддәылга дрымгар амузар, ашьакаршра
ааникыларц, ихаҭагьы уи дазааизар.
Ҳҳәынҭқарра шәарҭоуп. Избанзар ҳхада иаӷацәаз аҳәаанырцәынтә
напхгара арҭон аоппозициа аусқәа. Даҽа ганкала, Апрезидент Анқәаб ҳҳәынҭқарра
ахақәиҭра ихьчарц ипозициа ахьимԥсахуаз дахзырҟьаз атәым мчқәа рус
лыҵшәадамхеит.
Даара ишәарҭоу аамҭа ҳҭагылоуп. Ӷьычрак мҩаԥызгаз дҭаҳкырц, азакәан
аус аҳаруеит, аха аҳәынҭқарра шьақәзырҟьо рыцәгьоураз лахьынҵа хәыҷык
шьҭухыртә ҳазхиаӡам, уи ҳаҿагылартә мчы ҳамаӡам.
Аԥсны Жәлар Реизара ирыдыркылаз ақәҵарақәа закәандароуп, ҳ-Конституциа иақәшәом. Апрезидент Аԥсны дшыҟоу, иԥсы шҭоу, игәы бзианы
дышҳалагылоу, адепутатцәа рхымҩаԥгашьа иашам. Урҭ ҵаҵӷәыс иааргақәо
ирҳәозеи? Ишьақәгылеит адиктатура, абри иақәшаҳаҭхеит. Апрезидент Анқәаб
Александр адырра иоуит идгылаз ауаа бџьар рыҽшеибырҭоз. Инапынҵақәа
шышьҭеиҵо ала ашәҟәы инапы аҵаиҩит, ԥсыҭбара заҵәыкгьы ҟамларц.
Дпатриотын, хаҵаҵас дныҟәеит. Зыниашьа зхаҵашьаз иакәны ихы мҩаԥигеит.
Аиҿагылара ирԥсыҽит.
Уи иаанагаӡом ҳшәарҭа ҳҭыҵит ҳәа. Ҳахьыҟазаалак иаҳҳәо раӡазароуп.
Аԥсны асуверенитет наӡахару ҳәа, Аԥсуа-абазин (ахьӡ иашам) Конгресс ахьӡала
уи аиҳабы Тарас Шамба апроблема шьҭихижьҭеи, заҟа ҳзазо аполитикатә дәы
ҳақәхазеи?!.
Ашәарҭа ҳҭагылоуп ажәлари аԥсуареи рыхьӡала Аҳәынҭқарра Ахадацәа
рҭархарақәа иаарҟәамҵӡакәа имҩаԥызго ԥыжәара ахьрымоу.
Аҳәынҭқарра ду аҳәаахьчацәа, иааҳакәыршаны итәоуп ҳәа, ҳара
ҳарзыхьчаӡом, ҳхаҭа ҳхы ҳзымыхьчозар. Уҭи-сыҭи еишьҭамкәа аполитикаҿ
аиҩызара мчыдоуп рыцҳарас иҟалаз.
Даараӡа ҳгәыҳҽанызароуп.
