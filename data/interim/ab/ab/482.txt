Аихьӡара дуқәа рымҩала

(Академик Ш.Хь. Салаҟаиа 80 шықәса ихыҵра иазкны)

     Аԥсуа ҭҵаарадырра аҭоурых аҿы иҟоуп аума зымҽхазкуа, мыцхәы ҳзыхӡыӡо, ԥсра-ӡра зқәым ахьӡ ҷыдақәа – Гь.А. Ӡиӡариа, З.В. Анчабаӡе, Шь.Д. Инал-иԥа, Хә.С. Бӷажәба… Зажәеи зуси рыла хьтәы нбанла зыхьӡ Аԥсны аҭоурых иану абарҭ ауаа лашақәа ирышьҭанеиуа, баҩхатәралеи, зыҟаҵаралеи, злагалеи рыла дара ирываҟәыло кавказҭҵааҩцәа дуқәа дреиуоуп ҳазну ашықәс, ииуль 18 рзы 80 шықәса ирҭысуа еицырдыруа аҵарауаҩ, академик Шоҭа Хьыҷ-иԥа Салаҟаиа. Ирацәоуп, ирацәаӡоуп ари ахьӡ, ари ажәла иаҳәо, ишьҭнахуа, иамҽханакуа, иалаӡо иахьатәи аԥсуа ҵарауаа рдоуҳаибаркыраҿы: раԥхьатәи аԥсуа профессионалтә фольклорҭҵааҩ, Аԥсны Аҭҵаарадыррақәа Ракадемиа апрезидиум аҵаруаҩ-маӡаныҟәгаҩ хада, афилологиатә ҭҵаарадыррақәа рдоктор, Аԥснытәи аҳәынҭқарратә университет апрофессор, Аԥснытәи Аҭҵаарадыррақәа Ракадемиеи Адыгатәи Жәларбжьаратәи Аҭҵаарадыррақәа Ракадемиеи рлахәыла иаша (академик)… Иҵегь еиқәаҳԥхьаӡар ҟалоит, аха уи еиқәыԥхьаӡоугьы маҷума?!
    Зегь рыла иҿырԥшыгоуп, уаднахалоит Ш.Хь. Салаҟаиа дызнысыз арҿиаратә мҩа. Уи инеиԥынкыланы 19 шықәса аҵара иҵон, ҵараиурҭак аҟынтәи еиҳау даҽа ҵараиурҭак ашҟа диасуан иреиӷьӡоу ақәҿирақәа иманы. Иџьоумшьарц залшом –Ҭхьына ақыҭан ииз, иааӡаз анхаҩ иԥа, алакә фырхаҵа иеиԥш, аамҭа кьаҿк иалагӡаны деизҳаны, ихатәроу филологны дшьақәгылт. Икандидаттә диссертациа ашьаҭала 1966 шықәсазы иҭыжьыз имонографиа «Аԥсуа жәлар рфырхаҵаратә епос» Кавказ ахьынӡанаӡааӡо, уимоу уи анҭыҵгьы, аӡәырҩы амилаҭқәа репосҭҵааҩцәа рзы имҩақәҵагахеит, қәыԥшылагахеит. Аҵарауаҩ қәыԥш иҭҵаарадырратә тема аҟазшьа, ахырхарҭа Кавказ азы иҿыцын, аартрак иаҩызан. Аиаша ҳҳәарами, абри аусумҭа анҭыҵ инаркны Ш.Хь. Салаҟаиа аофициалла акәымзаргьы, аҵарауаа реилазаараҿ изырҳәо иалагеит «апрофессор», «академик» ҳәа, убриаҟынӡа инапы иҵижьыз аусумҭа «аԥсы алан», ишырҳәо еиԥш, аӡы кылмыкәкәо иаԥҵан.
    1959 шықәсазы Қарҭ аспирантура қәҿиарала ианхиркәша аамышьҭахь Ш.Хь. Салаҟаиа аусура далагеит Д.И. Гәлиа ихьӡ зху абызшәеи алитературеи, аҭоурыхи Аԥснытәи ринститут (1994  шықәса раахыс – Аԥсны Аҭҵаарадыррақәа Ракадемиа иатәу, Д.И. Гәлиа ихьӡ зху Аԥсуаҭҵааратә институт) аҿы: инеиужьны аҭҵаарадырра иҽагәылеихалеит, иахьа уажәраанӡагьы, шьҭа 50 шықәса инеиҳаны абраҟа ҽышәала аус иуеит: зны ҭҵааҩы еиҵбыс, нас – еиҳабыс, 10 шықәса инарыцны – ҵарауаҩ-маӡаныҟәгаҩыс, иахьа – ҭҵаарадырратә усзуҩ хадас.
      Ш.Хь. Салаҟаиа икандидаттә диссертациагь (ихьчан Қарҭ, 1965 ш.) идоктортә диссертациагь (ихьчан Москва, 1999 ш.) аԥсуа жәлар рфырхаҵара-епикатә рҿиамҭақәа рыҭҵаара ирызкын. Еиҳа ихадоу, аҭҵаарадырра адунеи аҟны аҵарауаа дуқәа ласы-лассы изызхьаԥшуа имонографиақәа ҩба «Аԥсуа жәлар рфырхаҵаратә епос» (1966 ш.), «Аԥсуа нарҭтә епос» (1976 ш.) зызкугьы дара убарҭ азҵаатәқәа роуп. Абри аҵыхәтәантәи иусумҭа хатәразы 1980 шықәсазы автор ианашьан Д.И. Гәлиа ихьӡ зху Аԥсны Аҳәынҭқарратә премиа.
    Ааи, Ш.Хь. Салаҟаиа ҵарауаҩык иаҳасабала иусумҭа хадақәа рӷьырак зызку, еиҳа аџьабаа ззибахьоу аԥсуа фольклор аизгара, акьыԥхьра, аҭҵаара апроблемақәа роуп. Фольклореизгаҩык иаҳасабала уи 55 шықәса иалагӡаны дахьымнеиз, хәыц-хәыц еимимдаз ԥсыуа қыҭак, ҳаблак, қалақьк ыҟамзар ҟалап. Иара иааиртит, аҭҵаарадырра адунеи иаирдырит аԥсуа традициатә культура аныҟәгара уамашәа иазҟазаз, ахацлымҳәа арҵысраҿы иршанхагаз, зеиԥшыҟам ажәабжьҳәацәа дуқәа: Маадан Сақаниа, Ҟасҭеи Арсҭаа, Ҳалиҭ Ҟалӷьы, Грышьа Аиба, Сеилаҳ Быҭәба, Бардыӷә Ҭаниа, Хәажәы Салаҟаиа, Зосим Лабахәуа, Платон Киласониа уҳәа убас аӡәырҩы.  Ианҵамҭақәа ракәзаргьы, аҭҵаарадырра еиуеиԥшым ахырхарҭақәа (афольклор, аетнографиа, алингвистика уҳәа) рзы  хьаҳәаԥаҳәа змам, иҿырԥшыгоу, зыгәра гатәу дәнытәи материалқәоуп. Урҭ зегьы уасхырны изыҟалеит аҵарауаҩ иусумҭақәа раԥҵараан, егьырҭ аҵарауаа рзыҳәангьы иахьагьы, уаҵәгьы, уаҵәашьҭахьгьы хәы змам текстқәаны иҟазаауеит. 
        Ш.Хь. Салаҟаиа ианиҵаз аҿаԥыцтә рҿиамҭақәа рахьтә имаҷым иикьыԥхьхьоу, аԥхьаҩцәа ирыдигалахьоу. Аха, ҳәарада, иаҳа ирацәоуп зҭыԥқәҵара дахьымӡац, ицәыримгац. Иахьазы иикьыԥхьхьоу ифольклортә нҵамҭақәа зегьы ртәы ҳамҳәозаргьы, шаҟа рҵакы дуузеи аԥсуаҭҵаараҿы хаз шәыҟәқәаны иҭижьыз аизга жыцәқәа ҩба – «Аԥсуа жәлар рҿаԥыцтә рҿиамҭа» (1975 ш.), «Аԥсуа фольклор» (2003 ш.)!
      Иарбан усзаалак аҟны, еиҳарак аҭҵаарадырраҿы, иуадаҩуп раԥхьатәи ашьаҿа аҟаҵара, амҩахәасҭа алдара. Араҟа агха аҟаҵара мариоуп, илҵшәадоу ахырхарҭа ылухыр ауеит ҵарадыррала уалаҟамзар, иахәҭоу аҟыбаҩи азыҟаҵареи умамзар. Уи аганахьала Ш.Хь. Салаҟаиа раԥхьатәи иусумҭақәа рыла ҩашьара ақәымкәа иааирԥшит иҳараку атеориатә зыҟаҵареи, адырра ҵаулақәеи, аинтуициа ӷәӷәеи дышрылаҟоу. Аппофессионалтә ҵарауаҩ-фольклорҭҵааҩык иаҳасабала уи аҭҵаарадыррақәа руасхыр ӷәӷәа иқәиргылт ҳажәлар ражәарҿиара, зегь раԥхьа инаргыланы репикатә рҿиамҭақәа рыҭҵаара иадҳәалоу апроблема хадақәа. Убри азоуп уи ишьҭанеиуа афольклорҭҵааҩцәа ҿарацәа реихьӡарақәа ҳанреигәырӷьо, урҭ ақәҿиарақәа Ш.Хь. Салаҟаиагьы ибзоуроуп ҳәа ҳхаҿы даагауа ҳазиқәныҳәо, ҳагьзидныҳәало.
    Аха иџьоушьаша, афольклор инаваҟәыло иҟоуп аҵарауаҩ аԥсуа сахьаркыратә литература иадиҵахьоу иааԥсарагьы. Истудентра шықәсқәа инадыркны иахьа уажәраанӡагьы уи инеиԥмырҟьаӡакәа дцәырҵуеит акьыԥхь аҿы литературатә критикк, литератураҭҵааҩык иаҳасабала. Хыԥхьаӡара рацәала агазеҭқәа, ажурналқәа, еиуеиԥшым аизгақәа ирнылахьеит (еиуеиԥшым абызшәақәа рыла) акритик, алитератураҭҵааҩ ҳаԥсуа шәҟәыҩҩцәа хатәрақәа (Д. Гәлиа, С. Ҷанба, И Коӷониа, И. Папасқьыр, Ӡ. Дарсалиа, Б. Шьынқәба, А. Гогәуа, Гь Гәыблиа, Ш. Ҷкадуа, М. Лашәриа  уҳәа уб. егь.) рыԥсҭазаареи рырҿиамҭақәеи ирыхҳәааны иаԥиҵахьоу астатиақәа, аочеркқәа, алитературатә патреҭқәа. Иҭижьхьеит иара убасгьы алитератураҭҵаара ахырхарҭала аизгақәа: «Аԥсҭазаара ахьеилашуа» (1974 ш.), «Алитературатә ҳәаақәа» (1983 ш.), «Аԥсҭазаара агәеисыбжь» (урысшәала, 1989 ш.). Абарҭ еиқәыԥхьаӡоу аусумҭақәа зегьы рҿы иааԥшуеит аҵарауаҩ иерудициа ҳарак, игьама лыԥшаах, илитературатә аамсҭашәара.  
     Ш.Хь. Салаҟаиа еснагь ҽышәала дрылахәын аихшьалатә, ахыркәшаратә ҟазшьа змоу аколлективтә усумҭа дуқәа  раԥҵара. Убарҭ иреиуоуп Аҟәа иҭыҵыз аԥсуа литература аҭоурых иазку ашәҟәқәа (1968, 1974, 1986 шш.), Москва акьыԥхь збаз, адунеитә литератураҭҵаареи аетнографиеи рҟны уасхырра зуа аусумҭақәа: «Милаҭрацәала еилоу асоветтә литература аҭоурых» (ф-томкны), «Адунеи ажәларқәа рмифқәа» (ҩ-томкны) уҳәа убас  егьырҭгьы.
     Аҵарауаҩ иҭҵаарадырратә усура амҽхак аҭбаареи аҵаулареи ртәы шьахәла ирныԥшуеит уи еиуеиԥшым аҭҵаарадырратә (жәларбжьаратә, зегьеидгылоутә, арегионтә, ареспубликатә) форумқәа рҿы иҟаиҵахьоу ажәахәқәа: Москва, Ленинград, Аҟәа, Қарҭ, Одесса, Львов, Рига, Иакутск, Кишиниов, Ереван, Казан, Степанакерт, Нальчик, Маиҟәаԥ, Черкесск, Владикавказ, Махачкала, Баҭым уҳәа жәпаџьара. Урҭ зегьы рызкуп аԥсуааи егьырҭ кавказтәи ажәларқәеи рфольклортә-литературатә еизыҟазаашьақәа, жәытәнатә аахыс аԥсуа жәлар ирымоу атрадициатә культура аӡыргара. Агха ҳахьрым ҳәа сыҟоуп, аԥсуаа рҿаԥыцтә рҿиамҭақәа, еиҳарак рдоуҳатә баҟа хадақәа – нарҭаа репос, Абрыскьыл ихҳәаау аҳәамҭақәа – иахьа адунеи аҿы излардыруа, хадарала, Ш.Хь. Салаҟаиа иҭҵаамҭақәа рылоуп ҳәа алкаа ҟаҳҵар.
     Аҭҵаара апроблемақәа инарываргыланы Ш.Хь. Салаҟаиа ианакәызаалак хшыҩзышьҭа ду азиуеит арҵаҩра-ааӡаратә усгьы. Иаҳхысыз ашәышықәса 60-тәи ашықәсқәа рылагамҭа инаркны ҳазҭагылоу аамҭанӡагьы рҵаҩык иаҳасабала аус иуан, ааԥсарак изымдырӡо иахьагьы иуеит Аҟәатәи арҵаҩратә институт (1979 шықәса инаркны – Аԥснытәи аҳәынҭқарратә университет) аҟны, аԥсуа литература акафедра дапрофессоруп. Араҟа уи даԥхьоит аԥсуа фольклори алитературеи ирызку азеиԥши иҷыдоуи акурсқәа реиԥш, Кавказ нхыҵтәи ҳашьцәа (абазақәа, адыгақәа) рлитературагьы. Кыршықәса уи даԥхьон аԥсуа фольклори алитературеи ирызку алекциатә курсқәа Аԥсны анҭыҵгьы (Москва, А.М. Горки ихьӡ зху Алитературатә институт аҟны, Қарҭтәи аҳәынҭқарратә университет аҿы).
     Иааԥсара дуны иадуп иара аҭҵаарадырратә кадрқәа разыҟаҵара аусгьы: аӡәымкәа-ҩыџьамкәа иара инапхгарала ирыхьчахьеит акандидаттә, адоктортә диссертациақәа, имоуп иахьагьы лассы ахьчарахь иқәгыларан иҟоу аспирантцәагьы.
     Иазгәаҭатәуп иара убасгьы акырџьара – Москва, Қарҭ, Киев, Маиҟәаԥ, Краснодар уҳәа ақалақьқәа рҿы имҩаԥысхьоу афольклори, алитературеи, ажурналистикеи рыҭҵаара иадҳәалоу акандидаттәи адоктортәи диссертациақәа рыхьчараан Ш.Хь. Салаҟаиа официалтә ҿагылаҩк иаҳасабала дшықәгылахьоу. Аҵарауаҩ иажәа ҟәыш, идоуҳа иалааӡоу аԥсуа ҿар рацәаҩуп. Урҭ рахьтә иара лыԥха зиҭаны ҵаруаа-филологцәаны ишьақәгылаз иреиуоуп: афилологиатә ҭҵаарадыррақәа рдокторцәа Џь.И. Адлеиба, З.Џь. Џьапуа, В.К. Занҭариа, абарҭ ацәаҳәақәа равторгьы убрахь дналаҵаны, афилологиатә ҭҵаарадыррақәа ркандидатцәа Д.С. Аџьынџьал, Ц.С. Габниа, А.П. Какоба, С.А. Тапаӷәуа, Л.А. Хьиба уҳәа убас аӡәырҩы.
     Ш.Хь. Салаҟаиа иааԥсара маҷымкәа ирыдуп абжьаратә школқәа ирҭоу аҵаҩцәа ирызку аԥсуа литература арҵага шәҟәқәеи, ахархәагақәеи, апрограммақәеи реиқәыршәара. Уажәы ҩынтәуп уи инапхгарала иҭыҵуеижьҭеи V-XI аклассқәа рзы аԥсуа литература апрограмма. (Уи еиқәыршәоуп Аԥсны Аҳәынҭқарра Ахада ишьақәирӷәӷәаз аҵаразы аконцепциа ҿыц аҭахрақәа инарықәыршәаны.) Иааиԥмырҟьаӡакәа Ш.Хь. Салаҟаиа дрылахәуп Аҵара аминистрра иатәу Апедагогика аинститут аҿы аԥсуа литературазы арҵага шәҟәқәа еиқәзыршәо аҵарауаа. Иара хаҭала дрылахәны иҭыҵхьеит 6, 8, 9, 10, 11 аклассқәа рзы арҵагатә хрестоматиақәа, 10 акласс азы арҵага шәҟәы.
     Иҳәатәуп редақторк иаҳасабалагьы кыр аџьа шибахьоу Ш.Хь. Салаҟаиа. Уи иҭакԥхықәратә редакциала иҭыҵхьеит жәабала амонографиақәа, аизгақәа, Аԥсынгьы, Аԥсны анҭыҵгьы (Қарҭ, Краснодар, Черкесск уҳәа жәпаџьара). Убарҭ иреиуоуп Ш.Д. Инал-иԥа, Хә.С. Бӷажәба, Б.У. Шьынқәба, Т.Шь. Аџьба, Л.Хә. Акаба, С.Л. Зыхәба, А.А. Аншба, Е.Гь. Бебиа, З.Џь. Џьапуа, Ц.С. Габниа, У.Ш. Аҩӡба уҳәа аҵаруааи ашәҟәыҩҩцәеи аӡәырҩы рыҭҵаарадырратәи рсахьаркыратәи рҿиамҭақәа, насгьы Кавказ нхыҵтәи ҳашьцәа  абазақәа рлакәқәа, нарҭаа ирызку репос В. Меремҟәыл еиқәиршәаз.
     Академик Ш.Хь. Салаҟаиа ииубилеи инамаданы, иҭыҵраны иҟоуп иалкаау иусумҭақәа х-томкны: ҩ-томк – урысшәала, томк – аԥсышәала. Урҭ рахьтә аԥхьаҩ иоухьеит актәи атом (2008 шықәсазы иҭыҵит).
       Лымкаала иазгәаҭатәуп Ш.Хь. Салаҟаиа иџьабаа аҭҵаарадырра аиҿкара аганахьалагь. Жәеиза шықәса инеиҳаны Аԥсуаҭҵааратә институт ҵарауаҩ-маӡаныҟәгаҩс даман. Аԥсны Аҭҵаарадаррақәа Ракадемиа анеиҿыркаа аԥхьатәи амзақәа инадыркны абар шьҭа жәохәшықәса инарыцны уи аус иуеит Академиа апрезидиум ҵарауаҩ-маӡаныҟәгаҩ хадас. Ари, аҵабырг ҳҳәарами, даара аҭакԥхықәра ду змоу, апрофессионалтә дыррагьы зҭаху, идам-здам ҽаӡәы изышьҭымхуа усуп иахьазы. 
     1973 шықәса раахыс Ш.Хь. Салаҟаиа СССР-и Аԥсни рышәҟәыҩҩцәа Реидгылақәа дрылан. Иахьа уи Аԥсны ашәҟәыҩҩцәа рассоциациеи Аԥсны ажурналистцәа Реидгылеи, иара убас Урыстәыла ашәҟәыҩҩцәа Реидгылеи дрылахәылоуп, Гь.  Ӡиӡариа ихьӡ зху Аԥсны Аҳәынҭқарратә премиа анашьаразы Акомиссиа хантәаҩыс дамоуп.
     Ш.Хь. Салаҟаиа ианакәызаалак ауаажәларратә усура хара дацәгыламызт. Зныкымкәа-ҩынтәымкәа уи далырххьан Аҟәа ақалақьтә Хеилак адепутатси апартиа ақалақьтә комитет алахәыласи. Иахьагьы иара Аԥснытәи акомпартиа Аҟәатәи ақалақьтә комитет дахаҭарнакуп.
    Ауаҩы аамсҭашәа, ахӡырымгаҩ Ш.Хь. Салаҟаиа иџьабаа ахә бзианы ишьоуп ажәлар рганахьалагь, аиҳабыра рганахьалагь. Уи «Аԥсны аҭҵаарадырра зҽаԥсазтәыз аусзуҩ" ҳәа аҳаҭыртә хьӡы ихҵоуп (2013 ш.), ианашьоуп Д.И. Гәлиа ихьӡ зху Аԥсны Аҳәынҭқарратә премиеи (1980 ш.) «Ахьӡ-аԥша» аорден II аҩаӡареи (2008 ш.), ҳреспублика анапхгара акырынтә ианаршьахьеит аҳаҭыртә шәыҟәқәа, амедал «Аџьа аветеран» уҳәа убас егьырҭгьы.
     Ш.Хь. Салаҟаиа иаԥиҵеит аныҳәаҩ ихы здиныҳәалаша, аԥсуареи, ауаҩреи, аламыси аҳра ахьыруа аҭаацәара хазына. Илаамҭамкәа здунеи зыԥсахыз иԥшәмаԥҳәыс В.Ҳ. Кәанџьариаԥҳа аԥсҭаазараҿ еиԥш, аҭҵаарадырраҿгьы лыԥшәма ицназгоз, еицырдыруа ҵарауаҩ-лингвистын, аџьабаа рацәа лбахьан аԥсуа бызшәа аҭҵаара аус аҟны, иланашьан Д.И. Гәлиа ихьӡ зху Аԥсны Аҳәынҭқарратә премиа. Иахьа хшарала еиҵаҩҩы иҟоу рыҷкәын заҵә Сослан иакәзар, иани иаби рхьышьҭра мҩа дануп, дҵарауаҩуп, аҭоурыхтә ҭҵаарадыррақәа дыркандидатуп, ддоцентуп, Аԥсны аҭоурых аҭҵаареи уи астудентцәа рызнагареи инапы рылакуп, қәҿиарала аус зуа ҳинститут анапхгаҩцәа дреиуоуп.
      Аҵарауаҩ ду, аԥсуа хьыбҿар рырҵаҩы, рааӡаҩ, ахшыҩҭра Шоҭа Хьыҷиԥа Салаҟаиа 80-тэи имшира даԥылоит ихы-игәы бзианы, иааџьоушьартә агәалаҟазаареи агәацԥыҳәареи бзиа иманы, ихшыҩ еснагь еиԥш ицҳафыруа.  Ашықәсқәа реидара хьанҭа шиқәыӷәӷәогьы, ирҿиаратә усура изаҟаразаалак иԥкым. Иахьа иара дахагылоуп жәаҩа томкны иҭыҵуа «Аԥсуа жәлар рҿаԥыцтә рҿиамҭа» аиқәыршәаҩцәа рколлектив (редактор хадасгьы иамоу иара иоуп). Ирацәоуп егьырҭ ипланқәагь игәҭакқәагьы. Убарҭ зегьы Анцәа дырхьигӡааит! Даагылазар аџьабаа ззибо аԥсуа жәлар дрыланыҳәазааит! Аԥсуа жәлар рылԥха еснагь ицзааит! Аԥсуа иқәра наӡа ниҵааит!
               
                                                                         Валентин Кәаӷәаниа,
                                                                     афилологиатә ҭҵаарадыррақәа рдоктор




