Ажәа ԥахны иҿаҳәатәуп,
Иухьӡаанӡа.
Ма иргәаҟны ишьаҳатәуп,
Иуцәцаанӡа…
Ажәа шҳамуп, имыцхәхар,
Ухәнаҵәаҵәҟьоит…
Ажәа улгоит иаҭаххар,
Уҭанархаҵәҟьоит…
Ажәа уацымҵҟьан уара,
Иуцәытҟәацуеит…
Ԥшьаала иргәыбзыӷ иара,
Нас ихьаҵуеит…
Ажәа тышоуп, имықәшәатәхар,
Ажәа хықәуп.
Агәаӷ зыршо иааигәаԥхар,
Иуал уқәуп…
Ажәа баша иқәацаӡом,
Иурҵысаанӡа.
Ажәа уԥырҵны ицаӡом,
Уахыԥсаанӡа…
Дҟәышуп, рҳәеит, даара,
Ддыруп, рҳәеит, даара,
Деиқәшәоуп, рҳәеит, даара,
Хшыҩлагьы зынӡа!..
Дҟәышзар, сҳәеит, даара,
Ддырзар, сҳәеит, даара,
Деиқәшәазар, сҳәеит, даара,
Дызицуи агаӡа?!.
Еилкаауп, рҳәеит, узҵаара,
Иаԥсам, рҳәеит, агәаара,
Ҳаҟәыҵт, рҳәеит, иҭаара,
Ихала дынхеит!..
Дҟәышзар, сҳәеит, даара,
Ддырзар, сҳәеит, даара,
Деиқәшәазар, сҳәеит, даара,
Башоуп, дҭашәырхеит!..
Исырцәаӡом амца исыцроу,
Иаҭахызаргь есымша сбыллааит...
Сацәшәарцу, изакәыхзеи, аԥсроу?!
Хәыҷы-хәыҷла иамур сыԥслааит...
Ҿысҭып акеиҳәа инароу,
Измаҳацгьы сыбжьы раҳалааит!
Исыхьӡарцу, изакәыхзеи, аԥсроу?!
Сшыбылуа сама ицалааит!..
Хьаақәак срымоуп сыкҿацалан,
Уажәшьҭа егьрыгым сырхәаҽырц.
Аԥыр-ԥырҳәа мцак сыцралан,
Сыццышә нымхакәа сыблырц...
Сгәыӷрақәа зегьы неидцалан,
Аӡәы игеит ашьамаҟеиԥш!..
Са сгылоуп амра сцәынҵәалан,
Аҿымҭра иашьцылоу абаҟеиԥш…
Уи дшьацәхныслеит,
Ҳаи, даанышәкыл,
Уи дшьацәхныслеит...
Урҭ еидыслеит,
Ҳаи, иаанышәкыл,
Урҭ еидыслеит...
Аха изхьаԥшда,
Ишьацәхныслаз,
Хланҵы дҭалеит...
Хьаас измада,
Инеидыслаз
Неидынҵәалеит...
Мшәан, ҳазҿузеи,
Иҳаҵалазеи,
Иаҳхарахазеи?!
Мшәан, ҳазкузеи,
Ҳаимзырпызеи,
Иҳалаҳазеи?!
Акызаҵәык сашьҭоуп сара,
Иҟалозар знык сҿаҳәатәы:
Бзиа иаҳбаларц ҳ-Аԥсынра,
Ҳаҟәыҵырц, уа утәы, сара стәы...
Акызаҵәык сашәҳәа шәара,
Ижәдыруазар ҳа ҳаиқәзырхо...
Ҳбызшәала ҳамцәажәар абра,
Уаҵәы ашьыжь ҳанааԥшуа ҳзакәхо?!.
Уара уиаша иузалаҵом акы,
Уи зегь раԥхьа иргылатәны иубоит...
Аха уазхәыцуа уҿааухар, ҳамҭакы,
Ма уацны удәықәлар, наҟ уҭанархоит...
Уи аҩыза аиаша ҳа иаҳҭахӡам,
Ҳала иахьамбо иқәга, иумырҵысын...
Алҩа мҩеир, аԥшәма аҩны дахӡам,
Дынхаҩымызт, илгеит дҭанасын...
Сырхынҳәуа, сырҵәиуа самоуп акы,
Сабагои, сабагои?!.
Скылблаауа, скылблаауа, исышьҭоуп блакы,
Сабацои, сабацои?..
Исыжәлеит, исыжәлеит, ишԥазури мцак,
Иқьауқьадха исыцралеит!
Иссируп, иссируп, уи саблааит зынӡак,
Са схала саҿалеит!..
Сылахь еиқәуп иахьагьы,
Сгәыӷрақәа сԥырҵны исыцәцеит.
Схаҟара сзықәгәыӷуаз шьоукгьы,
Схьаақәа зынӡа ирымбаӡеит…
Ӡиасҵас аамҭа ццакуеит,
Амҩан иазымгар угәра,
Алу еиԥш баша уакуеит,
Уқәнажьуеит наҟ аҟәара…
Ԥшьаала, ԥшьаала,
Ак ааигәахоит,
Ԥшьаала, ԥшьаала…
Са сҟазшьала,
Еиҭа сеихоит,
Са сҟазшьала…
Ԥшьаала, ԥшьаала,
Сарыххоит,
Ԥшьаала, ԥшьаала…
Сара сшьала
Ахә шәатәхоит,
Сара сшьала…
Аиаша иацәнымхошәа ҟарҵоит,
Аха ирымоуп рхатә хьаа…
Ирҭахуҵәҟьа рҳәом, ирӡоит,
Арахь ицәырыргаӡом заа…
Цқьа урызхәыцҵәҟьар уара,
Цқьа инарҳә-аарҳәны еилурхыр,
Аиаша ааигәа рыртәара,
Еиӷьуп наҟ зынӡа иаҟәухыр!..
Умҵысыроуп, умҵысыроуп,
Умҵысыроуп…
Убра уԥсыроуп, убра уԥсыроуп,
Убра уԥсыроуп…
Акыр ҵыроуп, акыр ҵыроуп,
Акыр ҵыроуп!..
Укынҵыҵыроуп, укынҵыҵыроуп,
Укынҵыҵыроуп!..
Усхәаҽыроуп, усхәаҽыроуп,
Усхәаҽыроуп,
Умҵысыроуп, умҵысыроуп,
Умҵысыроуп!..
Ҳаилыркаару, уаҵә игыло,
Ҳаилыркаару?!
Дышьҭыркаару, урҭ ирԥыло,
Дышьҭыркаару?!
Криҿырҵаару, имыԥшыкәа,
Криҿырҵаару?!
Цқьа дҭырҵаару, имыццакыкәа,
Цқьа дҭырҵаару?!
Нас ҳхымҵәару, Анцәа иҳәозар,
Нас ҳхымҵәару?!
Цҳак хырҵару, аӡы иагозар,
Цҳак хырҵару?!
Ашьал еиԥш аҵх лҽагәылаҳәан,
Дтәан иахак иаашаанӡа.
Илҿымшәеит ма, усԥыла ҳәа,
«Уԥшыз, – лҳәеит, – субаанӡа!»
Сышьҭнаԥааит сгәыӷра ҽыласҵас,
Сыхнымҳәит саргьы дсыԥшаанӡа.
Издыруан, сыжәла ахьыласҵаз,
Сшахҭыгәлоз, иқәыҳәҳә иаанӡа!..
Сгәыӷрақәа зегь цеит сааныжьны,
Акәашҵлеиԥш сгылоуп сууаӡа.
Аԥсцәаҳагь илаԥшцәгьа насхыжьны,
Ахықә иҽеиҭеит дцәыҩҩаӡа…
Ажәҩан сазҵаан акгьы азымҳәеит,
Адгьыл усгьы аҿы еихашәуп…
Исԥылаз баша сымҩа иныҳәеит,
Гәыӷра ансымам са слашәуп…
Шаҟантә саџьал ааигәаны,
Сахыԥахьоузеи?!
Аԥсреи аԥсҭазаареи ааибуаны,
Избахьоузеи?!
Шаҟантә хыла ҳааиханы,
Ҳаидыргахьоузеи?!
Ҳаивасны ҳнеиуеит ҳаиханы,
Ҳзырццакцәоузеи?!.
Шаҟантә саџьал срыӷӷаны,
Сампыҵыҵхьоузеи?!
Шаҟантә сыԥсыҵәҟьарц сҭахханы,
Сеиқәдырхахьоузеи?!.
Лгәы убриаҟара иразуп,
Иҭыхны иугозаргьы, илбом!
Лхы убриаҟара иласуп,
Шьҭа днықәс-аақәсуа дҽырбом…
Ла лыҩныҵәҟьа дсасуп,
Иахьыҟоу сеидру лычқьыԥ!
Уи дзызхәыцуа дхазуп,
Иа изы еивылгоит лыԥсыԥ!..
Лылаԥш кыдуп хара,
Зегь акоуп, зегь акоуп,
Лгәы ззеисуа, аҭҳара,
Иара изоуп, иара изоуп!..
Аха имбоушәа ҟаиҵоит,
Убри хьаасгьы имкит.
Икәты атәымџьара иҵоит,
Икәты зынӡа ибнакит!..
Знык даакылыԥшыр ма,
Знык иҵыхәа лирбар!
Лыхьӡ зирҳәаз атама,
Ма инапала еиҟәиршәар!..
Аԥарагь лыгхом уажәшьҭа,
Уи лнапашҵа чыхәчыхәт!
Лԥинагь акәшан рцуҭа,
Иҷыӷәҷыӷәт, иҷыӷәҷыӷәт!..
Уи дацәшәом аӡыршы,
Уи деиқәхеит, дымлашьын…
Ах, ҭагалан, уааԥшы,
Лгәы дҭагалан, думшьын!..
Аимхәыц еиԥш, гәыӷрала са сеибаркны,
Сааныжьны дысԥырҵит!..
Лымҩа сшангылаз лара слызгәыкны,
Данымааи, саныҵит…
Сышьҭақәа лдыруеит, еиманаԥсаргьы алыкь,
Сахьхалаз, сахьҭалаз…
Шәкы ирылазаргь, ишаԥшаауеиԥш аԥарԥалыкь
Ашәҭ изыдтәалаз!..
Атәыла бгама, ибгама, ибгама,
Атәыла бгама?!
Сыгәра лгама, илгама, илгама,
Ма илымгама?!
Сҵәа агьама, агьама, агьама,
Сҵәа агьама,
Ишхааз лбама, илбама, илбама,
Ишхааз лбама?!
Нас дыччама, ччама, ччама,
Нас дыччама?
Сгәы еиҟәыҷҷама, еиҟәыҷҷама,
Сгәы еиҟәыҷҷама?!
Ларгьы хәыҷҵасҵәҟьа дыԥхашьама,
Дыԥхашьама?!
Дымҵасырсҵәҟьозгьы џьылшьама,
Иџьылшьама?!
Бгак нхәыҵҟьеит кәытҿак ама,
Иама, иама,
Иагәаԥхазаап акәтыжь агьама,
Акәтыжь агьама...
…Сара схагам, схагам, схагам,
Сара схагам,
Атәым қыҭа саԥырхагам,
Саԥырхагам!..
Илеиуеит ԥшьаала ақәаԥсата,
Аҽмырхага,
Иахнагозар аабап, баатәа,
Ашьацаагага.
Бҳәарақәа ыҩны ицахьеит,
Шьҭа ашҭа иҭалеит.
Бангьы усгьы дыҳәҳәахьеит:
«Дабацеи, илхалеи?!»
Имариома нас иара,
Цуҭак бакәшеит!
Ус аҳәарақәа рбара,
Амитә бақәшәеит!..
Ашьацгьы аламгац аара,
Инеиԥынкылан,
Нас илылшару аара,
Урҭ драԥгылан?!
Рқьышә нықәыршьыр џьара,
Иабарыхәои?!
Нас, ҳаҟәыҵп урҭ рырџьара,
Ла илыԥсыхәои?!
Зегь зхароу қәаԥсатаз,
Ашьацаагага.
Уи анбахкәоу ҳәа ҳаштәаз,
Аҽархагеит!..
Ибмырҿыцын, ибмырҿыцын,
Ибмырҿыцын ҳҭыӡшәақәа.
Жәҩан џьабоушәа иаахырсысын,
Икыдҵәа идәықәлаҵәҟьеит ақәа!
Бҽыбмырдысын, бҽыбмырдысын,
Зынӡа быԥсыҵәҟьоушәа ҟаҵо.
Ицеит цгәыкгьы наҳабжьысын,
Иацтәи ҳанасыԥԥхаҵо…
Багьысмысын, багьысмысын,
Зынӡа ашәытақәа сыргеит!
Бымцан шысҳәоз, бнасаԥысын,
Ишыббауа, атәыла бгеит!..
Ибмырҿыцын, ибмырҿыцын,
Ибмырҿыцын ҳҭыӡшәақәа,
Абар ҩахоуп ҳа ҳаиҿыҵын,
Зынӡа ихагахеит ҳагәқәа!..
Ибгәалашәома, анкьа зны,
Бареи сареи ҳаидҽырбалон?!
Асырбылгьа ҟаҵаны,
Ҳкамҳаӡакәа ақәцәаҿ ҳхалон!..
Ибгәалашәома, асқәа рҳәны,
Акакала быкәа иҭасҵон?!
Ба ибҭахымшәа бнаҳәны,
Ауаа иахьырбоз наҟ сыԥхабҵон!..
Ибгәалашәома, амца бкын,
Бқьышәқәа ҟаԥшьхеит иуаркалеиуа?!
Убас бссирын, бгәыкын,
Харантә бсыхәаԥшуан бгәаҭеиуа!
Ибгәалашәома, бхышә аркны,
Бнацәкьыс хәыҷ ала сахьак ҭыбхуан?
Асы ансыршәлак, иҿыпны,
Бсахьа ԥшӡақәа наҟ ианырхуан!
Ибгәалашәома, анкьа зны,
Каҳуак ҳнаҿыхәауа ҳнеидтәалон.
Уаҟа исабҳәалон баԥшны,
Насыԥла сшеиқәшәауаз хаҭала…
Сыбгәаԥхозар, сыбгәаԥхозар,
Сыбгәаԥхозар сара уажәшьҭа,
Сарыԥхозар, сарыԥхозар,
Сарыԥхозар ба блакҭа,
Сындырхозар, сындырхозар,
Сындырхозар башьцәа ара,
Сыдмырххозар, сыдмырххозар,
Уажәшьҭа иҟаӡам атәра!..
Ирҭаххозар, ирҭаххозар,
Ирҭаххозар, са сымҩоуп.
Смыцхәхозар, смыцхәхозар,
Изурызеи, уи гәырҩоуп...
Сҭадырхозар, сҭадырхозар,
Раԥхьа ахысра дара иртәуп.
Аха рхымыжда блаҟьозар,
Сабџьар саахап, иццактәуп!..
Цәгьарахозар, цәгьарахозар,
Урҭ ааилышьны изгауеит!
Идырхозар, идырхозар,
Сышьҭа бгәаҵаҿ ирбауеит!..
Ус хыхь-хыхьла, ҳа ҳаицәажәон,
Ус хыхь-хыхьла…
Ҳааиуан гәыхьла, гәырҩакгьы ҳашәон,
Ҳааиуан гәыхьла…
Аха ҳхьааҵәҟьаҿы ҳнаӡомызт,
Иаҳрыххахуан…
Ҽаӡә игәҭыхаҵәҟьа аабаӡомызт,
Ҳҭанархахуан…
Амҩа ҳақәын, нҵәара зқәымыз,
Амҩа ҳақәын...
Ҳзышьҭаз ҳақын, иаҳҳәомызт, иакәымыз,
Ҳзышьҭаз ҳақын…
Ус хыхь-хыхьла ҳабанӡахәоз,
Ус хыхь-хыхьла...
Ажәа иаҳҭан аиаша иаҳәоз,
Ҳаиныҳәон ӡыхьла!..
Амза ҳкәажәха жәҩан икыдуп,
Сымҩа ҭӷәыхаа иарыԥхоит.
Амза, амза, ууалқәа сыдуп,
Данысзымга – сҿаҳәатәхоит!..
Зны диеҵәаџьаан уи дысҿаччоит,
Зны дымрахаан дысҿаԥхоит.
Исызгәамҭо мчык са сахьчоит,
Данысзымга – сҿаҳәатәхоит!..
Знык санхьаҵ, уи лҩызцәа рыбжьара,
Сыӡбахә даара ирыххатәхоит…
Саԥырҵыр акәхоит ргәарбжьара,
Данысзымга – сҿаҳәатәхоит!..
Лан дажьоит лцәалашәара,
Лаб лаԥықәшәада даанхоит.
Наҟ исхысцап џьушьҭ сшәара,
Данысзымга – сҿаҳәатәхоит!..
Ааиу, мапу са исыздыруам,
Руак мӡакәан иҳәатәхоит.
Сгәырҩа аӡымшын еиԥш сзыруам,
Данысзымга – сҿаҳәатәхоит!..
Аҵаардәынеиԥш, лҽырхәаԥ,
Даазқәыршәшәан: –
Абра иҳаргылоит лҳәеит, акәаԥ,
Аха умшәан!..
Уи лажәақәа ахәаԥ, ахәаԥ,
Сгәы инҭашәан,
Саргьы исыргылт акәаԥ, ақәаԥ,
Сааилашәан!..
Анаџьалбеит, асҵәҟьа аамҭала,
Адәы сықәызма сара?!
Аԥсра анааиуаз алакҭала,
Исызгәамҭо сыҽҳәара?..
Ҽнак иахыԥар ҟамлаӡози,
Сымшқәа иреиӷьыз сазыԥшын…
Ах, исаӡар исымҳәози,
Ашәа бзиак сгәы иҭашын…
Шьҭа аҵабырг абаҟоу, уԥшаала, уԥшаала,
Иубаанӡа егьаџьара укыдҟьап…
Аноума, ароума, уҵаала, уҵаала,
Аӡбахә уаҳаҵәҟьар, урылҟьап…
Аҵабырг абри ауп ҳәа, ҽакума иудырбаз,
Уржьазар ҟалап ауаҩ қьиа…
Аиаша ишашьҭоу, амц агәра згаз,
Мышкызны уи дақәшәоит абзиа…
Амши аҵхи ирзеилоу сеидру,
Иахьа шаанӡа урҭ еиқәшәеит.
Аҵх ҵаазар? «Заацәан снеиру,
Шьҭа алашьцара сгәы ахшәеит!..»
Амшгьы цәажәеит иара аҟазшьала,
Абжьы аарла иҭымга, иԥхашьауа:
«Ашьха уаавҵны уааила ԥшьаала,
Хәыҷы-хәыҷла уԥсы шьауа…»
Сыԥшгәышьан баша уажә аргама,
Аԥшеи аҷыхьи ара сдырҩеит…
Урҭ анеиқәшәоз ӡәыр ибама,
Ҩ-ӡык еилалазшәа, еилаӡҩеит…
Пату шиқәу збоит аамҭала,
Аркьыл бжьыԥааны изгаз…
Аха издыруеит сара хаҭала,
Кыр зычҳаз иоуп, акыр збаз…
Аӡәы ухихуеит уа илакҭала,
Уиеисуеит иӡбахәгьы зырххаз…
Дгәоуҭеит иашҭаҵәҟьа уанҭала,
Кыр зычҳаз иоуп, акыр збаз…
Иажәа уахәом ҽаӡә дбарбаруеит,
Иа иакәу џьушьап Аҟәа згаз!..
Егьигь дааҟәымҵкәа баша дкәаруеит,
Кыр зычҳаз иоуп, акыр збаз…
Схы сазҵаауеит, дарба иаԥшәымоу,
Ҳанхома ҳаԥсамкәа ҳара абазк?!.
Наҟ дышәхашәыршҭ зыӡбахә шәымоу,
Кыр зычҳаз иоуп, акыр збаз!..
Исгәалашәеит сара,
Исгәалашәеит, исгәалашәа.
Ҽакалашәа лара,
Дааԥшуан уи, ҽакалашәа…
Лцәа иалашәеит убра,
Иалашәаҵәҟьеит, иалашәа!..
Ҽа хьшьыцбак дԥыруа,
Сашҭа иаҵәа дҭалазшәа…
Исгәалашәеит еиҭа,
Дааԥсаны дныхтәалазшәа.
Ихәашьит ллакҭа,
Иакәым акы лхалазшәа…
Цқьа избомызт иааигәаны,
Исгәалашәоит, исгәалашәа…
Сгәы ашәеиԥш иааимԥааны,
Дҭалеит лара акалашәа...
Ахәы сныхшәар снаӡоит,
Аха аӡырҩаш сзырӡом…
«Умшәан, убригь уахьӡоит!..»
Сгәы сшажьо сыздырӡом…
Аԥсҭҳәа шьҭахьҟа еихоит,
Аха амза цәырҵӡом…
«Умшәан, икаххаа иԥхоит!..»
Сгәы сшажьо сыздырӡом…
Ԥҳәызбак лыҽлырххоит,
Зынӡа лыбла хыскӡом…
«Умшәан, уи улгәаԥхоит!..»
Сгәы сшажьо сыздырӡом…
Сажәа, ма усҭынхоит,
Сыԥсымҭаз уа усԥырҵӡом…
«Умшәан, уара уеиқәхоит!..»
Сгәы сшажьо сыздырӡом…
Амаҷ сара исызхоит,
Саԥхьа иԥшугьы снырӡом…
Имцызаргь – сеиқәнархоит,
Сгәы сшажьо сыздырӡом…
Сагозаргь сагааит, сагозаргь сагааит,
Лылаԥш схьысит убра!..
Илҳәозаргь илҳәааит, илҳәозаргь илҳәааит:
«Дсаҭәам, уи иҩыза сара!..»
Сынхозаргь сынхааит, сынхозаргь сынхааит,
Сажәаанӡа сразҟыдан абра…
Лараӡәк сылгәаԥхааит, лараӡәк сылгәаԥхааит,
Адәы ишықәу схашҭуеит аԥсра!..
Сыргаӡама, сыргаӡама,
Сыргаӡама сгәырҩақәа.
Сырфаӡама, сырфаӡама,
Сырфаӡама алақәа?!.
Сдыргаӡама, сдыргаӡама,
Сдыргаӡама, мшәан, урҭ?!
Ирыԥхьаӡама, ирыԥхьаӡама,
Шаҟантә иасхьоу са сзы аурҭ?..
Кыр сахьӡазар, кыр сахьӡазар,
Изырӷәӷәаша шәа шәыгәқәа,
Сырфаӡазаргь, сырфаӡазаргь,
Рыԥсқәа ҭәызааит алақәа!..
Имиц, имшәыц, имиц, имшәыц,
Макьаназ урҭ, макьаназ урҭ...
Ирхьымсааит шәыц, ирхьымсааит шәыц,
Иацәшәоит аурҭ, иацәшәоит аурҭ…
Иагьип, иагьшәып, иагьип, иагьшәып,
Ишәычҳа, ишәычҳа, ҽа ԥыҭк ишәычҳа.
Изымбо длашәуп, изымбо длашәуп,
Ишрызҳа, ишрызҳа, уажәшьҭа ишрызҳа!..
Иаха схы ахьнықәысҵаз, ԥхыӡла ус избахит,
Уаҩы иааџьеишьартә, амшын ду газгахит…
Амҳаџьырра иагаз ҳашьцәагь еизахит:
«Ара ҳазтәоузеи, ҳаԥсадгьылахь!» – рҳәахит.
Ажәҩан ду ишызбоз иаразнак иааимҟьахит,
Амшыни адгьыли ахьтәыцҳа рыхнаҵахит…
Аҿҿаҳәа ашьамҭлаҳәеиԥш акы ааԥыҵәҵәахит,
Ҵҩа рымамкәа ҳашьцәа рҿаархазшәа збахит…
– Мшәан, уабанӡацо уара?!
– Снеилап, схьаақәа сырхәаҽаанӡа…
– Уаҳа удәықәлару хара?!
– Сымҩа нсыжьӡомеи сыԥсаанӡа!..
– Иааигәахеит уажәшьҭа уҿҳәара!
– Саџьал сашҭа иҭамлаӡеитеи!
– Баша уақәгәыӷт уҿара!
– Иахьак аԥсцәаҳа суршәаӡеитеи!..
– Уаха сымам, иазырха,
Иҵәырҵәыруа сыцҳа уқәла!
– Мап, сызҭыҵуам сымӡырха,
Схәыҷқәа еҭымхауеит сандәықәла…
…Аҵаа илсызшәа длаҳәит,
Ииуа дақәымшәо днеиааиит.
Аԥсцәаҳагь иҟаиҵоз, дхынҳәит,
Ақьиа мчыла дизымиааиит…
Ах, ишԥаџьбараз уи лылаԥш,
Аарла салҵит самхәаҽӡакәа…
Ахьшьыцбеиԥш, са сахь данынаԥш,
Сеиқәхеит ашәымҭак самбылӡакәа…
Шьҭа ианбатәиу, мшәан, ҳаиԥырҵит,
Иҳарцәеит ҳамца ҳа ҳнапала…
Лгәы сызҭымҵит, сгәы дызҭымҵит,
Ҵәахышьа ҳзамҭеит уаҳа ҳгәала…
Ажәҩани адгьыли аҷҷаҳәа еицәажәоит,
Ирҳәо змаҳацгьы, иан лымгәа дҭоуп…
Иқәыԥшқәоуп макьана, ианажәуагь еицажәуеит,
Арагәаԥшь еиԥшуп, ихымжәо ргәаҭоуп…
Аԥшқа ҳаиҩызоуп, ҳааргоит ҳарҩыҵрак,
Знык ҳанрымпыҵшәа, ҳамҩа лакьҭоуп…
Ажәҩани адгьыли рылԥха анаҳцәымӡлак,
Нас ҳазургозеи, нас ҳаӷәӷәаӡоуп!..
Амшын инӡаалеит амра,
Ҽыкәабара ицоушәа…
Иԥшӡаӡа, иҩеижьӡа,
Ахьырӡы ахьыршоушәа…
Ҭыԥҳак дыҩны днеиуеит,
Амшын лцәынҵәоушәа…
Иареи лареи рыда,
Уаҳа уаҩ длымбоушәа…
Уажәраанӡа иԥагьаз,
Амшын ԥхашьаӡазшәа…
Игәыбзыӷуа илԥылеит,
Иахьак илзыԥшӡазшәа…
Ах, амшын, амшын ду,
Уцәқәырԥақәа иҿарҳәо,
Издыруандаз шьири,
Закә бызшәоу ирарҳәо?!
Аԥсуа иаԥсшәа анкаижьуа,
Адәы дзықәи иара баша?!
Игәы иауам, шьоук ибла рхыжьуа;
Ирҳәо сеидру, иқәынҵәаша…
Аԥсуа иаԥсуара аниԥырҵуа,
Анцәа идырааит нас дызтәхаша…
Дааҭгылап уи дхәыцбӷьыцуа;
Ирҳәо сеидру, иқәынҵәаша…
Аԥсуа иԥсадгьыл данацәҟьало,
Акры нхома ихьӡ зҳәаша?..
Ԥхыӡ ибозар ацәа дшалоу:
Ирҳәо сеидру, иқәынҵәаша…
…Ихьымӡӷуп аԥсуа знык данкаҳа,
Иҟам тәылагь дахьынхаша…
Илымҳа иҭаҩуеит, ицрыҵуам уаҳа:
Ирҳәо сеидру, иқәынҵәаша…
Ажәҩан сҽаларԥан нацәхыԥла,
Аԥсҭҳәа шкәакәеиԥш, салакнаҳауп.
Ак амбаӡозаргь шәара шәыбла,
Са сшәызгәамҭозар – шәыгәнаҳауп…
Зынӡа иҿҵәаанӡа сыԥс аҭыҩра,
Шәара сшәыцын, сшәызгаган…
Иаҟәыҵыр ажәҩан сыбжьы аныҩра,
Қәаны слеилап, сшьацаагаган…
Еиҭах ихәыҭхәыҭит сыҩнуҵҟала бжьык:
«Дубама, дубама?!.
«Уажәшьҭа сумырҩашьан, сылԥырымҵхьеи знык,
Зынӡак уеилагама?!.»
…Сцоит, аха сашьҭуам, исышьҭоуп лаԥшык,
Мца-хаак сыцралоит…
Издыруеит, издыруеит, ишсықәҭәоу ӡыршык,
Сҽасырблырц сыбналоит!..
Амца цазшәа исыхҟьаны,
Зынӡа игәасымҭаӡеит сшаблыз!..
Ԥсаатәк амҵәыжәҩақәа еинҟьаны,
Инышьҭыԥраазшәа агәышҵа сшадыз…
Шьоукы исарҳәеит сҿаҟны,
Инасахәыҭхәыҭны, умца умырцәааит…
Усҟан алҩа уа схаҟны,
Касышушәа, аԥша ишьҭнакәыцәааит!..
Амца сыжәлонаҵ сара,
Ԥшеи фырҭыни рышьҭа дырӡуеит…
Знык саҟәыҵыр абылра,
Ҳаӷеимшхара – аурҭ шьҭыҵуеит!..
Уи дгәырӷьацәар – изеицәоуп,
Дҵәыуацәаргьы – ҳаӷеиҭа…
Уи ижәбахьоу зегьы дреицәоуп,
Шәҭаирԥшуам зынӡа илакҭа!..
Уи дхажәгалар – шәиҭиуеит,
Дылбаажәгаргьы – шәинаԥхоит…
Аԥҳәыс длеиԥшуп, шәишәиуеит,
Ибыз шҳамуп, шәҭанархоит…
Шьҭа дабажәго зыжәла нҵәаз,
Уахьгьы арахьгьы дырҭахым…
Ишәарҭоуп ацҳа зыгәҭа ԥҵәаз,
Еиҳа еиӷьуп зынӡа ианхым!..
Ажәаз усгьы иџьыба дҭалом,
Иҭаххазҭгьы ажәак имҳәоз…
Аха игәасҭеит са илакҭала,
Даара ишсыҵаик зыгәра згоз…
Шьоукы ирыдицәылт хаҭала,
Избон мчыла иширҽхәоз…
Издырт сашҭа уи данҭала,
Даара ишсыҵаик, зыгәра згоз…
Са уи иажәа сыхнартәалом,
Аха дџьаршьеит иа дызбоз,
Ас деиҭамшәацызт сынтәала,
Даара исыҵаикт зыгәра згоз…
Аԥша ахьасуаз цқьа изгәамҭеит,
Имбеит илаԥықәшәагьы дшажьоз…
Иара итәала уа анышә саиҭеит,
Даара исыҵаикт зыгәра згоз…
…Аха сашьҭуам, мчык сыԥгылеит,
Ахы снардырит дзырҳәацәоз…
Аҽыҩ еиԥш аҽыԥҳәа саангылеит,
Ишсыҵаикызгьы зыгәра згоз…
Адунеи ду уаҳа самкуа,
Арахь ицәырсымгац шәа шәҟны,
Гәҭыхак сымоуп, иҳәаӡамкәа,
Уи саргылт снапы санкны!..
Ԥыҭҩык ԥшуп ана еилахаа,
Аха исызраҳәом уи рҿаҟны…
Зегь аныцәоу иҭаҳәахаа,
Уи саргылт снапы санкны!..
Ԥсгахак снаҭом, са схәыҷушәа,
Сныҟәнацоит уи сыхҭакны.
Уаҳа аӡә дыҟамшәа, сзаҵәушәа,
Уи саргылт снапы санкны!..
Сгәы иснаҭар, маҷк снатәандаз,
Исыцрыхоит исыхьӡаны…
Схы нықәысҵан иац ашамҭаз,
Уи саргылт снапы санкны!..
Сгәы лакҩакуеит, кыр иаԥсоума,
Сашәа рҳәозаргь еимакны…
Иахьа инхома, уаҵәы иԥсуама,
Еиҭах саргылт снапы санкны!..
Ҳазшаз сиҳәауеит сара:
Уара умшқәа маҷк ироуааит…
Ҽаӡәы исышьҭеиҳәон убра:
– Уи аԥсышьацәгьаҵәҟьа иоуааит!..
– Гәнаҳа даҵамзар иара,
Дзыхурҟьозеи, кьыс имоуааит…
– Маҭҵас дшаҿу аҳәазара,
Уи аԥсышьацәгьаҵәҟьа иоуааит!..
– Абас ҳзеибафои иухшаз,
Анцәа, суҳәоит, маҷк ҳаашаҭа…
– Арахь шәхьаирԥшзар шәызшаз,
Сышәԥырхагам, шәҭал са сашҭа!..
Сымшгьы сырӡит, сыҵхгьы сырӡит,
Са сызҿыз зегьы зҭахыда?!
Аха сишь, аӡә даацәырҵит,
Сыццакызаап, баша, хыда…
…Ицаз цагәышьеит, жәа мҳәаӡакәа,
Ргәы неиҵызхша акагь рымбазаап…
Сымшқәа ахьа еиԥш имҵкәаӡакәа,
Сышықәс қәаб ду иҭасыԥсазаап!.
Аеҵә кыдшәан хланҵы ианҭало,
Ажәҩан аҵлеиԥш идыршәшәома?!.
Ҳадгьыл нышьҵас ҳзынтәало,
Наҟ ҳаӡхыҵаанӡа иҭабгома?..
Аҳауа ззымхауа неижәылан,
Аӡәи-аӡәи нибарҵәома?!
Шьоук ргәаӷқәа зегь неицылан,
Рхьаа зынџьырқәа хырыҵәҵәома?
Амци аиашеи араҟа ишеиқәԥо,
Уаҳа рылымшо иӷьазкуама?
Зынӡа имаҷхо ауаа иҽеиқәо,
Мамзаргь, аамҭала рылаԥш хкуама?!.
Сгәы иахьамуа стәоуп суазыруа,
Схьаа баагәаран исҿагылоуп…
Сеидру, сеидру, зегьы здыруа,
Ажәҩан ҿымҭӡакәа иаҳхагылоуп…
Ажәа мнеиуазар уа угәаҵаҿ,
Уи аԥхарра ухыԥсаахьазаап…
Баша убақьуан уаҟа ақәаҵаҿ,
Аиаша ааныжьны унаскьахьазаап…
Адәы иқәхеит ус ҭынхада,
Ушҟа амҩа иқәыз ажәа…
Изланеири угәахьы мҩада,
Аҵааиԥш угылоуп уеиқәыхьшәашәа?!.
Ажәҩан аԥҭа хыҵуан ԥшьаала,
Иҽырбоушәа, имҽырбоушәа…
Амра иадыруан ишымцоз хаала,
Аха ицәырҵит агәра агоушәа…
Ажәҩан усгьы агәы азыцәҟьомызт,
Иазыԥшуан уи иаҭахӡоушәа…
Аурҭ гәырӷьан еиннаҟьомызт,
Иабон амра ҭанархоушәа…
Ӡәыр игәеиҭоу уи ахьынтәааз,
Ӡәыр дахьӡама ма ацашьа?..
Ҳалаԥш нақәшәеит аԥсҭҳәа шдәықәлаз,
Быргҵас инаҵаргәо алабашьа!..
Даҵагыламызт аӡә сыжәҩа,
Аха усгьы мҩак санысит…
Ихьанҭахазаап шьҭа сымҵәыжәҩа,
Сажәеинраала ақәра сҭысит…
Хьаақәак сышьҭан ихысхысуа,
Азныказгьы, саадырдысит…
Шьхак саҿало, хәык саҿысуа,
Сажәеинраала ақәра сҭысит…
Ажәҩан схалашьцеит аамҭаказ,
Сацәцарызшәа, сгәы саԥысит…
Аиаша сашьҭахын, иабаҟаз,
Сажәеинраала ақәра сҭысит…
Иарбан сеидрума сзыркараз,
Иаалырҟьаны сгәы сцәыбжьысит…
Ԥшаашьас имои зегьы зхараз,
Сажәеинраала ақәра сҭысит…
Сажәра ааин сшьамхы инантәалан,
Ацгәеиқәаҵәеиԥш, иаахырсысит!..
Шәымцан макьана саҵәцахә хҭәалан,
Сажәеинраала ақәра сҭымсит!..
– Сан, аӡыхәашь сышьҭкәыцәаан сагоит,
Сааигәасигәа исыцхраауагь дҟалашам...
– Уҽрыӷәӷәа нан, узҭашәаз зегь збоит,
Ухы уамыхәар, иухәо уаҩ дҟалашам…
– Сан, бзиарамзар цәгьара змуӡац,
Схәы саҭәҳәаны акәымзи кыршысфоз?..
– Нан, уаҳалалра Анцәа иҿы имнаӡаӡац,
Уи гәасҭеит сара схырхәаны саниҳәоз…
– Сан, усҵәҟьагьы аԥсрамыждагь сацәшәом,
Аха сызхьымӡац сгәы иҵхауеит даара…
– Уҽумырӷәӷәар, уи илаԥш бааԥс ухшәом,
Амарџьа, амарџьа, уаҟәыҵ аԥсцәаҳа иргәаара…
– Сан, знык сҽеиқәа сырхәмарыр сҭахуп,
Ари аҷкәын амцаԥшь ҭеиҵеит рҳәароуп!..
– Уан дукәыхшоуп, уи уажә имыцхәуп,
Аӡыхәашь уамгарц, унапқәа цқьа иуҟьароуп!..
– Сан, ауаҩы знык ауп даныԥсуа,
Ианамуӡа, уи хаҵаҵас саԥылоит!..
… Уажәраанӡа иааҩуаз абжьы ҵыс-ҵысуа,
Иара ихаҵкы ицагәышьазаап, иааҭгылоит.
Ишьаҿа еихигеит дааццакны,
Ишьапы ахьиргылоз гәамҭаӡакәа!..
Иаразнак иарҳәеит иҿаҟны; –
Уцәа дырцәгьоит уамымхӡакәа!..
Ус дырзаамгт рнапаҟны,
Рыгә иамыхәоз иамҳәаӡакәа…
Идырбеит дышзымцоз ишьаҟьаны,
Ицәа шдырцәгьоз, дамымхӡакәа…
Зных ддыргылеит рхаҟны,
Иара иахьиҭыԥҵәҟьаз дамҭаӡакәа…
Уантәи дааргарц рнапаҟны,
Ицәа дырцәгьарц, дамымхӡакәа…
Иахысит ихьӡ иҟаҟаны,
Ирзылбаамдаз – алымхӡакәа!..
Аӡәы изы днымхарц дбаҟаны,
Ицәа ихырхырц, дамымхӡакәа!..
Зегьы дрылсит ицҟьаны,
Аиашагь ҳзааигеит имҟьашьӡакәа…
Ашьанҵеи ашьанҵеи еинҟьаны,
Дымцеит ижәлар мырԥхаӡакәа…
Схала саанхеит еиҭа ара,
Исыԥсыхәои уаҩ дмааир, сшыгәжәажәо?!
Исҭахым саргь зынӡа аҽрыххара,
Бзиала иаабеит, нас сышԥацәшәо?!.
Егьаџьара скыдҟьеит сара,
Ус сааиуан, акырынтә сеиҭашәо…
Мыцхәы сҽасҭом араҟа агәыкра,
Бзиала иаабеит, нас сышԥацәшәо?..
Иҳацәцаз зегь аҿуп аҿыҭра; –
Абраҟоуп уи ухьӡ ахькамшәо!..
О, ишәықәсыршәом уаҳа аԥшра,
Бзиала иаабеит, нас сышԥацәшәо?!.
Саҟәыҵып уажәшьҭа схьаақәа рыхтра,
Мшәан издыруада сыхьӡ анкамшәо?!
Уажә сашҭа иааҭаххызар аԥсра,
Бзиала иаабеит, нас сышԥацәшәо?!.
Амра ԥшьаала инҭашәкәеит,
Иара ахала.
Адгьыл алу еиԥш иакуеит,
Ашәахәала…
Шьҭа иҵәилароуп иԥырны,
Шьҭа иахьӡода?..
Иаҿагылоу зегь хәырны,
Ианашьуа збода?!.
Аиаша иамҭакәа шьапҿаршә,
Ицалароуп…
Иамоуӡаргьы зынӡа гәларшәк,
Имыԥшлароуп…
Ацәгьа атышеиԥш ирзыԥшуп,
Иахәланаршәырц.
Иазылбаадом, адгьыл шуп,
Амчқәагь амшәац…
Лабжышҵас ажәҩан инаҿшәеит,
Амра – акәаԥҳәа.
Адгьыл азқәа нарышәшәеит,
Ҳаибабап ҳәа!..
– Иеиӷьу, иеиӷьму, аамҭа иааиуа,
Уи ҳабаго?..
Аанда ҳалеишшру иаҳиааиуа,
Уи дхырҵәагоу?!.
– Ҳаи, ишԥашәҳәо, иабадихәа,
Шәгәы шәмышьҭыроуп!
Зхы иахәо Анцәа данихәа,
Убрыгь дмаакыроуп!..
– Уажәшьҭа иҳашәҳәои, ҳкаԥсагәышьеит,
Ҳҟәыбан ҳгылоуп…
Аха ҳдацқәа ҳкармыжьгәышьеит,
Рыԥсы ҳаԥшәымоуп…
– Нас, урҭ роуми зегь ҳаидкылан,
Ҳазрыӷәӷәоугьы…
Аамҭа аӷәра џьбара аанкылан,
Ԥхьаҟа ицоугьы…
– Асыҵәҟьагь леиуеит, иаҭахӡамкәа,
Иаабац сындаз…
Аамҭа ажәырҭра ҳаламхакәа,
Наҟ ҳаԥсындаз…
Иацакәын ианыбҳәаз: Маҷӡак уааԥшы,
Маҷӡак иаасараӡа!..
Сбылуан сахатәазшәа уаҟа аҵәыршы,
Сыццакуан даараӡа…
Иацакәын ианыбҳәаз: Иԥаҳҵәап уажәшьҭа,
Аҿҳәара ҳнахарым!..
Аха исцәыбҵәахит усҟан блакҭа,
Бсыцәгылеит бнахаран!..
Иацакәын ианыбҳәаз: Ухылԥа сгәаԥхоит,
Маҳәра алаууроуп!..
Уҽызгьы ҳаицҽыжәлап, аха ибжьатәхоит,
Макьанаҵәҟьагь иуроуп!..
Иацакәын ианыбҳәаз: Уашҭа ааԥссала,
Быбыцк сымбароуп!
Сгәы сынҭахәыцит: Аҭыԥҳа дааӡала,
Тәымк дынлырхароуп!..
Уиижьҭеи ианбатәиу, аамҭа цаӡеит,
Еиҭах ҳаибабароуп!
Са исҭахыз ажәа иацы ибымҳәаӡеит,
Иацы – сыбмырбароуп!..
Быҟаз ԥшьаала, бгәы сызҭынчыз, бымгәырҩан,
Хьаақәак сыцын, аха ицәырсымгеит, ихҩан…
Са сызхьымӡаз, ус инрыжьрым, шьоук ахьӡап,
Зны исҿагылаз, уи анырбалак, иԥсӡап…
Быҟаз ԥшьаала, бцәырҵла амра анҭашәо,
Банҭыԥҳаз еиԥш, быҵк акалҭқәа нарышәшәо!..
Бааигәа сзымнеиргьы, хьаас иҟабымҵан,
Бсыхлафла: Дкылаӡӡеит, уи џьыкаагара дцан!..
Быҟаз ԥшьаала, уахьынтә ибасҳәалап сара,
Зынӡак ишхәарҭам, мап шацәыбкша сгәырҩара…
Шьҭа сыздәықәлашам ба бышьҭақәа сырхарц,
Аха исныруеит аӡәы иргьежьыр быблахаҵ!..
Шаҟа бҭынчзи, сыбхашҭхьазҭгьы,
Бымшқәа ибзааргарымызт гәала.
Ашәҟәы абӷьыцеиԥш, сыбгәылбжәахьазҭгьы,
Бхы иҭашәо ҟабҵозҭгьы бхала…
Шаҟа сҭынчыз, бмыцәқәырԥозҭгьы,
Ԥшьаала бнеиуазҭгьы аӡыӷӷареиԥш…
Быӡмыжь сырхагахо имҽырбозҭгьы,
Ихааӡа исгәылымсуазҭгьы аԥхарреиԥш…
Ҳнеилап ус, уажәшьҭа ҳа ҳтәала,
Ҳҿара шҳаҩсхьоу ҳамбоушәа…
Ҳагәқәа рҽеиларԥсны еидтәалоуп,
Ахьҭа злысыз ласбақәоушәа!..
Ус ҳаиԥырҵит акгьы мҳәакәа,
Зынӡа хьаакгьы ҳамаӡамшәа…
Зегьы еибаҳҳәеит, акы мӡакәа,
Гәынхара хәыҷык ҳгәы иҭаӡамкәа…
Аха ҳшьапқәа цом аҩныҟа,
Алу ҳашьоушәа изхьанҭоузеи?!
Уа иаҳзыԥшу ҳәа уаҩ даныҟам,
Рхала иқәлан излацозеи?!
Ҳагәқәа ҳрызхәыцыр, ирҳәо иашоуп,
Иҟам-ианым баша иаҳхәыцит.
Ҳаиԥырҵыз џьаҳшьеит, аха башоуп,
Ус аамҭалашәа ҳаидыҵит…
Шьҭа иазхоуп нас, сыбмыргәаҟын,
Ааиу, мапу, бажәа ҳәа!..
Лабжыш цырак сыбмырбакәан,
Бхыбҿы касышла иҭаҳәҳәа!
Сцап сызтәу рахь, иамуӡозар,
Еимаҵәа идәықәлаанӡа ақәа.
Гәыбӷанс ируҭои, ирыламӡозар,
Баша исырааԥсаз сшьапқәа!..
Шьҭа иҭынчхап ахухуҳәа,
Ишуа исышьҭаз шәлақәагьы!..
Бангьы ҿылҭрым акукуҳәа,
Наҟ иԥхьалкып ллабагьы!..
Лаҳачангьы сымҩахыҵуам,
Дабакылаӡ ҳәа бымҵаан…
Шәылтә хҵысҭа уаҳа схыҵуам,
Баша сышьҭақәа бмыԥшаан!
Уаҳа иббашам са сҿырхарсҭа,
Сниасып, сыбжьы мгаӡо…
Наҟ еинылап ҳамҩахәасҭагь,
Ажәытә хәреиԥш, иумбаӡо…
– Митә ҟалама уахак ҳаибамгар,
Иааҳачҳап нас, уаҵәгьы ишоит!..
– Мшәан ируама ҳагәқәа еибамбар,
Ааигьы мапгьы дырхәашоит!..
Ах, скәашарыма, ах, скәашарыма,
Ах, сзышәмыртәозеи уахак са сшьапқәа?!.
Еиҳа ианысҭаху сарымоуп, сарымоуп,
Аӡӷабцәа рыблақәа – зынӡак ахҿақәа!..
Абыржәы сеиӷьым, ӡарак нҭарсны,
Афырҭын ықәлазшәа, сдәықәлап скәашо!..
Ҷкәынакгьы иҿааихеит, иӡӷаб дыԥхарсны,
Ҽаӡәгьы дкәашахуеит иԥсы еилышәшәо!..
Шәаагыл, алаԥинақәа, ара са саԥшәымоуп,
Аԥсуаҵас сшьацәхыртәны скәашароуп сара!
Шәхацәоуп, са саԥхьа иқәло агәы шәымоуп,
Шәхапыцқәа шышәсырԥхьаӡо жәдыруаз шәара!..
Иреиӷьӡоу ҭыԥҳаԥшӡак сыблақәа хылкит,
Иҟалап сахалырҵәир лҭахызаргь лнацәкьыс!
Мап, уи дзышьцылахьоу аԥсыӡҭынч лзымкит,
Амцеиԥш сеиҭаԥеит лылаԥш ансхьыс!
Аԥсуара ахаангьы ишмыӡыц, ишыҟоу,
Ижәдыруазааит араҟа ишыӷәӷәоу ҳара ҳгәаӷь.
Иҟаӡам ҳаламыс, ҳауаҩра ԥызҟоу,
Уи агәра жәгароуп, шәҿанаашәхауа арахь…
Адгьыл агәы ҭыԥа-ҭыԥон ауха,
Ажәҩан ҵысуазу, аеҵә ҿышәшәон!..
Исыцкәашоз аӡӷаб, ҳардан жьымжәак ԥыххаа
Иԥсаҟьаны илҿаԥсазшәа, лыхцәы еилышәшәон!..
– Бааи, ҳаиԥылап, бааи, еибаҳҳәап ҳагәқәа ирҭоу,
Ас хара-хара ҳаивыслар измаҭәои?!
Ԥсыуа ҵасла сара сныҟәап ишсыхәҭоу,
Абра бааҭгыла, абра ҳааицәажәап, бызмыртәои?!
– Ҳарҭ иаҳзеилои, мшәан, акымзара акагьы,
Иаҳмыртытып нас, анкьатәи ҳахәрақәа еиҳагьы…
Уа уаԥхьаҟа иасран иҟоуп егьа ԥша,
Сара исеиӷьу думбар алшарым, уԥшаа…
– Ус бымҳәароуп, иҟалозар, цқьа сеилкаа,
Схы аԥырысхуеит, ибдыруазааит ҽаӡә данбыркаа…
Зны ҳахьеиқәшәаз, аӡыхь ахықәан сыбзыԥшуеит,
Иаҭаххаргьы, уаҟа исырхәлоит, иагьсыршауеит…
– Сумыргәаҟын, сумыргәаҟын, шьҭа иазхоуп,
Уа уанызба аҽны инаркны аҵәы сахоуп!..
Сызхымԥауа сыдумцалан, сгәы умырԥшааит,
Сара исзымҳәо, уи аӡыхь хәыҷы иаҳәааит!..
Ҳгәыӷрақәа еиҭаҳжын, ԥшьаала ҳхынҳәит,
Шьҭа ҳшьамхқәа ҳнаргаӡом уаҳа…
Амлагьы ахьҭагь ҳадреиџьит, ҳлаҳәит,
Аха идырны ҳа ҳаҵамлеит гәнаҳа…
Ҳхьаақәа ҳнарбозма, ихәыҵаҳәҳәан урҭ,
Ҳацәазшәа ҳуит уа ҳанҭаҳа…
Ҳҟәаҟәаса ҳақәҵан иаҳхысит аурҭ,
Аха идырны ҳа ҳаҵамлеит гәнаҳа…
Ҳҩызцәақәак жьышо ируан алоура,
Аӡәы иаҩысуамызт урҭ ианырҿаҳа…
Иҳалшартәгьы ҳаҟан уаҟа ашьоура.
Аха идырны ҳа ҳаҵамлеит гәнаҳа…
Аԥсҭҳәақәа ҩынтуан, ажәҩан лагон,
Ихыџхыџуан наҟ ахра ҭакнаҳа.
Уажәымзар уажәы хланҵы ҳагон,
Аха идырны ҳа ҳаҵамлеит гәнаҳа…
Убригь азмырхакәа, нас ассир убон,
Уа ҳамҩа даԥгылт аҿараҳа!
Ҽаӡәызар игәы ҵыблааҵәҟьан дигон,
Аха идырны ҳа ҳаҵамлеит гәнаҳа…
Ҳгәыӷрақәа шԥаԥсри, иҵхәраап џьара,
Аӡыхьеиԥш, иҭамбартә урҭ уаҳа…
Шьоукгьы ҳазҿырҭуеит: «Шәаҟәыҵ ахжьара!»
Аха идырны ҳа ҳаҵамлеит гәнаҳа…
Суҳәоит аамҭа, усмылахәмарын,
Шьҭа сааԥсеит…
Сзыниоу саниеит, усзыммақарын,
Сымч каԥсеит…
Баша ииасҵәҟьаз сиҩызам,
Маҷк сҭынхеит…
Сҩызцәа ансыҳәа, снараԥызан,
Ԥхьа сеихеит…
Ус мариамызт сызлагылаз,
Сгәаҟит кыр…
Ақьиа, аџьныш сара исԥылаз,
Хьаас искыр
Акәхеит, уаҳа сызцауамызт,
Сымҩа ԥҵәан,
Сиаша сыцнаҵ сшәауамызт,
Уи нцәан…
…Избоит аамҭа усылахәмаруеит,
Шьҭа сызцом…
Ушьапхыц сампыҵамшәарц икәаруеит,
Сгәы иауӡом!..
Аеҵәақәа еибырҳәеит, ҳмыцәап ҳәа уахак,
Ажәҩан ду ирнаҭарц игәыӷуазар лыԥхак?!
Аҭәарҭа ихтәалоу жьоушәа амза аҽаӡауеит,
Ҿысҭит, сыбжьы нароушәа, иҟоуҵо збауеит!..
Аԥсҭҳәа уи рызгәамҭо иҟазма, иааԥшит,
Ажәҩангьы лабжышушәа цәыкәбарны инаҿашит.
– Сгәалақәа хьанҭыџьуп, зынӡак исзырҵысуам,
Аҳаԥы лашьца сҭахазшәа, ԥшакгьы ма исуам…
Ԥсаатәҵас сара амҵәыжәҩа симҭеит Анцәа,
Ҩысҭаак дыҩуа дсышьҭоуп, сахарҵәиуа инацәа…
– Ҳаи, уаҩы хазынак дгәаҟуазаап ҵаҟа,
Рашькгьы аҽеимаашьҭыбжь гахит, апыҟҟа.
Ажәҩан ду ааимҟьахын, амацәыс лашеит:
– Издыруада сымԥсыргьы, мап, уажәшьҭа исызшеит!
Аеҵәақәа срылан, кыраамҭа сыԥхон,
Жәҩангәашәԥхьара лакәын, даара исгәаԥхон…
Уахык сасра усҭаа аҳәан, амза ҳкәажә саҭан,
Амрагь схы сзахымбааит, сеихырхәарц сыхәҭан…
…Аха араҟа сзашьцылом, еиҭах зынӡа схәаҽуеит,
Арахь улбаа ҳәа исыҳәоит, адгьыл сызгәыкуеит.
Нас иарбану снызкыло, акымзара акагьы,
Сахьиз иҟалароуп, мышкызны сыԥсрагьы…
Сбымбаӡеит, сбымбаӡеит, зынӡагьы сбымбаӡеит,
Уажәшьҭа аҩныҟа схынҳәып нас, сабацо?!
Бынхаӡеит, бынхаӡеит, ба бахьцаз бынхаӡеит,
Саргьы хәыцрақәак срышьҭан иԥхьацо!..
Сбымгаӡеит, сбымгаӡеит, бахьцауаз сбымгаӡеит,
Уа ҭаҷкәымқәак еилаҳҵар ҳәа бшәазаап!..
Бдыргаӡеит, бдыргаӡеит, ба бзыниаз бдыргаӡеит,
Зынӡа баша бгәы зегь сыхшәазаап!..
Ибрыххаӡеит, ибрыххаӡеит, сара сыхьӡ брыххаӡеит,
Ибҭахӡамкәа аӡы сазҭоз зегьы брыцхрааит!..
Сҭахаӡеит, сҭахаӡеит, бара бгәы сҭахаӡеит,
Ибымбаӡакәа уа ӡыхь хәыҷык хәыҵкәрааит!..
Исмаҳаӡеит, исмаҳаӡеит, сара ажәак смаҳаӡеит,
Уаха еиҭабҳәахьеит шәынтә уи гәаныла..
Исырҳаӡеит, исырҳаӡеит, сара агәыхь сырҳаӡеит.
Уи сзацәымцар ҟалап банысԥымла!..
Измааноу ҳәа акгьы ҳаздыруам,
Шәынтә ҳазхәыцхьеит еиҭагьы.
Ҳа ҳахьыруа, иара дзыруам,
Шьҭахьҟа дхьаҵит иахьагьы..
Арахь, ибжьы уаҩ даргылом,
Зегь еилеиҵоит еиҳагьы…
Аха ҳандәықәло, игәы ҭагылом,
Шьҭахьҟа дхьаҵит иахьагьы…
Зны даарцәытәуп, зны днарцәытәуп,
Дызтәыҵәҟьоу издырӡауам аӡәгьы…
Ари жәантәуп, ари шәынтәуп,
Шьҭахьҟа дхьаҵит иахьагьы…
Аиаша ахьыҟоу аброуп иҳәахуеит,
Агәра изымго ихаҭагьы…
Ҭыӡшәак дааҟәымҵӡакәа ирыххахуеит,
Шьҭахьҟа дхьаҵит иахьагьы…
Измааноу уажәшьҭа иаадыруеит,
Гашьа ҳамам игәрагьы…
Ҩ-бзык имоуп, «ицҳафыруеит!»
Рыҭра иҭалеит иахьагьы!..
Самыргылеит, самыртәеит,
Сара сгәыла дҭадыртәеит,
Сара сгәыла дҭадыртәеит!..
Ихагылаз иҟаҭәеит,
Иҵагылаз иҟаҭәеит,
Ҳәсақәакгьы дырхатәеит,
Хацәақәакгьы дырхаԥеит!..
Уажә иԥарақәа хәаԥеит,
Рыбжа ахьыҟазгьы рымбеит!
Иӡмыжь дуӡӡагьы ҭабеит,
Иаргьы аҵахьы дагеит!..
Ҳаи, иԥсыхәозеи, дынҵәеит,
Уажәшьҭа ихәозеи, дыхҵәеит!
Ицҳақәа зегьы ԥыҵәҵәеит!..
Имҩақәа зегь ҿахыҵәҵәеит!
Баша аҳәса дырхатәеит,
Баша ахацәа иҟаҭәеит!
Дыдмыргылеит, дыдмыртәеит,
Сара сгәыла дҭадыртәеит!
Аҵх далыхәхәа дцауан,
Анаџьалбеит, сзынаӡандаз…
Гәыӷрак аарла иҭаауан;
Иԥсы ихшәаанӡа сызихьӡандаз…
Дааҟәымҵӡакәа агәра игауан,
Аԥсра хьшәашәа уи дшаиааиуаз…
Аха алашьцараҿ дибауан,
Дмагамаго аԥсцәаҳа дшааиуаз…
Уи даацәырҵит,
Иҽырҩашьан,
Раса ҟәшәан!
Аӡәгьы дизгәаҭом,
Дкылԥш-кылӡырҩуа,
Амишәан!..
– Сыбԥырхагам,
Бус баҿыз,
Аҳаҳаи, бымшәан!
Ахчы иаҵазшәа,
Ихцәы зегьы,
Еилажәжәан!
Саԥхьа игылаз,
Раса ҵлакы,
Ааиршәшәан,
Ацыра иршәыз,
Злаҭашәазеи,
Сыҵкы – ҭшәан!
– Ба бхәыҷымзаап,
Банбагьызҳаи,
Иацы быхшәан,
Баҿҟьахьеитеи,
Знык сыҵәгәыргьы,
Баҿашәан!..
Имгар иуазма,
Раса цырак,
Ааҭашәан,
Инапы ахьҭеиҵаз,
Сагьамхасит,
Сааикәашәан!
Ах, уаҩ дихәом,
Амишәан!
Аԥсеилахараха,
Даацәырҵуеит,
Раса ҟәшәан!..
Ԥшьаала, ԥшьаала,
Ак ааигәахоит,
Ԥшьаала, ԥшьаала…
Са сҟазшьала,
Ԥхьа сеихоит,
Са сҟазшьала…
Ԥшьаала, ԥшьаала,
Сарыххоит,
Ԥшьаала, ԥшьаала…
Сара сшьала,
Ахә шәатәхоит,
Сара сшьала…
Уара ҳуқәгәыӷуан цәгьашәа,
Ҳарҭ иаҳзыҟамҵаз уахьӡоит, ҳәа…
Аха иааҩит уҭыӡшәа,
Иахьакәым зынӡа уԥырӡоит, ҳәа!..
Ех, шьҭа егьҳалшом ҳара,
Баша ҳгәаҟит, ҳагьгәаҭеит…
Наҟ уаҳцәынаскьан хара,
Ҳнапқәа ахьзымнаӡоз унеит…
– Ҿымҭӡакәа утәеижьҭеи иҵуазеи, ахаҳә,
Уаҳа гәала умамкәа уҟоума, исаҳә?!
– Адунеи ааршеижьҭеи иҟоу зегь збоит,
Исзымҳәо саргәамҵуеит, исыӷрыхоит, сагоит…
– Иудыруазма ҳаӷацәа ҳақәларц ианаауаз,
Ҳадгьыл-ԥшӡа иқәышәхуеи ҳәа иџьашьо ианҵаауаз?!
– Снапала исызҭымхит сыбла избауаз,
Сгәынқьбжьы сахәаҽт, исыӷрысны ианцауаз…
– Узырмыхәаӡеи рҩашҵас зшьа каҭәауаз,
Рыԥсадгьыл хазынаҿ рхықәҵа ианыԥсуаз?..
– Рфырхаҵара сеигәырӷьон, иӷәӷәан рхыԥша,
Аӡәаӡәала срыцԥсуан урҭ есымша…
– Иҟалозар знызаҵәык сара сахь уаахьаҳә,
Ахаҳә уршыр итҟәацуеит ҳәа зырҳәауа саҳә?!
– Ҳара ахаҳәқәа иаадыруа зегь ҳҳәар, ҳаӷеиҭа,
Иџьашьаны ихаҳәхоит адунеи ахаҭа!..
Уажәшьҭа акыргьы сықәнацалеит,
Аха сацәааит сара абранӡа!..
Зны имцаԥшьны исыцралеит,
Саблырц аҭаххеит санхьамҵӡа…
Ара иаҳзеилмырго кагьыҟам,
Ҭынч ҳмеицәажәари ҳнеидтәалан….
Ӷаҵас сухәаԥшуам, сузыҟам,
Малкгьы сашьҭам, схумыртәалан…
Исҳәоз са исзынхеит, иазууеи,
Блақәак скылрыблааит еиҭахгьы…
Аԥсцәаҳа, алажәеиԥш уаҟа узууеи,
Наҟ, уаасаҩсыр сынтәакгьы…
Аха, сҳәатәылнадауам, башоуп,
Исыцәԥиҟо сеидру, цҳау, маакыроу?!
Уи дзышьҭоугьы са сызгашоуп,
Аԥсҭазаароуп – иаҳзеимакыроу!..
Сырҟәаҵит сзызхәыцуаз аашаанӡа,
Срыцәхьаҵит рашҭа сҭаххаанӡа,
Рыблақәа сгәарҭартә иаатаанӡа,
Сыхьӡ еимырҟьо идрыххаанӡа,
Ибаргәыз, дҳацызҭгьы рҳәаанӡа,
Ихәыцԥхьыцуа рԥаҵақәа дырҳәаанӡа!..
Сырҟәаҵит сзызхәыцуаз аашаанӡа,
Исықәгәыӷны рышьҭахьҟа иааԥшаанӡа…
Ҳаӷоу дырхашҭааит иԥсы шҭоу,
Ҳаӷоу данырбо ихьӡ рҿамшәааит…
Ҳаӷоу имаҳакәа ажәа ихәҭоу,
Ԥшьаала икәыба ахҩа изахарҵааит…
Ҳаӷоу ицәыӡааит идаракәац,
Идунеи иԥсахааит ишьҭа нмыжькәа…
Есымша икәалароуп – алу зкәац,
Есымша амшын ихызароуп инышьқәа…
Ажәҩан иахашҭӡом акгьы,
Имцәажәозаргь усҵәҟьа ҿыӷәӷәала.
Дамбакәа днымхацт аӡәгьы,
Диаҟьан дцозаргь ҽрыххыла…
Ажәҩан аҳақ ҳазшәаӡом,
Уи агәы иамыхәо ҟаҳҵозар…
Ҳаеҵәахә заа иҭашәаӡом,
Иҿыцәаанӡа аԥхарра ҳзахьӡозар…
Саџьал шсышьҭаз икәлаауа,
Шәынтә сахыԥахьеит аԥсра!..
Уажәшьҭа идәықәлом иԥшаауа,
Уажәшьҭа сарааԥсеит сара!..
Сыбла ихгылоит есымша,
Уи ашьабсҭа ихәыз…
Ех, ишақәгәыӷуаз алша,
Иашҭа иҭалт изҿаҵахәыз…
Уи ииаша, шаҟа маҭәа ашәиҵахьоу,
Уи ииаша, шаҟантә еилиххьоу, еибиҭахьоу!..
Шаҟаџьара, наҟ икажьны ддәықәлахьоу,
Узҿу закәызеи, ҳәа шаҟаҩгьы иқәлахьоу…
Хьаас имкыкәа, шаҟа ҵхылашә хицәаахьоу,
Иқәгәыӷуазгьы, дырмеигӡакәа ргәы ҭишьаахьоу…
Уи ииаша, шаҟантә ӡмахҵас ирхәашьхьоу,
Уажә иаацәыригеит, абри ауп ҳәа, шәзыршанхоу!..
Егьа хкы сырхьымӡакәа исцәынхап,
Егьа хьаа сгәаҵаҿ исцәыблып…
Аха, саԥсшәа сҩыҵракны исырԥхап,
Ажәа хаала агәы зегьы сырҭәып…
Иаргьы сԥырҵны идәықәымлац џьара,
Саргьы иаракоуп ԥсысгьы исхаӡоу!
Шьҭа уазымҵаан, суҳәоит, ҳаҿҳәара,
Исҳәаӡаргьы иазууеи, иузхаҵоу?!.
Ицаз уашьҭамлан, уаҟәыҵ,
Уара иухәымызт…
Уажәшьҭа иузеиҟәыршәом ахәыц,
Иагьаҭахымызт…
Мчык узааиуеит маӡала,
Убра уӷәӷәахароуп…
Убра уажәа раӡала,
Цқьа иҭурҟьароуп!..
Лыблаԥыџьқәа зегь рҳәеит,
Ԥарԥалыкьшәа урҭ хәмаруан!..
Знык инцәыҵакшәа деимҳәеит,
Знык дыччеит, уи лыччаԥшь қаруан!..
Уаҳа аҩныҟа сшьапқәа мцеит,
Зынӡа исхымхәыцит, ишԥазуаз?!
Ла лахь сандәықәла икәараҵеит,
Икәлаауа исышьҭаз аԥша шԥасуаз!..
Уи лыҩнааҵраҿы снаӡеит,
Луада ахышәгьы иаразнак скылԥеит!
Лыбла аԥыџьқәа мқәацаӡеит,
Ишсықәшаҳаҭыз ажәа сырҭеит!..
Амца скыҵәҟьеит аԥырԥырҳәа,
Аԥырԥырҳәа, аԥырԥырҳәа…
Уи аҵааҿ дыхьҭакырҳәа,
Дыхьҭакырҳәа, дыхьҭакырҳәа…
Лара дыччеит акыркырҳәа,
Акыркырҳәа, акыркырҳәа:
– Уацәымшәаӡеи сымлакырҳәа,
Сымлакырҳәа, сымлакырҳәа?!.
Асы ааизызган ашыршырҳәа,
Ашыршырҳәа, ашыршырҳәа,
Цқьа деиқәтәаанӡа уи дмыԥшырҳәа,
Сшәон, иаразнак лара дшырҳәа…
– Абар, ҿаҵак, уа узы, акы ҳәа,
Абар, ҿаҵак, са сзы, акы ҳәа,
Дыҩны ддәықәлеит уажәшьҭа скыҳәа,
Мап анакәха, ухьҭакып ҳәа!..
Сшәон, сылхьымӡар, дыхьҭакырҳәа,
Сшәон, сылхьымӡар, дымлакырҳәа!..
Ибымбеит, ибымбаӡеит,
Сара башҭа сҭалеит!..
Ибымгеит, ибымгаӡеит,
Уажәшьҭа сгәы быцәҟьалеит!
Ибырҭәеит, ибырҭәаӡеит,
Зегь ԥхашьан ибԥырҵит!
Ибыртәеит, ибыртәаӡеит,
Аӡә дубом, ианыҵит!..
Ибырдеит, ибырдаӡеит,
Бгәы бҭагәырӷьон бхала!
Ибындеит, ибындаӡеит,
Шьоук рыԥша лыԥхала!
Исырхеит, исырхаӡеит,
Снеиуеит бышьҭа иҭаршәны!
Исҭаххеит, исҭаххаӡеит,
Бдәылҵырц бкасы бхаршәны!
Исыршеит, исыршаӡеит,
Дцәырҵп ҳәа са сзызхәыцуаз!
Быԥхашьеит, быԥхашьаӡеит,
Амза иабон бандәылҵуаз!..
Уажә банызбо, зегь аасгәалашәоит сара,
Амшын хықәахь ҳанныҟәалоз ҽырбара!
Бааигәа анеира мариаӡамызт зынӡагьы,
Бԥагьацәамызт, аха биҿаччомызт аӡәгьы!
Ҷкәынцәа нагақәакгьы даара ибҿыԥсаауан,
Дабатәида, абри дзыԥҳада, ҳәа иҵаауан…
Са сахьгылаз, сгәы еибафон, иԥыжәжәон,
Аӡә ҿа иабҳәар, сахыԥсааҵәҟьартәы сацәшәон…
Аха бааигәа анеира изымгәаӷьит аӡәгьы,
Бымца қьоуқьад салашәаанӡа схаҭагьы…
Агәра згомызт, усҵәҟьа ишшәарҭаз абылра,
Сдыргачамкит, бара быблақәа убра!..
Нас уи акәхеит, сгәы сааныжьны исыцәцеит,
Сыхшыҩгьы абаҟаз, убри ашәымҭазы ибӡеит!
Уаанӡа иҭынчӡа адәы иқәыз, сыцәқәырԥеит,
Саԥхьа ишьҭаз, амшын кәараҷҷазшәа збеит!
…Аха, аамҭа, зегьы зҳәынҷо, излаго,
Сгәыӷрақәа зегь, наҟ ирхысит ирбго…
Ҽнак икыдхаҽан ианлеиуаз уаҟа ақәа,
Аӡахәа еиԥш иларԥаны бнеиуан аӡә бнапқәа!..
Уажә банызбо, зегь аасгәалашәоит сара,
Амшын хықәахь ҳанныҟәалоз ҽырбара!
Бгәы изҭаларушь, ҳәа са сажәақәа сраӡон,
Ишзыҭамлоз аҷнышқәа ирдыруан, аха ирӡон…
Аӡмыжь ҵаула, арахь уаахьаҳәи,
Аҭак сыҭ уажәшьҭа сызҵаара,
Дуацәажәозма, аиаша саҳәи,
Уа уахь данааиуаз са сыхаара?!
Аӡмыжь убас иччеит гәаныла,
Иџьанашьазаап са сызҵаара!..
Исызхаҵом, иабаз са сыла,
Уа иаацәырҵит ла лыцәаара…
Мшәан, уи акәхеит, уаҟа исықәшеит,
Исҭахымызт саргьы аӡмыжь аргәаара…
Цәқәырԥаҵас лыхцәышьқьыр сыкәшеит,
Ус слышьҭуазма са сыхаара?!.
Уажәшьҭа хара сымаӡам,
Бааины сылаԥш быҵашәеит!
Саргьы зынӡа сарымаӡам,
Цәгьа бҟаимаҭуп, бхәыҵашәеит!
Сшьапқәа ирасҳәо харҵаӡом,
Усгьы сгәы сыцәҭыԥахьеит…
Шәлақәагь шьҭа сыԥхарҵаӡом,
Шәааҵраҿ са саԥшәымахеит!..
Срыцҳауп ахьҭа сылалар,
Зны-зынла саашаҭала…
Рацәак иԥшӡамзаргь ԥсыуала,
Лаԥшы-хаала саагәаҭала…
Шәарбаӷь ԥсыхәа снаҭаӡом,
Саабеит, изҿу ҟарҟарроуп!
Бангьы уи аалшаҭаӡом,
Макьаназ лус – мақарроуп!
Ҳаи, сзықәшәазеи, иқәынҵәаз,
Смаҳәушәа ааҵраҿ сыҵахеит!
«Шьҭа уеиха, ирыланҵәаз,
Сгәы анԥжәаӡа, исыҵаҳәҳәеит!»
Уажәшьҭа хара сымаӡам,
Буадахь ԥшьаала сҿынасхар…
Ҭынч еибаҳҳәап ҳамаӡа,
Суапа еиқәаҵәа бныласҳәар!..
Сырдыруеит, издыруеит, сырдыруеит, издыруеит,
Сырдыруеит, издыруеит дара.
Сырныруеит, исныруеит, сырныруеит, исныруеит,
Сырныруеит, исныруеит сара.
Сырцәыруеит, исцәыруеит, сырцәыруеит, исцәыруеит,
Сырцәыруеит, исцәыруеит цҳак…
Сыгәрымуеит, игәрымуеит, сыгәрымуеит, игәрымуеит,
Сыгәрымуеит, игәрымуеит уахак…
Иуазыруеит, суазыруеит, иуазыруеит, суазыруеит,
Иуазыруеит, суазыруеит, ҳаиқәшәар…
Иуаҭыруеит, суаҭыруеит, иуаҭыруеит, суаҭыруеит,
Иуаҭыруеит, суаҭыруеит, ҳаилшәар…
Сырдыруаз, издыруаз, сырдыруаз, издыруаз,
Сырдыруаз, издыруаз, ҳаицыз…
Сырныруаз, исныруаз, сырныруаз, исныруаз,
Иаҳнырыртә даҳмоуааит ацәыӡ…
Сынхбыкьын, лыжәҩахыр снахьысит,
Аҷҷа-ҷҷаҳәа амца ркит лыхцәқәа!..
Ларгьы иааџьалшьан, азныказ дыҭрысит,
Аҳауа иалахт ишанхаз лнапқәа…
Дынхбыкьын, сыжәҩахыр днахьысит,
Зынӡа рышьҭыбжь ҳахәомызт ҳагәқәа!..
Аха ашәымҭак сара уи дсаԥысит,
Сӡара иакәшон «иԥхашьоз» лнапқәа!..
Абри сымбакәа, абри сымбакәа,
Иҭышәшәандаз сыблақәа!
Убри смаҳакәа, убри смаҳакәа,
Иҿышәшәандаз слымҳақәа!
Убри димгакәа, убри димгакәа,
Еиқәышәшәандаз иусқәагьы!..
Ажәак мҳәакәа, ажәак мҳәакәа,
Илмыршәшәандаз лҵыхәагьы!..
Аиаша иацәнымхошәа ҟарҵоит,
Аха, ирымоуп рхатә хьаа…
Ирҭахуҵәҟьа рҳәом, ирӡоит,
Арахь ицәырыргаӡом заа…
Цқьа урызхәыцҵәҟьар дара,
Цқьа инарҳә-аарҳәны еилурхыр,
Аиаша ааигәа рыртәара
Еиӷьуп наҟ зынӡа иаҟәухыр!..
Ахра дуӡӡа даҿахеит,
Ишьапы амкит уаҳа…
Иԥсы ҭигәышьаны деихеит,
Ибаҩҷа рбом данкаҳа…
Анаџьалбеит, закә мчузеи,
Наҟ ахыцәқәахь ихо?..
Аԥсҭҳәа имҩа изаҿачузеи,
Ахықәахь хланҵы ицрыхо?..
Уи бла иамбауа доуҳауп,
Удақәа ирныҟәо ирҭалоит…
Уи иԥсаҵкысгьы еиҳауп,
Дышьҭыԥаан ахра иаҿалоит!..
Аӡыхәашь даумҭан, даумырган,
Шьҭа иазхоит…
Уи датәымзаргь уара уган,
Дмаҭәахәхоит…
Иахьа иузымфаз умхәымган,
Ҽаӡә дабоит...
Уажә иҭәызаргь удырган,
Уаҵәы инҵәоит…
…Амшгьы аарла иааихыгган,
Мрак ааԥхеит…
Рацәак дшатәымызгьы иара иган,
Дааигәаԥхеит!..
Аӡынра ааиуеит, ҭынч ашьшьыҳәа, имыццакӡо,
Шьҭа иузыԥшузеи, џьым, ҭагалан, умцаӡо?!
Аҵлақәа зегь рыбӷьқәа карыԥсан зынӡа,
Аҽыҩҷкәынцәа иреиԥшны, игылоуп иласӡа!..
Усҵәҟьа алеишәа зынӡа иарцәгьарым, шәымшәааит,
Егьаурым нас, маҷӡак шәԥынҵақәа ҿнаршәааит!..
Лаҳарҩа хаак, ма џьынџьыхәак ҳаԥшаауеит,
Ҩынтәыршыра, афырџьан шьапызаҵә иҭыԥхаауеит!..
Аҟанҷ анхало еиԥш, алҩаҵә ҩеиуеит ихәхәаӡа,
Асдугьы иацәымшәо, ҳкәасқьа гылоуп иӷәӷәаӡа…
Ҳацгәы аҿы аӡәӡәоит, наҟ мрагыларахь иԥшуа,
Ҳлагьы аахышҿышит, цқьа иазымдырӡо изыршуа…
Амҿы маҷым, ашә ҟьантазқәа ԥыҟҟаны,
Қәа ахьырмысуа, рҭыԥаҿ иҵоуп еиҟраны…
Ҳца пахәӡа иҭәны игылоуп ԥшла иқьуа,
Ҳаԥҳәаҟәақәа усгьы иҟам ихбыкьуа.
Знык иаҳзааиз асас доуҳажьуам џьаргьы,
Иузыҩнакуама аҩы фҩыхаа ҳаҩцарагьы?!.
Уааила, аӡын, аҷҷа-ҷҷаҳәа уҵаарыҷҷо,
Ҵыԥхеиԥш, сынтәагьы ҳауԥылауеит ҳаччо!..
– Иҟалаз здыруазҭгьы ас сызтәарызма,
Ма сырзаркуазма ари адунеи?
Сылаԥш аархымшәакәа баша ирхызма,
Ианысҭахха иабаҟоу, сыжәҵар згеи?!
– Ааԥынра ҽаџьара ицеит, иузынкылом,
Ажәҵаргьы шьҭа иузырбода, иԥрит…
Шықәсыкахь зныкоуп, ҩынтә уи зуԥылом,
Ас џьашьахәыс изыҟауҵеи ари?!
– Уажәшьҭа есышьыжь сгәы зырхаауада,
Урҭ ракәымзи исымазгьы сара хәшәыс?..
Мап, ҩнатәашьа сзыҟаҵом суада,
Иаалырҟьан даара ицәгьахазаапеи сус…
– Урҭ ззыԥшыз ҽа шьоукы ирызнеит,
Ааԥынра уаҟа иасакьаҳәымҭоуп шьҭа…
Усҵәҟьа уаанрыжьыр рҭахымызт, игәаҭеит,
Иҭамԥшыр рушам ҽаангьы улакҭа…
– Ҽаанынӡа инеиуа шәааԥынра шәԥымхааит,
Сымч каԥсагәышьеит, сҽыжәҵроуп сынтәа…
Ажәҵар рыбжьы-ссир акалашәа идырхааит,
Ус иснарбаху сеидру, сынтәа…
Ирҳәаз шәаҟәыҵын,
Ирымҳәаз шәҳәеит!..
Ианаму ишәхәыцын,
Шәа шәтәала ишәзеит…
Аиашаҵәҟьа цәырҵыр,
Шәҭыԥ шәҭанартәап…
Аԥсҭҳәақәагь хыҵыр,
Мра хаакгьы аабап!..
Иажәа ахы изамҭеит, иажәа агәы изамҭеит,
Ус дазымхәыцкәа баша иҿыҩрит…
Иҩыза димшаҭеит, иқәла димшаҭеит,
Зынӡа дмаҷҟәикӡама, иҵалеи ари?!.
Шьоукы дыршаҭеит, шьоукы дрымшаҭеит,
Шьоук уи иазыԥшызшәа, абар, иааилаҩҩит…
Ипараҵәҟьа гәарҭеит, нас рыԥсы дарҭеит,
Аԥсҭазаара агәара дазымкит, дхыҩрит!..
Уажәшьҭа егьҳагым, ҳазааигәахеит акыр,
Уажәшьҭа жьазар, аҵыхәа ҳкуеит аиаша…
Ҳзыдҿарҳәало дҳамоуп шьҭа ҳаапкыр,
Ианамуӡах, ҳҿахәы мырӡкәа изҳәаша…
Ҳазҿызгьы баша ишмыӡуа агәра аагоит,
Ҳахәра ӷәӷәақәа аанхазаргьы имӷьацкәа...
Ҳнапқәа аларԥан, еиҳа-еиҳа иаҳрыӷәӷәоит,
Аҵла хажәаа шдырӷәӷәо еиԥш, адацқәа..
Уажәраанӡа дыхәмаруан лара,
Лыччаԥшь хааӡа исҿалырԥхон…
Аашаанӡа даҿызшәа абылра,
Данызбоз цәгьашәа дысгәаԥхон…
Уажәраанӡа слашәызма сара,
Уаҳа исызгәамҭо дызҿыз?!
Аҵыс ԥшқеиԥш иҭылԥаан сгәы аҭра,
Аҳәынҵәа инҭалыршәит ишшыз…
Ахьаа ахьыҟаз умбаӡеит,
Наҟ уахысит баша.
Мамзаргь ус уҽургаӡеит,
Дҟалап уҳәеит, изҳәаша…
Аиаша аҟынӡа умнаӡеит,
Думбаҵәҟьоу угәра згаша?..
Убжьы узҭымкаакәа уажәӡеит,
Баша ибжьаӡт уԥхӡаша…
– Узыргәамҵуеи,
Узмырҭынчуеи,
Узмыртәои?..
Узырҟәамҵуеи,
Узрыцрымҵуеи,
Изыхурҟьои?..
– Сзыргәамҵуа,
Сызмырҭынчуа,
Сызмыртәо,
Сызларҟәаҵри,
Сызларыцрыҵри,
Сызҟаҭәо?!
Амш сцәыӡын, изџьабеит,
Аҵх сцәыӡын, салаӡеит…
Схьаақәа цәырҵын, изжәагәеит,
Шәарак сгәы иҭамлаӡеит…
Гәҩарак шыҟоу смырбаӡо,
Ашәахәа сымҩа илаҭәоуп.
Саџьал ашьҭыбжь мыргаӡо,
Алажәеиԥш сышәхымс илатәоуп…
Смыԥсыр амуазар, сыԥсааит,
Сара исеиԥшума имҩасуа…
Аԥсцәаҳа уабаҟоу ҳәа дымҵааит,
Атыгәтыгәҳәа сышә данасуа…
Схьаақәа маҷӡак исхыԥсааит,
Ара сыҟоуп ҳәа сиԥылартә…
Исцәыӡуа егьыҟам, шьҭа сигааит,
Иԥсы ҭәуазар аабап, хәылак...
Аԥсҭҳәақәа еишьҭалан ицозшәа,
Иҵәаа-ҵәаауа ирышьҭазшәа аԥша…
Ажәҩан зынӡак ицқьахозшәа,
Аранӡа иааӡозшәа рхыԥша…
Иаабоз зегь баша иблахкыган,
Рызегьы шыҟаз еиқәхеит…
Ҳгәалақәа ҳгәаҵа инҭыган,
Аҵх иазынҳажьырц ҳҭаххеит…
Ҳбызшәа ыӡӡом, ҳбызшәа ашьаҭа ӷәӷәаӡоуп,
Хәашьышьагь амам, уи аӡыхьеиԥш ираӡоуп!..
Лаԥш знеиӡом, иара ахьыҵыҵуа хазӡоуп,
Изҭаху рзы, уи аацәырҵуеит, иразӡоуп…
Ҳбызшәа шмыӡрыз, аха ишәарҭоу даҽакуп,
Зегь алацәажәоит, иааҟәымҵкәа ахьӡгьы рҿакуп…
Реиҳа иахьҳахьуа, ишәымбаӡои мшәан, шәеиха,
Ҳаламыс ауп иуашәшәырахаз еиҳа…
Макьана иџьашәымшьан акгьы,
Макьана алаԥш дашәмыркын…
Ҿымҭӡо сааиуеит схаҭагьы,
Ашә аӷьеҩҳәа исхашәмыркын…
Аамҭа дырхәашьхьан шьоукы,
Абар, егьагӡам изауеит…
Иҿышәымҭын, шәқьышәқәа шәкы,
Мамзар шәгәыӷрақәа рӡауеит!..
Уи ҳихәаԥшуан даҽакала,
Даҽакалагь игәра аагон…
Диашаз џьаҳшьон ҳара ҳтәала,
Дссирны дҳамаӡазшәа аабон…
Аха асқам-ԥха данантәала,
Ҳарҭ ҳабаиҭахыз, ҳмыцхәхеит…
Зынӡа ицәтәымхеит ҳара ҳгәала,
Ишәхымс изхымгаӡакәа инхеит…
Ҭауад жәла дук ихуп,
Арахь дрыцҳауп уи ҟазшьала…
Иҩызцәа рҿаԥхьагьы дмыцхәуп,
Аха иаҩсуеит ԥшьаала…
Аамҭа иажәагәоит зегьы,
Дасу дызусҭаҵәҟьоу ҳмырбакәа.
Иҭауадра иԥырҵит зынӡагьы,
Ахы иаҭәашьан дымгакәа!..
Уи данцәажәо зегьы идыруеит,
Даара иҟәышуп ихаҿгьы…
Амшын дуӡӡақәагьы дрыруеит,
Даҿамхаӡацызт шьхак аҿгьы…
Аха аус аҿы даннеиуа,
Дабоугари, акгьы даԥсам…
Ауатка бзиа аныԥхеиԥхеиуа,
Ҵаҟа иантәоу ауп агәамсам!..
– Акыр здыруа, акыр збахьоу,
Ирҳәо ируа шәаҳахьоу?!
– Мап, мап, мап, мап,
Мап, мап, мап, мап!
– Аӡы измыруа, ибааӡахьоу,
Знык аҿышәҭаҿ шәнаӡахьоу?!
– Мап, мап, мап, мап,
Мап, мап, мап, мап!
– Амц ныха шәфахьоу,
Шәыԥсы ҭнахыртә шәарххахьоу?!
– Мап, мап, мап, мап,
Мап, мап, мап, мап!
– Шьаҿак шәҭахымкәа иҟашәҵахьоу,
Мшык мыцхәымкәа ишәыԥхахьоу?!
– Мап, мап, мап, мап,
Мап, мап, мап, мап!
– Ахьӡҭарчеиҵас изгахьоу,
Ишьҭа акыр ишәырхахьоу?!
– Мап, мап, мап, мап,
Мап, мап, мап, мап!
– Шәыԥсы ҭаҵәҟьоу, ма шәыԥсхьоу,
Шәшәаџьҳәаҩ дҽыжәланы дцахьоу?!
– Мап, мап, мап, мап,
Мап, мап, мап, мап!
Шәааԥшыр акәхеит уи дыԥсаанӡа,
Гәырҩароуп…
Хеир ҳәа ҿышәымҭын деимсаанӡа,
Ԥхашьароуп!..
Имҩа уанылартәы ирыԥссаанӡа,
Шәыццакцәеит…
Иҟоу баны џьанаҭынтә дхынҳәаанӡа,
Шәынхацәеит!..
Имгәырҩакәа, имџьабакәа ажәак иҳәом,
Иара ихьаақәа умырбаӡакәа ҭынч дызтәом...
Иҟалазеи, ак ицәа иҭамӡо, даазықәшәеи,
Иара иаҭәо аӡә димбакәа, даазлашәеи?!.
Асҵәҟьа мчыла агәырҩашьа убахьоу,
Зегьы ршьыма, зегь нарцәыҟа ицахьоу?!
Иараӡәзаҵәык, акры здыруаз даанхеит,
Игәра згашаз аҿар иаанӡагьы иааԥштәхеит!..
Лыбжьы уаазыӡырҩыр, зынӡа ицхарпан,
Илырхаауан мчыла…
Лара лакәушәа аԥсуара аҷапан,
Дыҽхәауан гәаныла…
Ҳабызшәа шырӡтәым, ҳабызшәа шҵатәу,
Апрограмма шьҭылхуеит…
Лҳәатәы анхарымҵа маҷӡак зхызтәу,
Рыбыз аарҿылхуеит!..
Аиаша ианашьҭаз шәыҽшәырҟьалан,
Зынӡа ӡибнаҟа шәагеит!..
Ишәзыԥшуазма, дара ҩхалан,
Рызынчарақәа рлагеит!..
Илбаажәгарц иақәышәкит лыԥхала,
Аха рҽаҿыршьаауеит, ируам…
Ирыцҳауп, ашьха знык ианхала,
Рыбла иҭашәымԥсан агәам!..
Аԥсшәа зегь алаӡоит,
Ачҳара ӷәӷәоуп!..
Шьоук аҩада иалацоит,
Усҟан ԥсыс ирхоуп!..
Иаргьы рзыҟоуп хаалаӡа,
Иаҭахуп ирҵарц…
Аха аҳаракыра анаалаӡом,
Игьежьуеит аблахаҵ!..
Арахь иаҳдырбауа акәӡам изҿу,
Иҳадмырбо ауп!..
Иџьаушьаша, зыхдырра хәаҽу,
Зыгәра рго роуп!..
Ҩ-лак реиԥш еицыҵҟьоит дара,
Жьыхәҭак рҿашәаанӡа!..
Нас аҭалашьа иақәшәоит рыҭра,
Тәытә рҳәаанӡа!..
Шаҟантә ирҭихьоузеи, шаҟантә иаархәахьоузеи,
Шаҟантә иҵырххьоузеи ахә!
Шаҟа идырххахьоузеи, шаҟантә ишәарҳәахьоузеи:
– Ишәҵарц шәҭахызар, иаашәхә!..
Аԥсшәеи аҟәрышьи ааибӡом, иагьеинаалом,
Иргылатәуп урҭ хаз-хазы…
Уи ахә аҭнызхуа шәызҿу зегь гәнаалам,
Адәы шәықәуп, џьым, шәыԥсазы!..
– Узлеиқәхеи, шьоук рыц укылакны уркын,
Ишмаҷмызгьы изҳәоз убзырӡы?!.
– Урҭ ахьсыцрымҵуаз, сара сзы иразҟын,
Абзиа уны иасҭон аӡы!..
– Нас узрыцәцама, уҭынчхоу уажәшьҭа,
Угәы каршәны уус ҟауҵауоу?..
– Саарбеит, иаразнак илашьцоит рлакҭа,
Гәаныла ирҳәауеит ауоу!..
– Асҵәҟьа уабахәо, шәазааибаг акы,
Абгақәа аҿуп аҿыҭра!..
– Смыԥсыкәа сызнеир ус ҳамҭакы,
Амца ҭасырсуеит рыҭра!..
Имырххацәакәа ирасҳәеит са сыгәҭыха,
Азныказы акыргьы иааиҵаӷәӷәеит.
Еилахаӡазшәа, ирымаӡамшәа аԥсыха,
Рыԥси-рыԥси еихьымӡо иааилахеит…
Шьҭа сыцәцашьа шрымамыз рдыруан,
Уажәаз мап сцәырымкырц рыӡбеит…
Сыбзоурала, урҭ рыҽқәа кәадырны,
Сыбзоурала, зны аԥхьахәқәагьы ргеит!..
Ас ирласны ирхашҭма, иқәынҵәаша,
Зегь рзеиԥшхоу, знык ианроу рыԥсы…
Еиҳа иуаан ианырфоз урҭ аҵәаша,
Аҿалаха амҭо ианыҟаз иҿассы!..
Сгәы сажьаҵәҟьеит иаҭахӡамкәа,
Саргьы исҭахӡамкәа агәра згеит…
Адәы сықәуп смаҭәахәӡамкәа,
Сгәыӷра ақьалеиԥш еилабгеит…
Аԥсцәаҳа дааин ичаала хӡамкәа,
Ақлыб ахькҿаршәыз исырбеит…
Сыҩны шәыҩналаргьы сахӡамкәа,
Нас атәылаҵәҟьа мыбгеит…
Иҟалазеи, илыхьзеи, исашәҳә,
Сызқәымгәыӷуаз амитә збеит…
Уи лышҳам ааҵылхын ахаҳә,
Сара исылалҵарц лыӡбеит!..
Уи сазымгаӡеит сара,
Сгәыҳалалра сеиқәнархеит…
Лара даҿуп аҵыкәкәара,
Илызмыршәыз лышҳам лыӷрахеит!..
Дсыхәаԥшит, аарла, маӡала,
Лқьышәқәа ирҿыҵымшәеит ажәак.
Уажәшьҭа иуҭаху ӡала,
Уажәшьҭа илумҭан аҭак…
Амшгьы ԥшьаала ихыжьжьауан,
Сацәцартә иҟан исҭаххар…
Баша схыҵәҟьагь зжьауан,
Урҭ ргәарбжьара сыбжьахар…
Ԥхашьарак сыжәланы сашьуан: –
Наҟ узтәу рахь уеиха!
Жәҩан алакыҵагьы хәашьуан,
Ақәа кыдҵәарушь уаха?!.
Сшьапқәа ишырҭахым сыргоит,
Анцәа идырааит сахьцауа.
Адыд мыжда атәыла арбгоит,
Амацәыс сымҩа ианырҷҷауа…
Аҷкәынцәа, аҷкәынцәа, шәыблақәа ҭыхума,
Ассирқәа мҩасны ицауеит!
Ари дырҳәахьоума, ма анигьы дхыхума,
Сгәымыжда иахьамуа сҵаауеит…
Аӡӷабцәа, аӡӷабцәа, акагь ҟамлаӡазшәа,
Акыр-кырҳәа баша шәыччоит…
Шәынасыԥ шәаҩсны ишцо шәымбаӡазшәа,
Аҟама аҿеиԥш урҭ шәырҿаҷҷоит!..
Сбыҳәоит сеилабымган, сбыҳәоит сеилабымган,
Усҵәҟьа ибмырцәгьан зынӡа блакҭа.
Сбыҳәоит еимабымҭәан, сбыҳәоит еимабымҭәан,
Сшьара сықәҟьарц егьсыгым еиҭа…
Сажәагь бмырҳакәа иаразнак бнасыдҟьеит,
Сгәы иҭыхозгьы сзымҳәо зынӡа икәараҵеит…
Былаԥш аҟамчԥҵаҵеиԥш инасхыбҟьан,
Аҵых лашьцара бналашәкәа бцеит…
Кыраамҭа слышьклаԥшуан сылаԥш лыцрымшәо,
Архәара днавалан дниакәкәа дцаанӡа.
Дшыхынҳәуаз здыруазҭгьы уаҳа сылцәымшәо,
Сраҳаҭӡа смыцәози ҭынч уаха аашаанӡа…
Ус акәхап, ажәҩан аԥсҭҳәа анаԥырҵуа,
Аччаԥшь иаҩызоуп, илашоуп иқәахаанӡа…
Цқьа сылҭахыҵәҟьоу, абас са сзызхәыцуа,
Гәырҟычгас слымоу ҽаӡә дылгәаԥхаанӡа?!.
Лыччаԥшь гәырҩахаак шаҵаз,
Маӡала аарла ислырбеит…
Хьаак аахьухьуун сгәаҵаҿ,
Ԥшьаала сындәылган сагеит…
Сгәырҩақәа наҟ инаԥхьацан,
Лымҩахь сылԥыларц сеихеит…
Исзышьҭымхуа еидарак сшаҵаз,
Исызгәамҭакәа аҵыс еиԥш сласхеит!..
Анкьа зны мрак ҳабжьаԥхон,
Ҳагәқәа ҳдыртәаӡомызт аашаанӡа.
Анкьа зны убас дысгәаԥхон,
Аҩныҟа схынҳәӡомызт дызбаанӡа…
Анкьа зны уи лыҽлырххон,
Шәынтә деилашәон ҿа лсырҳәаанӡа.
Анкьа сбылларцгьы сҭаххон,
Лҿаԥхьа сыццышәны скаԥсаанӡа!..
Ашьабсҭақәа ухашҭып, аӡӷабцәа анцәырҵуа,
Рыблақәа убас иҭыџьџьоит!
Ацәқәырԥқәа ирҩызоуп, сааныжьны ианысԥырҵуа,
Сгәы садмыргарцаз иччоит…
Архәара инавшәар, есс, уцаларгьы,
Рҵыхәа науҿарҟьоит дара!..
Абна илзырҟьаз иԥшра рымбаӡаргьы,
Ашьабсҭақәа хынҳәуеит ҽырбара!..
Харак сымам, харак, харак,
Анцәа исиҭеит ус гәаԥхарак!..
Изыҟалари, нас, гәыҭҟьарак,
Саҵанакит лаԥшы еимҟьарак!..
Кәарак дырит, кәарак, кәарак,
Ишсыларшәымызгьы мыч кәарак,
Ԥхарак снырын, ԥхарак, ԥхарак,
Аҟармеиԥш сакәшеит лӡара апара!..
Уи дхәыҷцәоуп, макьана араԥеиԥш дыцәҟәыншьоуп,
Аха аҳаблаҿ, иреиӷьу аҭыԥҳацәа рахь дшьоуп!
Ԥагьа-ԥагьа, ла данныҟәо уеилагап,
Шьҭа илыԥсыхәои, иагьаҩ алаԥш дадыргап!..
Ахәыҷқәа ахьҭало, аӡыӷӷарахьы дцаӡом,
Аԥарԥалыкьқәа дыҩны дрышьҭалом, илкӡом…
Иаалырҟьаны, лани лаби аалыцәшәеит,
Ажәҵыс хәыҷеиԥш, дрымбаӡацкәаны дыхшәеит!..
Уи аԥҳәыс, уа лаԥшыла деимдауан,
Аџьар хәыҷы-хәыҷла еимыҵуан, еилгауан…
–Бгәы бырӷәӷәароуп… –лыԥшәма изааигәаз ирҳәауан,
– Бхәыҷқәа брызхәыцроуп… – нас урҭ рышҟагь инаԥшуан…
Ирҳәоз, ируаз, ак лаҩымшәозшәа длырбауан,
– Уи иҿы иаангылааит! – лқьышәқәа аарла иаалыртуан.
Лхы агәра лзымго, акы агәра лзымго даанхауан,
Аӡә ашҭа дҭалан длызгәамҭазшәа длыԥшаауан…
Сажәа бакьымскәа бахыԥеит,
Сылаԥшгьы усс ибымкит…
Хьаакгьы цаҳәцаҳәуа инасыбҭеит,
Сзалымҵуа асеиԥш сҭанасит…
Зхылԥа аҵыс ҭабырҳәыда,
Изыҵԥраауа идәықәда зшьамхы?!
Мамзаргь са сеиԥш илаҳәыда,
Иҿыбҵәаз дызусҭа згәахы?!
Дыршьа сымаӡам зынӡа,
Лылаԥш дарбану изыдхалаз…
Са саанлыжьуама сзаҵәӡа,
Ухы иавбала ҳәа ухала?..
Асҵәҟьа смыхьӡацызт бзанҵы,
Сгәы сырӷәӷәахуан сара стәала…
Амра анҭалауа хланҵы,
Жәҩан ишанаҭо еиԥш агәала…
Бымкәашазҭгьы, сгәы ԥжәаны сыԥсуан,
Исыҵамгылоз сшьапқәагьы ҵысуан…
Алашара аарлаҵәҟьа иҭаауан,
Быҵкы аҳәынҵәра кыраамҭа исыԥшаауан…
Ба ибымуҵәҟьарц даара быҽбырххеит,
Убри ашәымҭаз, быхшыҩ амч мхеит!..
Иҟабҵоз нас, бгәыраз иаҭаххеит,
Саргь мап сызкуазма, ус дук саҿахеит!..
Даҽазнык дхынҳәрымашь, анаџьалбеит,
Даҽазнык уи сылаԥш лыхьӡару?!
Даныхнымҳә, са стәы ҳәа егьыҟам, салгеит,
Сгәырҩақәа сааилыршьып, сагьрызхару?!
Шьҭа сҵаарым, бабаҟаз, бынзырхеи ҳәа,
Зегь лбааздап, сақәшәеит, саҿахеит…
Ашә еиԥш, сгәы ааимылԥаан лара аӷьеиҩҳәа,
Иахькыдылҟьаз, абжьызаҵәык сзынхеит…
Лыгә иалоу рацәоуп, агәра аагоит,
Анцәа илимҭаз дашьҭоуп дхысхысуа…
Мшынҵас «лхьаақәагь» газгоит,
Аҟама аҿеиԥш урҭ данырҿысуа…
Аха илазҳәода араҟа игәаӷьны,
Абаҩхатәра ада иҟоу зегь шлымоу!..
Ихәжәаҵәҟьан мамоу, илҿархьны,
Ус илдырыртә, уи аусаҿ дшарымоу…
Инықәҵа-аақәҵауа ҳшааиуаз ҳара,
Дзыԥсоуи дзыԥсами агәра лгаанӡа,
Шәаҟәыҵ, лҳәеит, сыхьӡ арххара,
Сызҭаху ргәазхараҵәҟьа сырбаанӡа!..
О, усҟан иаҳагь ҳус мариахоит,
Наҟ лымҩагь ҳаныҵуеит лыԥхала.
Зны иҭаҳҵәахуаз ажәагь ҳәатәхоит,
Аӡыӷӷара даналахо уи лхала!..
Ухьӡ зырххозгьы, идырххом,
Узырҽхәозгьы, удырҽхәом,
Уӡбахә раҳаны инхом,
Бла хаакгьы уҿадырԥхом,
Иҟалаз сеидру, ургәаԥхом…
Изусҭцәоу уаҳаргьы, иуҭаххом,
Ирфаз абанӡарго, ирыхәхом…
Мра лашак уаҳа ирҿаԥхом,
Рышьҭамҭагьы узырхом,
Аҽы наади ушьуазаргь – иҽхом!..
Аиаша ишашьҭаз иааԥсаӡеит,
Абар егьрыгым, иааӡаӡеит,
Амшцәгьа рԥылт, ибааӡаӡеит,
Рыбла акамбо иҭааӡаӡеит,
Ргәы шеиҭаԥаз – рымӡаӡеит…
– Цқьа шәазхәыцроуп,
Цқьа ишәшәа…
Аԥхьа иргылатәуи?!
– Ҳбызшәа!
– Цқьа шәеиҵыҵроуп,
Шьҭа шәыхшәа…
Изыцәшәатәузеи?!
– Аҭыӡшәа!..
– Шәызҿу шәаҟәымҵроуп,
Шәандыршәа…
Ацәҟьара агәҭаҵәҟьа
Иҭашәыршәа!..
Мчыла ҳаигәыҵасны дҳашьҭуан,
Иазхоит, уахьынӡатәаз, ухал ҳәа!
Ихы анааҵакьыс аҭуан,
Дынрыжьуазма, дыргеит дҳалҳәа!..
Аха зынӡа ҳаихашҭт ҳара,
Ҳанибо аарлоуп аԥсшәа шҳаиҳәо…
Даҿуп уи ахьӡ арҳара,
Дыҽхәоит, иџьыба аԥара анҭиҳәо…
Аамҭа ус егьаҩ ажьап,
Егьаҩ аргәырӷьап, ргәырҽанӡамкәа…
Ақәаршҩы леип, зны ихыжьжьап,
Зегьы иреицәоуп, адунеи уанамкуа…
Сшажьоз здыруан сара сгәыӷра,
Аха сааиуан исымбозшәа…
Саҿын сымчқәа зегьы рныхра,
Шьоукы идсырбахуан сыцәқәырԥозшәа…
Шьҭа иаасыдгылт: – Иазурхароуп,
Умҩа абра ишынҵәо удыруаз…
Иахьа иахымгакәа уҭахароуп,
Рыҭра иҭыҵуеит аӡқәа узыруаз…
Ҳаи, сышԥашәшьи, иабадихәа,
Акырсылшозшәа схы агәразгахуан..
Зшьамхы инанамгоз санихәа,
Угәахәтәы уахьӡеит ҳәа, сирҽхәахуан…
…Акраанагозаап, аҵәы иҭнахша,
Аффааҳәа убла ԥырԥыруазар…
Дабаҟоу улахьынҵа зыԥсахша,
Расатә ҷынҵас итыртыруазар?!.
Нас ухаҵоуп, уара шьҭа еилырга,
Ари адунеиаҿ уақәшәару ақәнага?..
Абзиа уны иауҭауан аӡы,
Урыӷӷоуп хыла, иушәымызт акәылӡы…
Икылмыԥхеит уаҳа уа узы шәахәак,
Иухьӡеит иуҭахымыз зегь рҳақ…
…Абзиа ула, урҭ ртәы хазуп,
Уара амҩа иангылоу аҵәаҵлеиԥш уразуп…
Ҿҳәара змам ҳәа егьыҟаӡам ара,
Иааины исыдгылт саргьы сыҿҳәара…
Араҟа ажәа змаукуа дубаӡом,
Ирҭахым уахьҵәҟьагь дыргаӡом…
Ус гәаныла идыруеит иззыԥшу,
Дҩашьома, аԥсцәаҳа дызхьыԥшу?..
Уу аллаҳ, ак ааиуам ухахьы,
Уаҩызахеит, аҵла иҿшәо абӷьы…
Лкалҭԥшӡа ҵыркәакәа ашәырқәа лыҟәшәон,
Дабацо сымгакәан, сылхашҭыр ҳәа сшәон…
Ашәырқәагь данырба иӷьазкызшәа иҿышәшәон,
Ла лзыҳәа ирҵәахызшәа «рыкәа» иҭышәшәон…
Аԥшакәызҭгьы игәараз, махәқәакгьы хнажәжәон,
Амрагь иахьак ашәахәа хаа ацрышәшәон.
Са иҟалаз сзымдырт, сыгә баша иԥыжәжәон,
Ԥшаӡамызт, уи ҷкәынак ашәыр лзирышәшәон!..
Сгәыла хәыҷ амла дакуеит,
Иан илзаамгеит иахьа чакгьы.
Иаб мыжда аҩы ааиҿакәеит,
Хьаасгьы дикуам аӡә зынӡакгьы…
Шьҭа цәашьас исымои сара,
Иааҟәымҵӡакәа сгәаҵа хьухьууеит…
Иацыкгьы ицәаакын имаӷра,
Уи илабжыш шақәҭәауаз здыруеит…
Егьырҭ ҳгәылацәа еихбаалан инхоит,
Уи хьаас дызкыда, дагьгәарҭом…
Иааҟәымҵӡакәа ԥарак дырххоит,
Аӡә рымҩа дааԥгылар, дыршаҭом…
Рхәыҷқәа амла ргәы ҿнакааӡом,
Уахгьы-ҽынгьы ичоит дара шшала.
– Иухьи? Узырҵәыуои? – иҵааӡом,
Инаиаҩсны ицоит ихԥышшала…
Адунеи зегь азеиԥшума абас,
Ахәыҷ илабжыш дшабылуа азгәамҭо?
Амал қамса змажьу зегь рцас,
Уцала уара агәкаҳара уҽамҭо…
… Сгәыла хәыҷ амла дакуеит,
Аха санибо дыччоит иара мчыла…
Иаб мыжда аҩы ааиҿакәеит,
Уи дсыдцан дыԥхеиҵоит лаԥшыла…
Зынӡак сара амаҷ сызхауеит,
Сиҩызоуп аҷышәгьы зҿататоу…
– Иаԥшәымоу са соуп! – дыҽхәауеит,
Ԥарала зџьыба еиҵарпапоу…
Сҭынхадам, хәыҷқәак рызҳауеит,
Срыцуп ирылшо зегь гәаҭоу…
Урҭ рықалақь бзиа ирбауеит,
Мышкызны ирыниап дара ираҭәоу…
Аха зны-зынла сгәы зегь цауеит,
Иҳампыҵышшо даара ирацәоушәа…
Сызцәыԥхашьо сеидру, изӡауеит,
Аиашаҵәҟьа сҳәар, сыхдырҵәоушәа…
Аԥсшәа зынӡа ахәда ҵыркаан,
Ирхәаҽырц акгьы рыгымкәа икнаҳауп…
Егьахьуам, шәымшәан ҳәа ҳдыркаан,
Ҳзааӡаз анҳампыҵаԥс, игәнаҳауп…
Са сықалақь тәымра сзауеит.
Акры зку ауаа араҟа иаԥшәымоуп…
Аамҭала ауп ҳәа сгәы сырӷәӷәауеит,
Макьаназ ус сааиуеит, сарымоуп!..
Ҩын дуқәак дыргылеит шьоукы,
Ухылԥа ухшәоит урҭ уанрыҵаԥш!..
– Уи ҳмал зегь еимиҵәеит, дышәкы! –
Аӡә ҿиҭит игәаӷ анигәыҵаш…
Ицҳазшәа ибоит уи кәыбрык,
Иара рыцҳа ибжьы заҳауада:
– Кры зку шәзы иаҳҳәоит даҽазнык,
Шьапықәҟьала ишәызгои шаҟа уада?!
Аҩнеиӷрыкка гылан иааԥшуеит,
Саргьы сҽеиуатәны сгылоуп сымгәамҵкәа.
Са сзы иҟои, ихәлоит, ишауеит,
Сычҳара еиԥш иӷәӷәоуп уи аҭӡамцқәа…
Урҭ рымҩақәа еихалоит, еихыҵуеит,
Рхы иахьынҭашәо инықәланы ицоит.
Иаҳзеиӷьу дызусҭада, ихәыцуеит,
Иҟазшьа бааԥсқәа иаразнак ирҵоит…
Аха зегь акоуп дара рзыҳәан,
Ус баша рдацқәа дырӷәӷәоит…
Ирыҭ уҭахызаргь ҽыԥныҳәа,
Ирзеиӷьу акы ахьырбаша еихоит…
Уажә ирбама сеидру, аԥша ахьасуа,
Еиҭах иаадыртуеит дара рхышә…
Ҳа ҳчеиџьыка ус узацәхасуам,
Ҳа ҳаламыс узықәҵом уқьышә.
Ҳа иҳақәымшәо дарбан ҟазшьала,
Ҳахьынҳалом зынӡак аӡәы итәы…
Ҳаԥсадгьыл кәабоуп ҳара ҳшьала,
Игеит ҳаӷа наҟ иԥсгатәы…
Шьҭа ҳадгьыл иацәымӷу ҟамлароуп,
Шьҭа шәытак амоуроуп ҳбызшәа.
Ара, аԥсуа иҽы аԥхьа ицалароуп,
Маҷк ахы шьҭых, иҽырбашәа!.
Ас сҟамлеижьҭеи анбатәииз,
Сгәы сыцәҭыԥраарҳәа сацәшәоит!..
Ашьха ҳаракқәа сыбжьы зҿыҩыз,
«Рхылԥа» сыԥсақәа кашәоит!..
Лаԥшеимҟьарак са сышьҭыԥаан,
Скаууа жәҩанахь сагеит.
Зегьы сахьырбарҭаз срылкаан,
Уаҟа ахыцәқәаҿы снартәеит.
Еиҳагьы иснырит зегьы шәхьаа,
Еиҳагьы исыцралеит шә-гәырҩак…
Аҳракыра ду сызҭааз,
Саҩган сдәықәнаҵеит махә-ҩак…
Наҟ исхашҭит схатәы гәҭыха,
Уахгьы-ҽынгьы сызрыххоз…
Уажәшьҭа исымаҵәҟьам аԥсыха,
Рымҩа сықәлеит сызҭаххоз…
Амш аныхәлаҵәҟьоз сызгәамҭеит,
Аҵх аншаҵәҟьозгьы сымбеит.
Сус смаиааикәа сшымцоз ҿасҭеит,
Уи ансылша – сгәы сырдеит…
Ас сзеигәырӷьо са исыздыруам,
Схьаақәа сԥырӡаан наҟ ицеит…
Исышьҭаларгьы – сышҟа изыруам,
Амаалықьцәа рҭыԥаҿы снаӡеит…
«Иқәра изымдырит, дхәыҷума?!»
Ус гәанылагь ибымҳәааит!..
Уажәыгь бсызгәаан бқьышәқәа рчума,
Бгәаӷқәа бԥырҵны – ибхыԥсааит!..
Ҩысҭаа мусхәу, акы сахҟьазаргь,
Митәык ҟалома, атәыла мбгааит!
Сылаԥш маҷк иаашаҟьшаҟьазаргь,
Сгәы бԥырҵны ишымцаз агәра бгааит!..
Шьҭа излазӡари, схәыҷӡам,
Схы ашлац аалаҩҩит иҟәашӡа…
Қәра дуӡӡакгьы сыхәда ихшьӡам,
Сгәы ҭгәырӷьаауеит, банызбо бпашәӡа!..
Шьҭа ишԥабури, имаӡаӡам,
Ба быблақәа бдыраргамоит…
Уи сзеилымкаауа сгаӡаӡам,
Саргьы хәыцрақәак срыларгалоит…
Баша сдәықәын зегь ӡауа,
Мчык сыҵасит еиҭах, ԥахьеиԥш…
Аӡқәа хыҽҽан ианцауа,
Ацҳагь шьҭырԥаауеит аҵәаҟьеиԥш!..
Знык днарылаԥшт, иааизхеит,
Уаҳа дхьамԥшӡеит дара рышҟа.
Ируа рзымдыруа иааилахеит,
Руаӡәкгьы ҿиҭит: – Имшьҭа ԥышәҟа!..
Аха илаԥш амч ӷәӷәахеит,
Итәаз ирнырит уаҟа аҵкараҿ…
Иааҟәиҭшәиҭит, иааӷахеит,
Аҳаскьын шҩо еиԥш – аҭакараҿ…
Уаџьал ааин, иршанхан уацәцеит,
Аԥсцәаҳажә, данумыхәа уимгаӡеит…
Ухы иҿаумыжьит, даара укәараҵеит,
Уԥсы уанақәыԥш, амҩақәагьы уҵеит…
Шьҭа ԥырхага умамшәа уӡбеит,
Узыцәшәоз наҟ иуҟәыганы иргеит…
Аха акызаҵәык уцрыҵуам урҳәацәо,
Иудыруеит нас, урҭ амҩақәа ахьынҵәо…
Даара дҟәышуп ҵабыргны,
Дахьноугалак, аҩны, адәны…
Раԥхьа ддәықәҵа игәра ганы,
Ур ирхынҳәуеит еибганы…
Аха ауаҩы зегь илаиҵом Анцәа,
Ишәҭуам изқәикыз инацәа…
Ибаҩхатәра уанӡа имнаӡеит,
Уи дышәҟәыҩҩны дмиӡеит!..
Аԥсҭазаара, усмеигӡаӡои шьҭа,
Изурцәгьои абасҵәҟьа улакҭа?!
Мамзаргьы, иумҳәои ҳаӷеиҭа,
Зынӡак ихараму суахҭа?!
Ԥсҭҳәаӡлачқәак саԥхьаҟа иԥшу?..
Иҳаӷеимшхароу уахь исзыԥшу?..
Аԥсҭазаара, исаҳә зынзаҵәык,
Ихухма исзынмыжькәа цҳаҵәрык?!.
Сықәра базымҵаан бара,
Ибасҳәауеит сара схала!
Сгәы иаҭахызаап ббара,
Убри азоуп сылаԥшгьы збыдхала!..
Шьҭа ҳныкҿалап быкҿаҩра,
Исырбеишь бҩынтәыршыра ахьыҟоу!
Сеидру ианааиуа сыҿҳәара,
Былаԥш сарӡыҭаанӡа сыҟоуп!..
Сгәы сыбԥырҵызшәа снарбеит,
Акгьы ҳзеиламшәа агәра снаргеит…
Сшьапқәагьы сбаҩганы сыргеит.
Ак рымбо сылақәагьы цеит…
«Ҳаи, изури, сыхурҵәеит!..»
Уи сазгәааит, сҳәацәеит…
«Лыӡбахә амцхә иурххацәеит,
Ларгьы дхәыҷызма, дкақәхацәеит!..»
Нас еилыскааит сызҭашәаз,
Башазаарын са сзыцәшәаз…
Ажәҵыс ԥшӡеиԥш, ихшәаз зыҭра,
Иаҿын ба бгәыԥшқагь аҿыҭра!..
Сылаԥш лыцуп иаасзылҟәымго,
Аха днеиуеит уи лҽыԥхьак.
Илбоит ашоурагьы шсызхымго,
Счалт даҵалом иахьак!..
Ара дыҟам лара лҩызак,
Ара длымаӡам ҭынхак.
Иҟалои нас, днасаԥызар,
Счалт даҵалом иахьак!..
Амшын ада акгьы лҭахымкәа,
Ашьыжь днацҳан ддәықәлоит ԥхак…
Ма иауандаз ақәа хымкәа,
Счалт даҵалом иахьак?..
Схы сзыҩнамкит асасааирҭа,
Аӡамҩа кыдсыршааит смарҭак!
Дышсаҩсмыжьрыз, сааигәа дааинда,
Счалт даҵалом иахьак!..
Ус, ҳанеиқәшәа ааилашәшәымҭаз,
Уаҳа дсыдымҵит лҽыԥхьак,
Абри умаз, лҳәозшәа сымҭас,
Ихааӡа дысҿаччеит зегьы рҭакс!..
– Уаҳа егьҳзеилам, шьҭа ҳаилгеит,
Сааигәа уқәымлан ахаан!..
– Бҩызцәа баша рыгәра бгеит,
Цқьа бысзыӡырҩи, бымгәаан…
– Сыбла иабаз ауп зыгәра зго,
Иамбар еиӷьымзи, иҭышәшәааит!
– Бара ибхарои, исыхь бымбо,
Маҷк днаскьазгт, ахы сҿашәааит!
– Уаҳа егьшышәзеилам агәра сырга,
Фасак шәмылалт, хҵысҭак шәхымҵзар?!.
– Анцәа ду сақәыршәа ақәнага,
Ибасҳәаз анаҩс акы схәыцзар…
– Ҳазшаз иҿаԥхьа цқьа иҵаатәуп,
Сара усанаижьзар схала…
Ус анакәха, ушә аартуп,
Блак ухьымскәа уԥырны ухала!..
Аџьмақәа срыцын, усҟан схәыҷын,
Исхыҵуааз рацәакгьы.
Џьара иаамҩахыҵыр, ирықәшәон аҷын,
Избон иахьцалакгьы…
Ӡӷабкгьы лыӡар убрахь иаалцалон,
Ҭын илырҳәырцаз…
Ранацәа рыҟаабжь харантә игалон,
Уахь ихынҳәырцаз…
Аха ллеишәа даара ицәгьан,
Аҩ иҵалцалон!..
Ара аҳаскьын иаҵәагь уамашәа ицқьан,
Игәырӷьаҵәа ихалон…
Са сыџьмақәа урҭ аарбаны ирымуит,
Ртәыҩа иахадыршәуан!
Зынӡа ишаҳмаҳауазгьы дара рқәиҭшәиҭ,
Аӡы аныдлыржәуаз.
Ҳа ҳаџьмақәеи ҳаӡари еилалар сҭахын,
Нас ҳаицыхәмарларц…
Уимоу иаазгеит аҳаскьын сырхын,
Ԥыҭрак иадхаларц…
Аха лара иаразнак лқьышәқәа лырчын,
Иҟасҵаз лгәамԥхеит.
Аԥсык ауп исыгхаз исамхаҟьарц сҷын:
– Ибыҵалеи, дадхеит?!.
Исҳәаз убриаҟара дарччеит лара,
Лыӡаргьы лхашҭит!..
Сыџьмақәагь ӡибнаҟа идәықәлеит ҳәра:
– Уахь еиӷьзар гәашәҭи!..
Аамҭагь шҳацәнеиз ҳамбеит хәылԥазӡа,
Амзаҵәҟьагь цәырҵуам.
Сыџьмақәеи лыӡари еилалеит зынӡа,
Ҳаргьы ҳзеиԥырҵуам!..
Шьҭа ҳаиԥырҵит, ба бабаҟоу, ба бхароуп,
Сгәы ааҟәымҵкәа изҿу зегьы бырҽхәароуп:
– Уи илеиӷьу уара ахаангьы думбаӡац,
Дубахьазаргьы, уара дшутәу агәра умгаӡац!..
– Иуҳәо иашоуп, суқәшаҳаҭуп, аҳәеит сгәы,
Сшьара сықәҟьан слыргәаҭеит уи такәы…
Саргьы сызҿу, сааҟәымҵӡакәа ҽырбароуп,
Сахьыҟоу сеидру, ара сыҟаӡам, схароуп…
…Ҳарҭ ҳаиԥырҵит, шьҭа ҳаицәгылт хара-хара,
Аха лыхьӡ анысҳәо, сгәы еисуеит аҭҳара-ҭҳара.
Ҳаи, афы зысша, ирҳәозар акәхап сызбауа,
Зынӡа дицәыӡит уи аҳәатәхамҵақәа згауа!..
Баргьы саргьы ҳазтәыз рахь ҳаихеит,
Иҳамамызт чҳашьа шьҭа араҟа…
Аха ҳаиԥырҵшьа маҷк ицәгьахеит,
Ак ҳгәы ҿнакаауан, ҳа ҳаргәаҟуа…
Даҽа жәак, даҽа знык ак ҳәатәхеит,
Арахь қәабааԥсык леиуеит, еимаҵәеит.
Ҳахшыҩ иаҳзыԥшу рахь еихеит,
Ҳагәқәа шеиԥырҵша рхашҭын, еилаҵәеит!..
Амшын хықәаҿ хәылбыҽхала,
Маӡа зны-зынла ҳаиқәшәон.
Лара лыбла ԥшӡақәа рхала,
Шаҟа бжьаз аҩнынӡа иршәон…
Уажә сыхшыҩ хьшәашәа инцәыҵкәраан,
Аиаша џьасшьан, саршәаӡеит…
Арбаӷь ԥагьеиԥш исымпыҵԥраан,
Аҵыхәа нылырԥыԥны ицеит!..
Ҭагалан, ҭагалан, уи лгәы сынҭагалан,
Ҭыҵшьагьы смоуа унасԥыршәан уцеит.
Сынтәала, сынтәала, ишԥазуеи сынтәала,
Ушьҭагь сурбашам, зынӡа укәараҵеит!
Агәалаҵәҟьа суҭеит, агәала, агәала,
Изуркызгьы дсыздыруам усапат ацаԥха…
Ҭагалан, ҭагалан, са суҳәоит хаҭала,
Уи дшьабсҭоу, дыӡӷабу, лышьҭа сзырха!..
Банысԥыла, цқьа ибҭахӡамкәаны быччеит,
Урҭ бқьышәқәагьы цәгьала аҵаа иарыҷҷеит…
Ҽаӡәы лзыҳәан исзыгәаӷьуамызт аҳәара:
– Рыхәшә здыруеит, ибҭахызар ибзыҟасҵап сара!..
Азныказы, уи бгәаԥхазшәагьы снарбеит,
Бара быгәӡра сҽазырхиаҵәҟьаны снатәеит…
– Иугәаӷьызеи?! – бқьышә инадыбкылт бнапқәа,
Аха усҟан, схәаҽра иалагахьан быхцәқәа!..
Банысгәаламшәо ыҟаӡам бара,
Ирлас-ырлас сгәы бсыцәҭалоит мчыла…
Уажә иббама, баҿуп сбылра,
Саргьы исгәаԥхошәа ҟасҵахуеит гәаныла…
Аха иҟоуп, соузмышьҭуа ҽакы,
Егьа зургьы, ишыббауа сзаиааиуам…
Сахьцалак исхылаԥшуеит блакы,
Чмазаҩҵас исышьҭоуп инеи-ааиуа!..
Лылаԥш уахәыр, ҳаӷеиҭа,
Уи ашьҭамҭа ахаан иӷьом…
Узацәыбналар, ла ллакҭа,
Уахыԥеит уаџьал, уазгаӡом…
Угәы коумыжьын, аҳаҳаи,
Акькьыҳәа дзышәышәуам лара!..
Унцәахә ииҳәоз умаҳаи,
Ишилшоз днахеит уҿҳәара!..
Абра иҿахаҳҵәап, лҳәеит, ҳлакә,
Ихааӡа иаҳгәалаҳаршәартә инхааит!..
Ҳҩыџьагь ҳалахацәеит, шьҭак,
Иауазар ԥшьаала иаҳхыԥсааит!..
Мыцхәы иџьасшьазаргь ҟалап,
Иахьынӡаиашоу Анцәа ибалааит!
Иаҿаршәны исзымкит саргьы мап,
Ҳлакә нҵәошәа агәра лгалааит!..
Ах, исымбазҭгьы бшыԥшӡаз асҟак,
Ах, самырԥхазҭгьы бцәырҵра…
Мамзаргь бнасԥырҵызҭгьы ԥшьаала бҽыԥхьак,
Ма ибымгәаӷьызҭгьы адәылҵра.
Ах, ибызҳәома сажәақәа рҭак,
Ибҳәаӡаргьы шьҭа исаҳауама?!
Ах, бысзыхгаҵәҟьом ибдыруаз иахьак,
Ашоуреиԥш бсыжәлеит аргама!..
Ара амц ӷәӷәа ҳәоуп, ара аиаша ҭаҳәҳәоуп,
Бӷарҵахь ақәԥара цоит, ара наунагӡа…
Ара ауаҩ қьиа дҿаҳәоуп, ма хьымӡӷык ицраҳәоуп,
Арахь уахьихәаԥшуа зынӡак, адауы наӡа!
Абар, шьоук рычҳара нҵәеит, изқәыз ацҳагьы ԥҵәеит,
Шьҭа акрызфац ирфалааит урҭ рылымкаа…
Аӡә дынхеит, аӡә дӷьацеит, ҽаӡә зынӡаскгьы дыхҵәеит.
Урҭ ирфо рнаалоит, фҩы-ҷыдак ахырымкаар…
Аамҭа дахәхеит, дагьазымхеит,
Иара итәала дызҿыхыз қәԥаран…
Ихьӡ зҳәозгьы аӡә диҭнымхеит,
Адунеи иара изы ҽырбаран…
Ажәа ихҳәаатәын даннаскьаргоз; –
Ицәажәо аӡәыр шәыҟоума?! – иҵааит…
Иҭынхацәа рыцҳақәа иабарбоз,
Аха аӡәызаҵәык игәы мыԥшааит…
Анцәа дҳаман, уи ҳиргәырӷьеит маӡала: –
«Ишәыдыскыло зегьы шәрықәшәоит, инашәыгӡала!..»
Хашҭшьас иамои, амца қьоуқьад ҳазлашәаз,
Анцәа иҭаххеитаз ҳалигеит уи, ҳазлашәаз…
Ҳаиҭаиҳәоит, ҳаиҭаиашьапкуеит иара,
Инагӡаҵәҟьан изгагәышьар уи ҳагәра…
Наҟ иаҳҟәицааит ҳара ҳадгьыл зҭаххо,
Дҟаиҵааит аԥсуа наӡаӡазы Аԥсны даҳхо!..
Нас иарбан рыцҳароу абраҟа ҳзықәшәаз,
Иҟьалаз ашьабсҭеиԥш, ҳбызшәа зыршәаз?..
Дарбан гәаҵәажәпоу, уи згәы ахшәаз,
Изымбаӡакәа зашҭа акәицҵәҟьа ҭашәаз?!.
Нас иарбан гәымхароу, исашәҳә, уи еиҳау,
Ибызшәа иаҭәамшьакәа икаижьзаап, ишәаҳау?!
Ижәдыруаз, уи иԥсадгьылгьы убасҵәҟьа иҭиуеит,
Зыбызшәа атәазымбаз, дашьҭуам, ишәиуеит…
Зегь ириааиз, зегь рҵыхәан џьара джуп,
Саргь исиааиуа ӡәыр дыҟоумашь ҳәа дыԥшуп!..
Адгьыл ҟәыш ду, урҭ зегь иҟарҵо абоит,
Дара ирыхьша, иааҟәымҵӡакәа ахахьы иагоит…
Нас еинышәашьас ирымои џьанаҭ уа,
Амци аиашеи еицназгауа иркәыруа?!
Икаҳа-бӷало, урҭ аннеиуа ибырбыруа,
Ҳадгьыл рыцҳа ацәа иҭаӡыӡоит, ибылбылуа…
Абас смыхькәа, сара исықәындаз акыр,
Дгәаап ҳәа иҟадаз, уи ԥшьаала лнапқәа скыр…
Амца лыжәлан, аԥырԥырҳәа иналыхҟьеит,
Аҳәа ццышә еиԥш, ҳара ҳалаԥшқәагь неинҟьеит…
Уаҳа ажәакгьы са сахьымӡеит аҳәара,
Дыҩны днықәсит, ҳа ҳзынтәалаз аҟәара.
Саргьы сдәықәлеит, исықәнакаанӡа уаҟа ақәа,
Сырзымгәаакәа, зегь зхараз са снапқәа!..
Ба бааныжьны сызцоз џьысшьауан сара,
Аха сшьапқәа сагьырзымгаҵәҟьеит хара.
Сыгәгьы ҭыԥо аисра иаҿын аҭҳара-ҭҳара:
«Мшәан изқәуки, ус улԥырҵҵәҟьома лара?!»
Исҳәо сақәымшәо, изуа сақәымшәо сынхеит,
Иабадихәа, сымч зқәымхоз саҿахеит…
Ус аарлаҳәа, шәахәа хәыҷык сгәы иааҭаԥхеит:
Уара уааит ҳәа, узҭахыда, угәы аанхеит…
Сара истәу егьнымхаӡеит ара,
Сгәы ззыбылуаз арҭахьеит анышә…
Аха мышкызны иааир сыҽҳәара,
Рхы насықәкны исзасыр саргьы атрышә,
Шәара ишәтәу уаҩ ҳнымхаргьы абра,
Шәгәы алажәбаалар шәылшауеит ҳазҿыз…
Ишьҭыхны иара шәызҭагалом ҳдамра,
Иузырҵысуаҳәа иҟаӡам уи ус!..
– Ҳзыҳәоз зегь ҳауит, иҳәеит иара,
Шьҭа ишәҭахуи, еиҳау уи, иџьеишьон убра?!
– Иахҭнаҳҵоз урызхәыцны, иҳауз убар,
Зны-зынла ианаҩымсуа ҟалоит ацәыкәбар!..
Аԥсҭазаара убас ҳаргәаҟларц ишоуп,
Шьоук рзы илашьцоуп, шьоук рзы илашоуп…
Аҟәџьал ду шхышәҭуаз ахҩа анахашәа,
Егьырҭ аҟәџьалқәа атәамбо иаагылт уамашәа!..
Иаҳҳәап, иаҳхашҭит ҳара зегьы,
Иацы узҿыз, жәацы узҿыз…
Ҽыԥныҳәа уиҭарым аӡәгьы,
Ирбоит пылҳаҭрак ушакыз…
Уаҿуп аԥара ду арҳара,
Иахәҭам шьоук рыхьӡгьы урххоит…
Аха уаҳҿагылаҵәҟьар ҳара,
Ачуан аҵеиԥш уҳаӷьӷьоит!..
Аиаша дааԥырымшәо дацын аахәлаанӡа,
Ибла нахирԥар икаҳар ҳәа дшәон…
Аиашеи амци хаха иааихаанӡа,
Изеиӷьыз дазхьаԥшны иҵыхәа иршәшәон!..
Дыҩуа дрыбжьан зынӡа еибамырдыркәа,
Еилкаашьагь рзамҭеит рыуа дызтәыз…
Аиашеи ахәахәеи амаркаџьеиԥш дрымкыкәа,
Днанысны дцеит наҟ имҩа дызныз…
Ари аамҭа сақәымшәеит сара,
Уажәы-уажәы саҽхьыҩруеит сышнеиуа…
Анцәа исҟәырхуп сҟәиҭӡа атәара,
Амҩа сықәуп уахгьы-ҽынгьы сгәаҭеиуа…
Макьана сымшқәа снаргоит срыҽхьынҵа,
Сеидараҵәҟьангьы срықәым рыжәҩахырқәа…
Сеидру гәышьа, иану са слахьынҵа,
Сымҩахыҵма ари адунеи ахь саҭахымкәа?..
Ддәықәын ус, зегьы дыриааиуа,
Шьҭахьҟа деиҭамԥацызт зынӡак…
Имчи ихшыҩи асҵәҟьа еицааиуа,
Ахҭа иҭадмыршәӡацызт еицҿак…
Аха, са соуп ҳәа данрыԥгыла,
Уи ианарыжьуазма, еихеит!
Хланҵы дҭарҵеит зегь неидгылан,
Игәы иҭаз дахьӡаанӡа дҭадырхеит…
Уацәымшәан ахы, уагарыма?!
Акымзарак ухьуам, уеиха!
Икылыԥшуа игылоу дарымоуп,
Араҟа уи димам ҭынха…
Сара исымҳәаӡаргьы иудыруеит,
Аха изласҵәахри, сгәы мыжда иауӡом…
Уи ибз уацәшәа, ицҳафыруеит,
Иахьукьысыз ахаангьы иӷьаӡом…
– Каҳуак ҳнаҿыхәо ҭынч ҳааицәажәап,
Уус-ҳәысқәа, нас урыхьӡоит…
– Ахы ахьцо еилыскааит уажәа,
Аха аамҭа сымам, исыцәцоит…
– Нас ианбеибаҳҳәои ҳагәҭыха,
Уи ҳшахыкәшауаз ҳажәит?!.
– Ех, иҳаургьы аԥсыха,
Ҳаҿқәа еихыҵуам, еихашәит!..
Ашә нывҵраан,
Аиаша ҳахьдырԥшит!..
Аха амцхә иазымчҳаит,
Иаразнак ишит…
Араҟа аҳауа,
Анаалом, ижәга!
Дасу усгьы,
Дақәшәоит иқәнага!..
Ашьапы арыӷәӷәазаап,
Араҟа – амц иацәшәоит…
Иазымычҳар,
Ҳаӷеимшхара – иԥжәоит!..
Уажә шәызлак ала,
Ижәбаз шәызшәырха…
Мышкызны аиаша,
Иаиуп нарха…
Ҳәашьас иамои уи дзыхьӡаҵәҟьаз,
Шәашьас иамои уи дзыԥсоу…
Ҵҩа рымаӡам игәра згаҵәҟьаз,
Иара изыҳәан зыхқәа зсоу!..
Аха шьоукы ҳшыҟац ҳаҟоуп,
Рацәак иаҳныԥшуам уи дызҿу…
Еиҳа ихааҵәҟьоуп ҳаиҵарҟәаҟәа,
Иабаҳҭаху, аԥылгыд ишу?!.
Ҳара акымзарак ҳҭахымызт,
Ҳа ҳзышьҭаз зынӡак ҽакын…
Урҭ ҳагәҭыхақәагь ҵәахымызт,
Ҳахьнеилакгьы уи ҳҿакын…
Аамҭа иааиз зынӡа илакәын,
Аха иҳацәтәымхеит еиҳагьы…
Ҳара иаадыруаз акакәын,
Дара ирдыруан даҽакгьы!..
Ажәак иҿы инҭыԥрааны ицеит,
Ухаҵоуп инкыла, уахьӡа!
Шьаҿак иахьакәӡам иҟаиҵеит,
Уӷәӷәазар, уҵыруа дҭаҵа!..
Хыхь иқәтәоу ҳазҿу зегь ибоит,
Аха ахаангьы иҟаимҵац аԥҟьаԥца…
Дасу иара иаџьал дагоит,
Дижыроуп дасу иара ихца!..
Иааигәаӡома, ихараӡома,
Нас иабаҟоу ҳа ҳзышьҭоу…
Иааихаӡома, имааихаӡома,
Рымҩа ианысуама ишрыхәҭоу?..
Иааигаӡома, иааимгаӡома,
Анцәа деигӡома насыԥк?..
Иааибӡома, ма имааибӡома,
Араҟа ирибаҭарушь ҭыԥк?!.
Иԥхашьароуп, џьым, шәа шәызҿу,
Иԥхашьароуп!..
Иҽеим амҩа иахьа шәызну,
Хырҵәароуп…
Шәхы мацара амаҵ жәуа,
Ҳаӷоу ибааит…
Аиқәаҵәа аҭыԥан иҟәашӡа ишәуа,
Ауаа шәымжьааит…
Шьоукы аламыс ҵаркын,
Ицәаӷәо ицоит…
Аҷын гьангьашк инаидыркын,
Иныҟәырцоит…
Аха ахықәахь ирымгааит,
Шәылаԥш ахыз…
Уи аԥсықымқым дрызгәааит,
Зус иаҿыз…
Араҟа малла шьоук еисоит,
Зегьы ржын…
Хаир умҳәаргьы дара еимсоит,
Еибаргәтәын…
Кыр зырҳаз иахьа дынцәоуп,
Ҳаԥсам инапхыц…
Аҳақ антҟәацуа зегьы иреицәоуп,
Шәхы шәазхәыц…
Анцәа иаҳцәумырӡын зыгәра ааго,
Ҳдацқәа ыҵҳамжәап ҳнапала…
«Иҳахӡыӡаауа», ҳхьаа иаго,
Шьҭа ишәыцәтәымуп ҳара ҳгәала…
Аха ҳацрыҵӡом уи ҳара,
Нарцәгьы иҳацзаауеит ҳаннеиуа…
Ҳаиԥшуп, зԥацәа аныхшәо зыҭра,
Ажәҵыс рыцҳа, игәаҭеиуа…
Макьана ҳацрыҵӡом, ацәаара аабауеит,
Аангылашьа ҳамам, ҳцалароуп…
Амрагь ҳацәхыҵӡом, уа ҳнаӡауеит,
Ар рымца ҿымцәо ибыллароуп…
Ҳаҩысҭаацәа баша игәырӷьан инҵәоит,
Аӡыхәашь зҵаҽҽо ҳа ҳакәӡам…
Имаакырадоу ацҳа иалухи, иԥҵәоит,
Шәаҳцәымшәан амарџьа, уи ҳақәӡам!..
Ахьӡ ду дашьҭаӡам иара,
Аха имазар цәгьагьы ибахуам!..
Шьоук раԥхьагь илшеит аиара,
Арахь ибзарӡык рҳәахуам!..
Ԥыҭҩык иҭахымкәа ирҽхәақәеит,
Ԥыҭҩык рзыҳәан дааҟрымҿрымит…
Аду илаимышьҭит, «ихиркуеит»,
Уи ахьӡ шизышьҭымхуаз инырит!
Уи ицызжәуа – диҭынхоуп,
Адунеи иаақәу зегьы дреиӷьуп…
Иааицумжәит, аҵәы уахоуп,
Иаҭаххаргьы иаартны дуеиӷьуеит!..
Ахәыцрагь илшаӡом иара,
Изирааԥсои их ду баша?!
Иижәыз дарцәажәалоит ара,
Убри акоуп – иҿахәгьы зҳәаша!..
Бзиарак шааиуа агәра аагоит,
Шәмыццакын…
Зегь ириааиуа шьҭа дааскьоит,
Шәмеимпын…
Уи ҳаилиԥшаауеит ҳара,
Цқьа ҳзакәқәоу…
Дызицәцашам аӡә хара,
Згәы ацәгьа ҭоу…
Цқьа ҳазхәыцроуп ҳа ҳазҿыз,
Еилҳарышәшәап…
Зымҩа иацәхьаҵыз, мап зкыз,
Даҳмыршәап…
Араҟа аиаша маҳәра аухьеит,
Шьҭа иазхоуп…
Ацәгьа ҳгәылсны ҳаршәшәахьеит,
Ҳҟәыбан ҳтәоуп…
Иахьа ҳанзҭамԥш зегь ргәаҭа,
Нас ҳлашәуп…
Абар, игылеит шьҭа аҟата,
Ҳалаԥш хәшәуп…
Нас иабаҟоу, аиаша абаргеи, еимактәхеит,
Ари ҭыӡшәаҵәҟьоуп, ари даара идырххеит…
Дгьыли жәҩани ма рыгәҭаҵәҟьа ирыбжьахеит,
Уи неишьа ахьамам аҵәҩан ахыҵәҟьа иахахеит…
Зны ируа-ирҳәо иақәымшәаҵәҟьо иааилахеит,
Зны, абар егьагым, инахьысыртә иааигәахеит…
Уи ада башоуп, уи анырхьымӡаҵәҟьа иҭахеит,
Аха, Абрыскьыл иеиԥш, аҳаԥҭылашьцаа иҭахеит…
Амшцәгьеиԥш дысхызгеит иара,
Ауеиа бааԥс сцәылон дсымбарцаз…
Исхашҭыр сҭахуп уи иԥшра,
Ихьӡгьы машәыршәа исымҳәарцаз…
Шьҭа ихьшәашәаӡа аҵаа ҳабжьоуп,
Анцәа иҟынтә уи ԥсасишьагьы амам…
Сгәы, иуури, уҩашьеит, ужьоуп,
Аха амцаԥшь уалсԥааит аргама…
Ажәа саблит, даара ицазаап,
Снапы ианшәалазшәа акәасҭӷа…
Сыӷәӷәаз џьшьа схы агәра згазаап…
Аха саршәит уи хагәха…
Ус ишу са акгьы сыздырӡом,
Аихаӡа далхуп уи иацәынхаз…
Ажәа иамблыц, ажәа инырӡом,
Дныҳәоуп – ажәа иагәаԥхаз!..
Зегьы здыруа ажәҩангьы ҿнаҭӡом,
Зегьы зныруа адгьыл қәацаӡом,
Ҳәашьа змам ак шыҟоу агәра аагоит…
Амшын зынӡакгьы амаӡа хнатӡом,
Ҳашьха ԥшӡақәагь ирҳәо рҿашәаӡом,
Аха аԥшақәа иашак шьҭых иааргоит…
Уи иацәхьаҵыз ирбаз рызхаҵом,
Шьҭа иабарҭахыз, ирфаз рызхаӡом,
Ара еицынхашьа рымам, ҳаӷеиҭа…
Аха рхы шьҭыхны ажәакгьы рызҳәаӡом,
Аиаша хынҳәны иахьынтәааз ицаӡом,
Аҭакар бааԥс еиԥш, иҭацеилароуп рлакҭа…
Ррольқәа рдыруеит, зегьы хәмаруеит,
Асцена иқәуижьҭеи кыр ҵуеит…
Шьоукы ыҩуеит, шьоукы кәаруеит,
Шьоук цәгьа-мыцәгьак ҟарҵауеит…
Шьҭа аиаша аҟынӡа ҳзынаӡома,
Зынӡа егьшҳагым, иҭабгоит…
Адунеи урҭ зегь алаӡома,
Ахапыц аҿҿаҳәа абжьы гоит…
Уара избац уакәӡаҵәҟьам, уеиҭашәеит,
Уара ԥахьеиԥш амца аҿҿаҳәа иукӡом…
Ех, урҭ абгалаџқәа ҽаӡә деиҭарфеит,
Анкьа ироухьаз иалаӡо итәаӡом…
Шьҭа изласхызго сеидру уара уцәыӡра,
Сшьара сықәҟьан самазаалашт кыр…
Аха сазхәыцлап, шаҟа иссирыз уцәырҵра,
Ари адунеиаҿ иаалырҟьан сыхьҭакыр…
Ус уагәыҵамсын сыгәҭыха,
Ус сатәамбакәа усышьҭуам…
Сара исымаӡам аԥсыха,
Уара иуртытуеит агәам…
Аамҭа иашьклаҳәуа ураԥызан,
Шьапҿаршә сзуурц уҭахуп…
Анкьа даара исзааигәаз ҩызан,
Бзык ухьыст, бааԥсыла ухәуп…
Амармалташь еиԥш ихиҿы хьшәашәоуп,
Башьас иамои нас игәала?!.
Ибла наҟ зынӡа иҭашәашәоуп,
Ччаԥшькгьы хымшәалац сынтәала…
Аӡәгьы иҳаимҳәеит ҳара заа,
Ҳлахьынҵа инапы ишанырҵаз…
Уажәшьҭа шәынтәгьы ухы уазгәаа,
Знык уанықәла ацҳа иузхырҵаз…
Аԥсны еимызҵәоз раԥхьа дгылан,
Уа уламыс аха змадаз?!
Ауаа қьиақәа дырҿагылан,
Ажәак машәыршәа ирзырҳәауадаз?..
Иахьагьы дцәажәоит иара итәала,
Аха изыӡырҩуам аӡәгьы ԥахьеиԥш…
Ашьҭа анымҵыц дара ргәала,
Ахәра иақәу ацәабаӷьеиԥш…
Сзазымиааир сара схьаа,
Сзазымиааир са сгәырҩа,
Саҵәахуазар иара заа,
Анышә хьшәашәа сҿы инахҩа,
Саџьал акәгәышьоуп исҭаа,
Сдәықәнагалеит уи хагәха,
Иара аҽуреиԥш иансыцәгәаа,
Ацәа ахнахит сымӡырха…
Аԥсцәаҳа илаԥш насыхижьуеит,
Макьана иԥимҵәац сыҿҳәара…
Аха сгәыӷрақәа аансыжьуеит,
Урҭ сызҭагалом сдамра.
Сгәы дыҵалан иаха аашаанӡа,
Слыргәаҭеиуан смырцәаӡакәа.
Лышҟа сзымнеир, дааԥшаанӡа,
Иахьак сдәықәзаап дсымбаӡакәа…
Лгәы сыҵазу, иааихашәаанӡа,
Аҩны ддәылымҵӡо лҽыҩналкит…
Ахышә аҟынтә лкасы лыршәшәаанӡа,
Исцәыҭшәахан, адунеи ду самкит!..
Амш иаҭахымкәа ианлеиуа еиԥш ақәа,
Былаӷырӡ неиуеит иахьак ибҿыкәкәа,
Избан, нас, избан?!
Ибҭахыз здыруан, кыргьы сшаҟьеит,
Бгәаҳәареи аамҭеи сырзыбжьымскәа срынҟьеит,
Агәырҩа бҽабмырган…
Араҟа агәаҵәажәпақәа убас ирацәоуп,
Ахаҳә-гәы зызҭоу дышьҭырхуеит, дынцәоуп!
Са стәымуаҩуп…
Аамҭа алаӷәым еиԥш итҟәацыр ҟалоит…
Усҵәҟьа бысзымӡырҩлан, са спаталоит…
Исзырҳәо ҩуп!..
Зегь бҵәахыргьы, зегьы бӡаргьы,
Акзаҵәык зынӡа ибызӡом…
Уаҳа ажәакгьы бымҳәаӡаргьы,
Сгәы набԥыршәан ицаӡом…
Схьаақәа сԥырҵит аԥша исхнацазшәа,
Ашьабсҭа саԥхныҩлоит уажәшьҭа!..
Ба бымцан зынӡа сбымбазшәа,
Бцаргьы, баҭихьеит блакҭа!..
Акырҵуан ҳаиԥырҵижьҭеи ҳара,
Ҳазмырҭынчуазгьы ыҟан, ианбатәиу?!
Ицагәышьеит ииасны ҳҿара,
Уажәшьҭа дыршьагь амам, иахьатәиу…
Уажәшьҭа хашҭшьа амаӡам ллакҭа,
Иаҳхагылоу ажәҩан еиԥш, игәхьаазгоит…
Саргачамкыр алшоит иара еиҭа,
Аха иԥыртәхар, амҵәыжәҩақәа абаазгои?!
Ибызшәа иҳәароуп иара раԥхьа,
Нас егьырҭ зегьы дрыхьӡап…
Иԥхамшьаӡакәа ицәажәоит ҳҿаԥхьа:
Акрамоума, нас иҵап!..
Иан дзылмацәажәар лбызшәала,
Иабгьы даара игәы ԥнажәап.
Игәы бзиаз, рыбла хшәала:
Акрамоума, нас иҵап!..
Иҳабла ирымазар еизарак,
Ҳаҷкәын дцәажәааит ҳәа инатәап!
Аҿар ирзыӡырҩуам уажә даарак:
Акрамоума, нас иҵап:
Даар ҭырқәтәылантәи ҳашьакгьы,
Ак изиамҳәо дҿаҳахап…
Азныказ, уи дыԥхашьаргьы:
Акрамоума, нас иҵап!..
Ҭыԥ дук ирҭаргьы мышкызны,
Убрагь ҳбызшәала ак ҳәатәхап…
Иааилеижәжәап, џьара ак хәыцны:
Акрамоума, нас иҵап!..
…Цашьа ҳамам ас мацара,
Зегь ҳагәҭыха раҳалааит…
Знык иаҿыхәаз ҳбызшәа ацара,
Иԥсы ааҭыҵаанӡа иҳәалааит!...
Иара имҩа хараӡоуп,
Ашьха ҳаракқәа ирҿыгоуп…
Имыхәаз, дбашоуп, дгаӡоуп,
Ҽагажә – ҳаԥшьа хтыгоуп!..
Иажәагь даара ираӡоуп,
Зныхгьы, уи хыԥҽыгоуп
Ргәы дызҭымҵуагь убри азоуп,
Ҽагажә – ҳаԥшьа хтыгоуп!..
Ихы убас иргәаирԥхоит,
Иара заҵәык – дыԥсҿыхгоуп!..
Ажәахаак иалаӡоит, ирызхоит,
Ҽагажә – ҳаԥшьа хтыгоуп!..
Зегь анеибарххо дыччоит,
Уахьихәаԥшуа – игәы ҭыгоуп…
Урҭ ирцәифаз ала дчоит,
Ҽагажә – ҳаԥшьа хтыгоуп!..
…Иҭра данҭыҵцәа – дҭадыртәеит,
Рымҩагь наҟ даныгоуп…
Ҿааиҭит: – Мышьҭацәгьак сиҟаҭәеит,
Ҽагажә – ҳаԥшьа хтыгоуп!
Рымҩа анаарттәу, ианцәгьароу,
Ԥыҭк ианааигәахо рыҿҳәара,
Изҿырҭуеит усҟан зыгәра рго,
Зынӡа изигәыҵасуам дара…
Ишәыҵалазеи, ҳәа дҵааӡом,
Уи днаҵагылоит рыжәҩахыр.
Ахара здугьы диԥшааӡом,
Иахьышьҭоу идыруеит иуасхыр…
Аха иџьеишьо даҽакӡоуп,
Абас изрыцҳақәои дара?!
Ианшәарҭоу – ихьӡ рҿакӡоуп,
Абжьааԥны иагьишьҭаӡам иара!..
Зегь аныцәоу иҭахәхәа,
Аԥхыӡқәа ианрылоу ихааӡа,
Сара исыҵалеи уаха,
Ас сымгәаҟӡацызт уаанӡа…
Хьаақәак сықәпапан уажәык,
Ажәытә-цеиԥш сгылоуп снааӡа!..
Сарцәар алшоит ԥша шәышәык,
Ақәаҷаб абз еиԥш, сҭааӡа…
Аамҭа сымшаҭакәа сҟәаҟәан исхысит,
Цәгьарас иазызухьаз сыздыруам аиашаз…
Сыҷкәынра ахааназ маҷк сгәы саԥысит,
Изҩит ашәақәакгьы, сҿахәы нагӡа зҳәашаз…
Арҩашқәа срацлабуам иԥыхааса инеиуа,
Раӷәра сызкуам, аҽыҩқәагь цалааит!..
Зԥа зҵырԥааз агыгшәыг еиԥш, сықәхар сгәаҭеиуа,
Аҵкыс, ианамуӡа, хәыҷы-хәыҷла сыԥслааит…
Шәхы шәахьахәаз Анцәа иџьшьоуп,
Даара ибзиоуп акры ахьшәымоу…
Иахьа зегь злоу ҳәа шәшьоуп,
Аха шәихымччааит маҷк иарымоу…
Уи дзымцәаӷәеит шәара шәеиԥш,
Ԥынҵалагьы анышә изымжит…
Иҽанираалеит иара иԥеиԥш,
Иаразнак ичҳарагьы хымжжит…
Аха иқәԥсеит ахәыҷқәа,
Нас иабаҟоу еиҳау малгьы?!
Ахәша ианалатәоу шәа шәтәқәа,
Урҭ алаӡоит асыӡбалгьы…
Рымԥан иқәлом чмазарак,
Анцәа ирыцҳаишьан днарԥырҵуеит…
Ирҟәыблаауп урҭ гаӡарак,
Аха ҳзеиӷьымхеи ҳәа ихәыцуеит…
Шәхы шәаиааироуп мыцхәы згаз,
Ашашьа шәақәшәароуп ишәымоу…
Иахьа изыцхыраатәу дызбаз,
Уаҵәгьы даанхоит ихы дшаԥшәымоу…
Ҳаԥсуара ыӡыр ҟалаӡом,
Ҳахьӡ камшәо еиқәнархахьеит.
Иныжьны идәықәлаз, дызцаӡом,
Сацәымҩашьо агәра згахьеит…
Ҳбызшәа ахаангьы иԥсӡом,
Ашьанҵа еиԥшны иӷәӷәахахьеит…
Изаҭәазымшьо – изырҵысӡом,
Сацәымҩашьо агәра згахьеит…
Ҳҵасқәа ирхыԥаз, дызӷьацом,
Ихы далԥшуа дтәахьеит…
Абз ҭыԥеиԥш, иӷьаӡом,
Сацәымҩашьо агәра згахьеит…
Уаҩ дыззымиааиц, иӷәӷәаӡоу,
Ҳчеиџьыка аӡбахә шәаҳахьеит…
Ахаан ишаанхо имажәӡо,
Сацәымҩашьо агәра згахьеит…
Нас дарбану са сҿы зкуа,
Сыбжьы аӷьеҩҳәа исыргахьеит!
Аԥсуа ила Аԥсны ҭәуа,
Мышкызны ишызбо агәра згахьеит!..
(Курорт қалақькаҿ инхо шьоукы ирызкны)
Ԥхныла урԥылар, ирҳауеит,
Избанзар, аԥара дырҳауеит!
Ацәажәараҵәҟьа, аамҭа агоит,
Каҳуак цәыргатәхоит, ирштәхоит!..
Ркалаҭ иҵаку рыԥсшьаҩцәа,
Цқьа ирхырымхыц рцәа!
Аӡи ауаткеи еилаҭәаны,
Ирырҭоит даара ираӡаны!
Рҩыҟаԥшь усгьы инҵәаӡом,
Бзиарас иалоу, аԥшшәы цаӡом!..
Акәац ҽҳәарҵәины ирызӡӡом,
Аха ршашлык рычуан иҭаӡом!
Акзаҵәык урҭ зышьҭоу, рхоуп,
Рыԥсшьаҩцәа рцәызгазгьы – драӷоуп!..
Аԥара ахьхьаҳәа идырҳалааит,
Амра каххаа иԥхалааит!
Изҭаху дшаԥсууоу дынхалааит,
Ибызшәа ҟыжә-быжәқәак иҳәалааит!
Ҳпатриотцәа усқәак дырххалааит,
Ишцәажәо рыбзқәа халааит,
Дара иаҳԥеиԥшуи ҳәа имыԥшлааит,
Ичаҟәаӡа рџьыбақәа дырҭәлааит!..
Аԥсшьаҩцәа еижәылан ирзаалааит.
Акәтаӷь былгьо ицалааит!..
Сызмырҭынчуа, сызмыртәо,
Ашәҟәеиԥш, аԥсҭазаара аҵара…
Дарбан џьнышу сызҟаҭәо,
Акрыздыруама сара?!.
Зны аџыр еиԥш сеиларҭәо,
Шьоук аҿымзи сырӷәӷәара…
Закәытә гәыҵәҟьоу исызҭоу,
Акыррдыруазма дара?..
Акгьы зхьаам еиԥш сантәо,
Саҿуп аҿҿаҳәа абылра…
Ажәҩан, аԥсҭҳәақәа зхатәо,
Угәы иҭоу здыруада уара?!.
Иҟәазу ҭыԥкахь аӡә данҩеиуа,
Раԥхьа излеидыруеи иара?!
Џьара дзымтәо дангәаҭеиуа,
Акы дӡааԥшылоит убра…
Шьҭа ауаа қьиаҵәҟьақәа реиуа,
Зынӡа имаҷӡахеит ара…
Аха игәамԥхо анирҽеиуа,
Акы дӡааԥшылоит убра…
Зныхгьы иҵыхәа ркәаталеиуа,
Абақҳәа иҽҳәасуеит ахәшҭаара!..
Аха издыруеит уи дзызнеиуа,
Акы дӡааԥшылоит убра…
Анцәа дижьарцаз дматанеиуа,
Иҭахуп днахар иҿҳәара…
Иаабац иакәӡамкәа дԥеиԥеиуа,
Акы дӡааԥшылоит убра…
Ҵәҵәабжьык гаргьы џьара ихьаҩуа,
Ибоит иҭыҩуашәа идамра!
Саргьы иџьасшьоит снапы иахьаҩуа,
Акы сӡааԥшылоу абра?!.
Изааӡарызеи, џьым, ҳара,
Ахьҭагь, амлагьы ҳдыршәеит…
Ҳшаҿугьы акәкәыҳәа акрура,
Иахьа аамҭабааԥсӡак ҳҭашәеит…
Шьоук ирымоуп зегьы ара,
Иреиӷьу аеҵәа ҿдыршәеит!..
Ҳа ҳзаҟәымҵит а-Гәаџара,
Иахьа аамҭабааԥсӡак ҳҭашәеит…
Иреиӷьу аҭыԥқәа рызрыхиоуп,
Инарыгӡоит, ажәак нарыҿшәеит…
Урҭ зышьҭоугьы дара рхоуп,
Иахьа аамҭабааԥсӡак ҳҭашәеит…
Ҳҵасқәа хьаасгьы иркым,
Ҳбызшәа аҿар ргәы ахдыршәеит…
Амал змоу зегь рымҩа ԥкым,
Иахьа аамҭабааԥсӡак ҳҭашәеит…
Шьҭа иазхоуп, шәыҭра шәҭатәа,
Иҟаз гәарҭеит, еиҿдыршәшәеит…
Ҳмыԥсыргьы здыруада сынтәа,
Иахьа аамҭабааԥсӡак ҳҭашәеит…
…Жәлар ирыхәашаз шьоукы,
Абар, абар, иҳазкашәеит…
Иаҳҳәартә ҳҟаломашь ҳамҭакы:
Аҟәџьал шбылгьоз, ахҩа ахашәеит!
Иҩымҭақәа зегь абра иит,
Аха дизгәамҭаӡеит аӡәгьы…
Иимҩышаз акры иҩит,
Ақьаад иалаӡоит зегьы!..
Ианбатәиу, акыр ҵуеит,
Аффаҳәа иҭыҵуеит ишәҟәқәагьы!
Аӡәык-ҩыџьак иаадыртуеит,
Ақьаад иалаӡоит зегьы!..
Уи игәҭыхақәа иҳәауеит,
Акы дацәшәашам зынӡагьы…
Тәытә анырҳәа, дырҳауеит,
Ақьаад иалаӡоит зегьы!..
Нас, хәыҷгәарҭак рызҳауеит,
Акы ирыхәару даргьы?..
Урҭгьы шашьҭам иаҳауеит,
Ақьаад иалаӡоит зегьы!..
Шьоук медалқәак рыхьӡ ддырҳәеит,
Иара иаҭәамхеит акгьы…
Урҭ дырмеигӡа иҵәаӷәахьеит,
Ақьаад иалаӡоит зегьы!..
Амрагь баша иԥхауеит,
Шәахәак неиуам игәаҿы…
Иаҩсҭаа аҩра игәаирԥхауеит,
Ақьаад иалаӡоит зегьы!
Иара атәы ҟанаҵеит…
Ицырцыруа икажьуп асы…
Ианшагь уаҳа имцаӡеит,
Шәаргьы ишәымҟьашьын абааԥсы…
Амза цәырҵӡом уаха,
Ажәҩан лыхәҭа еиҭах иаҟьалоит…
Иара иахьак еиқәшәырха,
Нас уахагьы аашаанӡа ишәзаулоит…
Ашьхақәа рҟынӡа уаҳа уанзымнаӡа,
Еилкаашьас иумоузеи, исаҳә, нас, урҭ рымаӡа?!
Дара аԥсуа иҩызоуп, рхы ладмырҟәуазаап!..
Ажәҩан кьышәкьышәрахь есымша иԥшуазаап!..
Ма гәыла унаӡароуп, улаԥш ахьзымнаӡо,
Ма умҵәыжәҩақәа уҟьароуп, уахьырго узымдырӡо!..
Уахь халашьа умаӡам, узықәтәоугьы рашьымзар,
Ма ашьхақәа рылԥха уоурц иуқәашьымзар…
Зынӡа слымбозшәа ҟаҵаны,
Са сахьыҟаӡам дыԥшуан!..
Аха уи лылаԥш сахьӡаны,
Лгәы иҭаз зегьы сҳәауан!..
Зынӡа сгәырҩозшәа стәаны,
Каҳуа еиқәаҵәак сахәауан…
Аӡ иаго еиԥш, дсыцәшәаны
Сара сганахь деихауан…
Зынӡа ҳаицәыӡыр ҟалаӡом,
Аха ҳаиҿаҳар ҳәа ҳшәауеит!..
Арахь, ҳаиқәшәар ҳагәқәа ируӡом,
Арахь, ҳаибамбаргьы ҳаԥсуеит!..
Уи лоуп сара сылаԥш заахаз,
Уи лоуп сара схызхыз иаразнак!
Абамбеиԥш – аласкәыгә иахахаз,
Снахылԥааит, ҽаӡәы сыллыркуазма?!
Сабабгои ҳәа уаҳагь сымҵааит,
Сҵааргьы, сыбжьы заҳауадаз?!
«Иҵуааз, сузыԥшижьҭеи, сузааит,
Уажәраанӡа сыбжьы зкәаҳауадаз?!.»
Аҭакс сара ажәакгьы сымҳәеит,
Мамзар, исҳәаӡаргьы иӡырҩуадаз?!
Асышәпа сзауит, сҭанаҳәҳәеит,
Сҭанамсыргьы, аҩныҟа ицауадаз?!.
Сгәы иҭаз ласҳәеит имӡаӡакәа,
Цқьа дазхәыцны агәра лгарц…
Ларгь лакҭахаак смырбаӡакәа,
Ддәықәлеит дсыдҟьаны дцаӡарц!..
Аха мчык дакит дмышьҭӡакәа,
Ак аалыгымхеит дӡыҭӡарц!..
Дзымцеит лымца мырцәаӡакәа,
Кәицк лцәыԥан слымбылӡарц!..
Усҟан исҭахыз сзымҳәеит зынӡа,
Лара дшыԥхашьоз кыргьы дыԥшит.
Раԥхьа ицәырызгоз џьысшьеит имӡа,
Аха ихьанҭазаарын, аԥхӡышгьы сҿашит…
Схы сазгәаауан: «Ах, сара агаӡа,
Ак сзеиҿымкаакәа амрагь кашит!»
Уи дсыхәаԥшуан баша дгәыкӡа,
Ара кәадеиԥш, са сыгәҭыха маатит…
Сыблақәа бышьҭан иахак,
Ируамызт, ируамызт, сдыртәомызт…
Икәашоз брылҵны бҽыԥхьак,
Бҽыбҵәахуан, бхы сбырбаӡомызт…
Дсымамкәа уаҳа ҭынхак,
Сықәԥраан саргьы скәашаӡомызт…
Сыҵлыжьуам лылаԥш ҭыԥҳак,
Деихатыруан, уи дааԥсаӡомызт…
Исыцымкәа саама лыԥхак,
Бшысцәыӡуаз агәраҵәҟьагь згаӡомызт…
Саԥхьа иҵәиуазшәа дырдхак,
Икаҳар ҳәа сшәозшәа, исышьҭӡомызт…
Зны-зынла исылԥсаауан дак,
Лшьапеихгамҭа шәымҭак сахьӡомызт.
Уажәы-уажә ишалҟьозгьы хҿак,
Срыцҳашьан сгәыҵәҟьагь аӷьӡомызт…
Иҟазаап џьымхеит, аҳақ,
Сааныжьны хара бызцаӡомызт.
Слыцкәашоз џьылшьон ҭыԥҳак,
Ба бакәын, лара дызбаӡомызт…
Ҳааит абранӡа, ҳшааизгьы жәдыруеит, иҳамӡеит,
Гәырҩеи хьааи, амлеи ахьҭеи ҳҽыдҳмыркӡеит…
Шьоук ангәаҟуаз, шьоукы ианеиԥыршьуаз рыԥсы,
Шьоук аҳ еиԥш иҟан, игәамҵуамызт аказы…
Нас убриҵәҟьагь ҳамбаӡазшәа ҟаҳамҵеи,
Аха убарҭгьы ҳалахәмаршьаҵәҟьа рымҵеи!..
Ҳара ҳгәаҟра урҭ алаччеит цәгьашәа,
Ҳа ҳџьабаа дара алачеит уамашәа…
Аха ирымами, ари адунеиаҿы урҭҿҳәарак,
Зегьы ирхыԥаргьы, изахыԥома, убриак?!
Ахаан ибжьамӡыц рҳәеит аиба икәакәар,
Уи дызжьазгьы, иҟалоит гәнаҳак даркакар!..
Анцәа ҳиҳәап, ауаа ҳалалқәа ҳзааигаларц,
Цқьа ҳиеихырхәап, ҳарҭ ҳшаиааиуа агәра игаларц…
Ҳаԥсадгьыл рыцҳа, ҳаԥсадгьыл бзиахә иахнагахьоу,
Абылра иаалҵны, убла ааршанхартә ишәҭхьоу…
Ахаан имнеирц аԥсы қымқымқәа рнапаҿы,
Ацәашьеиԥш иакызааит ауаа-цқьақәа ҳа ҳгәаҿы!..
Ашәышықәсқәа ирылууаа иааит сара сҟынӡа,
Анап иааӡахьоу аԥсаатә еиԥш, саԥхьа инатәеит…
Маҷӡак иаасараӡа, суҳәоит, уаҵәынӡа,
Иахьа сшьара сықәҟьоуп, шьоукы сырҟаҭәеит…
Уи сҳәатәы иахымԥакәа инықәԥраан ишызбоз,
Ажәҩан ҵамҵамра иналашәкәа ицеит.
Сыла ианабахгьы, ахаан зыгәра сзымгоз,
Исыцәгәаазар акәхап, уаҳа имхынҳәӡеит…
Иахьа аҟәышқәа рацәаҩхеит,
Урҭ рыхшыҩқәа ԥжәозаап!
Зынӡа еихбаалаҵәҟьан инхеит,
Амал дырҳаит, имшәозаап!..
Аха ишӷару ҽа шьоукы,
Урҭ зынӡа ирымбозаап…
Еиҭа ааҳаӡар, ҳамҭакы,
Ҳа ҳтәы иакуеит, рҳәозаап…
Аха аусқәа ус ицом,
Зны «аҟәышқәагь» гаӡахозаап!..
Уара иушьуа, Анцәа дишьӡом,
Ақьиацәа аамҭа ртәхозаап!..
Гьамала дықәын адәы,
Машәыршәагь ашьац ирҟьацуамызт…
Иҳәомызт уа утәы, сара стәы,
Иҩызак ахаан диҭиуамызт…
Идыруан аутәы, аҳәатәы,
Илшоз рбартә иҟаиҵеит.
Гьамала дықәын адәы,
Гьамала дниасны дцеит…
Уи лыбыз дақәиҭуп иахьа,
Уи лаӷәра лықәдыршәит зынӡа.
Уаалацәажәар, угәы ҭыӷьӷьа,
Дуԥырҵыз џьылшьоит ургаӡа…
«Лџьабаа» иақәырҵан пату,
Хьӡык уаҩ ииҭахым лмырҳаи!..
Дануқәшәа, иудыруаз цқьа иҳәатәу,
Уи лыччаԥшь уамжьааит, аҳаҳаи!..
Избац иоуп ҳәа аԥсшәа иасҳәеит,
Сагьгәырӷьеит ибла санҭаԥшы.
Аха мчқәак зынӡа дсыцәҿарҳәеит,
Дахарҵеит днаган аҵәыршы…
Ганха дыԥшуан уи данцәажәоз,
Са сахьыҟаӡам џьара.
Избон мчыла дшыгәжәажәоз,
Даҿын шьоукы рырџьара…
…Хәыцрак сыжәлан ҭаха снаҭом,
Сацәшәоит исиааир ҳәа гаӡарак…
Арҭ ҳзықәгәыӷуаз уаҩ дыршаҭом,
Даргьы узларықәгәыӷри зынӡак…
Имҩахәасҭа нҵәеит игәиҽанӡамкәа,
Дыззыԥшӡамыз ааиҿагылеит…
Дуалуашо, адунеи дамкуа,
Ицҳа ицәхырхызшәа, даангылеит…
Арахь ишьҭахьҟа дзыхынҳәышам,
Иаԥхьаҟагьы – тышагәышьоуп,
Гәыӷрак абла дызҭаԥшышам,
Гәырҩак шьамҭлаҳәҵас ишьагәышьоуп…
Шьҭа иԥсыхәоузеи имацара,
Анцәа дгәаимҭар – дыгәнаҳауп…
Дгьыли жәҩани, шәа шәыбжьара,
Аҵәҵәа абыз еиԥш, дыкнаҳауп!..
Сыжәҩа нҭарсны сааннакылеит,
Шьаҿак самышьҭит уи ажәа…
Изурыз, саргьы сааҭгылеит,
Уи сзаԥырымҵт сеиқәыхьшәашәа…
Уаҳа ԥсгахак са иааснамҭеит,
Уиаахыс самоуп сыкҿацалан…
Ус ауп, ажәақәа уаагәарҭеит,
Нас урблыроуп, инауцралан!..
Ақәра ду еиԥш, аҵх схызгеит,
Шьҭа саԥылауеит ашара,
Схьаа шжьышозгьы сазымгеит,
Сааныжьны исԥырҵит сымацара…
Амш акагь смыхьӡозшәа саԥылеит,
Иахьак мчыла сыччалароуп…
Убас иҟаз мҩак санылеит,
Убас сыԥсаанӡагьы сцалароуп…
Ишсыхәаԥшуаз аблақәа ҭраа,
Иныжьны саԥырҵт аласба.
«Усцәымцан, усзыхынҳә, усзаа,
Мамзар садыргоит алаба…»
Иамуит иааныжьны сымцар,
Ҳаиҟәызгоз рацәамзи наҟ-ааҟ…
Ма уара рыцҳа умиӡар,
Ма усымбаӡар сара гәаҟ…
Ианбатәииз уи дсымбеижьҭеи,
Сгәы сырҭынчхьан лара лзы.
Даҽаӡә ишҟа лхы лырхеижьҭеи,
Аԥсшәа салҳәон аԥшразы.
Ианбатәииз агәра згеижьҭеи,
Кагь шаҳзеилам ҵабыргны.
Сеиҭашәеит, лыччаԥшь аасҿаԥхеижьҭеи,
Насыԥк ацәаара сырбаны…
Уаҳа акгьы ҳзеиламзар, бца,
Бнызкыло уаҳа ак бымбозар…
Бгәыӷрақәагь наҟ иԥхаҵа,
Изыбҭахуи, ԥхаррак рынԥозар…
Мышкызны ихьшәашәар ҳгәырҩа,
Ҳгәалақәа маҷк иԥсасир…
Зынӡакгьы иҳамбошәа, иныхҩа,
Ҳхьаақәа ҳхәаҽыр, ҳазрырыр..
Ҳара аамҭа ҳазԥымҽит, ҳакуеит,
Нас бхашҭшьас исымоузеи, сгәыраз…
Акәашымҿгьы амца акуеит,
Еиҳагьы икаркоухоит, ибдыруаз!..
Аӡӷабцәа саҩсуеит иахьак илахҿыхӡа,
Аӡы ихшәылоу аҵааиԥш, рыбла ҭыџьџьоит…
Сгыланы срыхәаԥшуеит, урҭ санырхьымӡа,
Сгәала сынмырԥшӡо, анкьеиԥш сыччоит…
Иҟан, урҭ лафла рхызегь анҭысҟьоз,
Апроспект зегьы ҳамҽхакны ҳарҭ ҳананыз…
Наҟ инаҳԥырҵуан заа згәы зымҟьоз,
Ма зынӡа инамцхәны уа згәызҽаныз…
Еҵәаџьаа акакала зны ирыԥхьаӡахуан,
Нас дасу иқәнагоз иеҵәахә ршон!..
Изҭахыз ззымхоз жәҩанаҿ днаӡахуан,
Ма иоурц азыҳәан дықәԥраан дкәашон!..
Зных ҳхәыҷра ҳиааины ԥшьаала ҳаицәхасуан,
Иргәаӷьуаз ссирын усҟан ҳнапқәа!..
Даргьы ирҭахӡамызшәа наҟ иҳагәҭасуан,
Ихааӡа ишҭыԥсаауазгьы аабон урҭ рыгәқәа!..
Нас ҩыџьа-ҩыџьала ԥшьаала ҳнеиааиуан,
Апальмақәа рымҵан еибаҳҳәон маӡак…
Зны-зынла ҳаҷкәынра ԥшатлакәны иаҳзааиуан,
Иахмырҟьакәа ианаҳгәаӷьуазгьы ыҟан гәыӡрак!..
Сгылоуп уажә ԥшьаала амшын ду схыԥшыло,
Адәаҿ ибылгьо алымқәа реиԥш, ацәқәырԥҽырбоит…
Зҭаацәа аҩны иҟам, маҷк идыԥшыло,
Зхьаақәа згәы иҵалаз, сиеиԥшушәа збоит…
Аӡәы иҿаԥхьа сымқьақьацызт,
Анцәа игәамԥхоз сҳәаӡомызт…
Сҿы иҭамӡоз сымҟаҟацызт,
Шьаҿак сымхәыцкәа иҟасҵаӡомызт…
Схы самхакәачханы срымбацызт,
Аԥаршеицәа рыгәра згомызт…
Сҩыза игәаҟра сгәы амырдацызт,
Шьаҿак сымхәыцкәа иҟасҵаӡомызт…
Аиаша нышьҭаҵан сымцацызт,
Ҽаӡәы ишьҭихааит ҳәа сыԥшӡомызт…
Сгәы цаҵәҟьангьы уаҩы симбацызт,
Шьаҿак сымхәыцкәа иҟасҵаӡомызт…
Цәала ицәажәоз сырзымжьацызт,
Урҭ слакҭаҵәҟьа иҭасырԥшӡомызт.
Цәгьак иазхәыцуаз сырнымшәацызт,
Шьаҿак сымхәыцкәа иҟасҵаӡомызт…
Уажәшьҭа сықәрабжа сынҭысит,
Ҿыц аныҟәашьа сшәырҵома?!
Ӡи-мцеи ҽыҳәҵәыла срырсит,
Шьаҿак сымхәыцкәа иҟасҵома?!.
Изҿыз сымбакәа са сгаӡазма,
Аха ианызгәаӷь аҳәара: –
Уанихылҵ нахыс дыԥсӡазма,
Уаб думырԥхашьан уара?!.
Амц сымдыри, исфауазма,
Сахьгылаз салагт аҿыҭра: –
Угәы џьаракыр индырхауазма,
Уаб думырԥхашьан уара?!.
Ҳус-ԥшьа иацәхьаҵит имыруадаҩкәа,
Кыр ҵуан иаҿижьҭеи аргәагәара…
Ҿырҭит, ианырба адунеи сшамкуаз: –
Уаб думырԥхашьан уара!
Дсаӷоуп аԥсуара иаӷрагыло,
Амҩагь исҭом, сҳәеит, џьара…
Аха идәықәлеит саӷәра аанкыло:
Уаб думырԥхашьан уара!..
Шьҭа дызусҭа ҳауа ииашо,
Шьҭа игатәыда мшәан зыгәра?!
Аиаша иашьҭоушәа иԥашашо,
Ма ахаан еилазымго зықәра?!.
Ибызшәа изымҳәазар, баргума,
Адәы дықәуп уи дразӡа?
Игәы бзиаз, кры ҳҭахума,
Уи кагь амаӡам зынӡа!..
Ҳҵасқәа дрышьҭам икарыжьхьоу,
Сырҟәаҵт ҳәа ҳаиҳәахьеит зынӡа…
Дагьрыԥхьаӡом иазкны иҭрыжьхьоу,
Уи кагь амаӡам зынӡа…
Аиҳаби аиҵби ирыхәҭоу дашьҭам,
Дҳартәоит днаган зегь рханӡа!
Иаб дызҿызгьы иарамзи қәашьда,
Уи кагь амаӡам зынӡа!..
Амла дакны ихәы ҭаижьуам,
Иҿыҵԥаа ицәигоит агаӡа!..
Ганха ишьҭоу маҭәахә нижьуам,
Уи кагь амаӡам зынӡа!..
…Стәоуп скахәыцуа, анаџьалбеит,
Урҭ срызгәааит сара имӡа…
Ауаҩ дуӡӡа драаӡеит, иалгеит,
Дырмааӡар – акрамазма зынӡа?!.
Ҳара ҳазцәыԥхашьо закәызеи,
Ҳара ҳбызшәала ҳаҽхәалароуп!
Иҟалазеи, нас шәызкузеи,
Аԥсшәа аӷьеҩҳәаҵәҟьа игалароуп!
Ара асас пату иқәҵан,
Уи ҳагәҭаҵәҟьа дҳартәалароуп!
Ҳа ҳаиԥылом ҳбызшәа дәылцан,
Аԥсшәа аӷьеҩҳәаҵәҟьа игалароуп!..
Иахьа ҳадгьыл ҳа ҳшаԥшәымоу,
Уи зегьы-зегь ирбалароуп!
Ҳмалқәа иреиӷьуп абызшәа иҳамоу,
Аԥсшәа аӷьеҩҳәаҵәҟьа игалароуп!..
Иара заҭәазымшьо, иҟәнызшьо,
Ахаҵкы-аԥсаҵкы дцалароуп!..
Аԥсуа иҵасқәа иреиӷьны иишьо,
Аԥсшәа аӷьеҩҳәаҵәҟьа игалароуп!..
Ҳбызшәа иацназго кагь ыҟам,
Уи анаҳҳәо – ҳҽырбалароуп!..
Сбызшәа анкаужь, саргьы сузыҟам,
Аԥсшәа аӷьеҩҳәаҵәҟьа игалароуп!..
Шьоук аҿуп ицәыҵагылан,
Иааҟәымҵӡакәа уи ирџьара.
Са дысныҳәоит аҵәца аанкылан,
Гаӡарак ихьымӡандаз џьара!..
Уи данқәыԥшыз ишьҭа ихылан,
Ирҭахуп цәгьа-мыцәгьак артытра…
Иааныскылт урҭ зегь снарԥыххылан,
Гаӡарак шәмыхьындаз џьара…
Анкьа ииҳәахьаз гәынкылан,
Уажә иԥыргалеит дара…
Наҟ дырԥырҵында иҽынкылан,
Гаӡарак рмыхьындаз џьара…
Уи дызгашаз аӡы анлеиуаз,
Ԥҳалла иаларҭәеит дара…
Иаасыршеит са сшыгәаҭеиуаз,
Гаӡарак рмыхьындаз џьара…
Ҳара ҳаԥсҭазаара ласхарцаз,
Ҳара ҳахажәаарц Аԥсынра,
Ҳара разҟылашак аабарцаз,
Гаӡарак ҳмыхьындаз џьара!..
Лхаҵа дхаҵан – лара дигаанӡа,
Ибаргыз нас – уи дибаанӡа,
Имҵәыжәҩақәа ԥылыҵәҵәаанӡа,
Ихы нықәкӡаны илсаанӡа,
«Абас уҟаз лҳәеит, уԥсаанӡа!»
Ишьамх ҟәарҟәарқәа кәадахаанӡа,
Лылаԥш ҵәыршы дахахаанӡа,
Игәы зегь ҭыфаан илҳаҳаанӡа,
Нас, гәмырҿыӷьгас дылҭаххаанӡа,
Хьӡык уи ила илырҳаанӡа,
Зынӡа ҵаԥалаҵас длырхаанӡа,
Лхаҵа дхаҵан – лара дигаанӡа!..
Пату иқәҵо даазгеит кыргьы,
Саҿын сааҟәымҵӡо ирҽхәара.
Аха, уи изақәымҵеит ҳаҭыргьы,
Мшәан, санбаҟәышхо сара?!
Ажәа ирҭеит са санрыҳәа,
Дышхәыдам гәарҭарцаз дара…
Аха убрагь исхьиҳәеит иҽыԥныҳәа,
Мшәан, санбаҟәышхо сара?!
Шәаагыл, шәиашам уажә азыҳәа,
Иҭыԥ дахыжәымбаан иара: –
«Уаргьы уеиқәхарц азоуп изуҳәа!»
Мшәан, санбаҟәышхо сара?!
Аӡыхәашь дарҭон еикәагылан,
Сажәа рзышьҭымхит убра…
Шәаҟәыҵ, дуаҩымзи, зны дҳаԥгылан,
Мшәан, санбаҟәышхо сара?!
Иҭыԥгьы дамырхит ҳаҭырла,
Аха даҟәыҵуам аҵә аршра…
Схы сацәажәоит: Уҩызцәа дырла,
Мшәан, уанбаҟәышхо уара?!.
Схьаа даблыр ҳәа дацәшәозшәа,
Ганха дгыланы дааԥшуан.
Гәнаҳак дшаҵаз сымбаӡозшәа,
Ус ҩнуҵҟала сышуан…
Шьҭа сзыриааиуам анаџьалбеит,
Снапқәа шсываҳаз збоит…
Схьаақәа ахықә аҟынӡа снаргеит,
Ҵаҟа ӡыхәашь дук цәқәырԥоит…
Иаҳа-иаҳа аԥсҭазаара цәгьахоит,
Иаҳа-иаҳа исықәыӷәӷәоит еидарак…
Сынцәыҵаххыргьы, сгыланы сеихоит,
Сышьҭахьҟа ишсыхогьы ладарак…
Уахь ахьаԥшра шәарҭазаап зынӡа,
Игьежьыр ауазаап сыблахаҵгьы…
Аха ишьацәхныслар алшоит, иласӡа
Адәы иқәланы инеиуа амырхәацгьы…
Сабанӡацои, башаҵәҟьа сшаҟьоит,
Шьҭа исыкәаҽыргьы амуеи са сыхәда?!
Иаҳа-иаҳа аԥсҭазаара саҟьоит,
Хыма-ԥсыма скылнахуеит алыхәҭа…
Сааит абранӡа, џьым, сахьыжәбо,
Шьапҿаршә гәарҭакы сырхыԥо!..
Срылагылоуп шәыхьӡҭызго,
Мчыла сцәырмҵт аӡәы ихаҭыԥан…
Салацәажәом исгәыхьхьоу, исхыхьхьоу,
Араҟа иаҭыԥым амақарра…
Шьоук шәынтә изықәкны ихысхьоу,
Зныкала икылсыцҟьааит ацәҟьарра!..
Аамҭа нарҳәаарҳәны иаҳдырбоит,
Еилархәашьуп амци аиашеи.
Изцәаашьаз еидарак ҳдыргоит,
Зынӡа иҳаргаӡаҵәҟьеит, рымҳәашеи…
– Ижәдыруазааит, шәгәы шәажьауеит,
Ҳшәызнацаӡом ус ҳакҿацалан.
Гәыӷрашәкгьы баша ижәжуеит,
Итатоу шәуарҳалқәа шәрынтәалан…
Иӡыҩӡа иаангылт ишанхан,
Ҳахшыҩқәа ахьаҳцәымӡыц ааџьаршьан:
– Макьана иӷәӷәоуп ҳара ҳхан,
Акыр шәҭахызар шәыԥхамшьан!..
Ажәлар рыԥхӡаша цәқәырԥоит,
Амшын уи аҿаԥхьа икәароуп!..
Нкылашьа шамамгьы рбоит,
Рымч мхауазаргь, иқәԥароуп…
– Шәаангыл, шәара шәымҩақәа хҵәоуп,
Аиаша алакҭаҵәҟьа ҳшәырбароуп!..
Изҿыз зегь ааԥшит, ирҳәацәоуп,
Ашәыб еиԥш, амцгьы каԥсароуп!
Сызҭахызи сызҭахымзи,
Цқьа еилыскаар сҭахымзи…
Аха исдырбозма, иҵәахымзи,
Садхалацәеит, ҩымзи хымзи…
Сызҭахызи, сызҭахымзи,
Рымҩа рыцқьамзи, ирхымзи…
Сшырԥырхагам Анцәа имбози,
Даргьы ирӡозма, ирымҳәози!..
Сызҭахызи сызҭахымзи,
Саныргәалашәоз сырхымзи,
Аха сымчқәа анкаԥсагәышьа
Ирҳәеит: Ишулшо уцагәышьа…
Сызҭахызи сызҭахымзи,
Шьҭа шәымаанақәа сырхымси!..
Шәыхқәа шәшаҭа, акы ианымҟьааит,
Иццакцәаны – ишәаԥымҟьааит!..
Схы сазынхеит сара схала,
Сыздыруам аиашаз исыхь:
– Унҳажьуеит уахакгьы лыԥхала,
Уааигәа инаҳашьҭуам агәыхь!..
– Уарбану уаҟа иныгәнысуа,
Исышьҭоу сара сахьцалак?!.
– Уқәыз адәы ирмацәысуа,
Дуаҩсуеит наҟ узбалак!..
– Ас исыхӡыӡо дызусҭа,
Сааҟәымҵӡакәа схы сазҵаауеит.
– Имҩашьо баҩхатәрак анусҭа,
Еиҭах умтәаӡакәа уԥшаауеит!..
Гәырҩашәк еимгәҳәаҵәҟьаны срыруан,
Аӡӷьеиԥш ихәашьӡа ишысҿаҵәоз.
Аԥсҭазаара ахьалагоз здыруан,
Исзымдырт аԥсра ахьынҵәоз…
Ус бымҳәазҭгьы,
Ус бмыччазҭгьы,
Агәра згон…
Ус сынхазҭгьы,
Ус сбымбазҭгьы,
Сеилагон…
Ҵәык сахазҭгьы,
Бжьык саҳазҭгьы,
Сызтәару?!
Ба ибҭаххазҭгьы,
Ма сҭахазҭгьы,
Бгәырҩару?!
Аҵар ҷырҷыруа,
Сыгәҭыха здыруа,
Ирӡару?!
Аӡы баныруа,
Быҵкы цырцыруа,
Ибааӡару?!
Аӡәы бибаанӡа,
Ажәак иҳәаанӡа,
Ибырбару?!
Мрак бҿаԥхаанӡа,
Багәаԥхаанӡа,
Бсызгару?!
Ус сыблыҵәҟьар,
Ус сӡыҭыҵәҟьар,
Цәгьа иббарым…
Амцеиԥш схәыҵҟьар,
Быхьӡ сҿыҵҟьар,
Сажәа брым!..
Бсымбазҭгьы исызхаҵомызт, бсымбазҭгьы исызхаҵомызт,
Бсымбазҭгьы исызхаҵомызт, банаауаз.
Мшәан, ба быччаԥшь сызхаӡомызт,
мшәан ба быччаԥшь сызхаӡомызт,
Мшәан, ба быччаԥшь сызхаӡомызт санбылуаз…
Уажә бааснымиар, исҳәаӡомызт,
уажә бааснымиар, исҳәаӡомызт,
Уажә бааснымиар, уа иҭахәаҽуан сгәаҿы…
Баргь уажәраанӡа иббырҳаӡомызт,
баргь уажәраанӡа иббырҳаӡомызт,
Ма ианыԥшуа иҟазма схысҿы?!.
Схьаақәа усҵәҟьа сырфаӡомызт,
схьаақәа усҵәҟьа сырфаӡомызт,
Схьаақәа усҵәҟьа сырфаӡомызт, срыцәцауан…
Ахышә санкылԥоз сырбаӡомызт,
ахышә санкылԥоз сырбаӡомызт,
Шәлақәа наҟ сахьыҟаӡам ишуан!..
Амза хыхьтә иԥхашьаӡомызт, амза хыхьтә иԥхашьаӡомызт,
Амза хыхьтә иԥхашьаӡомызт, ҳабауан…
Саргь зынӡаҵәҟьа исыршаӡомызт,
саргь зынӡаҵәҟьа исыршаӡомызт,
Арбаӷьқәа еиларҵаанӡа схынҳәуан!..
Са сыҷкәынра цәқәырԥо имҩасит,
ба быӡӷабрагь цәқәырԥо имҩасит,
Хьӡашьагь ҳамам, иҳацәцахьеит хара…
Аха быхьӡ слымҳа иааҭасит, нышьҵас ацаҟьа сааҿасит,
Сҭыԥ сзахымҵуа, сгәы еисуеит аҭҳара-ҭҳара!..
Акгьы зламаз ҳа ҳаицәгәааит,
Ҳагәқәа нибархеит убра…
Шьҭа егьшаҳзеилам агәра ргааит,
Иаҿыз ҳахьӡ аҟаҟара…
Аха издыруеит, ҳаиҭеиқәшәахуеит,
Уанӡа баша бгәы еиҟәыҷҷоит…
Ҿыц сыббазшәа бааҽырбахуеит,
Акгьы зламазгьы быччоит!..
Ус днасаҩсит слымбазшәа,
Лылаԥш хазшәа ҽаџьара…
Саргьы избаз агәра згазшәа,
Саҿын сымҩахь ацара…
Знык даахьаԥшит илзымчҳакәа,
Дзышьҭаз сеидрума лара…
Цқьа еилылкаарцгьы лҭахцәамкәа,
Саҿу, саҿымзу абылра!..
Ах, исыбҭеит агәырҩа, шьҭа сызцома,
Ах, схьаақәа зегь рыхҩа, сзырхаҵома?!
Сықәтәаломызт ус махә-ҩа, исыҵалазеи,
Ах, исӡываст аԥша-ҩа, иҟалазеи?!
Иуҭахузеи, шьҭа уаатәа?! Сгәы мақаруеит,
Аха ихазҵода сҳәатәы, сшьапқәа кәаруеит!
Лыччаԥшь сцәылҵәахуеит лара, зынӡа илырмареит,
Ах, иауҵәҟьом сара сгәы, сыхәжәеит, саркареит!..
– Хынтәуп исҳәоижьҭеи, схьаҵуам уажәшьҭа,
Искыз скит инаҿаршәны!
Знык сынҭаԥшыроуп бара блакҭа,
Иҟәашӡа касыԥшӡак набхаршәны!..
– Саргь исҳәо сааҟәымҵӡакәа акакәгәышьоуп! Мап,
Ушсымоугьы сгәаҵаҿы уҭаршәны!..
Аха иумуҵәҟьарц уалагар, изулак убап,
Иудкыла сыччаԥшьгьы харшәны!..
Ех, аԥҳәызба, сылашара,
Ас сыргәамҵуа сызбымоузеи?!
Са сбылуазар сымацара,
Бара бҭынчӡа бызгылоузеи?!
Знык ианызба ба быцәаара,
Аҵәы сахоушәа сызмыртәозеи?!
Хьаасгьы ибымамкәа сызҵаара,
Аԥша сынданы бызцозеи?!
Сабахәагәышьо ас мацара,
Схы знысҟьарагьы сыздыруам…
Скылнаблаауеит быбла ацара,
Ӡыхәашьушәа сгәырҩа сзыруам…
– Анкьа издыруан шәҩышьа аԥҟара,
Уажә фонемала ишәырҭәит!
– Џьым, иҳамам ҳара хара,
Ҳҵарауаа ҿыцрак аадыртит!..
– Ԥсыхәа сымамзар, исҵароуп,
Цқьа еилыскаарцаз шәбызшәа…
– Уи азы аашаанӡа са сҿы бынхароуп,
Аус бзиа бгәы ианҭашәа!..
Бара ибгәамԥхаз сыздыруам, Анцәа ибоит,
Сгәы икарахаз ианыруам, сарҳәацәоит…
Ҳа ҳахьеиқәшәаз бара быда зегь ҭацәуп,
Изурызеи, исҳәарызеи, са сзаҵәуп…
Урҭ аҭыԥқәа сеиҭархысуеит сыԥшаауа,
Ма аҵлақәа снарыдгылоит срызҵаауа…
Урҭгьы исцәырҵәахуеит иааҟәымҵӡакәа маӡак,
Ма хәыҭхәыҭла исарҳәар иамоузеи хәыҷӡак…
Дсымбар еиӷьын, ҳәа гәаныла саатәалоит,
Аха ҳахьеиқәшәоз, сгәы иамукәа сааӡалоит…
Уа инеиааиуеит, хьаакгьы рымамкәа зегьы,
Анцәа иџьшьала, иахьӡахьазаап рыгәҭакы…
Сара схала еиҭа суадахь саахынҳәуеит,
Кәыркәа шоураз, сарыхьҭышьуазшәа саалаҳәуеит…
Зны амцашоура аԥырԥырҳәа инасыхҟьоит,
Згәы разугьы, зынӡа ихарам дахсырҟьоит…
Салызхуада, самызхуада аӡы сызго,
Сара схьаа, хьаасгьы ирымам зыгәра зго…
Знык баацәырҵыр, бара быччаԥшьгьы сызхоит,
Аха аҽхыцәгьеиԥш, аӷәра снамҭар, сҭанархоит!..
Иахьа аахәлаанӡа уи дқәасқәасуеит,
Уаха аашаанӡа дыцәам-дтәам…
Иҩны унеир, анаатә ҩнасуеит,
Идәны унеир, зынӡа уиҭахӡам…
Тәахак имам есымшааира,
Амца ишьҭоушәа дыццакуеит.
Иаҿуп хәыцрақәак ииааира,
Шхырцәаӷьқәоушәа уи дыркуеит…
Арахь дзыхьӡаз ҳәа уаазыргәырӷьо,
Уахьынаԥшуа, акгьы убаӡом…
Рыцк кашәаргьы, иаазырҵәыӷьо,
Игәаҵаҿԥхарракгьы ииӡом…
Иахьа аахәлаанӡа дзырқәасқәасуеи,
Уаха аашаанӡа дызмыртәои?!.
Ацәқәырԥ деиԥшуп, цаҟьак дыкҿасуеит,
Хыда баша иҽзирхәашои?!.
Сцазшәа збеит бара сыбԥырҵны,
Быбла самбо саннаскьа.
Баргьы маҷӡакгьы бааиԥхьхәыцны,
Акгьы сышьҭабымҳәеит цқьа…
Аха архәара сныбжьшәаанӡа,
Исыхьыз сеидрума, слаҳәит…
Иазыхгозма, ба бабаанӡа,
Сгәы бышҟа ихынҳәит!..
Лхаҵа игәаҵа наҟ дынҭызган,
Ҭынч лашарак налсырбеит!..
Ларгьы лылаԥш хаа насхылган,
Цәалашәарак дааргәаҭеит…
Ах, макьана цқьа имшанда,
Сгәы хыҭхыҭуеит цәгьашәа уаха: –
Алақәа ирцәыбналан ашьабсҭа,
Уааҵраҿ иааизар – еиқәырха!..
Ари аамҭа атәы сзымҵеит, иамуит, мап,
Са саԥсуара ныжьны сзымцеит, уи сакын…
Сатәазымбо, са ианысԥырҵлак иҳәацәалап:
«Уи иҟаиҵашаз, дызҿу акәмызт, даҽакын!..»
…Ари аамҭа атәы ахьысзымҵаз Анцәа иџьшьоуп,
Уи ишьҭнаԥааз, иҩуа изышьҭоу дара рхоуп…
Кыр сагхазшәа згәы иаанаго даара джьоуп,
Са саԥсуареи, сыламыси еиқәырхоуп…
Абар, акгьы угӡам, иҟаҵа абааԥс шьаҿак,
Абар, уҽырӷәӷәаҵәҟьан уеихароуп…
Уатәамбауа иааиуаз, еишьхныԥсылеит зынӡак,
Ианаҭахха, рышьҭагь урхароуп!..
Абар, еидшәаҟьалан иахьгылоу рҽыԥхьак,
Ахысбжьеиԥш, уҟамчышьҭыбжь раҳароуп!..
Ари амш, Анцәа дақәныҳәан иуиҭеит иахьак,
Ахаан икамшәауа ахьӡ урҳароуп!..
Хара сыдымшәа снарбан,
Сгәы сажьеит еиҭагьы…
Саԥхьа дниаст, дааҽырбан,
Уаҳа дгәамҭакәа аӡәгьы…
Ус изылҭаххеи, избан,
Лхы иҭашәаз уажәшьҭа еилкаа…
Лара иҟалҵо зегь ӡбан,
Хьаасгьы илымам са сылкаа…
Ари ԥхыӡу, лабҿабоу,
Санымианда исықәнагам…
Са саршышу, ла абҷы лҭоу,
Аҩсҭаа идыруеит, уи ихгам!..
Наҟ ҳаихашҭит знык данхала,
Шьҭа ҳабаиҭаху, ҳмыцхәуп!..
Иԥсы еиҩигеит еиҳа ихала,
Амаакыра амоуп, ицҳа хуп…
Аха амшцәгьақәа андәықәло,
Ихышхыҵәо ианлеиуа аӡы хәашьны,
Дабаҟоу зхала ацҳа иқәло,
Ахаҿы дгылоит даҳзыԥшны!..
Абар, акагь ҳагым, абар, ҳнаӡахьеит,
Абар, аамҭа бзиак ахьнеиуа…
Аҵыхәа анҳампыҵҵәраа, зынӡа ҳгаӡахеит,
Баша адәы ҳақәхоит ҳгәаҭеиуа…
Аҩсҭаацәеи аџьнышцәеи ҳхыԥраа ицахьеит,
Аха шәарҭарак шеиқәхазгьы жәдыруаз…
Ахьтәы ԥсыӡ абаҟоу, аҵәгәыр иаҿҟьахьеит,
Аԥсы ахыҵит, ҳнаӡаанӡа ишуазыруаз…
– Амра хыҵит иагәаԥхан,
Аҭыԥаҿ иааит амза мыԥшыкәа.
Шьҭа иҟалозар бҽыбмырххан,
Уаҩы бимбарц бҭасыршәуеит сыкәа!..
– Снаган сықәуртәар ахан,
Баҩлашалагьы сурчароуп!
Ма аҵысхш аасҭаххар,
Снаԥшны сааԥшаанӡа – исзааугароуп!..
– Уи крахсырҵуама зынӡа,
Аус злоу – бара ибҭаххароуп!..
Ашьха харзаақәа рханӡа,
Былаԥш неиаанӡа – снаӡароуп!..
– Сгәы сызхәыцӡом, измаанои,
Иагоит сажәақәагьы сҿыԥаан!..
Сныжьны иуццар, излаазгои,
Исырхынҳәыроуп, уа сухықәаан!..
Ԥшьаала слакҭа дынҭаԥшын,
Иахылҳәаара лзымдыруа дҵааит:
– Абзиараз ҳәа асҳәан амшын,
Агәыҵәҟьагь зынӡак имыԥшааит!..
– Ахьаақәа бара ибнарбаӡом,
Агәалақәа маҷк иахыԥсааит…
Иԥыххааса ицоит, еиқәхаӡом,
Аха ацәқәырԥ аԥсахәага бзааит!..
Дарбану ииашоу ара,
Маҷӡак ҳус рыххатәхеитт!..
Сзыдгылода рыуа сара,
Амшыни аԥсшьаҩи срыбжьахеит!..
Аԥсҭазаара амшын ду аҵәаҟьеиԥш ҳхуп,
Зны ҳхалоит, зныхгьы ҳӡааҟәрылоит.
Зегьы ҳшьапы ҳақәызҟьо алаԥшқәа ҳхуп,
Аха ҳаџьал ҳазымгәаӷькәа иааҭгылоит…
Ҳаишьҭалан ҳабацои, иабаҳархои ҳхы,
Иаҳзыԥшу зегь рҟынӡа ҳнаӡароуп!..
Ажәылараз иреиӷьӡоу шәымчқәа шәҵәахы,
Акаӡӷы бааԥс ҳаҿысыргьы, иҿҟьарроуп…
Ус амалаҳәа акгьы уиҭом ҳазшаз,
Уи узлеигӡаз амаҷ узурхароуп!..
Рҿаԥхьа уал ҳақәымкәа ҳанзиас ҳзыхшаз,
Џьанаҭ ашә маатыргьы –ҳа иаҳхароуп…
–Аӡа скын – иԥҵәеит,
Аҩа скыр – сеиқәхозма?!
Ҳаи, рацәа сынҵәеит,
Баша Анцәа игәразгозма?!
– Угәы умышьҭын, имҳәеи,
Анцәа зегь уирбозма?!
Аҳы, ҽазнык уеихеи,
Умиргьы атәыла бгозма?!
– Аӡа скын – иӷәӷәан,
Аҩа скын – иԥымҵәеит!..
Сашьа ду, сҭоуӷан,
Дырҩагьх сымца умырцәеит!..
Шьҭа ҳаицәыхароуп ҳара,
Ара исзаанхеит сара сгәала.
Сымра аҟәыҵит аԥхара,
Угәы рҭынч, аҳәеит сынтәала…
Аҩны исылшом атәара,
Ажәҩан сықәыӷәӷәоит есымша.
Шьҭа баҟәыҵыр сырҭәара,
Сыргәаҟраз аума бара бзырша?!
Зынӡак иҟаӡам бхабар,
Зынӡак бысаламгьы аабышьҭуам.
Даҽа блахаақәак сыргар,
Ԥшаашьа бзамҭауа са сышьҭа?!.
Усгьы акымзарак бацәшәом,
Сбымаҵәҟьаму зынӡа хьаас…
Сзықәтәоу амахәгьы быршәшәом,
Сеидру, сеидру, ба бзыргәааз…
Шьҭа ҳаицәыхароуп ҳара,
Шьҭа иҳабжьоуп аҵаа хьшәашәа.
Бгәы иҭабыжьлаӡом бара,
Аҽашьуазаргь сара сашәа…
Уи шаҟа партиа дрылалаз, дрылҵыз,
Иршыз сеидру уи шаҟаҩ рхы!..
Ҳажәлар ирзеиӷьыз иара иоуп изхәыцыз,
Дахьнанамгоз иҟааз иара ишьамхы…
Уи дназлацәажәоз неилаҳауа инеиуан,
Абрыскьыл иҵыс еиԥш имышьҭеикуан зегьы…
Арахь уи дтәаӡомызт, дааҟәымҵкәа дгәаҭеиуан,
Игәаӷьны иҿадырхьӡомызт иҩызцәагь аӡәгьы…
…Шьҭа игәы ԥҵәазаап, аиаша дацрыҵит,
Мамзаргьы аиаша дыннажьит иара!..
Усҵәҟьагь изышәымҳәан, еиӷьу ак ихәыцит,
Деиҭадәықәлеит, аӡы-цқьа архәашьра!..
Ҳаиԥылеит, ҳаиԥырҵит, уаҳа акагьы,
Ҳаблақәа ирӡахуеит ҳагәҭыха…
Еибыҳәатә ыҟамшәа шьҭа зынӡагьы,
Уимоу, иҳамамшәа аԥшыха!..
Ус адәахьала зегьы ҳҵәахуеит,
Зынӡа машәыршәа ҳаиқәшәазшәа!..
Ҳҩызцәагь ахьгылоу рыбзқәа рхуеит,
Иааҟәымҵӡо, арцәажәага рфазшәа!..
Ҳаиԥылоит, ҳаиԥырҵуеит, ҳагәҭыхақәа ӡо,
Арахь амца ҳаҵоуп, ҳгәаҭеиуеит…
Ҳачҳара ҳагәқәа инарӡаалан иӡсо,
Акәата аӡы ишхыло еиԥш, инеиуеит!..
Уи илакьысуам, уи иҟаиҵалак ауеит,
Уи кәалӡлыхла деибыҭоуп…
Иаргьы дызлагылоу ауаа рҿы дыҽхәауеит:
«Хыхьынтәи амч-ӷәӷәа сыҭоуп!..»
Зычҳара хыҵуа ирҳәо збауеит,
Ирылаӡо иҟам урҭ хәмаррак…
Макьаназ «хыхьтәиқәа» рыгәра ргауеит,
Ишныҟәырго «ҵаҟатәиқәа» рҳәынҭқарра…
Ажәагь ахеиԥш ацәҟьарра ианақәымшәа,
Баша уџьабаа аӡы иуцәагозаап..
Зных илакәушәа, зныхгьы илакәымшәа,
Иуҩуаз акы иаԥсоушәа унарбозаап…
Ахара иҩуа аҽы ццышә иаҩызоуп,
Аамҭа ааҭгылашьа амоуӡо иԥырӡозаап…
Инхогьы – ажәак узалмыршәо иҩыз ауп,
Аамҭа изахьымӡаз, умыхәаӡо иԥсӡозаап…
Ажәҩан аҟынтәи акәаԥҳәа бкашәоу,
Адгьыл баахәыҵкәраан баацәырҵу?
Мамзаргьы сгәы иҭымҵәауа иҭаршәу ашәоу,
Ма, ус шьыжьыказ бысхәыцу?!
Исыздыруам аиашаз абриаҟара сзыцәшәо,
Асаркьеиԥш, сгәы саныԥшылоит…
Жәеинраала ссирҵас зны беихышәшәоит,
Зны аурҭеиԥш сыҩны бааҩнашылоит!..
Уаҳа ҳаиқәшәашам ҳҩыџьагь ахаан,
Ҳамҩақәа еиԥылашьа рымаӡам шьҭа.
Аҵыхәтәан ҳаиԥырҵит убас ҳаибаргәаан,
Уинахыс зныкгьы сызҭамԥшит блакҭа…
Уаҳа амшынахьгьы сықәлом ба быда,
Уаҩ илаԥш зхьымсуа аҵааԥс ҳабжьоуп.
Сыԥсҭазаара абас изымҩасрыз ҵакыда,
Алахьынҵа бзиа сахыбаауп, сагьжьоуп…
Ашықәсқәа сԥырууаа ицоит,
Шьыжьыказ саашәԥылап сеимгәашла.
Сабанӡаго сымҩагь, инҵәоит,
Дзыршәахьада аԥсцәаҳа даушла?!
Арахәыц сызхьынҳалоугьы ԥҵәоит,
Аха уи агәра згом, ауаҩ ага!
Сшьапы акуанаҵы сықәԥалоит,
Аԥсҭазаара, скылх ужьаӷьарҩага!..
Уареи сареи ҳхьаақәа ҵәахны,
Аӡәгьы имырбаӡакәа иаагоит…
Зны-зынла иаҳҳәаргьы ҳҭахны,
Зны-зынла ҳариааирашәагь аабоит…
Шьоук қьафла иқәуп адәы,
Ирҭаху рымоуп, инхоит…
Ҳаҟәыҵып ҳхьаақәа ртәы,
Лашарак ахьаабо ҳазхоит…
Ианнылсырҟьа шьабсҭак сара,
Амшынахь ицеит икәкәаӡа!
Сахьгылоу саҿуп агәыԥжәара,
Иеиӷьызҭгьы самбар зынӡа!..
…Аӡӷабцәа ӡса-ӡсо иахьху,
Сҽамырбылкәа урҭ рлакҭа,
Дызбоит дара рҟынтә сызҭаху,
Аха амшын дызлацәызгои уажәшьҭа?!.
Ҳаивагьежьны даара ҳкәашеит,
Зынӡа дахасырҵәит снацәкьыс!..
Аҵыхгьы каххаа иҳаршеит,
Ашамҭаз ауп уи санылкьыс!..
Изгәаӷьыз џьалшьан лара,
Ԥшьаала днантәалеит сшьамхы…
Нас ҳаицаҿын абылра,
Иаҳзалымгеит амца аӡәгьы ҳхы!..
Ажәҩан сықәныҳәеит, исԥылан,
Сылԥха умазааит, уца!
Исҳәо сҿамшәо ԥыҭрак сгылан,
Сышзахәо сдәықәлеит, сыҽкынҵа…
Сымҩа азымкит, аԥсҭҳәа хылан,
Саԥхьа, сышьҭахь, зегь лашьцеит.
Шәарҭа дуӡӡакгьы сԥыххылан,
Ихәу ашьабсҭеиԥш, икаууа ицеит!
Аӡыхәашь зҵаҽҽоз ацҳа сырит,
Саԥхьаҟа амҩақәагь ҭабгеит...
Ашәарҭа сзааигәахаанӡа иснырит,
Урҭ сшыриааиуаз агәра згеит…
Адгьыл сан леиԥш сананыҳәа,
Ажәҩан саб еиԥш схы иагәӡит…
Сразҟгьы исынамҭеит ҽыԥныҳәа,
Саџьал сырӡҵас иԥсасит!..
Иабаҟаз аимаа ҽеиқәа,
Исышьан азандалқәа!
Сан иқәлыршәыз сеиқәа,
Салаҽырбон самкуа!..
Ҳгылон ашьыжь шаанӡа,
Бысҭа хьшәашәак ҳҿаршәны.
Амра-ца ҳцәыԥхаанӡа,
Иаҳҵәахуан амла ҭаршәны!
Зных амжәабӷь ҳашьҭан,
Ақәаҵа дуқәа еимаҳдон.
Амла иаҳцәакыр, қәашьда,
Аҟанҷ ҳакны ҳалбаардон!..
Уантә ачаиахь ҳаҩуан,
Иҿыхтәын уигь ааҵәала.
Иааҟәымҵкәа ҳлымҳа иҭаҩуан
Асаркьал абжьы – «Шәыхҵәама?!.»
Арахь ҳҭаҭынгьы бжьысуан,
Иҿыхны инҳажьт, иҷаҷтәын…
Зных ҳагәқәа ҳаԥысуан,
Ишԥаауаз, ҳ-Аимаратәын!..
Џьма ҟадыџьқәагь гәархтәын,
Наҟ хара имцарцаз…
Бард-дук аҵла иалхтәын,
Ргәы хааӡа иҟаларцаз!..
Шәыҟәқәакгьы бзиа иаабахуан,
Ҳрыԥхьауан кәаҷабла…
Абз аарла иҭаахуан:
«Ишәмырԥхашьароуп ҳҳабла!..»
Шаҟа ӡы ҳарҭысыз,
Шаҟа ҿышәҭа ҳрырыз,
Шаҟа блацәгьа ҳхьысыз,
Шаҟа бла-хаа ҳнырыз…
Уи зегь зны иҳамҳәашеи,
Ҳажәра ҳшьамхы иантәалар…
Еилыхны амци аиашеи,
Ишәыдышәкыл, шәа шәтәала!..
– Иаартыҵәҟьан иуасҳәоит сзықәшәаз!..
Схаҵа сиԥсахт санаауаз!..
Дзеиԥшроузеи, ахаас дызҿашәаз,
Лцәазегь лхырхт сзызҵаауаз!..
– Бараҵәҟьа быԥсахра згәаӷьыз,
Ианажьра иашам зынӡак!..
Игәасҭеит, уа сылаԥш анбхьыс,
Бырҵәиуа бшамоу гәырҩак!..
– Иҟасҵо саҳә, сузҵаауеит,
Иахьанӡа дсымԥсахцызт шьаҿак…
Сыбзиабара амцагь ҭаауеит,
Саргьы иҟасҵарыма аҭак?!.
– Быгә иаҭаху мап абмыркын,
Быхшыҩгьы баҟәыҵ азҵаара!..
Лнапы ҟәымшәышә ԥшьаала ислыркын,
Ҳнықәиеит ашьацра асаара!..
Ба снаскьабгоит саршьны,
Уаҳа сзыжәуам уажәшьҭа.
Скьаҿгьы сыжәҩа инахшьны,
Наҟ инсыжьуеит шәцуҭа…
Агәра згомызт сшашьуаз,
Баша сақәгәыӷуан схы.
Бҩыза лыжәҩа зшьышьуаз,
Зынӡа ифеит сыԥсахы…
Ларгьы баша дыччон,
Кагь лымбазшәа ҟаҵо.
Сара сгәы еиҟәыжәжәон,
Цқьа дыздыруан дзыццо…
«Ба бхы аӡы ҭыршаны,
Арахь бзаазеи, агаӡа?!
Шьаҿак уи игәра ганы,
Иҟабымҵароуп зынӡа!..
Са сашьыҵәҟьоз џьышәшьон,
Аха исымжәыцызт сыхшыҩ.
Са шәымҿы шәызсыршьшьон,
Сара саваҩуан шәҽыҩ!..
Хыхь еҵәаџьаа еикәаџьџьон,
Сымҩа дырлашон урҭ…
Бара баша сбырџьон;
«Уаха изымыхәмарт уфурҭ!..»
Сара исҳәаз шәмаҳаи,
Сцәажәт, дышцәажәоз ҭынхак…
Митә ҟалама, аҳаҳаи,
Сфурҭ аӡажәзар уахак!..
Зыгәра сзымгоз агәра згеит, зыгәра сзымгоз агәра згеит,
Иҟасҵеит алкаа…
Мап, атәылаҵәҟьа мыбгеит, мап, атәылаҵәҟьа мыбгеит,
Шьҭа сеилкаа…
Уи ахьыбҵәахыз сырба, шәарҭа шамам агәра сырга,
Нас схынҳәуеит…
Аха иаҳҳәозар ақәнага, сгәы ахьыбгаз саргьы сга,
Мамзар, слаҳәуеит...
Ибдыруаз, абзиабара даара илашәуп,
Деилнахуам изҭаауа…
Саб иеиԥш узбоит бҳәеит, ибзымҳәеит уажәуп,
Маҷкгьы бҽыргәаауа…
Афы сырҵысуеит сҳәар, ихабымҵар ҟалоит,
Аха сыӷәӷәамҭа сҭагылоуп…
Аԥсҭҳәа иагәылҷҷаауа ашәахәеиԥш сҽырбалоит,
Сымца-хаан сыбгәылоуп!..
Са саҵкьыс хәыҷык бышхәыҷу,
Ба баҵкьыс хәыҷык сшеиҳабу,
Бқьышәқәа ансыцәгәаауа, ианырчу,
Исхашҭуеит зынӡак иҳәатәу…
Илаԥш схуп кыр зымчу,
Макьаназы сааигоит сыхьчо…
Са саҵкьыс ибзааигәои, быхчу?!
Маӡала уи аума сзырџьо?!.
Са саҵкьыс бхәыҷызааит, бхәыҷыз,
Ба баҵкьысгьы акыр сеиҳабыз…
Бқьышәқәагь рҽыргәаан ирчыз,
Аха маҷк иаархыԥсаар, сырҭахыз…
Бара зегьы схабыршҭырц баацәырҵын,
Сгәырҩақәа зегь срылганы сыбгеит..
Исхаԥаз аԥсҭҳәа ашәымҭаказ иаасхыҵын,
Ԥшак исхыԥаан наҟ исыхнагеит…
Уажәраанӡа сара сзыҳәан згәы хыҭхыҭуаз,
Уажәраанӡа сара сзыҳәан ибылуаз,
Илбеит сханы аԥсҭҳәақәа шхыҵуаз,
Ларгьы дрыцхрааит аԥша ианагауаз…
Ҳамч зқәымхо ак ааины иҳабжьагылеит,
Ҳцәашьқәа руак ахала заа иблырц..
Сара сга, сыхиоуп сҳәан, саҿагылоит,
Лара лҭыԥан схықәысҵеит сыԥсырц…
Аха исҳәоз иашьҭадаз, исԥырҵит,
Исцәыҵаԥҵәеит са сгәыӷра шьаҟаҵас…
Бара зегьы схабыршҭырц баацәырҵит,
Агәырҩагьы, аԥсцәаҳагь зегьы рцас…
Сыбхыҵәҟьоу сыбхыму, сыбхыҵәҟьоу сыбхыму,
Срызхәыцуеит, уахак еилсыргоит…
Бқьышәқәа исарҳәааит сыбҭаху сыбҭахыму,
Убарҭзаҵәык са рыгәра згоит…
Сгәы аҭыԥаҿ иаху, мамзаргьы иахыму,
Уи аԥшаара башьҭамлан шьҭа…
Бысҭаху бысҭахыму, бысҭаху бысҭахыму,
Ибанаҳәоит игәжәажәо слакҭа…
Са сыкәа бынҭаршәны бызгахыр бӡаны,
Бызбода, бызбода, бызбода?
Знык архәара снавсыр, нас исыхьӡаны,
Бызгода, бызгода, бызгода?!
Ԥшьаала бгәы иҭысхьаз сышьҭақәа зны,
Изырхода, изырхода, изырхода?!
Са сеиԥш ихааӡа ба бқьышәқәа гәыӡны,
Изырԥхода, изырԥхода, изырԥхода?!
Издыруеит бзызхәыцуа, бзызхәыцуа, бзызхәыцуа,
Издыруеит бзызхәыцуа…
Исцәыхьанҭоу џьыбшьоит ашықәсқәа исхыҵуа,
Исхыҵуа, исхыҵуа…
Акәаркәашь арахәыцқәа аныҵуа, ианыҵуа,
Иандәықәло ианыҵуа…
Бышықәсқәа ираҟрахартә абжа анахыҵуа,
Иааҭгылоит еиԥхьхәыцуа…
Суада дааҩналан, амца сыркны,
Нас дындәылԥрааны дцоит…
Исҭаху сзымҳәеит лара лҿаҟны,
Сыблақәагь ирзымгәаӷьт, ирӡоит…
Схала санаанхалак, ашә насхаркны,
Исзымҳәаз шәы-хкык зџьабоит…
Сшыршьуа здыруазаргь абџьар сҿакны,
Са лыда сышхәарҭам сҳәоит!...
Бӡамҩа ԥшқа ԥшьаала саргәӡы,
Уаҳа снаскьом, уа саангылоит…
Гәҩарасгьы исҭом шьҭа аӡәы,
Баргьы быблақәа амцаԥшь нархылоит…
Схынҳәыр ҟалоит еиҭагьы,
Иарыхьҭашьыз бӡамҩа срыԥхароуп…
Сара исҭахуи, уаҳа акагьы,
Мцеиқәҵагас – убриакгьы сызхароуп!...
Сгәы амца акуеит ҳәа быҟамызт ҳанықәлоз,
Сара стәала сықәԥрааны скәашеит…
Еиҳа-еиҳа ишсыжәлоз ббон ҳандәықәлоз,
Аха ибырцәарц бнаҭәҳәаны бымцеит…
Бара бахьгьы ииасит уи амца,
Аԥырԥырҳәа ибхысит ббылуа.
Иааури, ҳаицыблып сҳәатәхамҵа,
Иаҳцәиасаанӡа ҳразҟы аҽҳацәӡауа…
Сгәы сызхәыцӡом, нас, ишԥазуеи,
Нас, исхарои, Сыча, иҳәа?!
Са исҭаххеит ҳәа излахьаҵуеи,
Бышәхымс илахеит сцәаҳәа!..
Сықәра бцәыхьанҭоуп, издыруеит,
Сзырццакуазиз, баԥхьа сиртә?!
Ибымҳәаӡаргьы шьҭа исныруеит,
Исзыԥшымзар акәхагәышьап ссирк…
Мчыла баша сгәы сырхаҵахт,
Изласыԥсахри, уажәшьҭа сԥеиԥш?!
Аха быччаԥшь сгәаҿы аҽаҵәахт,
Аҭәарҭа илатәоу ажьеиԥш!..
Исыздыруам ргәы иаанаго шьоукы,
Исҭахым издырырцгьы иара…
Сыркызаргьы аусқәа егьа хкы,
Дсымбар сылшом, Сыча хәыҷ сара!..
Уажәшьҭа егьсыгым, абар, абар, слыхьӡоит,
Махәык дықәтәоу, дәык аҿы дтәауоу?!.
Уи лымҵәыжәҩа ааинылҟьоит, дԥырӡоит,
Илҳәауашәа, са исыхьӡоу дихьоу?!
Шьоук рылаԥшқәа лыцрыҵуам, илзырхоуп,
Ахыцқәа реиԥш дрыбжьаркырц иаҿушәа…
Шьҭа шәаангыл, егьшәылшауам, иазхоуп…
Сыбжьы аԥсҭҳәа иналҵәрааит, аарла ихәаҽушәа…
Аха Сыча зынӡа арахь дмааԥшӡеит,
Саргьы сцоит гәарабжьара дук сыбжьалан…
Банбахынҳәуеи ҳәа, уаҳагь сымҵааӡеит,
Сара издыруеит, уи лымҵәыжәҩа абжьала…
Баламцәажәан сара сықәра,
Салацәажәом ба бхәыҷра!
Шьҭа баҟәымҵыр бан лнықәра,
Бабгьы дгәаар ауеит ара!..
Урҭ аҩыџьагьы бырхылҵит,
Урҭ аҩыџьагьы брааӡеит…
Аха сашҭахь бымҩахыҵит,
Аха схышә аҟын бааӡеит!..
Жәҵысушәа сгәы бынҭалан,
Уаҟа икыдҟабҵалт быҭра!..
Ара иаҭыԥым ҳәа знапала,
Шьҭа изгәаӷьуада арыбгара!..
Ахаҵа иқәра унахалан,
Иахухыр алшоит абжара!
Нас исаҳәи бара бхала,
Са сзахыббаауа аҿара!..
Бажәақәа зегь ба бгәы иҭыҵит,
Иреиӷьу сеидру, нас, иаабап…
Аха акызаҵәык цас ибхәыцит,
Зынӡа исҭахыҵәҟьам бара б-Мап!..
Иахьагьы бааччан бысԥырҵит,
Исҳәеит, дазааиргьы ҟалап..
Ԥыҭк бнаскьаанӡа беиҭеиԥхьхәыцит,
Ах, ишԥасцәымӷу ба б-Мап!..
Уаҩықәрабжак ҵоуп исхыҵит,
Аха шәкырҟынӡагь снаӡап!
Сгәырҩақәа сааныжьны исԥырҵит,
Арахь исԥырҵуам бара б-Мап!..
Зынгьы бымҩа наҟ саныҵит,
Сара исеиӷьу егьаҩ лбап…
Аха бсахьа ԥшӡа сыцрымҵит,
Ишсыцрымҵуеиԥш, бара б-Мап!..
Амра гылеит, нас ихыҵит,
Амзагь кылԥхозар аабап…
Ажәа ссирқәа иреиӷьу схәыцит,
Ааи шыҟоу, изыбҳәои Мап!..
Сҭел хәыҷ иадыруеит данасуа лара,
Иҭынчӡам, агәы зегь хыҭхыҭуеит..
Маҷк уҽырҭынч, уаҟәыҵ шьҭа абылра,
Аҵыс хәыҷ еиԥш, ахы сшьышьыхуеит!..
Аразҟыҵәҟьа анааиуа издырӡом аӡәгьы,
Зны ахы уҭанарԥоит, зны уаӷәыхуеит…
Уи лыда сышхәарҭам аҳәоит лҿаҿгьы.
Сҭел хәыҷ, қьаӷьариара аухуеит!..
Анкьеиԥш сцәаныррақәа рхы сҭадырԥомызт,
Ԥшьаала рӡыӷӷарахь срыман иаахьан.
Ҩбзиаҵас сышны сеиқәтәахьан, сҽырбомызт,
Сгәаҿ амца иакызгьы аарла иҭаахьан…
Ассир, уажә иаалырҟьан ӡхыҵрак саанахәеит,
Ахәыцхагь змада, сагоит сышьҭԥааны!..
Анкьеиԥш сыҷкәынхеит, анкьеиԥш сҽырбахит,
Аҷҷаҳәа сгәы абылбжьы саҳауеит иааигәаны!..
Лыблақәа исарҳәоит: Уаҳҭахуп, уаҳҭахуп,
Ҳааигәа уангылоу ҳгәы ҭынчуп…
Аха лгәы иҭаҵәҟьо ҵәахуп, иҵәахуп,
Уи аҿаԥхьа лыблақәа ирымчуи?!
Лыблақәа ирҳәо иахьала исызхоит,
Сараӡәк сырҭахны сырбауазар….
Ахьтәы цаԥха иаҩызоу шәа-ссирӡак ҩтәхоит,
Аҷараҳәа лгәы сзанартуазар?!.
Уаҳа акымзарак сҭахым,
Бқьышәқәа рҿынӡа снеин сыԥсааит!
Сгәы иҭоу бдыруеит. Иҵәахым,
Знык ишысҭаху бсыгәӡааит!..
Убриак сахыбымбаан сара,
Убриак сыԥсҭазаараҿ сахьӡааит…
Бымца салаԥалт бара,
Сбылра бшеигәырӷьо бымӡааит!..
Ԥшьымшу, ԥшьышықәсоу сыздыруам,
Ба бсымбеижьҭеи акыр ҵуеит…
Даҽаӡә лыччабжь зынӡа исныруам,
Бара быччабжь сарӡыҭуеит…
Быхцәы еиларшәшәо иалахәмаруа,
Саҵашьыцуеит уа аԥша-ӷьы.
Садбымкылааит, сыбла еиқәара,
Хланҵы иҭалауа абӷьы…
Ибҭахызар сеиқәырха,
Ибҭахызар бсылга…
Аҵых сыхәласит уаха
Аҩыџьбареиԥш, сдәылга…
Аха бгылоуп бџьашьатәха,
Сшыбылуа ббарцаз…
Ас мариала санҭаха,
Егьилымшеит бҳәарцаз…
Баныкәашо сызбыхьӡом,
Ахьшьыцбеиԥш бышьҭасуеит…
Аха исыгу бсырбаӡом,
Лафла сыбз сасуеит…
Илаԥш быдхалар аӡәы,
Аӡаӡ еиԥш исылҟьоит…
«Избан ҳзеиқәшәара уаҵәы,
Уаха еилҳаргап!» – ҳәа сдәылҟьоит.
Бара еразнак боумаха,
Бкасы бхыԥаан бааиуеит:
«Ишәырԥхашьар аӡәы имӡырха,
Усҟан ижәжәыз шәиааиуеит!..»
Саатәеит, схәыцрақәа сыркуеит,
Ҳаицрымшәаӡо ҳаицыхуп…
Урҭ алу џьаџьеиԥш сыркуеит,
Исышьҭоу ҽа лаԥшыхуп…
Амца иҽҳәаршәу акәасҭха,
Иблаанӡа алҩа халоит…
Ибҭахызар сеиқәырха,
Бгәы ааимԥааны сбыцәҭалоит!..
Гәаныла, гәаныла, гәаныла исгәаԥхо,
Дқыџьқыџьуа дынсыдгылт убра…
Гәыӡрыла, гәыӡрыла, гәыӡрыла дырԥхо,
Ахьҭа дацәысҵәахт сара!..
«Усԥыла, усԥыла, усԥыл санынхо!»
Аԥсыӡеиԥш дсымпыҵҵәрааит еиҭа…
Гәаныла, гәаныла, гәаныла исгәаԥхо,
Иҭысыгәӡааит ԥшьаала ллакҭа…
Еимагыла, еимагыла, еимагыла иауан,
Ажәҩан лыхәҭоушәа икылшәшон асы…
Ҵлак аҵаҟа сгылан, уа маҳәра зуан,
Ларгьы асы шкәакәа илзаласхт акасы…
Гәаныла, гәаныла, гәаныла исгәаԥхоз,
Дарыхьҭашьыр зуазма сара?!.
Гәыӡрыла, гәыӡрыла, гәыӡрыла исырԥхоз,
Лқьышә ҟаԥшьқәа аҿын абылра!..
Атрымҳәа ахҵысҭа дынхыԥан,
Дычча-ччауа сышҟа дааԥшуан.
Иҭаку ахьшьеиԥш сгәы ҭыԥан,
Мҵәыжәҩала аҭра ҵнашәауан…
Уи аҭыԥҳа сылаԥш налхыган,
Маӡа гәаныла исҳәауан: -Исымазҭгьы, сышықәсқәа хыган,
Снызкылоз, сыҩны сцауан!..
Ба бхәыцрақәа арахәыцеиԥш еилашәеит,
Са сымца базыԥшымызт, багьаршәеит…
Убас ажәақәак бқьышә-ԥшӡақәа ирыҿшәеит,
Тәымк ибаанӡа, ашәыреиԥш исыҟәшәеит….
Шьҭа иҳахьӡода, хәыҳаракык ҳахшәеит,
Амрагь уа акәапаҳәа инҭашәеит.
Уи сычҳарагь, аҳәынҵәра ҟаԥшьқәа ҿышәшәеит,
Ибыцәхәыҷхаз быҵкыԥшӡеиԥш, иԥыжәжәеит!..
Ҳара иаҳзеилаз рацәаӡамызт,
Ус ҳаиҿаччон, иҳазхон…
Аха ҳамцақәа ырцәаӡамызт,
Урҭ ркәицқәа ҳҿаԥхон…
Зны ишаҳҭаху ицацәамызт,
Усҵәҟьа иаалырҟьан ҳаблыртә…
Ҳаргьы ишырҳәаҵәҟьо ҳгаӡамызт,
Иҳамбакәа амца ҳкыртә!..
Зных иаҳзеилаз рацәаӡамызт,
Нас иаҳзеилаз рацәахеит…
Ҳанеиқәшәоз ҳамцақәа ырцәаӡамызт,
Ҳаблырц, кәиц хәыҷык ҳазхеит!..
Сыбҭахушәа, сыбҭахымшәа,
Бҩызцәа анҳацу идырбала…
Зны сыбхушәа, зны сыбхымшәа,
Сара сзыҳәан бҽырбала…
Ирҭахушәа, ирҭахымшәа,
Сшьапқәа аҩныҟа сызгауа,
Исазҵаауеит: Уа узҿуи мшәа,
Иумбаӡои угәы ахьцауа?!
Убригь сызхәыцыр аҭахушәа,
Иаҭахымшәа снарбауеит…
Аха сахьақәгәыӷуа иҵәахушәа,
Иааныжьны аҩныҟа сцауеит?!
Ба бажәақәа насоуп са санрызхәыцуа,
Ба бажәақәа насоуп иансылсуа аҩеиԥш!
Ҿымҭӡакәа бсыдҵуеит бара беиԥхьхәыцуа,
Маҷк ибџьабоушәа ибцәыхьанҭоу сԥеиԥш…
Уи заа ицәыргатәым, аха гәаныла ибдыруаз,
Ма ус лаԥшыла аӡәгьы имбартә иаҳҳәалоит…
Ашьхақәа ирҿысны, нас ага ианылаз,
Ҩ–ӡиаск реиԥш ҳамҩақәа еилалар ҟалоит!
Сара усгьы бгәы сызҭамлеит,
Ашә аӷьеиҩҳәа исцәабыркит!
Сашәа рыцҳагь уахь изхамлеит,
Лашарак аблақәа хнакит…
Шьҭа исыздыруам бсаӷоу, бсуоу,
Сеидру сашәақәагь рԥеиԥш…
Бгәы иавахеит иҟуҵәыуо,
Аҵаа ицәхалаз аласбеиԥш!
Амарџьа, амарџьа, ибцәымӡааит! – сҳәеит сара,
– Амарџьа, амарџьа, иарбан?! – ҳәа дҵаауеит.
– Сгәы сыцәҭыԥеит, имҩахыбгазар бара?!
– Уи уацәымшәан, уажәыҵәҟьа иҳаԥшаауеит!..
Ус шьыжьла, шьыбжьонла, хәылбыҽха,
Иаазгеит шысҳәо, илышьҭалан ицоит...
Ас сабахәо, са сашьҭоуп сынҵәаха,
Иара аҭра аԥсахын, лгәаҿы аҽаӡоит!..
Сажәеинраала лгәы илыцәҭалеит,
Ҭыҵшьагь амаӡам уажәшьҭа!..
Лылабжышқәагь ԥшьаала илҿалеит,
Мчыла илырччоит ллакҭа…
Са сашьҭахуп, иабасцәыӡи,
Тәашьа сымоума, ишәҳәа?!
Нас уи лгәы ашҟа изымҩахыҵи,
Зегь иреиӷьасшьоз сцәаҳәа?!
Кәицк ахьынтәааз сымбаӡакәа,
Маӡа ԥшьаала сгәы иҭашәеит!..
Цашьа сымазма имгаӡакәа,
Амца сцәыԥар ҳәа сацәшәеит!..
Аха усҟан уаҩ дзахьымӡо,
Рцәашьагь амамкәа исыцраст…
Шәарҭас имои, згәы акәиц ҭымҵӡо,
Ишәарҭоу, дамыблааит аф аст!..
– Уаҳа уи аӡбахә ҳамҳәап!
– Иҳамҳәап…
– Ҳагәқәа ирҳәауа ҳҳарҳап!
– Иаҳҳарҳап…
– Кагь ҳамбошәа ҳнаскьалап!
– Ҳнаскьалап…
– Рыгәра аагошәа дҳарбалап!
– Идҳарбалап…
– Аха иаҳзымычҳар, ҳаиқәшәап!
– Ҳаиқәшәап…
– С-мап ҳназыҵҟьан, иҳаршәап!
– Иҳаршәап…
Лгәаҿ зҵаарақәак лырххоит,
Илырххоит:
– Уи дажәуеит, сара сҿахоит,
Сҿахоит!..
Аҭак сзымҳәо, саҿахоит,
Саҿахоит…
Аха усгьы ак ҳәатәхоит,
Ак ҳәатәхоит:
– Бара баша быҽбырххоит,
Быҽбырххоит…
Атама иԥсылоу ак узхоит,
Ак узхоит!..
Абас санаҳәеит ԥхыӡла лаҳәак:
– Иумҩыц макьана исгәаԥхаша цәаҳәак!
Рауль Лашәриа
Ахы аацәыҵнарҳәҳәан аарла еиҳәак,
Исымамкәа сшааиуаз хьӡыбааԥск, цраҳәак,
Абас санаҳәеит ԥхыӡла лаҳәак:
– Иумҩыц макьана исгәаԥхаша цәаҳәак!
– Ҳаи, алаҳәажә, башаӡа умшәааит,
Усшәирц сҭахым, аха ублақәа ҭышәшәааит!..
Изҩыз шузымдыруа, ухакәмаҷира мсааит,
Сҩымҭақәа ргәашьамх убап, акыр ҵааит!..
Еиҭах иааҟыжхит схахь ҽа лаҳәак,
Ахаҿы сзаҿамԥшуа иаԥыраршәуп ԥраҳәак:
– Апоезиа зырхәашьыз иқәшәауеит сҳақ,
Ажьабааиԥш сеилаҳауеит ихьыршәыгәу цәаҳәак!..
…Ерцахә ахыцәқәа зегь лаҳәала иҭаҳәҳәан,
Урҭ рахьтә ак амҵәыжәҩа цахаҟаԥшьла иҿаҳәан.
Ус ацәа саалҵит, арҵәааҳәа сыҳәҳәан:
– Убз уақәӡуеит, убз, иудыруа зегь умҳәан!..
Саргьы сажәым, саагәаҭишь цқьа!
Вл. Занҭариа
Зынӡа сажәым, саагәаҭеишь баба,
Ибыҵхны исыршәуеит, бымпахьшь хәбаба.
Амра, акәтаӷьеиԥш бцәа быхнахит,
Са сажәызшәа акы ибнарбахит!..
Аарла инықәырҩԥсышәак бҳәахит,
Са сахьгылаз, сааилышшахит.
Зынџьырҵас, бԥагьара саԥахит,
Гәаныла амшын ду ҭасырбахит!
Кәыбрык быцҳазшәа ибымбахит,
Дырзыӡырҩуан, Листи, Бахи!
Убригь аасгәамԥхазт зынӡа что-то,
Ҳаргьы дҳамоуп сҳәеит Тота!
Аха зынӡа кагь ҟамлаӡазшәа,
Кәыбрык лхыԥраан ганха ицазшәа!..
Баша сгылазшәа сҽырбаба,
Днылакәымпылт лымпахьшь хәбаба!
Угәырҩа зоуҳәода, сгәаҟит кырӡа,
Слымбацт уи анкьеиԥш сқамфафылӡа!
Исылшоз уаҳа, амшын сазгәааит;
Иӡхуго зусҭцәада, уҭабааит!..
Быҽхыбымтын баша,
Исызҭыхӡом бсахьа.
Сгәы ахьыҟоу, зынӡаск ҽаџьароуп!..
Нугзар Логәуа
Быҽхыбымтын баша,
Бара абзиара збаша…
Сгәы зынӡа иҭагылом,
Снап ақыцә ннакылом…
Схапыц еихарӷәӷәан ԥахьа,
Цәгьала иҭысхуан бсахьа!
Баргьы уи зегь гәабҭон,
Аха маҷк сыбшаҭон…
Ицәгьами аҳәса рҭыхра,
Рыҵкы рышәҵара, ршәыхра!..
Арахь аҿҿаҳәа ублыхуа,
Арахь аԥҳәызба ухылхуа!..
Уцәанырра наҟ иԥхоуҵоит,
Ухшыҩ иаҳәауа хоуҵоит!..
Ҿырҭуеит, рыбжьы ныҵак; –
«Ичҳа, министр дуӡӡак!»
Исхарои, зхаҵкы сцаша,
Исхарои, зыххьа згаша!
Сзықәшәазоуп, сара гәаша,
Бҭысхып, цқьа бҽыриаша!
Бҽызхыбтрызеи баша,
Бара абзиара збаша?!
Сыбзиабара кыдҵәан иауеит!
Сгәы уҭалан уҽыкәаба
Знык!
Гунда Сақаниа
Сгәы ӡмыжьуп, аҵахь уагоит,
Уҭамлан, уҭамлан, уҭамлан!
Уеиқәа ҵыркәакәан уаалоит,
Аԥсыӡ укуашәа уныхтәалан!
Шаҟаҩ ахәаҽхьоу удыруоу уара,
Ианеибафо ааигәа умнеин!
Инахәлашәаз дыӡт, ҳаӷеиҭа,
Гәаӷла ианҭәу ипеипеиуа!
Уи ахаангьы сҳәатәы ханаҵом,
Зны илаапкуп, зныхгьы ижьаԥшқоуп!
Аха икажьны џьаргьы сызцаӡом,
Иаргь ала ҭааӡа исызхьаԥшлоит?..
Сгәаҿ аӡсашьа зҵаз рацәаҩӡоуп,
Аӡәгьы ишьацәа хаххала дҭызгеит!
Аӡыԥсы ихьыкәкәа дбааӡаӡоуп,
Аха дрыцҳасшьан, убригь дымҩахызгеит!
Адәахь ажәҩан ааҟәымҵкәа илагоит,
Стәоуп саргьы сшьақәыӷәӷәара халан!..
Сгәы ӡмыжьуп, аҵахь уагоит,
Аӡсашьа ззымдыруа уҭамлан!..
Шьабсҭак шьамхнышлан,
Есышьыжь,
Аӡы ажәуеит,
Аӡыхьаҿ…
Гунда Сақаниа
Ашьабсҭа, урыцҳасшьоит даара,
Аха иусымҭарц сылшом азҵаара,
Иумҵасыргылаз асаара,
Ҭаурцәызар, уаԥырҵыр ҟамлои?!.
Аӡазы ҳашгәаҟуа умбоушәа,
Аҟәа уаазгазеи, ушабоушәа,
Иаҳзынхаз ацәыкәбар –ҭаурбоушәа,
Уаагәарҭар, еибгала узлацои?!.
Ашьабсҭа, иуҭахызар сыгә иахәо,
Усызиацәажәа, ҳмер ду Лабахәуа,
Иаҳзааишьҭыр аӡы ахәхәаҳәа,
Ҳнаҵатәан, ҭынч иҳамжәлои!..
Ашьабсҭа, уаҟәыҵ уажәшьҭа агәаара,
Излоугәаӷьи шаанӡа сҭаара,
Дааҿыхар, схаҵа сыхаара,
Дысхыбаан аҭаҷкәым уаимыргои!!!
Сгәы ҭыԥрааит,
Уахьӡа аԥарԥалыкь,
Аԥхыӡ саҩызоуп…
Гунда Сақаниа
Сгәы-сԥарԥалыкь, сгәы-сԥарԥалыкь,
Сарҿыхарц иааҟәымҵӡакәа иасуеит абыкь!
Исцәаламшәакәа сызцандаз алыкь,
Аԥынҵа нахьысыр ҳәа сшәоит ацыблыкь!..
Сгәы-сԥарԥалыкь, сгәы-сԥарԥалыкь!..
Знык ианысцәыҵԥраа, Баҭым инаӡеит,
Кәтолҟа ухынҳәыроуп, зынӡа сыҳәҳәаӡеит!..
Ах, иныбзақьааит, сыбжьы амаҳаӡеит!..
Шықәсык инахыҳәҳәо, уа иаанхаӡеит,
Изурыз уаҳа, исҳәагәышьеит: «Уаамӡеит!»
Аԥснытәи апоезиа аҟарҟы зырхәыхәхьаз,
Мушьни Миқаииа ҳжьы зегь зфахьаз,
Аҽуреиԥш сахыԥеит иара имацәаз,
Убасҟан игәеиҭан уи имч шицәынҵәаз,
«Схы злыдысшьылои, – иҳәеит, – сара инҵәаз!..»
Сгәы-сԥарԥалыкь, сгәы-сԥарԥалыкь,
Сурҿыхарц уааҟәымҵӡакәа уасла абыкь!
Аԥынҵа аалмыҳәҳәо иажааит алыкь,
Аредақтор изҵаареиԥш, сацәшәоит ацыблыкь,
Сгәы сԥарԥалыкь, сгәы сԥарԥалыкь!
Даба ухаҵоуп улҿаԥшы,
Дахьҭоу ажәҩан.
Даба ухаҵоуп!..
Даба ухаҵоуп улҿаԥшы,
Дахьҭоу ажәҩан.
Амра лҽылкәабоит уԥшы,
Даба ухаҵоуп!
Гунда Сақаниа
Даба ухаҵоуп, улаҩсны уца,
Умӡыҭӡакәа.
Арахь иуцралан уабылуеит мцак,
Иумбаӡакәа…
Даба ухаҵоуп, уҩны улыхьӡа,
Дышԥакәаруеи?!
Ех, дҭакны думанда уца,
Иаҳауеи, иаҳауеи!!!
Даба ухаҵоуп, убз ак арҳәа,
Уҿы иҭабылгьоит!
Ухәыз-хәызла, уакызшәа аимҳәа,
Лаԥшыла дулгоит!
Даба ухаҵоуп, ажәа лынҵа,
Лнапы уаҳәар…
«Наҟ усԥырҵны уахьымаара уца!..»
Иуки, иуалҳәар…
Даба ухаҵоуп, угәы дҭартәаны,
Аҩныҟа узцозар,
Акәтаӷь иаҵарҵо, ашшеиԥш урҭәаны,
Урӡыҭны улгозар!..
Скалҭ ухы нануҵан уцәеит.
Са сааԥсеит…
Ухахә сылаԥш ала исҳәеит,
Ублақәа сгәыӡит гәаныла.
Ҽаӡә лкалҭ ухы ананыла
Иудыруаз ушысшьуа…
Гәында Кәыҵниа
Ҽаӡә лкалҭ ухы ананыла,
Ҽаӡәы уанлызхәыц гәаныла,
Наҟ иухысҟьоит иухаӡамкәа,
Ухы иухагылоу калаҭк иамкуа!..
Ушыцәоу скалҭаҿ уҭаҳәахаа,
Иуоур ҟалома аӡә лыхьӡ аҳәаха!..
Ҵкы зшәу уааигәаҵәҟьа дсымбароуп,
Ахсаԥыҭқәа, ихаҳхрыда ҳәа игәароуп!..
Аӡәгьы улызхәыцуам са сыԥсаанӡа,
Дныбзақьааит, ужәла лсыркаанӡа!
Ус дыԥшызар, лажәра дҭысуеит,
Уаб иҩы ҵәыҵәеиԥш, дыбжьысуеит!..
Илҭаххазар акәхап сгәы сырдап ҳәа,
Ҵәахаҳан улымҵаҳазшәа абақҳәа!..
Ухахә лаԥшыла аҳәашьа схәыцит!.
Ублагә ҭымгәӡаакәа усмышьҭыцит!
Уҵәахуп, уҭаршәуп сара сыкәа,
Аӡәгьы улысҭом уа умшьыкәа!..
Сгәы шәындыҟәрахеит уаха,
Избом иаазыртыша ацаԥха!
Альбина Анқәаб
Ақыҭахь сугарц уҭахуп,
Избо, ажәхьаҩ дуҭахуп!
Дмитри Габелиа
Исцәыӡит, исцәыӡит, сшәындыҟәра ацаԥха,
Сычҳарагь хыҵит, сызлацәари уаха?!
Иқәысҵеит, иқәысхт, исзазымуит ҳасаб,
Дарбан бгалаџу, деимызҵәаз са саб?!
Аӡә ажәхьара дсыԥхьеит, ԥхыӡла иаха,
Ахаан исхьахьоума, урҭ са Џьырхәа?!
Ҵоуп зны-зынла сеилаҳан ахш сахәалон,
Са исзыжәуаз абзиара схашҭуам сҳәалон!
Урҭ аԥшь-жәхьак исарҳәеит, абзиараз ҳҭыԥҳа,
Ԥшь-диалектк рбызшәала ҳнаука еизырҳа!
Убасҟан урҭ ажәа рысҭеит ҵаны,
Рыхшеиԥш, аԥшьдиалектк шеиқәсырхо ицқьаны!..
Нас ажәқәагь гаӡазма, рыгә иахәоз рмаҳаи,
Ақыҭа аӡәгьы ибцәигом, беиха аҳаҳаи!
Абни апроспекти аредакциеи срыбжьоуп,
Ақыҭахь схынҳәыҵәҟьауа џьызшьауа джьоуп!..
Бнапы ԥшқа неиҵыхны,
еиқәырха уи абӷьы.
Идыр, иагәылоуп иԥсы
Абзагә Ҟалӷьы…
Абзагә Аҟалӷьба
Аԥшаӷьы, иуршәшәар,
Ҵаҟа илеиуа абӷьы,
Уи дацны лыкәа дҭашәар,
Абзагә Ҟалӷьы?!
Рыуа инлыжьуада уа,
Рыуа илыршәуада арахь?!
Разҟы змамкәа ибылуа,
Ахаан дызнеишам ла лахь…
Аҵыхәа импыҵҵәраан ицеит,
Уи абӷьы, уи абӷьы…
Аԥшаӷьы, дургаӡеит,
Аҟалӷьы, Аҟалӷьы!..
