
                                             
                                                              ДИМА  БЫҬӘБА















АҬАРАА








АҞӘА - 2015




АҦХЬАЖӘА
    
        Аҧсуа жәлар рантропонимиа хыҵхырҭас иамоу аҧсуа наука азыҳәан хәы змаӡам акәны иҟоуп,  «ажәла»  ацәырҵреи аҿиареи шьаҭас иамоу аҭҵаара. Антропонимика ари амилаҭ ретнос аҭоурых азын рзеиҧш ҧсҭазаареи, рматериалтәи рдоуҳатәи культура неизакны аҭҵааразы акырӡа зҵазкуа ауп ҳәа иахәаҧшуеит аҭоурых  ҭҵааҩцәа. Урҭ изладырҵабыргуа ала аҧсуа хьыӡқәеи ажәлақәеи афольклоргьы ианыҧшуеит,  иара убас ижәытәӡатәиу аҧсуаа реимшьҭрақәа аматриархат аҟынтәи апатриархат аепохахь ииасуа ианалага ауп рхатәы антропонимика аҧырҵо ианалага ҳәа иҧхьаӡоуп. Аҭоурыхҭҵаарақәа излаҳнарбо ала аҧсуа-адыга ретнокультура аҿиара иабзоуроуп ҳәа азхарҵахьеит,  анкьаӡа зны аҧсуаа адыгааи џьарак реицынхара,  убри аҟнытә иахьатәи ҳаамҭазагьы анаука азыҳәан акырӡа аҵанакуа иҟоуп ахатәы хьӡқәеи ажәлақәеи рышьқәгылашьа шыҟалаз аҭҵаарагьы.
Аҧсуа жәлақәеи ахатәы хьӡқәеи  рыҭҵааразы,  академик Н.И.Марр,  анемец ҵарауаҩ А.М.Дирра,  иара убас аҧсуа ҵарауаа Н.С.Патеиҧа,  Х.С. Бхажәба,  аҭоурыхҭҵааҩ Ш.Д.Инал-иҧа уҳәа ӡәырҩы азааҭгылахьан. Аҧсуа жәлақәеи ахатәы хьӡқәеи  еилыкка ирныҧшуеит ауаа  рыбзазара,  рынхамҩатә ҧсҭазаара аизҳашьа,  ргәылацәеи дареи реимадарақәа зеиҧшраз,  абшьҭрала реиҧшымзаара алементқәа,  убасала хаз-хазы ашьақәгылара зауыз аижәлантәқәа рхатә ҵасқәа уҳәа акыр. Иара убас еизааигәам аимшьҭрақәа реҩдыраашьас иҟаҵатәу ҳзырбо акәны иҟоуп,  дасу рхатәы еимшьҭрақәа рышьаҭа ахьынтәиаауа  ҭҵааны ашьақәыргылара. Ажәа «familia» (ажәла) алаҭын бызшәа аҟынтәи иаауеит,  иаанагоит аимшьҭра зхылҵышьҭроу. Ажәытәӡан  аурым  империа акыр тәылақәа анамҽхакыз аамҭақәа рызгьы тәыс иҟарҵоз дасу ижәла иахиҧхьаӡалон,  усала ирдыруан атәы дызтәыз дазусҭаз,  аха аҧсуаа ажәлақәа шьҭырхуа ианалагаз абри аамҭазоуп ҳәа лкаак аҟаҵара уадаҩуп. Ҵабыргны,  раҧхьаӡа Аҧсны акультуратә  цивилизациа ықәзгалаз абырзенқәеи аурымқәеи аҧсуа жәларгьы урҭ ирҿырҵаауаз рацәан,  ашьҭахь дара ирҿыҧшны дасу рхатәы жәлақәа рышьҭыхра иалагазаргьы ҟалоит,  аха аҧсуаа ҳҟны ажәлақәа акыр ихьшәаны ауп ицәырҵуа ишлагаз. Антикатәи аепоха аамҭақәа рзы аурымқәа ирзеиҕьхарц  аҧсуа жәларшьҭрақәа: аҧсилаа,  мсымаа,  абазгаа,  саныгаа ҳәа еихшаны рхатәы аҳцәа анырхагылазгьы аҳцәас иҟақәаз Иулиан,  Ресмаг,  Спадаг,  Малас,  иара убас иҵагьы ихьшәу V- VI --тәи ашәышқәсақәа рзы зыхьӡқәа аҭоурыхаҿ иаҳҧыло аҧсилааи алазқәеи раҳ Губаз, нас абазгаа ирхадыргылаз ҩ-џьа аҳцәа Оҧсиҭеи Сқьеҧарнеи уҳәа,  ирыжәлақәаз ахаҭыҧан рыхьӡқәа заҵәык роуп иаадыруа. Усҟантәи аамҭақәа рзы аҧсуа жәларшьҭрақәа ажәла аныҟәгара излаламгацыз ала,  насгьы антикатәи аҳцәа изхылҵышьҭраз ада ирыжәлақәаз абри ауп ҳәа ҳазҳәом,  убасала аҭоурых азы имаӡаны иаанхоит. 
Аҭоурыхҭҵааҩы аҵарауаҩ ду Ш.Д.Инал-иҧа иусумҭа « Аҧсуаа рантропонимиа» аҟны иазгәеиҭеит, 1968 шықәсазы СССР Анаукақәа Ракадемиа,  аетнографиеи абызшәаҭҵаареи ринститути Атәылауаа рҭагылазаашьа аҭаҩраз (ЗАГС) азиндырратә ҟәша акомиссиеи злахәыз РСФР Аминистрра Асовет анапхгарала антропонимика апроблемақәа ирызкны ақәӡба азыҟарҵеит. Уи аусура иалахәыз, еицырдыруа аҵарауаҩ ду В.А. Никонов ажәахә аныҟаиҵоз Иван Грозни ижәла азҵаарала далагеит. Убри ҿырҧштәык аҳасабала дзалагазгьы убри азоуп, избанзар Иван Грозни ажәла зынӡагьы имаӡамзаарын. Ари аҵарауаҩ ишазгәеиҭаз еиҧш,  усеиҧш иааугаша аҿырҧштәқәа аҭоурыхаҿ иаҳҧылоит,  иаагозар абырзен полководец ду Алықьсандыргьы ажәла имамызт,  дахьатәиз  арбаны Алықьсандр Македониатәи ҳәа ишьҭан. Иара убас,  Алықьсандр Неватәи,  аҭоурых хҭысқәа ранҵаҩы Прокоҧи Кесариатәи,  аурым стратег ду Иулиус Исавриатәи уҳәа,  абасеиҧш  аҭоурыхаҿ иахьаҳҧыло рацәоуп.
Аҧсуаа рҟынгьы ажәлақәа шьақәгылаанӡа раҧхьаӡа ицәырҵыз ахьӡ ауп,  ажәытәӡан ауаҩы дызлардыруазгьы абхьӡыла акәын, абри абри иҧа иоуп ҳәа акәын ауаҩы дшеилыркаауаз,  иаҳҳәап: «Дадын иҧа Адлагьыҟәа»-абасеиҧш ахзырхарала  зегьы деицырдыруан. Иара убас ауаҩы дызлардыруаз  еиуан анхарҭатә ҭыҧлагьы, иаҳҳәап:Бзыҧтәи,  Лыхнытәи,  Абжьыуатәи,  Лаҭатәи,  Ҵабалтәи уҳәа усҟан ирҳәоз мыӡкәа иахьа уажәраанӡагьы ахархәара амоуп. Ауаҩы ижәла анаҩсангьы ихьӡгьы дыҭнагоит,   ҭоурыхла ҳазааҭгыларгьы ажәла аҧхьа ахьӡ ауп ицәыфрҵыз,  ахьӡ еиҳа ақәра дуӡӡа амоуп. Зегь раҧхьагьы ахьӡ хьарҧшгоуп,  ихықәкыгоуп, насгьы аҧхьа ауаҩы ихьӡ мҳәакәа ушҟа дузаарҧшуам. Жәытәнатә аахижьҭегьы ахьӡ ҳаҭырбагасгьы ауаҩы изыҟоуп,  иаҳҳәап: «Уи ахьӡ даҧсоуп»,  «Уи ихьӡ ирҧхашьеит»,  «Зыхьӡ зырҧхашьаз дуаҩума» уҳәа убас иҵагьы. Мамзаргьы,  арҽхәаҧхьыӡ иаҧсоу ахьӡ,  иаагозар: « Ахьӡ имоуп»,  «Уи ихьӡ дууп»,  «Ахьӡ игеит»,  «Иахьагьы ихьӡ рҳәоит»,  «Уи  ихьӡи иҧшеи дууп» уҳәа,  убас иҵагьы.
Ахьӡ ауп изхылҿиааз ажәа «ахьымӡҕ» ҳәа ҳхы иаҳархо,  иаагозар аҿарҧштәы: «Уи ахьымӡҕ игеит»,  «Уи хьӡыда-ҧшада дымҩасит»,  иаҳҳәап мамзаргьы уи иаҿагыло ажәақәа: «Ихьӡи-ижәлеи еидкыланы ирҳәоит»,  «Уи хьыӡла-ҧшала дыҟоуп» уҳәа,  убас иҵагьы.
Шәышқәсала аамҭақәа шаҩнахуаз ашьҭахь ахьӡ анаҩсан ажәлақәагьы цәырҵны амчра шьҭырхит. Ишдыру еиҧш,  ажәа «ажәла» аҟынтәи ауп ишышьақәгылаз «ажәлар» ҳәа иаҳҳәо ажәагьы.
Ажәла ашьақәгыларатә процессқәа шымҩаҧысуаз ртәы ҳазааҭгылозар,  Германиа 400 шықәса ашьақәгылара иадхалеит. Иаагозар Ҭырқтәыла ажәлақәа анышьақәгылаз ҳәа аҵарауаа излашьақәдырҕәҕәо ала XX --тәи ашәшқәса 30-тәи ашқәсақәа рзы ауп,  Мысҭафа Аҭарҭиуқ  аҳәынҭқарра иалаигалаз аҧсахрақәа ирыбзоураны. Урыстәыла ажәлақәа рыҿиашьа шыҟаз ҳазааҭгылозар етап-етапла акәын ишышьақәгылоз,  иаагозар XIV-XV-тәи ашәышқәсақәа раан аҭауадцәа рзы,  XVI-XVII-тәи ашәышқәсақәа рзы аамсҭацәеи амалуааи рыжәлақәа цәырҵуеит,   XVII- XIX-тәи ашәышқәсақәа рзы атәылауааи анхацәеи рыжәлақәа шьақәгылт. Ажәларшьҭрақәа  кетааи ачукцәеи ҳәа изышьҭоу ракәзар,  урҭ иахьа уажәраанӡагьы ижәладақәоуп.
Даҕьысҭан инхо ажәларқәа ракәзар,  абыржәы аакьыскьанӡагьы ажәла ныҟәыргомызт,  абхьӡқәа рыла акәын излеибадыруаз. Адунеи ажәларқәа рахьынтә иахьа уажәраанӡагьы иҟоуп,  макьаназгьы ажәлақәа шьҭызымхыц,  иаагозар Исландиа инхо ауааҧсыреи Болгариатәыла инхо аболгарцәеи ажәлақәа ахьыҟам тәылоуп ҳәа иҧхьаӡоуп,  еибадыргас ахьӡи,  абхьӡи,  абдуцәа рыхьӡқәеи роуп иахьа уажәраанӡагьы рхы иадырхәо.
Аҧсуаа ҳҟны аҧсуа жәлақәа ирызхьаҧшхьоу аҵарауаа,  аҭоурыхҭҵааҩ Г.Амҷба,  алингвист В.Бганба,  аҭоурыхҭҵааҩ А.Купраа,  ажәлақәа рыҭҵааҩы Т.Ачугба уҳәа ӡәырҩы иҭырҵаахьоу маҷымзаргьы,  уеизгьы аҧсуа жәлақәа рыҭҵааразы ҷыдала иазыҟаҵоу азхьаҧшрақәа азхоны ҳәа иҟам,  иҭырҵаахьоу зынӡа имаҷуп,  насгьы наукала иазыҟарҵахьоу аҭҵаарақәагьы нагӡамкәа иҟоуп ҳәа азгәгәеиҭоит,  аҭоурыхҭҵааҩ  Ш.Инал-иҧа иусумҭаҿ.
Ҵабыргны,  абри аҭагылазаара ақырҭуа ҵарауаа мцҳәацәа рхы иархәаны аҧсуа жәлақәа ахьеицаркша,  дара рмилаҭ иахьадырҳәалаша иахьа уажәраанӡагьы рыҽкынҵа иашьҭоуп. Аҧсуаа ҳашқырҭцәам,  ақырҭуа жәлақәа раасҭа аҧсуа жәлақәа еиҳа ишжәытәӡатәиу,  ақәра дуӡӡа шамоу ибзиаҵәҟьангьы ирдыруеит,  аха игәаҕьны ирҳәарц рҭахым,  рагьҽазырымкыц. Иаҳҳәап,  VI -тәи ашәышқәсазы алазтәыла аҧсилаа раҳра ианалаз аҳра иахагылаз,  заҳтәарҭагьы лазтәыла иҟаз аҳ Гәыбази,  иара убас VIII-тәи ашәышқәсазы Леон II,  ихаан заҳра тәарҭа Кәҭешь ианыҟаз аамҭаз абарҭ аҳцәа ирхьыҧшны уахь иагаз аҧсуаа шәышқәсала уаҟа ишынхоз,  биҧарала уаҟа ишиуаз,  аха акыр шәышқәсақәа рышьҭахь ақырҭуа милаҭтә политика иҟанаҵоз ақырҭуатәратә пропаганда уаҟа инхоз аҧсуа рхылҵышьҭрақәа шахәланарӡыз уҳәа,  аҭоурых аиаша ргәаладыршәарцгьы  рҭахым,  ирҳәарангьы иҟам.
Аҧсуаа ҳҟны  ауаҩы дышизҵәҟьа иаразнакала ахьӡи ажәлеи ирҭоит,  иахьа уажәраанӡагьы    «ахьӡ ауаҩы дарҧшӡоит» ҳәа аҧсуаа ишырҳәо еиҧш,  ажәлагьы  дарҧшӡоит,  даҽакалагьы иаҳҳәозар ихьӡ ирҧшӡоит,  убасала  ижәлагьы ирҧшӡоит,  мамзаргьы ихьӡи ижәлеи ирҧхашьоит. Иахьа уажәраанӡагьы   асеиҧш зхырҳәаауа баша иҳәам,  насгьы уи ззеилымкаауа ҳәагьы иахьа уаҩ дыҟам. Ҳаамҭазы ажәла  инанагӡо афункциақәа шьарда ирацәоуп,  зегь раҧхьагьы ауаа биҧарала изхылҵышьҭрақәоу унардыруеит,  ауаҩы хаҭала дазусҭоу уеилныркаауеит,  думбацзаргьы,  дузымдыруазаргьы ихьӡи ижәлеи еидкыланы иахьырҳәо амацарагьы азхоит идырразы.
Аҧсуаа ажәлақәа шьҭырхуа ианалагаз иарбан аамҭаз макьаназгьы ҳара ҳзы имӡазаргьы,  уеизгьы ажәлақәа анцәырҵ нахыс иара ныҟәызго ажәлар рҭоурыхгьы аанарҧшуан ҳәа азхаҵоуп,  иахьагьы усоуп  ишыҟоу.  Ауаа реилибакаара азынгьы ажәла ацхыраара ду нанагӡоит,  аӡәы дудырырц уҭаххар « уара узыжәлада,  мамзаргьы иужәлоузеи» ҳәа,  аҧхьа иазҵааны ауп нас иацәажәара ишалаго. Аҧсуаа ашьҭахь ажәлақәа шьҭырхуа ианалага,   ахьӡгьы  ажәлагьы еидкыланы аҳәара рҽадыршьцылеит,  иахьа ахьӡгьы ажәлагьы еицымкәа шьҭа ауаҩы идыршьа амам. Аҧсуаа рҿы ианакәзаалакгьы ажәла ҳаҭыр дуӡӡа рзақуп,  анкьа ишакәым ала зхы мҩаҧганы зыжәлеи зашьцәеи зырҧхашьаз ижәлантәқәа дрылырцон, раӡәк ихымдырра аҵыхәала аешьара рхы иақәҵаны хьымӡҕыс иҟарҵон,  ажәытәын иҟан зыжәла зхыхны Аҧсны иаларцахьазгьы.
Аҧсуа ҭоурыхаҿ аҧсуа жәлақәа цәырҵижьҭеи акырӡа ҵуеит,  аха еиҳараӡак X-XI  ашәышқәсақәа раахыс ауп еиҳа ирацәаны иаҳҧыла  ианалага ҳәа азхаҵоуп,   еиҳарак  ҭауади-аамсҭеи реимшьҭрақәа рылоуп излалагазгьы,  иаагозар: Чачба,  Ачба,  Чычба,  Емхаа,  Чыргба,  Маршьан,  Гечба,  Инал-иҧа,  Цанба уҳәа,  акыр жәлақәа маҷымкәа ишьақәгылт. Зны-зынла еиуаеиҧшымыз амзызқәа рҵыхәала,  мамзаргьы аполитикатә ҭагылазаашьақәа ирыхҟьаны аҧсуаа ӡәырҩы рыжәлақәеи рыхьӡқәеи рымҧсахыр ада ҧсыхәа аныҟамлозгьы ыҟан. Зегь раасҭа ақәра рацәа змоу,  мамзаргьы раҧхьаӡа ицәырҵыз жәлақәоуп ҳәа иҧхьаӡоуп,  иаагозар: Ҟалҕьы (Ҟалҕьҭа иқәынхоз ауаа ашьҭахь жәласы ишьҭызхыз),   Нанба,  Ануа (матриархат аамҭахь ҳхьазырҧшуа,  аҧҳәыс хадара аназылуаз Ан луаа,  мамзаргьы Ан лҵакыра  иаҵанакуаз),  Хьециа  (Анцәа иан Хьеци-ҧҳан ҳәа иахьа уажәраанӡагьы ирҳәо),  Цанба,  Ажьиба,  Арӡынба,  Ахьиба уҳәа,  реиҧш иҟақәоу акыр жәлақәа,  ус анакуха ажәлақәа егьырҭ амилаҭқәа рҟны ицәырҵаанӡагьы  аҧсуаа рҟны ажәлақәа ныҟәыргоижьҭеи  аумаӡа ҵуеит. Иара убас ақәра рацәа змоу ажәлақәа ҳәа иҧхьаӡоуп,  иаагозар аиха ашәышқәса ҳәа ианашьҭаз аамҭа. Усҟан аҧсуаа рыҟны ажьиратә ҟазара ҳаҭыр дуны ирыҧхьаӡон,  ажьиҩгьы иаҳаҭыр рбон,  урҭ ашәышқәсақәа ирзааҭгылахьаз аҧсуаа ҵарауаа реиҧш аурыс ҵарауаагьы излашьақәдырҕәҕәо ала ажәла «Ажьиба» ажьыҩ ихылҿиааит ҳәа иҧхьаӡоуп,  (аурыс жәла «Кузнецов»). Иара убас ахьы  зхьыҩҩуа  ихылҿиааз ажәла «Ахьиба»,  (аурысқәа рҟны «Золотариов»),  араӡлыхқәа рызҟаза ихылҿиааз «Арӡынба»,  (аурысқәа рҟны «Серебриаков») уҳәа уб.иҵагьы.
Аҭоурыхҭҵааҩ Ш.Инал-иҧа иусумҭа «Аҧсуаа ратрапонимиа» аҟны иара убас иазгәеиҭоит амҳаџьырра аҵыхәала ихҵәаны атәым тәылақәа рахь иагази иахьа Аҧсны инхои  аҧсуа жәлақәа  1106 жәла рҟынӡа шыҟоу,  аха абри ахыҧхьаӡара аҟынтәи 43 жәла шыӡхьоу. Ажәытәӡа инаркны иахьа уажәраанӡа еиуаеиҧшымыз аамҭақәа рзы аҧсуа ҭаацәараҿы  анкьа жәларык раҳасабала,  иахьа милаҭк ракуны  еидызкылаз ауп ажәлақәа рцәырҵра , аха рыцҳарас иҟоу ҳара иҳаздыруам аҧсуа жәлақәа зынӡа заҟа ыҟоу аҵыхәтәанӡа иҭҵааны,  амҳаџьырра иахҟьаны  ибжьаӡызгьы заҟа ыҟоузеи,  усеиҧш Аҧсны иацәыӡхьоу ажәлақәа аагозар: Ашьнаҟба, Акьаҭыхуа,  Далаҭрыҟәа,  Мдаҩаа,  Шача,  Арыдба,  Кьамачаа,  Лабигәа,  Хакәыцәаа,  Амкәыџь,  Багәаа,  Гагаа,  Ебырба,  Бырӡ,  Аинырба,  Самахьхуаа,  Ҭыҕьӡаа,  Мыҳәмызҭаа уҳәа иҵагьы,  аамҭа уадаҩрақәа ирыхҟьаны зынӡа заҟа жәла ыӡхьоу ашьақәыргылара шьҭа иуадаҩуп. Ш.Инал-иҧа иусумҭақәа рҿы излашьақәирҕәҕәо ала иахьа Ҭырқәтәыла инхоит 217 рҟынӡа аҧсуа жәлақәа,  иара убас Македониа 83 жәла,  Шьамтәыла 37 жәла, иара убас аҧсуаа зықәшәаз аемиграциа ду аҵыхәала Ҧсҳәы иҭыҵны Кувинтәи аҩхаа Зеленчук Ду аганахьгьы  иагаз 151 жәла аҟынӡа ыҟоуп.  Убри аамҭаз иахьанӡагьы ҳара иҳаздыруам егьырҭ атәылақәа: Америка,  Германиа,  Франциа,  Болгариа,  Ефиопиа,  Мысра уҳәа заҟаџьара   аҧсуа жәлақәа мыӡкәа  иҟоу.
 Еиқәханы иҟоу иахьатәи аҧсуа жәлақәа рҟны иара убас иаҳҧылоит хылҵышьҭрала еизааигәақәоу,  иаагозар: Леиба (Гәдоуҭатәиқәа) Адлеиба (Абжьыуатәиқәа) аӡә роуп,  еишьцәоуп ҳәа иҧхьаӡоуп. Иара убас еихылҵыз жәлақәоуп Кәаӡбеи,  Арӡынбеи,  Аӡынбеи арҭгьы аӡә роуп,  еишьцәоуп ҳәа иҧхьаӡоуп. Ажәлақәа Ачбеи Чачбеи аӡә роуп «Ачба мҳәакәа Чачба узҳәом» ҳәа,  ирҳәоз ажәа зхылҿиаазгьы убри ауп. Жәлақәак рҟны иаҳҧылоит шьагәыҭла еизааигәамшәа убозаргьы жәлак иахылҵыз даҽа жәлак шакугьы ҳаишьцәоуп ҳәа зхы иазызҳәо,  иаагозар убасеиҧш иҟалаз жәлақәоуп Чыргбеи Быҭәбеи хылҵышьҭрак еицатәу «аишьцәа» ҳауп ҳәа иахьагьы рхы иазырҳәоит,  уи шыҟалаз аҭоурых аҧхьаҟа нас ҳалацәажәап–(Д.Б.). Араҟа ҿырҧштәык аҳасабала иаагоу акык-ҩбак ажәлақәа роуп,  абасеиҧш «еишьцәоу» ажәлақәа аҧсуаа рҟны ирацәамзаргьы еихылҵышьҭроу акыр жәлақәа  аҳҧылоит.
Аҧсуа жәла зегь раҧхьагьы ҳҿаҧхьа иаргылоу «аҭаацәара»,  «ахылҵышьҭра»,  «абшьҭра»,  мамзаргьы генетикала «еимшьҭрак» ишатәу ауп иҳаилнаркаауа,  иара убас  ажәа «ажәлар» ажәла иахылҿиааз ауп ҳәа  азхаҵоуп. Иарбанзаалакгьы иларҵо,  мамзаргьы икарҧсо азыҳәангьы «ажәла» рҳәоит, ажәла бзиазар аҽаҩра бзиа аанашьҭуеит, иларҵаз ажәла аарыхра  узырбо акәны иҟоуп.  Убасоуп ауаа рыжәлақәагьы шыҟоу, ауаҩы дызхылҵышьҭроу, дызтәу иабшьҭра рыжәла алоуп дызлоудыруагьы. Аҧсуаа рҟны иахьа уажәраанӡагьы ишәира бааҧсны ирыҧхьаӡоит: («Ужәла нҵәеит!», «Ужәла хырҭәҳәалааит!», «Ужәлагәахәы ыӡааит!»,  «Уҧшь нҵәеит!», «Ужәла урылӡааит!») ҳәа  аҳәара. Ажәлақәа рҭоурых аҵарауаа ӡәырҩы акыр идырххахьеит,  анкьа аҧсуаа рақырҭуатәра иашьҭаз ақырҭуа ҵарауаақәакгьы аҧсуа жәлақәа реиҳарак арма-ҕьырма ишырҭахыз иахцәажәахьан раҕьырак иақырҭуа  жәлақәоушәа идырҵабыргырц. Иахьа еиқәханы иҟоу аҧсуа жәлақәа (зынӡа иӡхьоу рыда) ажәытә аахыс ҭоурыхла еилысхьеит,  аха изаҧсыуамхаз даҧсуанатәуа иҟам. Ақырҭуа ҵарауаа иаҳзаарцахьоу ҳхы иқәаҳкрын,  иахьа зегь рыла даҧсуаны,  ижәлагьы аҧсуаны арахь ҧсуарас акымзарак иларшәымкәа саҧсуоуп ҳәа зыҽҭҳәаны игәароу данубо. Ахьӡи ажәлеи уҧсахыргьы ҟалоит,   аха аҧсуара ҧсахшьа амаӡам,  убри аҟнытә аҧсуара ҳаҧсы  иахаҵаны ҳҽаҳаршьцылар,  ҳахшарагьы шыхәыҷқәоу ирылаҳааӡар,   нас зегь рыла иара ҳарҧшӡоит,  ҳагьеиқәнархоит,  ажәлагьы ишаҧсыуажәлоу иаанхоит.
            Аҧсҭазаара  зырҿиауа,  аҧсҭазаараҿ зегь зымчу ажәлар роуп. Ауаажәларра шьаҭас иамоу амилаҭ роуп,  амилаҭ уаажәларраны иҟаларатә иҟазҵоугьы  «ажәла»  ауп. Ус анакәха ажәлақәа рылоуп ажәларгьы аҵыхәтәан имилҭны излашьақәгылаз,  дасу ижәла заҟа ҳаҭыр изақәҵо акәхоит аешьарагьы рыхьӡ ҭызго,  изланхо  ауаагьы  раҳаҭыр рбартә иҟазҵо. Аижәлантәқәа рыхшыҩ ауп аешьарагьы еидкыланы амҩа иаша иқәызҵо,  ахара иҧшылартә иҟазҵо,  гхак аӡәы иааиамхаҟаҵаргьы аешьара иаразнак иқәӡбны дмырҧхашьакәа аҵаҳәарақәа ирҭоит. Аижәлантәқәа рыхшыҩ заҟа иҟәыҕо аҟара аешьара рзыҳәан ибаагәарахоит,  изыхьчаша акәны  ҧызас ирзыҟалоит.  Избанзар аижәлантәқәа рыхшыҩ зырҕәҕәо иара ныҟәызго аешьара рыхдырра заҟа иҳаракхо алоуп излеиқәхәо,  аха дара рхарала ианҧсыҽха,  убриала рыжәлагьы дырҧсыҽуеит,  раҳаҭыргьы лаҟуеит,  зыжәла аҳаҭыр ззымбаз, зыжәла  ззымахьчаз ҳәа рзырҳәоит. 
        Аҧсуаа ҳҿы иахьа уажәраанӡагьы ажәла ҳаҭыр рзақуп,  аҧхьа ианҵаауа хыхь ишазгәаҭоу еиҧш,  «Дад,  уара узыжәлада?» ҳәа,  аҧхьа ижәла еилкааноуп ишеибадыруа,  избанзар ажәла нагаҩыс иамоу ҳаҭыргьы ақәҵаны иныҟәызго ауаҩы иоуп. Иахьа иҟоуп зхыҧхьаӡара рацәоу аижәлантәқәа,  иҟоуп имаҷугьы,  аха ари жәладууп ҳәа еиҳа ҳаҭыр аманы,  ари жәламаҷуп ҳәа аҳаҭыр еиҳа иларҟәны иахәаҧшуа иҟам,  аҧсуаа ажәлақәа зегьы еицеиҟараны ирбоит,  амала дасу ижәла  ишахәҭоу ҳаҭыр ақәиҵозароуп. Зыжәла зҟьашьызгьы,  иараби,  иара дҽеимзар ижәла иахароузеи рҳәоит,  аха усеиҧш арҧхашьаҩцәа рацәаҩхар,  усҟан ажәлар рҿаҧхьа урҭ рҵыхәала рабацәа рыжәла аҳаҭыр ланарҟуеит,  ажәытәӡа аахижьҭегьы убас акәын ишахәаҧшуаз,  иахьагьы усоуп ишыҟоу.
     Ҳаамҭаз шьҭа даараӡа иуадаҩуп аижәлантәқәа ҭоурыхла иахьынтәиаауа,  иахьынтәиҿиаз,  емиграциак аҳасабала анеиҭанеиҭасра ақәшәахьазма,  раҧхьаӡа адаракәац ахыҵхырҭа ахьыҟаз  абыкәыз уҳәа,  аиаша ҭҵааны ашьақәырҕәҕәара. Аха егьа ус акәзаргьы аҧсуа жәлар зегьы иахьа аҵарадырра зларымоу ала зыҭҵаара ауа дасу рабшьҭрақәа ахьынтәиаауа еилкааны ирызҩыр,  усҟан аҧсуа ҭоурых  азгьы абиҧара рзыҳәангьы  акырӡа зҵазкуа акәны ихәарҭахон,  ус ианзыҟамла аижәлантәқәа биҧарала еиҿыҵны еицәыхарахацҧхьаӡа,  есааира еизҳацҧхьаӡа  жьрацәаралагьы еицәыӡуа рҿынархоит. Уи азын аҭоурых шаҳаҭуп шәышқәсала аамҭа  иахәлаӡхьоу шырацәоу,  аҭоурыхҭҵааҩцәа ракәзар аҧсуа ҭаацәара ахьынтәиааз ҳәа  иахьагьы ирзеимакыроуп,  џьоукы Араҧтәылантәи емиграциак аҳасабала арахь иаанагеит ҳәа азыршьоит,  даҽа џьоукых ажәытәӡа зны Азиа-Маҷ (Ҭырқәтәыла) иқәынхоз хаҭаа рхылҵышьҭра Аҧсныҟа иқәнагалазар ҟалап ҳәагьы агәаанагара змақәоугьы ыҟоуп,  аха асеиҧш  иҟоу агипотезақәа рықәшаҳаҭхара уадаҩуп. Избанзар,  архиологиатә ҭҵаарақәа изладырҵабыргуа ала Аҧсны атерриториаҿгьы иҟан раҧхьаӡатәи ауаа ргыларҭақәа,  аиланхарҭатә ҭыҧқәа,  аҳаҧқәа,  иара убас иҧшаауп раҧхьаӡатәи ауаа рхы иадырхәоз амыругақәа ахаҳәлыхқәа,  ашьанҵалыхқәа, ахаҳәтәҳаҭгәынқәа (адольменқәа), аҵангәарақәа, абҩалыхқәа,  аихалыхқәа уҳәа акры,  ус анакәха нас иабақәӡааи  усҟантәи ауаа? Аҧсны иқәызцада? Иқәырцазҭгьы нас арахь иааз абшьҭрала иазусцәада? Араҟа агәҩбара зыҟалом, избанзар геи- шьхеи рыбжьара иҟоу Аҧсынтәыла ҧшӡа абарақьаҭра ду змаз тәылоуп,  ашьха ӡыхьқәа,  арҩашқәа,  аӡиас дуқәа,  ашәарах рацәа,  аҧсыӡ,  абна рацәа,  аҳауа зҩыдара,  ашьхадгьылқәа,  адәкаршәрақәа уҳәа,  зегь рыла ауаҩы ихы ахьныҟәигаша ари адгьыл ргәамҧхакуа баша иахыҵны цашьа рымамызт. Ус  анакәха адунеи аншаха инаркны  ауаатәаҩса еимшьҭрала иҿио ианалага  нахыс  аҧсуаагьы аншьҭралеи абшьҭралеи аҿиаратә етап ду иахысит,  насгьы уааҧсырала есааира ирызҳацҧхьаӡа,  хыҧхьаӡарала иҿиацҧхьаӡа  еиламҩашьаразы  аҵыхәтәан  еибадыргас   ажәлақәа рышьҭыхра зыхҟьазгьы убри шаку  ҩашьом. Егьырҭ амилаҭқәа рҟны еиҧш,  аҧсуа жәлақәа рҿиара шьаҭас иамоуп: тотемизми,  аетноси,  патраномиеи роуп изхылҿиааз ҳәа азгәарҭахьеит аҭоурыхҭҵааҩцәа ӡәырҩы. Уи зырҵабыргуа акәны иҟоуп,  аҧсуа жәлақәа рахьынтә иахьа иаҳҧыло ижәытәӡатәиу,  ибжьаратәуи,  ҳаамҭазтәи ажәлақәа.
Иахьатәи ҳаамҭа азыҳәангьы аҧсуаа ҳаҩнуҵҟа даҽаџьара аиасрақәа (аемиграциа аҳасабала) ыҟам ҳәа ҳазҳәом,  избанзар маҷ-маҷла акәзаргьы  ирцәаҩуп  Урыстәыла акыр регионқәа рахь ицаны инхахьо,  шьҭа ҳазхәыцып  атәымдгьылқәа рахь иагаз рыхшара рабшьҭрақәа  ахьынӡардыруа,  рыжәлантәқәа ргәыблра ахьынӡарымоу,   руаажәлари  рыҧсадгьыли бзиа иахьынӡарбо,  насгьы урҭ рыхшара рабацәа рдаракәац ахьынтәиаауа еилкааны ирымоума? Ирдыруама рыҧсадгьыл аҭоурых? Ирдыруама рмилаҭ рҟазшьа? Аҧсуара заку рдыруама? Рмилаҭтә культура аҧшӡарақәа рылааӡоума? Уи азыҳәан заҟа зҵаара рҿаҧхьа иқәнаргылоузеи, насгьы  ашқәсқәа ниакукуа цоит,  аамҭагьы аҽаҧсахуеит,  ауаатәаҩсагьы усоуп ишаны адәы ишықу. Ауаҩы дины адәы данықәла нахыс дасу ижәла аҿаҧхьа аҭакҧхықәра идлоит,  дыҟанаҵгьы ижәла имырҧхашьартә  ихы мҩаҧигозароуп,  убасеиҧш ахныҟәгара данақәшәа ауп ихы ҳаҭырла даназнеиуагьы. Дарбанзаалкгьы зыуаҩра ҭакҧхықәрала иазныҟәоу ауаҩы зегь рыла дуаҩнатәуеит,  ихы дазнархәыцуа дҟанаҵоит,  иламысгьы шаҟьо лшарақәас имоу цәырнагоит,  уаҩышьалагьы  дарҧшӡоит,   ижәлар рҿаҧхьагьы иаҳаҭыр шьҭнахуеит,  зегь рыла дагьгәрагаҩхоит,  убасала ижәлантәқәа рзыҳәангьы  дыбҕаеиҵыхгахоит. Ари ҧсҭазаароуп,  ҧхьаҟа цароуп,  дарбанзаалакгьы иуаҩышьа ҿырҧшыганы икәша-мыкәша дызлагылоу иҩызцәа,  иқәлацәа,  иуаажәлар ҳаҭыр иқәырҵалартә  даҧсазароуп,  мамзар азхара афара мацара аума изыхьӡу– аҧсҭазаара?  Дарбанзаалакгьы ижәла заҟа дахӡыӡаауа аҟара анархагьы аиоуеит,  дасу рабшьҭрқәа рдаракәац ахьынтәиаауа змырӡуа ажәла шаку дырны ахымҩаҧгашьа иҽақәиршәароуп,  насгьы ажәла аҿиашьа зеиҧшрахоу ауп иныҟәызгоугьы  ишьҭрамырӡганы  амчра рызҭо,  ус анакәха  «ажәла» мчыс иамоу акәхоит,  ажәланыҟгаҩцәас  иамоу аешьара аамҭа аанымгыла иалагыла ҧхьаҟа изго,  ҳаҭырла имҩаҧызго,  уааҧсралагьы изырҿиауа.
Аҧсуа жәлар рҿы иҕәҕәаны зшьапы кыз абиҧарақәа реимадара шьақәырҕәҕәоуп традициала иаауа  адыррақәа рыла. Урҭ рахьтә ихадароуп ауаҩытәаҩса даныхәыҷӡоу инаркны иабацәа рхәышҭаара,  иҩнаҭа,  ишьҭра,  ижәлантәқәа рҭоурых,  дызхылҵыз  рдырра,  рмырӡра,  ихьышьҭра азхьаҧшра илааӡара. Насгьы аҧсуа биҧарақәа реимадаратә традициа ақәныҟәара илааӡахароуп аҭаацәа рыла, иара убас жәытәнатә аахыс иашьагәыҭны дара ишыртәу зырҵабыргуа ҭоурыхтә шьақәырҕәҕәаганы иҧхьаӡоуп традициала ирдыруа,  аҧхьатәи абиҧарақәа шьҭрамырӡгас ирымоу абшьҭра рацәа реиқәыҧхьаӡара.
Изымбацда,  измаҳацда анкьа ҳабацәеи ҳабдуцәеи реицәажәашьқәа зеиҧшраз,  заҟа ҳаҭыр еиқәҵаны,  еизхәыцны,  еизыӡырҩны еиҿамҧакәа заҟа иҧшӡаны ацәажәашьа иақәшәоз. Иахьа изҳәо рацәаҩхеит,  абыргцәа  бзиақәа аныҟаз анкьа акәын ҳәа,  ҵабыргны уаазхәыцҵәҟьар излаиашақәоу рацәоуп,  избанзар анкьатәи ҳабыргцәа ӡышқәа ҩықәгыланы иахьцәажәаз дара рышьҭахь акы аҳәара уадаҩын,  ирыӡбазгьы ахыҧара ҟаломызт. Абасеиҧш иҟаз ауаа ҟәыҕақәа неидтәаланы рабацәеи рабдуцәеи ирҳәамҭаны ираҳахьаз ажәытә жәабжьқәа рзыӡырҩра бзиа изымбодаз,  аха даара ирыцҳараны иҟоуп ирӡтәымкәа иҟаз урҭ рҳәамҭақәа зегьы ахьеиқәымхаз,  убасала ҳабацәеи ҳабдуцәеи рҭоурых заҟа бжьаӡзеи,   ахьыршәыгу иаҩызаз ажәытә жәабжь шьахқәа акы ианымҵакәа заҟаҩы ирыцҧсыда? 
Дарбанзаалакгьы ишьҭахьҟа данхьаҧшлак ихигахьоу ҧсҭазаара дуӡӡак дналанарҧшуеит,  уи игәалашәацыҧхьаӡа иҟоуп дзеигәырҕьаша,  аха иҟахуп  ихамшҭуа игәалашәараҿ иаанхаз  алахьеиқәҵарақәа зцу амчымхарақәагьы.  Иара иаамҭаз дызлаҧшхьаз,  ихигахьаз  ибла ианаахгылалак  алахҿыхра шиныруа еиҧшҵәҟьа алахьеиқәрагьы иныҧшуеит,  убасала дасу дызнысыз иҧсҭазаара мҩа зеиҧшраз ауп иҿаҧшылара амацарагьы иуанаҳәо. Ҳабацәа рхаангьы еснагь ргәы кыдзшьаауа ҳәа иҟаз дара рыхшареи  урҭ рыхшареи рахьынтә  аӡә дҽеимхар,  ҧсуа ҵасла ирзымааӡар,  аҧсуа ламыс рыцәмаҷхар ҳаҭырк рымамкәа  рыжәлантәқәаҵәҟьа дырҧхашьартә аҟынӡа инеир ҳәа иацәшәон. Усеиҧш ахьымӡҕ  дыргара аӡәызаҵәыкгьы дазхоит ҳәа рыҧхьаӡон,  аижәлантәқәа раҳаҭыргьы аӡә иоуп зегь ҧхасҭазтәуа ҳәа дыршьон,  иахьагьы  усоуп ишазхәыцуа.
Абыргцәа рҭыӡшәа анҳамоу аамҭаз иаразнак ҳабла иаахгылоит анкьатәи абыргцәеи иахьатәи абыргцәеи еиҧшымзаарас ирымоу,  раҳаҭырқәа ахьынӡарбоз,  иахьынӡарызхәыцуаз,  рҳәатәы иахьынӡахаҵгылоз,  иахьынӡанарыгӡоз уҳәа,  усҟани уажәи раҳаҭырқәа зеиҧшраз. Аиаша ҳҳәозар  иахьа абырг иажәа ҧхылнамдо аҟынӡа инеихьеит ҳәа азуҳәартә иҟазар ҟалап,  уи аҵыхәала аҿырҧштәқәа  араҟа аагара аҭахым,  избанзар ибзиаҵәҟьаны зегьы ирдыруеит аиҳаб иажәа иахьа амчра ахьынӡамо,  иахьынӡақәныҟәоу. Дасу реиҳабацәа заҟа  ҳаҭыр рықәырҵо акәхоит рабацәеи рабдуцәеи  раҳаҭыр ҳаразкуа,  заҟа урҭ рҳәатәы иахаҵгыло акәхоит аиҵбацәагьы имҩақәҵаганы ирзыҟало,  насгьы  абацәеи абдуцәеи акраамҭаӡа ианырхамшҭуа урҭ ирыхшаз рабацәа ргәаларшәаны заҟаамҭа рҭыӡшәа ахьынӡарҳәо акәхоит аҧсуарагьы аҧсы ахьынӡаҭоу. Ус анакәха,  ииасхьоу ҳабацәа рабиҧарақәа рыжәлақәа  ахьынтәиаауа анкьа издыруаз рацәаҩын, аха усҟантәи аамҭақәа рзы урҭқәа ҭазҩуаз дабаҟаз,  аҩышьа здыруазгьы дабауҧшаагәышьоз,  убри аҵыхәала иахьа ажәлақәа ҭызҵаауа аҵарауаа ӡәырҩы гәаанагарамзар аиашьаҵәҟьа ашьақәыргылара рцәыуадаҩны иҟоуп. Ҳабацәа еиҭарҳәалоз макьана изхамшҭыц ҳәа иҟаз ирдыруа  шьаҭас иҟаҵаны,  иара убас ус наҧшыхәас  ак здырқәоз  ҳәа иҟақәаз  рҳәамҭақәа ҭоурыхла  ақәра ду змоу инарҵааулаӡаны аарҧшра шьҭа иамуазаргьы,  уеизгьы иахьатәи аамҭа иаҿахәҳәаганы зыҭҵаара сахьӡаз аҭоурых цырҟьақәак -(Д.Б.) сазааҭгылар сҭахуп,  иахьа Аҧсны инхо Быҭәаа рыжәла Аҭареи,  Ҷлоуи,  Ҧақәашьи,  Егырҧсҭеи (Самырзаҟан),   Абҕархықәи,  Дәрыҧшьи,  Ҟәланырхуеи уҳәа,  ақыҭақәа рахь ишықәнагалаз ҳәа еилыскаақәаз  аҭоурых  шыҟоу.
Быҭәаа рҭоурых цәырызгар сҭахуп аҧхьа Аҭара ақыҭа ала,  избанзар сара -(Д.Б.) уаҟа сиит,  сааӡеит,  сызхаану абыргцәа дуқәа рацәаҩуп,  урҭ рҳәамҭақәа рахьынтә исгәалашәақәоугьы маҷым,  убри ауп еиҳаракгьы  абри аҭоурых  аҩра сгәаҕьыртә сҟазҵазгьы. Ақәра дуқәа нҵны 98 шықәса анихыҵуаз зыҧсҭазаара иалҵыз  Быҭәба Шьааб иҧацәа: Быҭәба Едыгьеи,  Быҭәба Сеилаҳи,  Быҭәба Таииеи,  Быҭәба Расыми (хәҩык иҧҳацәагьы ыҟоуп,  аха урҭ хазы ахцәажәара ахьырзыҟаҵахо аҧхьаҟа акәхоит),  изларҳәоз ала ибзианы иргәалашәон  раб Шьааб иҩнаҭахьы  имҩахыҵуаз шырацәаҩыз,  аҧхын мшқәа рзы ашҭа аганахьшәа инааӡа изызҳаз ахәырма-ҵла ду амҵан акәын еицәажәарҭас иахьрымазгьы.  Шьааб ихылҵыз аишьцәа Едыгьеи,   Сеилаҳи,  Таииеи,  Расыми  ракәын  Быҭәаа рхы-рҵыхәа еиҕьны издыруаз,  дара рнаҩсан раҵкыс еиҳаны издыруаз ҳәагьы шьҭа иахьа уаҩ дыҟам. Абри ашәҟәы аиқәыршәаразы шьаҭас иамоугьы убарҭ аишьцәа ирҳәамҭаны иаанхаз ауп,  еиқәханы ҳара ҳҟынӡа иааиз Быҭәаа  рҭоурых аҩразы ахырхарҭа снаҭартә иҟазҵазгьы Расым Шьааб-иҧа игәалашәарақәа 1971 шықәсазы ақьаад ианиҵахьаз  ала ауп еиҳаракгьы ацхыраара соуртә сзырманшәалаз. Расым игәалашәақоз иабацәа рҭоурых ақьаад иананиҵоз раҧхьатәи ицәаҳәақәа абасала далагоит: «Изҩыр сҭахуп,  санду Кәыҵниа-ҧҳа Арухани саб  Быҭә Шьааби изласарҳәахьаз ала,  иара саргьы сызхаану нацҵаны. Саб Шьааб диит 1844 шықәсазы Ҵабал ақыҭан Барымба (Мрамба,  Марамба) ҳәа иахьашьҭоу аҳаблаҿ,  Быҭәба Еқәыҧ Ормаҭ-иҧа иҭаацәараҿы. Шьааб амҳаџьырра данагаз,  иара излеиҳәоз ала усҟан ихәы аахьан,  22-23-ҟа шықәса ихыҵуан…» Шьҭа ҳазааҭгылап Быҭәба Шьааб иҧацәа ирҳәамҭаны иаанхаз алацәажәарахь:
Шьааб ихшаз Едыгьеи  ( аишьцәа рашьеиҳаб  Едыгьа Шьааб-иҧа афымцамчы иахҟьаны машәырла иҧсҭазаара далҵит 1959 шықәса март мза азы,  уи иҳәамҭақәа ҳәа акгьы нымхеит), аха егьырҭ аишьцәа Сеилаҳи,  Таииеи,  Расыми  изларҳәоз ала раб Шьааб иабхәында Кәыҵниа Иасҳаҟи иареи убри ахәырма-ҵла амҵаҿ ианааидтәалалоз ажәытә ҭоурых жәабжьқәа ирылацәажәон,  иара убас Абҕархықә ақыҭан инхоз Быҭба  Шьаҳан  иашьцәа  рбараҳәа Аҭараҟа данаалоз Шьааб  иан Кәыҵниа-ҧҳа  Арухангьы длазҵаауазаарын  Быҭәаа рҭоурых ибдыруазеи ҳәа. Иара убас,  Шьааб иахь лассы-лассы даадгылалон Шьаҳан иаб иашьа иҧа Шьаабангьы,  уигьы  Арухан длазҵаауазаарын Быҭәаа ахьынтәиааз,  арахь ишықәнагалаз,  рышьҭамҭа ахьынтәиаауаз уҳәа еиликааразы. Урҭ роума,  егьырҭ роума  убасҟан ианеидтәалалоз еибырҳәалоз,  излацәажәоз аҟынтәи Шьааб иҧацәа ираҳахьаз,  ирхамышҭыцкәа иҟаз раби рандуи рҳәамҭақәа 400-450-ҟа  шықәса рҟынӡа  злархыҵуаз ала џьара-џьара шьҭа афольклортә сиужет  еиҧшушәа иҟалахьазаргьы уеизгьы аиаша акыр иазааигәоуп,  насгьы дара иргәалашәаны еиҭарҳәоз,  ишеиҭарҳәоз  аҵакы  мҧсахкәа ишыҟоу иааныжьуп.



       БЫҬӘАА  РЫЖӘЛА  ШЫҞАЛАЗ  ҲӘА  ИРҲӘОЗ

Хыхь ишазгәаҭоу еиҧш,  ахьӡи ажәлеи ыҟамкәа ауаҩы идыршьа амаӡам. Аҧсуаа ҳҟны жәытәнатә аахыс еснагь аҧхьа идыргылоит ажәла,  быргк дҵаауазаргьы: «Дад,  иужәлоузеи?» ҳәа,  аҧхьа дзызҵаауа ажәла ауп. Ус анакуха аешьара еибаркны иаазго ажәла ауп,  «Ужәла ыӡааит!» ҳәа,  зхырҳәаауа аҧсуаа рҟны иреиҳаӡоу шәираны иахәаҧшуеит. Ажәлар ҳәа иаҳҳәо ажәагьы ажәла иахылҿиааз шакәу ҩашьаӡом,  «ажәла-р»– жәлала ишьақәгылоу ауаа  ҳәоуп иҳанаҳәо.
Ус анакәха аҧсуа ихы идыруа даныҟала нахыс  иахьа аҧхьа иргыло ижәла  ауп,  ианакәзаалакгьы дасу ижәла ахьынтәиаауа аҭоурых еиликаарцгьы иҭаххоит,  избанзар иабацәа рышьҭрамҭа аҵабырг ахаҭа зхылҿиааз идыруазарц иҭахуп. Аҧсҭазаараҿ иҟалоз аҭоурых еибафарақәа ирылархәаша иагахьоу ажәлақәа,  еиҳаракгьы ХIХ -тәи ашәышқәсазы амҳаџьырра иагаз аҧсуа жәлар  рахьынтә иҟоуп,  хыхь ишазгәаҭоу еиҧш,  Аҧсны зынӡа ианыӡааз аҧсуа жәлақәа,  амшын нырцә иахьнанагазгьы уаҟа заҟа аҧсуа жәлақәа бжьаӡыз ҭызҵаахьада. Ажәлақәа рахьынтә иҟоуп зынӡа имаҷқоу,  уи зыхҟьоугьы уааҧсырала иахьзымҿио ауп,  аха аизымҳара мзызс иамоу аҭҵаара ари даҽа зҵаароуп азын,  уажәы араҟа урҭқәа рзааҭгылара аҭахны иҟам. Аҭоурых  ахынҭаҩынҭарақәа ирцәынханы иааиуа аҧсуа жәлақәа рацәоуп,  аха убарҭ рахьынтә имаҷым ақырҭуахара иадцәыланы еицакхазгьы. Иара убасгьы азмырхакәа иахьа ҳара иаҳҧылоит милаҭла иаҧсуааны,  аҧсуа жәлақәа зманы иақырҭцәахазгьы. 
Аҭоурых изларҵабыргуа ала ажәытә аамҭа ҳазхьаҧшуазар,  Аҧсны ампыҵахалараз иаҭаахьан аипериа дуқәа,  иаагозар: абырзенқәа,  аурымқәа,  византиаа,  аџьамқәа,  генуезаа,  аҭырқәцәа уҳәа ӡәырҩы,  урҭ идырҿиоз ахырҵәагатә политика иахҟьаны аҧсуа жәларшьҭрақәа акырынтә аҧсреи абзареи ирыбжьагылахьан,  урҭ ирҿагыланы рықәҧараҿ ирыбжьыҧсаауаз рацәаҩын,  зегь реиҳагьы ихырҵәагаз усын аҧсуаа рыхшара тәыс иҟаҵаны рыҭира. Шәҩыла ҭитәыс иргозгьы зегь раасҭа ҭеиҭҧшла иҧшӡақәаз,  гәамчла иҕәҕәақәаз арҧарацәеи аҭыҧҳацәеи ракәын,  уажәшьҭа ҳазхәыцып ҧшралеи сахьалеи еиқәшәаз аанханы иҟазҭгьы иахьа аҧсуаа рҭеиҭҧшқәа шыҟалашаз. Изааӡарызеи аҧсуаа рыхшара рхыҟәшәааны рыҭира иацхраауан аҭыҧантәи ҧыҭҩык аҭауадцәагьы аамсҭацәагьы,  уи аҵыхәала аҧсуаа биҧарала ихҵәаны рынхарҭатә ҭыҧқәа зыҧсахуазгьы рцәаҩын,  ҭынчнхамҩа рызымҭоз рҵыхәала аиҕара  рыбжьалон,  ашьоурақәа рхы ыҵнагон,  ари аҧсуа милаҭ змырҕьацашаз акәны ирзыҟан.
Ажәытәӡа аахижьҭеи ашьхатәыла инхоз далааи,  ҵабалааи,  ҧсҳәааи,  аибгааи аамсҭацәақәа иреиуаз Амаршьанқәа рнапы аҵаҟа иҟан,  урҭ ианакәзаалакгьы аӡәы ихьыҧшны иахьыҟамлашаз иазықәҧон,  рнапахьы иназгарц ақәызкуазгьы ирҿагылаҩцәан. Антикатәи аамҭақәа рзгьы  далааи ҵабалааи рааигәа инарышьҭуамызт аурымқәеи,  изантиааи,  генуезааи,  аҭырқәцәеи рхааназгьы,  урҭ егьа ҟарҵаргьы ашьхауаа рҳәатәахьы анагара рылымшацызт. Ажәакала  уаҩ дызмыхәоз жәларшьҭран,  даараӡагьы злеишәа џьбараз уааџьбарақәан,  тәымуаҩык рышҟа дҭанагаларгьы руамызт,  уи згәаҕьуазгьы рабџьарқәа кны инарҿагылон.
Еиуаеиҧшым аҭоурых хҭысқәа изладырҵабыргуа  ала адунеи аҿы ажәларқәа рхырҵәарақәа,  рыҧсадгьыл ныжьны аиҭаҵрақәа еснагь иҟан,  урҭ арыцҳарақәа иқәнаргылоз амзызқәа рацәан. Ҵабыргны,  џьоукы хҵәон рсоциалтә ҭагылазаашьақәа ирыхҟьаны,  даҽа џьоукых атәымуаа ирҿадыргылоз аполитикатә маншәаламра иахҟьон,  иаагозар ХVIII-XIX-тәи ашәышқәсақәа Кавказаа Ҭырқәтәылаҟа мчыла рахыгара иашәышқәсоуп ҳәа иҧхьаӡоуп. Амҳаџьырқәа ҳәа ахьӡ ҷыда зауыз: аҧсуаа,  адыгаа,  ҟабардаа,  аубыхцәа,  шаҧсыҕаа,  абазақәа,  ачерқьессцәа уҳәа,  шьаҭанкыла рыдгьылқәа ирыхцаны Ҭырқәтәылаҟа иахыган. Усҟантәи аамҭақәа рзы ари аимпериа дуқәа реиҿаҳара иахҟьоз мзызқәан,  аха ахҵәарақәа зегьы еиҧшымызт,  иҟан еиуаеиҧшымыз амчымхарақәа ирыхҟьаны зынхарҭақәа зыҧсахуаз. Асеиҧш аиҭаҵрқәа акраамҭаӡагьы аҭыҧ аман,  иаагозар Аҧсны жәлар рџьынџьтәылатә еибашьра 1992-1993  шықәсқәа рышьҭахьгьы аҧсуаа реиҭаҵрақәа ҟалеит,  ақыҭақәа ааныжьны ақалақьқәа рышҟа нхара ииасқәаз рацәаҩхеит,  Урыстәылаҟа иагазгьы маҷҩымхеит.
Ажәытәӡан зны «ацгәы аҩн хыбқәа ишрықәыз ашьха ицон» ҳәа,  аназырҳәоз аамҭаз Ҧсҳәи,  Дали,  Ҵабали аҧсуаа рыла иҭырҭәааны инхон ҳәагьы рҳәалон. Арҭ ашьха дгьылқәа иахьагьы уахьхьаҧшлакгьы улаҧш рыдхалоит ашьхаҳаракырақәа,  ахәыҧшӡақәа,  арха еиужьқәа,  еибаха-еибафо аҩхаақәа ирыҭҟьаны илеиуа ашьха рҩашқәеи аӡиасқәеи,  иссирха иблахкыго аҧсабара аҧшӡара,  ажәытәӡа аахижьҭеи  аҭоурых ҵааула змоу,  иаҧсуа дгьылыз Ҧсҳәи,  Дали,  Ҵабали иахьа машәыршақә  аҧсуа бызшәа ҭымҩуа идгьыл лахьынҵацәгьаханы аҧсуаа рыла еибаха иҟоуп. Уахьхьаҧшлакгьы иҭацәуп анкьа зхәышҭааралҩақәа хатәала иахьҩеиуаз аҧсуаа рҭыӡҭыҧқәа,  ахааназгьы инымхозшәа иқәӡааит рыҩнра-ргәарҭа,  иҿыцәаахьоу   рхәышҭаарақәа рышьҭамҭақәагьы нымхеит. Аразҟы цәгьа зҧеиҧшхаз жәларык ирыздыруамызт мышкы-зны рхәышҭаарақәа рцыжәхагьы  нхараны ишыҟамыз,  иаалырҟьаны рышьхадгьыл хәыҷгьы-дугьы ахыӡараны ишыҟаз. Кавказ  ззеимакыраз аҭырқәцәеи  аурысқәеи  реибашьра  усҟан аҧсуаа  аҿамҳазҭгьы,  иахьа зхала иаанхаз рабацәеи рабдуцәеи змадаз ари адгьылаҿ  уажәраанӡагьы  еиҵаҭәны инхозаарын,  уааҧсыралагьы шьҭа акырӡа  еизҳахьазаарын.
Ҧсҳәы ианакәзаалакгьы  аҭоурых ду змоу шьхатәылоуп,  уи шаҳаҭра зуа акәны иҟоуп 5-нызқь шықәса инарыцны изхыҵуа ахаҳәдамра (дольмен) ҳәа изышьҭоу аҧсыжырҭатә ҧшаахқәа. Ажәытәӡа инаркны XIX -тәи ашәышқәса азбжанӡа Ҧсҳәи Кәыдры аҩхааи рымҽхакны инхон аибашьцәа ҕәҕәақәа ҳәа ирдыруаз аҧсуа еимшьҭрақәа. Урҭ рханы игылан ҧсҳәааи,  ҵабалааи,  далааи,  аибгааи,  мдеҩааи еснагь ахы рызҭоз Амаршьанқәа. XVII тәи ашәышқәса алагамҭазы 1621 шықәса инаркны 1657 шықәсанӡа «30 шықәса агырқәеи аҧсуа феодалцәеи реибашьра» ҳәа аҭоурыхаҿ иаанхаз ахҭыс ду аҧсуа нхаҩыжәлар арыцҳара ду иақәнаршәеит. Аҧсны аҳ Чачба (Путо) Пыта ихаан Гыртәыла аҳ Леуан II Дадиани диабашьырц  Гыртәыла  дақәлацҧхьаӡа аҧсуаа рыдагьы ацхыраара ирҭаразы иааиҧхьон ашьхарыуажәларқәа: ҟабардаа,  ачерқьысцәа,  абазақәа уҳәа,  адыга жәларқәа ӡәырҩы рхаҭарнакцәа. Жәытәнатә аахижьҭеи зхала аҟазаара иашьҭаз,  аӡә инапы аҵаҟа аҟалара иашьцыламыз ҧсҳәааи,  далааи,  ҵабалааи ари аибашьра даргьы рҽаладмырхәыр ҧсыхәа рымамызт аҟнытә, ҧсҳәаа рҽааибаҭаны рдәықәламҭаз  Ҧсҳәы-ныхеи Инал-кәбеи иамҵаныҳәаны  акәын  еибашьра  ишцалоз.
Аҧсуа жәлар ирҳәамҭаны ҳара ҳҟынӡа иааӡаз маҷым, аха акыр шықәса анырхыҵлак аҵыхәтәан легендак еиҧшхазшәа иҟалахьоугьы рацәоуп, амала иҟоуп митәык еицакрак рымамкәа иаанхазгьы. Абшьҭрала инеимда-ааимдо ашәышқәсақәа ирылганы ҳара ҳҟынӡа иааӡаз аҳәамҭақәа ҳарзааҭгылозар,  биҧарала  изхаану рҭоурыхтә хҭысқәа роуп ирныҧшуа. Быҭәаа рыжәла шыҟалаз ҳәа ирҳәоугьы даараӡа акыр зхыҵуа акоуп,  абыргцәа ирҳәамҭаны еиқәырҧхьаӡо абиҧарақәа абжьаратәла рышқәснҵырақәа еицаҳҵар,  ианеиҵамха 450 шықәса инарыцны 1600 -тәи ашәышқәсақәа рылагамҭахь ҳхьанарҧшуеит. Усҟан Аҧсны аҩнуҵҟа акырӡа ианыуадаҩыз аамҭан,  Аҧсны аҳ Чачба (Путо)  Пыта ихаан имҩаҧысуаз аполитикатә ҭагылазаашьақәа ирыхҟьоз ақәыларақәа рҵыхәала,  аҭыҧантәи ауаа тәыс иҟаҵаны ианырҭиуаз  акәын,  убри аҟнытә,  ҳәарас иаҭахузеи,  аҧсуа жәлар жәлала изҭагылаз,  изынҟьоз-изынҧоз,  рыбзазашьа зеиҧшраз уҳәа,  биҧарала  еицырхыргоз  рхатәы хҭысқәа имырхьаакәа ирҳәамҭақәаны иаанхаз дасу рхатәы ҭоурых рныҧшуеит. Зхатәы ҭоурых аҳәамҭақәа рыла еиқәырханы иаазгаз,  (ҵабыргуп,  ашәышқәсақәа иргәылсхьоу аҳәамҭақәа маҷк зҵакы зыҧсаххьоугьы ыҟоуп) дара рзыҳәан ҭоурыхтә баҟаны иаанхоит аҧхьаҟатәи абиҧарақәа рзыҳәан.
Ажәакала,  Быҭәаа рҭоурыхгьы  аӡәы ихы иҭиҳәааз акәым,  уи шәышқәсала имырӡкәа еиҭаҳәо иахьанӡа иааргаз акоуп. Ҳәара аҭахума,  шәышқәсала биҧарала еиҭарҳәоз ианымҧшырц залшом еицакрақәагьы шахьхьоу,  иара убас ирацәоуп ҳара ҳҟанӡа изымааӡазгьы,  аха еиқәхазгьы ҳаамҭазтәи абиҧара рзы акырӡа аҵанакуа иҟоуп,  насгьы еиқәханы иҟоу аҳәамҭақәа ажәытә-цәа шамаз иаанхеит. Ари арҵабыргуеит, акыр шықәсақәа раҧхьа Аҭара,  Ҷлоу,  Ҧақәашь,  Дәрыҧшь,  Ҟәланырхуа ақыҭақәа рҟны инхоз ажәабжьҳәацәа абыргцәа ирҳәамҭақәаны иаанхаз,  урҭ  рҵакы дууп,  зтәы еиҭарҳәоз ргәамчи рыҧсҭазаареи аныҧшуеит. Быҭәаа рыжәла хыҵхырҭас иамоу,  ишыҟалаз,  ажәлаҧсахра зыхҟьаз,  уи ашьҭахь изықәшәахьаз-изынҧахьаз уҳәа,  урҭ ажәабжьҳәацәа ирыбзоураны ҧыҭк еиқәханы ҳара ҳҟынӡа иааӡеит. Дара изладырҵабыргуаз ала Быҭәаа рҭоурых алагамҭа хадара змоу хаҿсахьақәаны иаанхаз роуп 400-450 шықәса раҧхьа Чыргба Қьаламаҭи ихшареи иареи иааибыҳәаны Быҭәба ҳәа ажәла анышьҭырх нахыс ауп, Быҭәаа рыжәла аҿиара иахьынтәалагаз ҳәа ишырдыруа. Ус анакәха, «Быҭәба» ҳәа ажәла ҟалеижьҭеи 450-ҟа шықәса ахыҵуеит. Ажәакала иахьа  Аҭареи, Ҧақәашьи, Ҷлоуи, Дәрыҧшьи, Ҟәланырхәеи ақыҭақәа рҟны инхо Быҭәаа   зхылҵыз ҳәа ҳара зеилкаара ҳахьӡаз, Быҭәба ҳәа зыжәла ҟазҵаз Чыргба Қьаламаҭ ишьҭрамҭақәа роуп  иахьа Аҧсны инхо Быҭәаа рыжәла  ахьынтәиаауа. Аха Быҭәба Ормаҭ иаб Ҭлаҧс инахыс иҟақәаз урҭ рабацәа  зегьы рхы-рҵыхәа еилаҳкаартә ҳара ҳҟынӡа изымааӡеит,  иаадыруа ҳәа иаанхаз рыхьӡқәа заҵәык   роуп.
Быҭәаа рыжәла шыҟалаз ҳәа аҭоурых ҳара ҳҟынӡа иааӡартә еиҧш иҟазҵаз,  Аҭара инхоз Быҭәба Шьааби,  нас иара иҧацәа Быҭәба Едыгьеи,  Быҭәба Сеилаҳи,  Быҭәба Таииеи,  Быҭәба Расыми,  Дәрыҧшь инхоз аешьцәа Быҭәба Шьаҳани уи иҧа  Быҭәба Османи, Ҟәланырхәа инхоз Быҭәба Маҳҭи, Ҧақәашь инхоз Быҭәба Қәасаџьи, Быҭәба Елызбари,  Быҭәба Бақеи,   Ҷлоу инхоз Быҭәба Ҷуи роуп,  насгьы урҭ  ирыхшаз ирзынрыжьыз рҳәамҭақәеи рылоуп излеиқәхазгьы. Аиҳабацәа  ирхамыршҭыкәа,  биҧарала имырӡкәа  ҳара ҳҟынӡа иааргаз иаҳнардырыртә иҟалеит,  Ҧсҳәынтәи ихҵәаз Ачыргбақәа нас Быҭәаа ҳәа ажәла ҿыц анышьҭырх инаркны реизҳашьа шыҟаз,  аҵыхәтәан реиҳараҩӡак Ҭырқәтәылаҟа ишагаз уҳәа,  изынҟьахьаз-изынҧахьаз акырқәа урҭ ирҳәамҭаны иаанхаз. Насгьы,  урҭ рҳәамҭақәа рҵакы ҳазааҭгылозар агәаанагара ҳазцәырнагоит,  иарбан ҳәамҭазаалакгьы илакәымкәа илегендамкәа  лабҿаба ииасхьоу ажәытә хҭысқәа ирыдкылатәуп ҳәа,  избанзар 450 шықәса инреиҳангьы изхыҵуа Быҭәаа рыжәлантәқәа биҧарала ирхыргахьаз ауадаҩрақәа ажәытәӡатәи ахаҿсахьақәа инарыдыркны иахьанӡагьы аиаша агәрагара иацхраауеит. Еиқәхаз ахаҿсахьақәа рыла хадара нызкыло акәны иҟоуп,  Быҭәаа рабшьҭрақәа  рыла рхатәы мҩа ианысны,  ажәытә аахижьҭеи излахәыз ахҭысқәеи аҭагылазаашьақәеи уҳәа,   акыр ҭоурыхтә ҷыдарақәа мырӡкәа ишааиуа. Хыхь ишазгәаҭоу еиҧш,  Быҭәаа анкьа Чыркбақәан ҳәоуп ҳабацәа ирҳәамҭаны ҳара ҳҟынӡа ишааӡаз. Уи атәы ҳазааҭгылозар,  Быҭәаа рыжәла шыҟалаз ҳәа Быҭәба Шьааб иабацәа ирҳәамҭаны иаҳахьаз ажәабжь абасеиҧш иҟан: 
400-450 шықәса раҧхьоуп ари аныҟалаз. Усҟантәи аамҭақәа рзы Дадианааи Чачааи еиҿагыланы ҕәҕәала ианеибашьуаз акәын. Аҧсны аҭауад ду Чачба Пыта  иҧҳа 1621 шықәсазы ҧҳәысыс дызгаз Гыртәыла  аҳ  Леуан II Дадиани иаб иашьа иҧҳәыс данлыхныҳәаа ашьҭахь даалаган иҧҳәыс дахьишьыз аҵыхәала,  Пыта Гыртәыла абашьра иҽазикит имаҳә Леуан ҕәҕәала дахьирхәырц. Леуан иабхәа игәҭакы дахьымыгӡакәа аҧхьа иара Аҧсны дақәланы еимиҵәоит,  ашьҭахь Пытагьы уи аҭак ҟаиҵаразы ир иманы Гыртәыла шьаҟьаны дахысуеит. Убри нахысгьы  абас наҟ-ааҟ ишеиқәылоз,  реибашьрақәа ауаа рацәа шаҿанҵәоз мацара 30 шықәса рышьҭахь,  аидысларақәа руак аан Леуан иоуз ахәра иахҟьаны  1657 шықәсазы иҧсҭазаара даналҵ ауп  аибашьрақәагьы  анеиқәтәа. 
Уижьҭеи ашқәс рацәа злаҵхьоу ала аиаша шьҭа уаҩ издыруам,  насгьы аибашьра ду анцоз акәзу,  мамзаргьы ианеилга  ашьҭахь акәу еилкаам,  аха аамсҭацәа иреиуаз Ҧсҳәы инхоз Чыркбақәак   (уи зыхҟьаз амзыз ҳара ҳҟынӡа изымааӡазаргьы) биҧарак  ишәарҭаз уск  аҵыхәала  Ҧсҳәы иҭымҵыр ада ҧсыхәа рмоуит. Усҟантәи аамҭақәа рзы аамсҭацәа ҳәа иҧхьаӡаз Ачыргбақәагьы ҭауади аамсҭеи акала рхы рыҵадырхомызт,  алеишәазгьы ихәыдақәамызт,  аха аимак зыбжьалази дареи машәырк рылибахаанӡа зынхарҭа зыҧсахырц зҭаххаз Ачыргба  Қьаламаҭ ихьӡын (жәабжьҳәацәақәакгьы Қаламаҭ ҳәоуп ихьӡ шырдыруа),  иара хаҵа цәгьак,  уаҩы џьбарак иакәзаарын,  датәазымбоз дарбанзаалакгьы диеигӡомызт,  аха згәы цқьаз уаҩын,  бааҧсрак иламызт,  ус баша аӡәы диҧырхагамхацызт.  Жәабжьҳәацәақәак изларҳәоз ала Қьаламаҭ 7-ҩык ахшара иман,  иҧҳәыс Арҩҭаа-ҧҳан,  шьҭарнгахыс  уаҟа аагылара иҭаацәа рзы ишшәарҭаз аҟара аниба,   рынхарҭа рыҧсахырц иӡбазаап. Ашьҭахь иҧацәа  даарацәажәан,  Ҵабалҟа еиҭаҵны иахьазымдыруаз џьара инхарцаз рабжьигазаап. Қьаламаҭ иҷкәын аиҳабы (ихьӡыз еилкаам)  аҧҳәыс дааигахьан,  аҧхьатәи аҵеи ила иҧшәма ҧҳәыс лцәалтәымкәа дыҟазаарын,  амҩа дықугалартә дыҟамызт,  аха аамҭа зларымамыз ала иаарлысӡаны иқәымҵыр ада ҧсыхәа рымамызт   аҟнытә,   Қьаламаҭ  иҭаацәеи иареи  ҽнак зны рҽааибыҭаны,  иахьынхоз  Ҧсҳәы  иҭыҵны  Ҵабалҟа ицаразы амҩа иқәлеит. Анаџьалбеит,  ҳахьнеиуа ҳашҧарыдыркыларишь,  даҽаџьара ҳахьеиҭаҵуа ҳабакылнагаришь ҳәа инкахәыцуа амҩа ишықәыз,  ус  Ҧсҳәытәи ашьхақәа ирхыҵны  икарауараха ахәлара аарыхьӡоны еиҧш, Ҵабал иаалагылеит. Арҭ амҩа ианықәлоз уасарҟәадын акәын, шьҭа лассы илашьцон аҟнытә иахьҧхьаша алырхразы аҭыҧқәа гәаҭо ишааиуаз ус  ауаса зырҟәыдуаз хьчацәак иаарыхҭыгәлеит, аха рааигәа инеиаанӡа  Қьаламаҭ иҧацәа аарӡарҩны ус реиҳәеит: « Ишыжәбо еиҭахгьы ахәлара ҳахьӡеит,  ҳаргьы ҳкараха ҳаҟоуп! Уаха абарҭ ахьшьцәа ҳаарыдбзиалахап! Ҳаҧсы аашьаны нас уаҵәы ҳамҩа иацаҳҵап!»
Иааҧсаха иҟаз мап ркуа иҟазма,  ирабжьигаз иаразнак иақәшаҳаҭхеит. Ахьшьцәагьы рысасцәа раҳаҭыр баны ирыдыркылеит,  аҧсшәа раҳәаны ҳаҭырқәҵарыла ирҧылеит. Аҳәсеи ахацәеи еицны иахьцоз,  рхы ахьхаз,  изакәазы иаауаз,  иазусцәаз уҳәа,  ахьшьцәа аиаша рарҳәоу ирарымҳәоу атәы ҳара иҳаздыруам,  аха уеизгьы ауха еидбзиалаханы акреицырфеит-акреицыржәит,  ус ацәара аамҭа анааи икараха иҟаз рхы нықәырҵаанӡа иаразнак ацәа иаанахәеит.
Уасарҟәадын ауаса  ирықәырхуа ахәы ахьшьцәа «абҭәа» ҳәа иашьҭоуп,  ианырхахалак  аласа ҳәа азырҳәоит,   ирықәырххьаз абҭәагьы иахьыцәаамкышаз џьарак еизакны ирзышьҭан. Ҵабалаа рыдагьы,  аҧсуаа зегьы  ианакәзаалакгьы аҧсасагьы рацәаны ианырҵон,  усҟантә аамҭақәа рзы    ауаса еиҳа ҳаҭыр рзақәын,  избанзар  акәац адагьы ирықәырхуаз абҭәа хаханы иҟарҵоз аласа акәын амаҭәа злырхуаз ҳәа иҟаӡаз. Аҧхынтәи  аӡынтәи ҳәа  хәыҷи-дуи рцәашәҵатәқәа зырмазеиуаз,  аласа зхахоз,  изсуаз аиҳарак иҟазацәаз аҳәса ракәын. 
Быҭәаагьы ирзаныз арахә рнаҩсан абаржәы аакьыскьанӡагьы ауаса  рацәа рааӡон,  (иҟоуп иахьа иззанугьы) ирықәырхуаз ахәы хаханы  рцәамаҭәа  алырхуан.  Ажәытәуаа изларҳәоз ала,  аласа рацәаны измаз ажәытәын ақәылаҩцәа рықәланы ианырцәыргалозгьы ыҟазаарын. Ари арҵабыргразы  ижәытәӡатәиу аҧсуа ҭоурых ҳазааҭгылозар,  матриархат ҳәа ианашьҭаз  аамҭа инаркны аҧсуаа ауаса шырзаныз зырҵабыргуа акәны иҟоуп,  аҧсуа жәлар репос Нарҭаа рҳәамҭақәа рҟынгьы,  уантәи  ҿырҧштәык аагозар абасеиҧш иҟоуп:  «Зны,  Нарҭаа руасақәа анырса ашьҭахь,  ирықәҵыз аласа зегьы ааилаҳәаны Кәын иҟәаҟәа илықәҵаны агаҟа ддәықәлеит,  иманы иан Саҭанеи Гәашьа илиҭаразы. Дшааиуаз ашҭа ҭбаак даақәлеит. Егьи ари ашҭаҿ адауцәа имҩа кны итәазаарын,  Кәын дышьны иласа дара иргарц рҭахызаарын.
Кәын ашҭа агәҭаны дааиуан еиҧш,  адауцәа икәшаны иаагылан,  рыхҿақәа рҿынадырхеит. Кәын иҟаиҵахуаз,  ас ишыцәгьарахаз аниба,  иҟәаҟәа иқәыз аласа лкажьны,  агәҭа ааимырттааны днагәылатәеит. Аласа шьҭа ахҿа залымҟьозаарын,  ус аласа далатәаны драбашьуа иҿааихеит,  Кәын ихҿа анынҵәа,  адауцәа иаарышьҭуаз аласа иаалхны драбашьуа иҿааихан,  абжь-мшы ашамҭаз адауцәа ршәаџь зҳәара уаҩ дыҟамкәа ишьны даарылгеит.» Ажәакала,  ари аҳәамҭаҿгьы иаабоит аҧсуаа ауаса анырҵеижьҭеи х-нызқь шықәса инреиҳаны ишҵуа,  иара убас амифологиатә ҵаҵҕәра зуа адауцәа Кәын иласа ицәыргарцы ахьақәыркыз лабҿабара азнауеит,  уасарҟәадын ауасақәа рацәаны иззаныз ирықәланы ишырцәыргоз,  уи иахҟьаны абжеиҳан ақәылацәа ирҿагыланы ианрабашьлозгьы шыҟалоз.
Аҧсуа жәларшьҭрақәа адунеи иқәнагалеижьҭеи ауасақәагьы рацәаны ишырзаныз зырҵабыргуа даҽа легендакгьы ҳазааҭгылозар, 2500 шықәса раҧхьа Азиа-Маҷ ахәҳахуҭра иацентрыз  Милеҭынтәи абырзенқәа «ахьы  уасацәа» (золотое руно) ҳәа зхырҳәаауаз иашьҭаланы Ҟалҕьҭа агаҿаҿ ианыӡхыҵыз,  аишьцәа Диаскураа Кастори Полидевки роуп ақалақь (Диаскуриа) Аҟәа аргылараз ашьапы зкыз ҳәа иҧхьаӡоуп. «Ахьы уасацәа» ҳәа зхырҳәаауа алегендатә жәабжь лабҿабара злаҟанаҵо ала Аҧснытәи ашьхақәа ахьы шрыҵоу арҵабыргуеит. «Ахьы уасацәа» ҳәа зхырҳәаауагьы убри акәын,  ахьы зҵаз аӡиасқәа мҩахыганы ианҭадырчлак ашьҭахь иаалаганы иҳәынҵәаны иҟарҵон. Аҧсуаа  уеизгьы ауасақәа рацәаны ирзанын аҟнытә,  иаархозу мчыла ирцәыргозу еилкаам,  аха ирымырхуаз ауаса рацәа  шьны  ирхырхуаз рцәақәа ахәыжәпа шамаз аҳәынҵәа иӡаашьны  нас амраҿ икнаҳаны идырбозаарын. Аҳәынҵәа рылабаны ианрықәҩалак  ашьҭахь  иҕьҕьаны еизыркуаз  асаба иалацырцыруа  ахьы анааҧшлак,  нас инадтәаланы асабеи ахьи еилырхуазаарын. Абырзенқәа ахьы адгьыл ишыҵхтәыз рҵаанӡа ус акәзаарын раҧхьаӡа ахьы шеизыркуаз. Ажәакала ари алегендагьы иарҵабыргуеит,  ианакәзаалакгьы аҧсуа жәларшьҭрақәа ауасақәа рааӡара рыҧсҭазаара ишацыз. Шьҭа ҳаиасып,  амҩа иқәыз Чыргбақәа рҭоурых ахь:
Уи ауха  икәалыкәаџьоз уахынлатәи аеҵәақәа ажәҩан аҟынтәи еибарлацәҟуа илбааҧшуан,  каҧкаҧк абжьы аҵх иалыҩҩны иумаҳауазар,  егьыс ашьхадгьыл зегьы аҭынчра  ахашьшьы иҟан. Ашьхамҩа иаркараха иҟаз Ачыргбақәа  рыҳәсақәагьы даргьы ҭаҳәаххаа,  убри аамҭаз ацәа хьанҭа иалан. Ус аҵх аҽанааҩнашоз аламҭалаз,  зцәазтәымкәа ирыцыз Қьаламаҭ иҭаца иаалырҟьаны  иаалыгхан  ахшароура лықәнакызаап, убасҟан  лыҕызбжьы заҳазгьы ацәа иалҵны зегьы ршьапы иқәгылеит.
Ус аҵх агәазы арҵәаа ҳәа зыбжьы газ асаби икьаасабжьы алашьцара иналаҩҩит,  амҩа иқәыз рымаҭәақәа зегьы рзаагозма,  ииыз асаби дызларҳәаша анырмоу,  ахьшьцәа ирҟәыдны ирзышьҭаз абҭәа ҽыҭрак  ааиҵыхны дныларҳәан иан дналдыркит. Ари збаз ахьшьцәагьы агәахәара рнаҭеит: «Ҳаи,  мышрақә диит ҳәа шәҳәаратәы, дызхылҵыз дшәыгымхааит! Ижәлар рзын дыхьӡырҳәаганы,  ҳазшаз,  дшәаҭәеишьааит!»– рҳәан,  урҭгьы  асаби дырныҳәа-рныҧхьеит еигәырҕьаны.
Зыуаҩыбжара еҩызшахьаз  Чыргба Қьаламаҭ иҷкәын аиҳабы раҧхьатәи иҵеи деигәырҕьаны гәаныла Анцәа диҳәон дҵеимшны изҳарцаз, аҧхьатәи амаҭа дахьиоуз азы игәы ҭгәырҕьаауа ацәашьа дшақәымшәоз ус дук мырҵыкәа  иаацәылашеит. Ашьыжь ахьшьцәеи дареи  инеидтәаланы какалк анеицырк ашьҭахь,  ҳаҭырла иахьрыдыркылаз азы ҭабуп ҳәа нараҳәаны ҩаҧхьа  рымҩа иацырҵаразы рҿынархеит,  Ҵабал агәахьы иҵагьы инаскьаразы. Кыр иныҟәахьан еиҧш,  рыҧсы ааиҭаркырц ҭыҧкаҿ ианынатәоз аамҭаз  Чыргба Қьаламаҭ ибжьы нарганы ус реиҳәазаап: «Дадраа,  арахь шәаасзыӡырҩи! Ҳара изакәазы арахь ҳаауа уеизгьы ижәдыруеит. Ҳахьнеиуагьы шәыхҵәаны  арахь шәзааи ҳәа иаҳмазҵаар рурым,  убри аҟнытә ҳажәла ҳаҧсахыр еиҕьу џьысшьоит! Ани аӡҟы дызлаҳәоу  абҭәа жәбоума,  иахьа инаркны ииыз ахәыҷы Быҭәба ҳәа дыҟазааит,  ҳаргьы ҳахьнеиуа ҳ-Быҭәбақәоуп ҳәа раҳҳәап,  насгьы ари ажәла зыжәлоу ҳәа иахьа инаркны ҳара ҳада уаҩ дыҟам!  Ҳахьнеиша ҳнеины ҳнахара-аахараны ҳанхар гәҩарас аӡәгьы ҳҟаиҵарым! Арахь шәзаазеи ҳәа иҳазҵаар,  ҳахьынхоз идгьыл мчыран, ҳараху-ҳашәахә рҳәырҭа ҽеимызт аҟнытә ҳмаар ҧсыхәа ҳмоуит ҳәа раҳҳәап!»– иҳәан,  Қьаламаҭ уаҳа жәамцхәык мҳәакәа ицәажәара ааникылт.
Ҵабыргны даҽа жәлак  ашьҭыхра  имариа усмызт,  аха ирымгәаҕьыргьы ҧсыхәа шамамыз аҟара ианазхәыц,  Қьаламаҭ ирыдигалаз аҵыхәтәан  зегьы ақәшаҳаҭхеит. Убри аҽны ишеибырҳәаз еиҧш,  рыжәла ҧсахны,  Ҵабал анхарҭа ҭыҧқәа ахьамаз Амзара,  Мрамба,  Быдыҕә уҳәа инхарцаз аишьцәа хаз-хазы рҽеихыршеит, руаӡәык Башь-икәара даагылан,  уаҟа анхара   иҽазикит.
Хыхь ишарбо еиҧш,  ари 400-450 шықәса раҧхьа иҟалаз хҭысуп,  убрижьҭеи Быҭәба ҳәа зыжәлазтәыз Чыргба Қьаламаҭ   Ҵабал дааны данынха инаркны иҧацәа афҩык уааҧсырала акыр иҿиеит, 250 шықәса рыла 47 ҭӡы рҟынӡа еизҳаит, аха рыцҳарас иҟалаз 1867 шықәсазы ҭаацәарақәак рыда егьырҭ зегьы ҭаацәаныла амҳаџьырра ҳәа Ҭырқәтәылаҟа  иагеит.
Иахьа уажәраанӡагьы Чыргбақәеи Быҭәбақәеи еишьцәоуп ҳәа иҧхьаӡоуп,  Быҭәбак дҩагылан Чырг-ҧҳак ҧҳәысс дигар ҟалаӡом,  мамзаргьы Чыргбак даалаган Быҭә-ҧҳак лгара дақәиҭым. Екзогамиа ҳәа изышьҭоу ажьрацәара аилагара шыҟамло рдыруазароуп Чыргаагьы Быҭәаагьы  рҿарацәа,  аха рыцҳарас иҟоу иахьатәи  абиҧарақәа уи ззымдыруагьы ыҟоуп,  изеибамдыркәа еибагаргьы ҟалоит,  аха абри ашәҟәы аҟны иҟаҵоу азгәаҭақәа ирыҵанаҳәоит Быҭәааи Чыргааи шеишьцәоу.
Ажәакала,  Быҭәаа рыжәла шыҟалаз ҳәа аргамара зуа акәны иаанхоит ауаса ирықәырхуа «абҭәа» ишахылҿиааз.  Насгьы иаразаҵәык ауп изырҵабыргуа,  Ҧсҳәынтәи ихҵәаны нхара ҳәа Ҵабалҟа ииасыз Чыргба Қьаламаҭ  иҭахханы Быҭәба ҳәа ажәла шьҭыхра иара ишихҟьаз.

                   

                   БЫҬӘАА   РАҦХЬАӠА   ИАХЬЫНХАЗ
      
       Абриаҟара ҵуеит ҳәа хыхь ишарбо еиҧш,  жәытәӡан зны  Чыргбақәак  уск аҵыхәала  Ҧсҳәынтәи нхараҳәа Ҵабалҟа ииасны «Быҭәбақәа» ҳәа ажәла ҿыц анышьҭырх инаркны  урҭ   рхылҵышьҭрақәа роуп иахьа Аҧсни Ҭырқәтәылеи инхо Быҭәаа ҳәа зырҳәо рышьҭрамҭа  ахьынтәаауа,    аҧхьаӡа нхарҭақәасгьы ишьҭырхит Амзара,  Ажара,  Дгьанҵәыш, Мрамба,  Бырдыҕә,  Башь-икәара уҳәа акырџьара. 
Ажәытәӡа  зны нас  Аҭара ақыҭа иқәнагалаз Быҭәбақәа рабшьҭра нхон Чагьам  анхыҵ  Башь-икәара ҳәа иахьашьҭоу,  аха иахьатәи ҳаамҭаз уаҟа инхауа ҳәа уаҩ днымхеит,  амала  иахьа уажәраанӡагьы уаҟа «Быҭәаа рқьаҧҭа» ҳәа иашьҭоуп,  иахьанӡагьы ирхамшҭыцкәа ус иаанханы иҟоуп. Ашьха ианцалоз  ирбалон аабыкьанӡагьы уаҟа ара-ҵла дуқәа еихыжәааӡа  ишгылаз,  амаҵмыџь ҵлақәагьы рацәан,  аӡахәа зқәыз аҵлақәа,  ашәырҵлақәа  уҳәа,  иара убас акраамҭаӡагьы ахәышҭаара ҭыҧқәа еиқәханы иҟан,  макьанагьы џьара-џьара иахьубарҭақәоугьы ыҟоуп. Аҵыхәтәан убра дынхон ауаҩызаҵә ҳәа зырҳәалоз,Ҭлаҧс зыхьӡыз Быҭәбак. Иара  аешьа аеҳәшьа гәакьа ҳәа уаҩ димамзаарын,  аха дышуаҩызаҵәызгьы ауаҩы цәгьа ҳәа ззырҳәоз иакәзаарын. Усҟантәи аамҭақәа рзы Дали Ҵабали ҭырҭәааны аҧсуаа анынхоз акәын,  нхыҵи аахыҵи  рзыҳәан ихырҵәагаха дара-дара ианеиқәылалоз иаамҭан,  наҟ-ааҟгьы ауааҧсыра ӡаны ирҭиуан,  аҭаацәа аныцәалак аҵхабжьон аҩнқәа ирыҩналаны ахәыҷқәа рҕьычуан,  ирықәланы лабҿаба мчыла ианырцәыргозгьы рацәан. 
Быҭәба Шьааб иҳәамҭаны ихшаз  иҧацәа: Быҭәба Едыгьеи,  Быҭәба Сеилаҳи,  Быҭәба Таииеи,  Быҭәба Расыми  раб  иҟынтәи Быҭәаа рыжәла ахы-аҵыхәа  ахьынтәалаго ҳәа ирдыруаз, иара убас Ҧақәашь инхоз Быҭәба Нарықьи, Быҭәба Елызбари, Ҷлоу инхоз Быҭәба Ҷуи рабацәа ирҳәамҭаны излардыруаз ала  Быҭәба ҳәа зыжәла зыҧсахыз Чыргба Қьаламаҭ иаахыс   ауп,  уи иҧа ихьӡын Аслангьери,  уи иҧа Шәлиман,  уи иҧа ихьӡын Луман,  аха ашәышәқәсақәа злиасхьоу ала  урҭ рхы-рҵыхәа,  рхыҧша зеиҧшраз ҳара ҳҟынӡа    изымааӡеит,  шьҭа издыруа ҳәагьы уаҩ дыҟам. Быҭәба Шьааб  иҳәамҭаны иахьа излаадыруа ала Быҭәба  Луман  иҧа ихьӡын Ҭлаҧс,  убри инаиркны ауп  Быҭәаа рҭоурых еиқәханы иахьынтәиаауа ҳәа иаадыруа. Хыхь ишарбоу еиҧш,  Быҭәба Ҭлаҧс дабиҧазаҵәын,  аха ҧас ихылҵыз Ормаҭ  хшарала    дыҭбаахеит. Быҭәба Ормаҭ иҧацәа ҳәа зыхьӡқәа ҳара ҳҟынӡа иааӡаз иреиуоуп: Быҭәба Озбақь, Быҭәба Еқәыҧ,  Быҭәба Бадра,  Быҭәба Мамсыр,  урҭ  рхылҵышьҭрақәа роуп иахьа Аҭара, Ҷлоу,  Ҧақәашь,  Барҕьаҧ,  Дәрыҧшь,  Абҕархықә,  Ҟәланырхәа ақыҭақәа рҟны инхо Быҭәбақәа зхылҵышьҭроу,  абарҭ ақыҭақәа рҟны инхо Быҭәааи ҳареи  архнышьна еҩызҵәаз аишьцәа ҳауп ҳәа рҳәалон  Быҭә  Шьааб ихшарагьы.
Абыргцәа изларҳәоз ала Быҭәба Ҭлаҧс иаамҭаз акыр зылшоз,  агәаҕьра злаз уаҩызаарын, насгьы шьҭрала анкьа иабацәа аамсҭацәа ишреиуаз рдыруан азыҳәан  еснагь Маршьанаа дрыдкыланы дрымазаарын,  уи адагьы  ашьхахыҵырҭақәа бзианы идыруан,  нхыҵи-аахыҵи изымдыруаз мҩахәасҭакгьы  ыҟамызт. Иара дышуаҩызаҵәызгьы  иааигәаҧхаз ҭауади аамсҭеи дырцәымшәакәа ирҿагылоз уаҩызаарын,  еизарак ахьыҟаз Аџыр-иҧа Кьамышәи (Аџыр-иҧа Данаҟаи иашьа) иареи ахьаақәгылоз ҿаҧыцла зегьы ираҧыргозаарын,  урҭ рцәажәара згәамҧхоз ҭауадк аамсҭак дгылазаргьы,  дара ирыцәшәаны рҿаҧхьа акгьы рзымҳәозаарын. Быҭәба Ҭлаҧс ашьамаҟеи аҧсаса рацәаны изанын,  ахьшьцәагьы идкыланы иман,  Мытҟьалтәи ҳаҧык аҟны аҭыҧ рыман «ичышәон»,  џьмахьан Ҧшьоутәи аҳаҧахьы ииасуан,  избанзар убри аламҭалаз уаҟа еиҳа аҳәырҭақәа  аман,  ашәбҕьи арасабҕьи рацәан. Ашәбҕьы анахажәаалак асарақәеи аӡарақәеи арасабҕьы ҿаны ирырҭон,  иржәшаз арҩашгьы ааигәа ииасуан. Ҭлаҧс иҧҳәысаагара акыр дахыҧаны ауп аҭаацәара дшаланагалаз,  иҧҳәыс Ахсалба Иасма  аҳабла аҟны даара аҧҳәыс бзиа,  аҧҳәыс дырҳәа дрыҧхьаӡозаарын. Ҭлаҧси лареи ирыхшаз рҧазаҵә,   еигәырҕьаҵәа ирааӡаз Ормаҭ дҟатаӡа изҳаны даныҩагыла иҧшра-исахьа,  иҭеиҭҧш уҳәа,  оумашәа уаҩыҧшӡак иакәхеит,  иӡара еихатыруа иҽааилаҳәаны дахьаацәырҵуаз ҭауади аамсҭеи рыҳәса  хәыҷқәа еилаҳаны иҿынҵәаауазаарын,  рылаҧш дшааҵашәалак иааигәа инеины иахьиеиҽырбаша иашьҭалон. Ормаҭ ианшьцәа Ахсалбақәагьы уи аамҭаз акыр зымпыҵакыз  иуаабеиақәан,  ршьамаҟа,  рыҧсаса,  руахьад,  рышьхымӡагәара уҳәа,  амал змаз ҳәа иҧхьаӡан.  Усҟантәи аамҭақәа рзы (абыржәы аабыкьанӡагьы) аҽқәа ҳамҭас  рыҟаҵара аҧсуаа иҳаҭыр ҕәҕәаӡаны ирыҧхьаӡон аҟнытә,  раҳәшьаҧа  Быҭәба Ормаҭ джыцәӡа ианизҳа ианшьцәа руахьад ирылганы иреиҕьӡаз мархәацк ҳамҭас ирҭахьазаарын. Ормаҭ ианшьцәа рҳамҭа мырхәац деигәырҕьаҵәа иааӡеит,  ианазҳа инапала ибжьеит,  изларҳәоз ала ауаҩыбызшәа арҵаны ииҭахызгьы аирҟаҵозаарын,  иҽырҧа-ҽырҧо иҽыццышә дақәтәаны дахьаацәырҵуаз,  абри дазусҭада ҳәа зегьы еизҵаауазаарын. Аҽырхәмаррақәа раан аҧхьагылара аӡәы иимҭацызт,  уимоу аҧсуаа рҟны «абазшьҭыхра» ҳәа аҧхьаӡа иаҧшьгахаз аицлабра  шцәырҵыз  Ормаҭ ихҟьаны ауп ишыҟалаз ҳәа еибызҳәоз ажәабжьҳәацәа рацәаҩын. Уаҩ дызмыхәашаз иакәны аҽыбҕаҟазараз зегьы ираҧиго дахьыҟалаз аҵыхәала игәаҕ кны иҵашьыцқәоз ҭауади аамсҭеи ргәы иалазаарын,  аха иуаҩыцәгьаз  иаб  Ҭлаҧс еиканра иахьацәшәоз аҵыхәала  цәгьак иҵагалара рзыгәаҕьуамызт.
Быҭәба Ормаҭ Ҭлаҧс-иҧа  ианизҳа  иаб еиҧш,  иаргьы дныҟәаҩдухеит,  аҩны дындәылҵны ныҟәараҳәа данцалоз зны-зынла мызкы данаанхалоз ыҟан. Аҭаацәара алалара дахьӡаанӡа иан Ахсалба-ҧҳа Иасма иаалырҟьаны лыҧсҭазаара даналҵ,  аби аҧеи рымалазаҵә  аҩны иааҩнахеит, насгьы уи аамҭаз Ҭлаҧс ақәра ду дааҵагылахьан аҟнытә иҧсы ҭанаҵы иҷкәынзаҵә аҧҳәыс  дизааигарц ақәикит. Ашьҭахь даалаган,  Азанҭҳа ақыҭан ашьхаруаа ирыланхоз,  ауаҩнага ҳәа зыӡбахә рҳәоз,  ибзиангьы еицырдыруаз  Екусба Ҷыҷ дааиацәажәан,  иҧҳа Шьамсиа иҷкәын Ормаҭ дизааигеит. Ҷыҷ ажәлар раҧхьа идыргылоз уаҩын,  ацәгьарахь дурхаргьы дҭауадуп,  даамсҭоуп ҳәа аӡә дызшаҭоз уаҩымызт,  иӡбахәқәа ахарагьы инеихьан,  Кәыџ Капыта шамахьхәуаа дҩарықәланы иҳәынҷаны ианигоз,  Капыта дишьҭаланы иигоз  дрыхьӡаны изырхынҳәызгьы  иара иакәзаарын,  убасҟан Ҷыҷ иҟаиҵаз афырхаҵара ҳәа аҭыӡшәа еимырҟьо акраамҭаӡагьы ирхадыршҭуамызт. 
Екусба Ҷыҷ иҧҳа  Шьамсиа лакәзар,  лыҧҳәысра лҧырхаган акәымзар,  лаб еиҧшҵәҟьа ларгьы даара дыҧҳәыс  цәгьан,  ахаҵамҧҳәыс  ҳәа ззырҳәоз лакәзаарын,  уск азыҳәан  акы иацәшәоз лакәмызт. Ҭлаҧс иҭаца дзеиҧшраз аниба,  инапала ииааӡаз иҽы Марҕь ҳамҭас илиҭеит, ( аҽы азблак марҕьӡа иахьыҟаз азы ус хьӡыс иаиҭахьан),  избанзар иҽы иалазгьы идыруан,  иҭаца ахаҵамҧҳәысраз дышхәыдамызгьы идыруан. Шьамсиа лабхәа асеиҧш аныҟаиҵа,  ларгьы даалаган ахаҵа маҭәа лӡахит,  лабхәа шьҭа дтәахьан аҟнытә иабџьаргьы лара ишьҭылхит,  дҩҽыжәланы џьара данцалоз аҽыбҕа даласоушәа ишшәырӡа иҟаз лыбҕаӡара машәыршәагь ихынаауамызт ҳәа лзырҳәозаарын дыздыруаз зегьы. Ашьҭахь,   аҧхьа илыхшаз Быҭәба Озбақь ила лцәа лтәымкәа даныҟала аҩны лҽаанкыланы  илыхшаз лхәыҷы иааӡара лҽазылкит. Убасҟан дшеилахазгьы лхаҵа Ормаҭ ныҟәара данцалоз  амҩан ииҭаххаша лхала  идырны,  иара имырҳәакәа зегь рыла ацхыраара иҭаны деиқәлыршәон,  уаха уаашәҩык лхаҵа ицны дааиргьы гәамҵрак ҟамҵакәа рымаҵ луан,  зегь рыла аҧҳәыс ҭҟьа,  аҧҳәыс дыр ҳәа  ззуҳәашаз лакәзаарын.
Ҽнак зны Быҭәба Ормаҭ ныҟәарантәи даныхынҳәуаз,  нхыҵынтәи  уҕәк  ацәқәа ааицеит. Иҟасҵаз абас-абас ауп ҳәа иаб Ҭлаҧс ианиеиҳәа,  ибзиами,  дад,  иҳәан ашьҭахь иҧа иҵаиҳәеит,  иааицаз хык Аҭара ақыҭан инхоз  Маршьан Жьампыл  изигарц,  ҳамҭас изугар уагьалаидырып ҳәагьы еиҳәеит.  Жьампыл дынхон Аҭара ахәахьы,  (Быҭәба Таииа дахьынхоз ивараҿ иҟаз дәуп) уи  иахьагьы «Жьампыл » ҳәа ахьӡ аанханы иҟоуп. Иара убас Маршьан Жьампыл ашьхадгьылқәа Чамҳа,  Гараҧ,  Абылрахәы уҳәа,  акыр дгьыл зҵакны иҟаз ҭауадын,  уахь иҭанхоз абырзенқәа рыбжаҩыкгьы убасҟан бжала иара идгьылқәа ирықәаарыхуаз ракәын ҳәоуп ӡәырҩы ишырдыруаз.
Быҭәба Ормаҭ иаб Ҭлаҧс иҳәатәы аахаҵаны,  иааицаз ацәаҕәацәқәа иреиҕьыз руак   ашаха нахаҵаны Жьампыл изигеит. Жьампыл арахәҭиаа изназгаз арҧыси иареи еибыдырит,  Ҭлаҧс дшиҧаз  анеиликаа диеигәырҕьеит,  аби аҧеи изыҟарҵаз ақьиараз ҳаҭыр ақәҵаны идикылеит. Убри ашьҭахь  мызқәак раҟара ааҵхьаны еиҧш,  Маршьан Жьампыл ҽнак зны шәарыцара дцараны даныҟаз аламҭалаз,  арахәҭиаа ҳамҭас изаазгахьаз Быҭәба Ҭлаҧс иҧа Ормаҭ дшыгәрагаз,  ацәгьарахь дурхаргьы шьҭахьҟа ихьамҵуаз аӡә шиакәыз аҟарагьы имдыруаз,  убри  аҟнытә аӡә дишьҭаҵаны дишьҭит,  дахьцо ныҟәара иаргьы дицаразы  ажәа иниҵарц. Аҭауад диқәгәыҕны  асеиҧш  Ормаҭ ианизааицҳа   мап ацәикуа дыҟазма,  абҕьааҳәа имҩаныфа,  иабџьар,  ихы,  ихәшә уҳәа,  иаразнакала  иҽааибыҭеит. Идәықәламҭаз хынхьаа ирҭагылаз ауасашьтәа  иҷкәын ихьӡала Ҭлаҧс ишьын,  машәырк иқәымкәа дхынҳәырцаз дныҳәа-ныҧхьаны амҩа дықәиҵеит. Ормаҭ  дылҽыжәланы аамсҭа иҩны дахьнеиз,  Жьампыл иццараны иҟаз даҽа ҩажәаҩык рҟынӡа ахацәа рҽеиқәыршәаны иара инеира иазыҧшын. Аҭауад ҩызара изызураны иҟаз зегьы џьарак ианааизибага ашьҭахь инеидтәаланы акрыфа-акрыжә амҩа иқәлеит,  даҽаџьара рхы мырхакәа ишиашаз Абылра ҳәа иахьашьҭоу аҧсҭа иазцеит. Шәарыцара ҳәа иахьнеиз акыргьы иманшәалахеит,  аха зегь раасҭа  Ормаҭ даҽаӡәы диеиҧшымкәа Ажәеиҧшьаа дизылҧхеит. Усҟантәи аамҭақәа рзы Аҧсны иҟазаарын уарла-шәарла иуҧымлоз «абарымбацә» ҳәа изышьҭаз шәарахк (Быҭәба Расым иҳәамҭа аҟнытә),  иара камбашьк  аҵкысгьы еиҳазаарын,  насгьы уи шамаха уаҩы изымшьыцызт,  аха убасҟан Ормаҭ идырҩатә иакит,  иқәмыншәалаханы ишьит.
Шәарыцарантәи ианыхынҳә ашьҭахь мышқәак ааҵхьаны еиҧш,  Жьампыл игәы иақәшәаз Ормаҭ иаб Ҭлаҧс диҧхьеит,   иҷкәын  ҩызара ахьизыҟаиҵаз аҵыхәала дихыҽхәаны жәақәак наиеиҳәарц.Быҭәба Ҭлаҧси Маршьан Жьампыли еибадыруеижьҭеи акрааҵуазаарын,  акырџьарагьы иагьеицныҟәахьан, иажәа ҩбамтәкәа дахьизнеиз гәахәарыла дидикылеит, ачеџьыка еицахатәаны еицырфеит-еицыржәит,   ажәытә-аҿатә уҳәа акыр иалацәажәеит,  иахьеицныҟәақәахьазгьы ргәаладыршәеит. Насгьы Ҭлаҧс ихыҧша Жьампыл излаидыруаз  ала пату зқәимҵашаз иакәызма,  аҩныҟа идәықәламҭаз уҷкәын Ормаҭ исызиҭ ҳәа ҟанҭаруазк иазхашаз ахи ахәшәи ииҭеит. Аҭауад асеиҧш аныҟаиҵа Ҭлаҧсгьы даҵамхакәа,  аҕәакьа ҳәа изышьҭаз «аҕнышь» ҟама  наимҕыхны ҳамҭас инаиркит ҳәа азгәеиҭоит,  Быҭәба Расым игәалашәарақәа зниҵаз аҟны

                

                 ҼНАК  ЗНЫ    ҬЛАҦС  ДЗЫНИАЗ
     
     Ҭлаҧс иқәрахь дышнеихьазгьы  иныҟәарақәа камыжькәа дааиуан,   лассы-лассы идырцәа рахь дцалон,  иуацәа-иҭынхацәа баны даалон. Убасеиҧш ҽнак зны дҽыжәланы џьарантә дшаауаз  Кәыдри Мытҟьали  ахьеилало дааӡарц рацәак игымкәа ус илаҧш дааҵашәеит,  изымдыруаз ҽыуаҩык иаҧхьаҟала изааигәахара дшаҿыз. Уи аҽыуаҩ  акырӡа данизааигәаха,  иҧылаз  аҭаҳмада дыршәаны,  исцәагозеи инасымҩатәны  иҽи икәадыри ицәызгап ҳәа игәахәзар акәхап,  иҽы аҟамчы лахҟьаны  ҽыҳәҵәыла Ҭлаҧс дижәларц  дыҿҟьаса иҿааихеит. Дук мырҵыкәа атаз-чазҳәа инеидыслеит,  аха Ҭлаҧс иҽы ахьгылаз имҵасыкәа ижәылаз иҽы анҧаны ганха иныблаҟьаны инцәыҵаххит. Уи ахаҵа иҽы кәадак акәызшәа дахьарҧхашьаз аагәынганы ҩаҧхьа аҟамчы нахҟьаны ҽыҳәҵәыла джәыларц иҿааихеит,  убри аамҭаз Ҭлаҧсгьы  шьҭа ҽеирак шыҟамыз аҟара  ианиба,  иара иҽгьы амаҳмызқәа наҵакшаны агәҽаниҵарц аҕәрагьы наҿакшаны  ахы ааирдырит. Рацәак мырҵыкәа уи ахаҵа ҩаҧхьа   атазҳәа аҭаҳмада данааидсыла,убри аамҭаз  Ҭлаҧс иҽы аагарыгаҽаны икамҳакәа аҽааннакылеит,   аха  ани ахаҵа итәы аҽазнымкылакәа дырҩегьых уи аҭаҳмада иҽы ианҧаны  ахы азнымкылакәа агәышҵа хаххала иааҳәны азаҟьаҳәа иахьынкаҳаз,    иақәтәаз ахаҵа дзаҵымҵуа  дааҵахеит. Икаҳаз аҽы агылаха амраӡакәа  Ҭлаҧс ахьышәҭҳәа дылҽыжәҧан,  ныҟәара данцалоз иныҟәигалоз аҷапырхәала аҽы иаҵажьыз ахаҵа  агылаха иамраӡакәа иаразнакала инапқәа ишьҭахьҟала иааҿеиҳәан,  нас днаганы алҿыск  аҟны  дзымҵысуа дҧахны   днадҿеиҳәалеит. Акгьы злымшаз  уи ахаҵа ииааиз аҭаҳмада дазусҭаз еиликаарц иҭаххеит,  ухы сырдыр ҳәагьы еиҳәеит ( ашьҭахь аҩыџьагьы шеиуацәахаз  аҧхьаҟа иарбахоит),  аха Ҭлаҧс датәазымбаз ахаҵа диламцәажәакәа,  аҭакгьы  имҭакәа  ихаҭа иҽы иара инаивацаланы игеит. Ҭлаҧс икыдҿаиҳәалаз иҽизҧмыртлакәа аамҭа акыр инеихахьан еиҧш,  ус аҧсаса ирыцыз хьчак ибжьы иаҳауа далагеит. Уи ахьча шьҭа  данизааигәахоз аамҭаз ибжьы иаҳаратәы иаардуны абасеиҧш  дааҟәымҵӡакәа аҳәара далагеит: «Шәысҟәаҵ,  дысҭахым!.. Сара дсызгом,  дысҭахым!» ҳәа. 
      Уи ибжьы ахьча ишааиаҳазҵәҟьа дкылаҧш-кылаӡырҩуа  даакылсын: «Уанаџьалбеит иухьзеи,  узыниазеи! Ара узкыдҿаҳәалои?  Аӡәгьы дыҟамкәа зызҿуҭуа дазусҭада? Ара уаҩ  дызбом,  иуҭахым,  иузымго  дарбану?» ҳәа днаиазҵааит дшааихагылазҵәҟьа. Икыдҿаҳәалаз ахаҵа  ахьча ижьара шмариаз аҟара аниба ус иҳәеит: «Суҳәоит, исыхьӡаанӡа спыртланы соужь! Ҭауадк иҧҳа дааргараны иҟоуп,  ҧҳәысыс дааумгар ҟалом ҳәа абра сҿаҳәаны ицеит! Мчыла дсырҭарц рҭахуп,  арахь сара дызгар сҭахым! Ларгьы абыржәыҵәҟьа дааргараны иҟоуп,  издыруада уара дуҭахызар,  иаҳхьӡаанӡа сара  схаҭыҧан уара уҿасҳәап,  нас уара дузынхап! Уақәшаҳаҭзар,  сара сцынхәрас уара дга,  уаанӡа  урахәқәагьы сара сырхылаҧшлап!..» ҳәа,  ахьча маанала диҵаланы агәра ииргазаап. Ахьчагьы акәҵәҟьаз џьшьаны,  ҧҳәысыс ҭауадҭыҧҳак дсоуп игәахәзар акәхап,  еиҳәаз агәра ганы аҟаҧыҳәа днақәшаҳаҭхеит. Уи  дызцыз арахә Маршьан Жьампыл итәызаарын,  аха уи ишитәыз абаидыруаз,  дыргаӡаны амц иижьаз ахьча данкыдҿеиҳәала ашьҭахь,  имарианы иоуыз арахәқәа зегьы иаразнакала инеизцаны иҩныҟа икеицаразы  иаҧцаны иҿынаихеит.
Абасала,  Быҭәба Ҭлаҧс ҽыки кәадырки рҳаны  иҩныҟа дааит,  ашьҭахь иҷкәын Ормаҭи иҭаца Шьамсиеи иреиҳәеит амҩан дзыниаз ахҭыс. Дарбан быргзаалакгьы иатәамбара ауаҩы дзықәнаршәо иҷкәын еилиркаарц  аҵыхәтәан днаиабжьеит абас  алагьы: «Дад,  ахаангьы уҽазумкын уаб иқәлоу  ауаҩы ишакәым изныҟәара! Уқәра зықәроу арҧыск усеиҧш акы аниамхаҟаҵа,  инапала иаҳаҭыр лаирҟәуеит,  уи  Анцәагьы иаҭәеишьом! Абри удыруаз,  дад!.. Зтәы аазгазгьы абри ауп ихьыз!»
 Маршьан Жьампыл хьчасы имаз ирахә ихырцеит ҳәа илымҳа ишааҭасызҵәҟьа,  иаразнакала  иуацәеи идырцәеи азкны дҵаа-ҧшаауа иҿааихан,  дук мырҵыкәа деиликааит (Ҭлаҧс зҽы игаз ахаҵа), абасеиҧш ҟазҵаз Ашьнаҟба Рашәҭан  шиакәыз. Жьампыл ираху  згаз ашьҭахь ихы дахьырхәны рызегьы ирхынҳәит,  насгьы абасеиҧш ахьигәаҕьыз аҵыхәала аҟара ацынхәра адыргылангьы ицәигазаап.   Рашәҭан анс изамуа,  арс изамуа дзыниаз хьымӡҕшьаны дшыҟаз  акыр шықәса ҵит,  ахьымӡҕ изыргаз аҭаҳмада дазусҭаз уаҳа дизелымкаакәа дшыҟаз Ҭлаҧс иқәра ду ахыфааны иҧсҭазаара  далҵит. Абарҭ ахҭысқәа рышьҭахь  Ҭлаҧс имаҭа,  Быҭәба Озбақь (Быҭәба Ормаҭ иҧа) ихҟьаны (хыхь ишҳәо еиҧш) изеибамдырӡакәа аиуарагьы рыбжьалазаап,  аха уи шыҟалаз аҧхьаҟа ҳазааҭгылап.

                
                   ҬЛАҦС   ИҦА  ОРМАҬ   ИНЫҞӘАРАҚӘА
      
       Шықәсык зны,  аамҭа ҽыҩраҭагаларахь инеихоны еиҧш,  зхыҧша ахара инеихьаз  Аџыр-иҧа  Данаҟаи нхыҵҟа қәылара дцарц  иҭаххазаап,  аха ималазаҵә имч хомызт азы ацхырааҩцәагьы ицзар акәын,  убри аҟнытә усҟантәи аамҭақәа рзы ауаҩы цәгьа ҳәа деицырдырыртә зхыҧша гахьаз Быҭәба Ормаҭгьы адырра ииҭеит ҩызара изиурц,  иахьеиқәшәашазгьы изицҳаит,  усҟан Ормаҭ иаб  Ҭлаҧс иҧсҭазаара далымҵыцызт. Уахь дцараны даныҟаз аҿҳәара иахымгакәа Ормаҭ иҽааибыҭаны,  уҳақәшәа ҳәа ахьизаарыцҳахьаз Наҳар ашьха ашьапаҿы даннеи,  Данаҟаи даҽа ҩ-џьа аҩызцәа ицны уаҟа дизыҧшын. Ормаҭ дахьрызнеиз ргәы ааҟанаҵан,  инеиҧыланы аҧсшәа иарҳәеит,  нас инеидтәаланы акреицырфеит. Ашьҭахь  рҽааибыҭаны Наҳар ашьха икыдланы рҿынархеит,  аҩбатәи амш азы ахәларахь  инеихоны еиҧш,  ус ашьха ихыҵны Ҭебардеи Наҳари рыбжьара ҭыҧкаҿ иаагылт. Убраҟа ааигәа игылазаарын Аешбақәа рыҧсаса,  аџьмақәеи аусақәеи шеилоу хәышә-хы  инарыцны,  иара убас «аҽа» ҳәа изышьҭоу шәхык рҟынӡа ахьшьцәа зхылаҧшуаз. Маӡала аҭыҧқәа анҭырҵаа ашьҭахь  ҧшьҩыкны  Ешбақәа рырахә зыхьчоз ахьшьцәа уахык ацәа иҭанагалахьан еиҧш,  Данаҟаи иҩызцәеи иареи иоумаха иҩеи иҩарықәлан х-ҩык рҳәынҷеит,  аха аҧшьбатәи дырзымкыкәа дырцәыбналеит. Арахә шырхырцаз ала  шьҭа  дыррак уи иримҭар шыҟамлоз рымдыруази,  иаразнакала арахә ҧҵәаны ирзаагашаз нарыҧцаны,  ишзахәоз  рышьҭахьҟа ихынҳәны амҩа иқәлеит. Ишдыру еиҧш,  уахынла аҧсаса ркацара уадаҩуп,  аха иҳәынҷаны ирымаз анҭ ахҩык ахьшьцәагьы рыцырхырааны амҩа ишықәыз,  уаҳа аӡәы дырхьымӡакәа ус   ирулакгьы Наҳар акаҵәара ихыҵит,  ирыламкьыскәа идыргьежьит зырахәқәа зцәыргаз ахьшьцәагьы.
      Аҧсуа хаҵа  ианакәзаалакгьы агәаҕьра илазҵоз   иаҧсуара акәын,   насгьы иаҕа дҳәынҷаны дитҟәаргьы,  ҧсыуа ҵасла иаҳаҭыр баны дизныҟәон. Аҧсуаа анкьаӡа зны иқәыланы ауаа хырҵәаны ианааргозгьы ирылакьысуамызт,  маҵуцәас иныркыларгьы,  ахәҧса рықәҵаны ирҭиуазаргьы ишакәымыз ала ирызныҟәомызт,  мчымхарак иақәмыршәакәа акрырҿарҵон акрырдыжәуан,  аҳәса ракәзар  урҭ еиҳагьы  лымкаала ирызныҟәон. Абри аҵас иқәныҟәаны ражәа нарыгӡарц арахә рыцаазцаз ахьшьцәа ирыламкьыскәа ианоурыжь ашьҭахь,  иахьааҭгылаз   рыҧсы ршьонаҵы,  ус иаалырҟьаны  Данаҟаи иҩызцәа абасеиҧшгьы  реиҳәеит:
– «Абра аӡә ҳаагылароуп,  избанзар арҭ Аешбақәа кыр зылшо уаауп,  иҳашьҭамлар рушам! Убри аҟнытә,  ҳазхыҵыз ашьха ихмыжькәа амҩан иаанкылазар,  нас ҳара ҳхы ҳахәон!»
Зыҧсаса ргаз Аешбақәа ҵабыргны  леишәацәгьақәак ракәзаарын,  нхыҵ  қыҭа «паҿак» зымпыҵакны иҟаз уаан. Насгьы иатәамбакәа игәаҕьны асеиҧш рзызуыз,  ани ирцәыбналаз  аҧшьҩыктәи ахьча шьҭа дыррак  риҭахьазар ҟалон,  убри аҟнытә Данаҟаи  асала азҵаара анықәиргыла зегь раҧхьа Ормаҭ ус иҳәеит:
– « Ус акәзар сара саагылоит,  шәара шәца! Сара сазхап ҳәа сгәы иаанагоит,  амала нас сахьшәықәшәаша сашәҳәар ирласны сшәыхьӡон!»
Убри аамҭаз Данаҟаи даахәыц-хәыцны ашьҭахь аҭак ныҟаиҵеит абасала:
– «Қәиан аҵыхәан Аҧсакәашҭа ҳәа иахьашьҭоу ҳаузыҧшуеит,  убраҟа уҽҳахьыгӡа!»
Абасала иааицәажәаны ишааиҧырҵызҵәҟьа, арахә казцоз рымҩа иқәлеит,  Ормаҭгьы иҩызцәа ныжьны ишьҭахьҟа даахынҳәын,  Наҳар акаҵәара шыҟаз ихы рханы ддәықәлеит. Амрагылара  аганахьала аҳаҩа иҽаҭаны дышнеиуаз,   шьҭа  абраҟа ибзиахап ҳәа ахьигәахуаз ҭыҧкаҿ хаҳә дук иҽнавакны ҳацаҟьак акаӡҕы днаҿатәеит,  ирышьҭаланы иаауаз дахьырымбашаз  убраҟа даарзыҧшразы. Аешбақәа хәҩык аишьцәа ыҟазаарын,  асоуп иҟалаз ҳәа ибналаны ирызнеиз ани рыхьча адырра шриҭазҵәҟьа,  рдырцәақәакгьы аашьҭыхны,  еимызҵәаз  лассы ирыхьӡаразы,  ҵабыргны рҽааибыҭаны ҽыла амҩа иқәлахьазаарын. 
Ормаҭ урҭ рааира дазыҧшны дыштәаз,  Ҭаҭырҟан зыхьӡыз  реиҳабӡа иашьцәа Аешбақәа раҧхьа дгыланы дшааиуаз,  ашьыбжьышьҭахьшәа ус харантә  рыхәанга днахьыҧшит. Шьҭа ибжьы раҳартә ианизааигәахоз аамҭазы Ормаҭ ибжьы ҿаца акеҩҳәа инарықәиргеит иаагыларц,  аха Аешбақәа  аанымгылакәа аҭакгьы ҟамҵакәа есааира раҧхьаҟа иааскьон. Ормаҭ дахьырзыҧшуаз ибон аешьцәа акы иаршәо-иарҳауа ишыҟамыз,  иаагыларцгьы ргәы ишҭамыз,  ашьҭахь иӡбеит маанала дыриааины иааникыларц. Ихы дмырбакәа дахьтәаз афырҳәа днеиҭаҵын,  ихҭырҧа лабак инахаҵаны еицқәаз абахәра иаавҵаҵыр иахьырбарҭаз аҳацаҟьа иавҵаҧшыртә иҟаҵаны,  нас иара иҭыҧахь дааиасны дырзыҧшуа даатәеит. Ахызаҵә рыбжьаӡартә аҟынӡа ианааскьа,  ҩаҧхьа Ормаҭ ибжьы нарықәиргеит абас:
– «Шәзымцеит,  шәаагыл! Шәхы шәҭахызар шәҭыҧ шәахымсын! Шәааскьара шәара шәзы ҧсроуп!»
Аха аҭак ҳәа акгьы имаҳакәа  иаанымгылоушәа аниба,  еиҭах ибжьы нарықәиргеит.
– «Агәра шәымгозар,  аҧхьа игыланы иааиуа ушәақь амҳасҭа уазыҧшла!– иҳәан,  Ормаҭ аҵықьҳәа дхысны зҿынаирхыз ахызаҵә  реиҳабы ишәақь ааимпыҵнаҟьеит,  аха аишьцәа маагылт.– Уи агәра узымгазар шьҭа уҽы аҧхьатәи ашьапы уазыҧшла!»– ҳәа наҳәаны Ормаҭ зҿынаирхаз ишәақь аишьцәа реиҳабы иҽы аҧхьатәи ашьапы изықәымгыло иаацраҧиҵәеит.
Аешбақәагьы шьҭа ирдырит ирызкылатәаз ауаҩы уаҩыцәгьак шиакәыз аҟара,  насгьы рызегьы ҭаирхар шыҟалоз аҟарагьы  аҵыхәтәан гәҩарас ианыҟарҵа ашьҭахь илҽыжәҧаны аҳаҩа рҽынҭаҧсаны,   уантәи  ирбоз  ани ахҭырҧа иақәкны аихсра иалагеит. Урҭ хысыцҧхьаӡа Ормаҭгьы ихҭарҧа днадыххыланы иныҧхьеикуан,  аха нас ирбаратәы еиҭах иаавҵаирҳәҳәон,  уи аамҭаз ахҭырҧа иарбаны ҩаҧхьа аихсра иналагон. Ормаҭ алшара шимазгьы иҭахымызт аишьцәа рҭархара,  убри аҟнытә ихи ихәшәи деигӡаны хрыжь-хрыжь дрылахысуан,  аха нас   рыбжьара аиҿахысрақәа шааихсыҕьлак рҽыҵәахны иахьтәаз рааигәа аҳацаҟьа иарбаны деиҭарылахысуан,  убри аамҭаз ашьанҵаҟәырҷахақәагьы амыҷҷаны инарықәҧсон. Аиҿахысрақәа ааиқәтәацыҧхьаӡа Ормаҭ ихҭырҧа ҩаҧхьа иҩцәыҵаирҳәҳәахуан,  уи инақәырццакны  ирзымшьыцыз ауаҩы иакәыз џьшьаны уи ахҭырҧа рылаҧш иааҵашәацыҧхьаӡа ишеихсуаз мацара рхи рыхәшәи зегьы рблит,  аҽнынтәарак ишеиҿахысуаз мацара ус  ахәларагьы аарыхьӡеит.
Уи аамҭаз Ормаҭ иҩызцәа иахьиарҳәаз  аҭыҧ аҟынӡа инаӡаны иара инеира иазыҧшын. Рацәакгьы аҧшра рықәымшәеит,  ибзианы ианааилалашьца ахҭыҧ иаргаз Ормаҭ ихҭырҧа иҩызцәагьы идирбаразы иаашьҭихын,  нас алашьцара иҽалакны урҭ дрыхьӡаразы днарышьҭалеит. Убри аҽны ианааша  Аешбақәа ракәзар, аҽнынтәароак  дырҿахысуа мацара иаанызкылаз ихабарк анырымбаӡа рыҧсы ӡаны арахьала акаҵәара илбааит,  аха уаҩ дрымбеит,  ирыхьӡарц изышьҭалазгьы шьҭа иахьнеиша инеихьан,  насгьы арахь рхи рыхәшәи нырххьан аҟнытә,  ҳрышьҭаларгьы ҳрыхәашам ҳәа ааибырҳәан,  ашьҭахь имида-гәидаха рышьҭахьҟа иҩахынҳәны ицеит.
Ормаҭ иҩызцәа  ахьизыҧшыз аҭыҧ уеизгьы имдыруази,  шьыбжьгәы инахысуаны ус даарыхҭыгәлеит иаргьы. Иҟаиҵаз ахаҵараз ианидныҳәала ашьҭахь иаарцаз арахә ааихыршан,  нас дасу рыхәҭаақәа рыманы уантәи ишиашаз рыҩныҟақәа рахь ицеит. Усҟантәи аамҭақәа рзы Нхыҵынтәи арахәқәа ахцаны раацара хаҵарас ирыҧхьаӡон,  зхы иацәымшәоз уахьынтәи ӡәырҩы арахь ихыҵны аҧсуаа рырахәқәагьы уахь икарцалон,  ари ҵаск аҳасабала изышьцыланы иҟаз акы акәын. Аџьыр-иҧа Данаҟаигьы аҩызцәа иманы дахьцаз,  Нхыҵҟа ихыҵаанӡа мҩабжара иманшәалаханы,  абасала арахә рацәаны иаарцеит.
Быҭәба Ормаҭи  иҧшәмаҧҳәыс  Екәыс-ҧҳа Шьамсиеи  иареи ирхылҵит хәҩык аҧацәеи ҧҳаки. Убри аламҭалаз Быҭәба Ҭлаҧс иажәра дшааҭагылахьазгьы иҷкәын аҩны даныҟамыз аамҭаз илшоз ала,  ахәыҷы рацәа ирылатәаз иҭаца,  зегь рыла ацхыраара лиҭон.  Ормаҭ  иныҟәарақәа  иҽырхаршәаланы хазы анхара-анҵырагьы  даҿын,  дышуаҩыеилахазгьы рырахә ахьгылаз ашьхаҟа лассы-лассы дцалон,  аҭыҧаҿ даннеиуаз ахьшьцәа еигәырҕьон шьҭа шәарахк рзымшькәа дшымцоз ахьырдыруаз азы. Есымша дышцалац еиҧш,  убас шықәсык зны шьхацан аҭыҧаҿ дахьнеиз,  ахьшьцәа еигәырҕьаны хынхьаа иҟаз шьтәак изыршьит. Ашьҭахь инеидтәаланы ҭынч еицәажәо акрыфара ишаҿыз,   ус Ормаҭ имҵарҵаз ажәҩашәаҟьа  рыцқьаны днахәаҧшызар,  убри аамҭаз аҟаҧыҳәа ицәымыҕхханы абасгьы  иҳәазаап:
–«Ҳаи,  абаақәа,  шәааласны шәымаҭәақәа ҿашәҳәа! Ақәылаҩцәа абар-абар иаҳзааираны иҟоуп,   ҳамчгьы рықәымхарашәагьы збоит! Шьҭа бжьӡык ҳараанӡа иҳацрыҵрангьы иҟам!»– абас ааҳәаны нас иикыз ажәҩашәаҟьа амца аҽҳәа иныҽҳәажьны дҩагылан иҩызцәа ааирццакит иаалысразы.
Ахьшьцәа ари ааџьаршьан,  ақәылацәа ҳҭаараны ишыҟоу злаудырзеи ҳәа ианиазҵа,  иааркьаҿӡаны аҭак ныҟаиҵеит абасала:
–« Сызхәаҧшыз ажәҩашәаҟьа исанаҳәеит!»
Ормаҭ абас нараҳәаны нас аныга азна аӡы аашьҭыхны аҭыҧ дныҵаҵын,  арахә ҳәуа иахьықәыз ахь иҿынаихеит. Ашьҭахь ахьшьцәагьы наицырхырааны  аҧсаса,  ашьамаҟа уҳәа рызегьы неидцаланы рҽааиҵыхны иандәықәла,  Ормаҭ  ныгала ишьҭихыз аӡы арахә раҧхьаҟала бжьџьара инкаҭәаны инахижьын,  нас  ахьшьцәа ааирццакит аҭыҧ иахыҵны кыр хара инаскьарцаз. Дасу  реидарақәа  аҽқәеи  аҽадақәеи инарықәҵаны Ормаҭ инаишьҭаланы даргьы рҽихьырыгӡеит,  аха  рахәык змамкәа баша аагылараҳәа дара рҟны инеины иҟаз Емсых  ҷкәынак   «Ажәҩашәаҟьа иадыруа,  иақәыз акәац ауп, уи агәра ганы иабаку уаха сахьцауа!» ҳәа нарыҭеикын,   урҭ дрыцымцакәа аҭыҧаҿ даагылазаап.
Арахә еиқәдырхаразы иҧхьаркырц иказцаз шьҭа кыр хара инаскьахьаны  еиҧш,  ҵабыргны нхыҵынтәи иааз қәылаҩцәақәак рыбжьқәа  ани Аемсых ҷкәын ишааиаҳазҵәҟьа,  дгәарҭаанӡа ҵлак дықәланы иҽиҵәахызаап. Ақәылацәа хык иадымзаргьы рахәык ахабар анырымбаӡа рхы шхаз аҭыҧ иааҵаххит,  аха уаҩ дахымкәа иҭацәын. Убри аамҭаз  ахәышҭаара иҽҳәажьыз ажәҩашәаҟьа руаӡәык илаҧш ишныҵашәазҵәҟьа илабашьала иҽҳәыганы днахәаҧшын,  ашьҭахь ус иҳәеит:
–«Арҭ заанаҵ иҳаҵырдырааит,  рышьҭаларагьы аҧсам,  избанзар шьҭа бжьӡык ирхьеит! Амала  шәеимдаар,  аӡәы абраҟа  иҽыҵәахны дыҟоуп,  иаҳгаша рахәык ҳҧыхьамшәазаргьы  ма уи дыкны даагап!»– абас иҩызцәа инарыҵаиҳәеит уи.
Убри аамҭаз ҧыҭҩык  ааибадырны  иааимдазар,   ҵабыргны аҭыҧ азааигәа ҵлакаҿ арҧыск  иҽыҵәахны дшықәтәаз рбеит. Аҧсра деиламҳауазар абыржәыҵәҟьа дылбаарцаз рҽаарцәгьаны ианидырҵа,  Аемсых ҷкәын ималазаҵә кыр илшараны дыҟазма,  аҵыхәтәан баша сыршьыр аҵкыс ҳәа иагәахәзар акәхап,  ашьҭахь ашьшьыҳәа дналбааны иҽриҭеит.
    Абасала қәылараҳәа Нхыҵынтәи ишьхыҵны иааз ақәылаҩцәа  маншәаламхакәа,  насгьы шьҭа далаагьы ҵабалаагьы рхыҧша раҳахьазар акәхап ҳәа гәҩарас иҟаҵаны,  ирымпыҵашәаз ани Аемсых ҷкәын дыкны дыргеит,  уаҳа ихабаркгьы  ыҟамкәа дыбжьаӡит.
               ҬЛАҦС   ИҦА  ОРМАҬ  ИҬАХАШЬА  ШЫҞАЛАЗ 
          
      Аџьыр-иҧа  Данаҟаи уеизгьы ақәыларақәеи арҳәрақәеи дрызгаган,  убасеиҧш ҽнак зны қәылараҳәа Нхыҵҟа данцоз Быҭәба Ормаҭгьы ҩаҧхьа  ҩызас  дышьҭихит. Быҭәба  Сеилаҳ излеиҭеиҳәоз ала уи ахҭыс шыҟалаз абас ауп:
Ормаҭ  дназлаз ҧшьҩык аҩызцәа аашьҭыхны,  Данаҟаи ихаҭа дыхәҩыкны ашьха ихыҵны Нхыҵҟа ицеит,   заанаҵ ишырӡбахьаз ала  ишиашаз Абазақьа  ҳәа иахьашьҭаз (абазақәа ахьынхо акәзар ҟалап),  ҳаблак  иазцеит.  Уахынла ауаа рыцәаҧсымҭа иақәыршәаны аҩнқәа ирыҩналан,  зыгуқәа рҭынчны  ицәаз ахацәа   аӡәаӡәала  иҳәынҷаны рызегьы џьарак иааизыркын,  нас инеицхырааны рырахәқәагьы еизырцеит. Данаҟаи идыруан дызқәылаз ишуаацәгьақәаз,  убри аҟнытә ҩызцәас ицқәаз  ирыдиҵеит ирҳәынҷаз ахацәа зегьы еимданы ӡәыр абџьар имазар имырхырц. Убри аамҭаз  ахацәа руаӡәык  Данаҟаи ииҳәаз ихахьы иганы  рызегьы аӡәаӡәала иааимидеит,  аха усеиҧш аӡәгьы акгьы анрыдрымбала  Данаҟаии Ормаҭи  ргәы аарҭынчны ирҳәынҷаз  рҟны иаагылан,  егьырҭ рҩызцәа рышьҭит еизырцаз арахә рыманы амҩа иқәларц,  нас даргьы ирҳәынҷаз арҭ ахацәа рыманы даргьы лассы ишрышьҭалоз ала нараҳәаны. 
Ирҳәынҷаз ахацәа Данаҟаи ргәырҽаниҵеит Наҳар акаҵәара аҟынӡа арахә рыцкарцозар  аӡәы иламкьыскуа нас рызегьы рышьҭахьҟа ишдыргьежьуз,   иргәыҕит иажәа шынаигӡоз алагьы. Убри  агәра  дыргара дшаҿыз ус  Данаҟаи ишьҭахьҟала аҵықьҳәа еиқәырццакны ҩ-нтә ахысбжьы геит. Иртҟәаз ахацәа дрылазаарын дрызгәамҭакәа абџьар змаз  Кьаҭыхәа   хаҵак,  еимсы иавҵазаарын «алҭи-ҧаҭла» ҳәа изышьҭаз (Быҭәба Расым иҳәәамҭа аҟнытә),  фынтә иҭҟьоз кьарахәк,  убри ала аҧхьа Данаҟаи диеихсит,  ашьҭахь Ормаҭгьы инаиқәкны даҵхазаап.  Убри аамҭаз Ормаҭгьы даҵамхакәа дхысит,  аха Акьаҭыхәа ахы дзиҿамкыкәа иҩызцәа днарылҧаны алашьцара дналаӡ дцеит. 
Данаҟаи дызгарыз ахы иқәшәеит,  Ормаҭгьы дхәын, аха иуаҭәа азҧымҵәакәа ахызаҵә абаҩ иадгылеит. Убри аамҭаз ахысбжьқәа заҳаз рҩызцәагьы иаразнакала иҿҟьаса иаакылҟьеит,  иҟалазгьы рбеит,  аха  Акьаҭыхәа дныҵашәкәа дыбналахьан. Дук мырҵыкәа Данаҟаи аҧсеизгара иҽазикит. Ормаҭ зынӡагьы имҳәеит дышхәыз,  ахы шилаз иҩызцәа идмырдыркәа  иахьынӡаилшоз ичҳарц иӡбеит. Данаҟаи ихагьыжьуа ишихагылаз ус аҧсхыхра даналага,  ихдырраҿ дыҟанаҵы иҩызцәа аарӡырҩны ус реиҳәеит:
–«Даагоит ҳәа шәаламган,  сара исыхҟьаны шәаргьы машәырк шәақәшәар ҟалоит! Сеиқәкны суапа сылаҳәаны нас счабра насҿаршәны,  сҳаҭгәын ахьымҩашьашьа сыбаҩ џьара анышә иашәҭ,  аха сҳәаҭҳа нышәмыжьын! Мышкы зны сыбаҩ шәызгар бзиоуп,  аха араҟагьы нышәуп, уаҟагьы нышәуп, уи усым,  амала шәахьнеиуа Акьаҭыхәа дишьит ҳәа ахьӡ схымҵакәа абазақьаа зегьы еицхырааны дҭадырхеит ҳәа хьӡыс исышәҭ! Сҳәаҭҳа сашьа Омар исызишәҭ,  уи идикылауа иара дидыруеит,  сшьа мукәангьы иаанижьуам! Слабашьа мыждагьы егьи сашьа Кьамышә исызишәҭ,  мышкы зны сшьа алхтәыс иоуазар хацламҳәала уаҩ дихәом,  иаҭаххоны иҟалозар сшьа амцхәгьы ылихуеит. Саҳәа-хыш  сашьаеиҵбы Шараҳмаҭ инапы иашәыркы,  уи уаҩ лафҳәаҩуп,  ачарақәеи аизарақәеи рҟны аҳәса хәыҷқәа рҿаҧхьа далаҽырбалап!..»– иҳәан,  Данаҟаи уаҳа изымҳәакәа илацәақәа неиқәиҧсан убри аамҭаз  иҧсгьы ааихыҵит.
Асеиҧш ахҭыс аныҟала икарцараны иҟаз арахә шьҭа рыгәхьа змадаз,  аҧсы уаҟа  анышә дамҭакәа аҧсыбаҩ аашьҭыхны,  рышьҭахьҟа ихынҳәразы  ишзахәоз еиханы амҩа иқәлеит. Иршьыз раӡәк рнапы данҵаны мҩабжара иааихьаны еиҧш,  ус  Ормаҭгьы ихәра изыцәгьахеит,  убасҟаноуп дышхәыз иҩызцәа ианреиҳәа. Абасала аҵыхәтәантәи рныҟәара рықәымҿиакәа Ормаҭ аҩны дахьааиз,  мышәқәак раҧхьа иаб Ҭлаҧс дааиҭашәаны аҧсрахьы ихы рханы иҧсы ихымҵыцкәа дшыҟаз дааихьӡеит,   убри аамҭаз  шьҭа аӡәы деиликаауа ҳәагьы дыҟамызт. Уаҳагьы дзалымҵыкәа мчыбжьык ашьҭахь  рацәак дымгәаҟкәа  иҧсҭазаарагьы  далҵит. 
Ормаҭ иаб дыкҿанаҵы ихәра зынӡа аҽарцәгьеит,  аха   ихы  аха имамкәа ичҳаит,  аҧсыжра ашьҭахьгьы ихы дашьҭамлакәа есыуаха иҧҳәыс Шьамсиа иҿыӡәааны иҿалҳәозаарын. Даҽа мышқәак рышьҭахь дзымныҟәо аҵыхәтәан зынӡа данакӡа,  ашьҭахь  ахәшәтәра здыруаз ҟазакгьы дааргеит,  аха ихы агәхьаа ахьимкыз аҵыхәала  ачымазара бааҧсахьы зхы зырхаз ихәра абаара иалагахьазаарын. Изыҟарҵақәаз ахәшәқәа уаҳа акала иаамыхәакәа мызқәак рышьҭахь изхымгакәа иаб инаишьҭарххны иаргьы иҧсҭазаара далҵит,  ауаҩыцәгьа ҳәа нхыҵи-аахыҵи усҟантәи аамҭаз еицырдыруаз,  ҭауади аамсҭеи заҳаҭыр рбоз Быҭәба Ормаҭ Ҭлаҧс-иҧа.

                        
                         АКӘАДЫРЧАҦА   ИАХҞЬАЗ
      
       Ажәлар роуп амилаҭ культура аҧызҵаз,  дара рдоуҳа иарҿиаз рыҟазшьоуп ианыҧшуагьы,  насгьы аҧсуаа рзы зегь зымчу аҧсуара ашьаҭақәагьы аҭаацәа рҟны ауп иахьыҟоу,  убри атрадициала акәын рыхшарагь шырааӡоз. Ҵабыргны Аҧсуара афеномен ишахәҭоу аҵыхәтәанӡа иҭҵаамзаргьы,  заҧсуахара злысны иҟоу рымчала аҧсуа милаҭ  еиқәханы иааиуеит,  ҳаамҭаз маҷк иуашәшәырахазаргьы макьана еиднакылартә иҟоуп.
Ауаҩы дызлоудыруа иаҳаҭыр дшазыҟоу алоуп,  зегь раҧхьагьы Аҧсуара дықәныҟәаны ауп ихы шымҩаҧиго,  уск дақәшәаргьы сашьцәа иахырҳәаарызеи,  сыуаажәлар ишҧасзырҳәои ҳәа аҧхьа ихы дазхәыцны акәын ишидикылоз. Зыхшыҩ инанамгаз аӡә иакәзар,  аешьара рзы дыҧхаршьагахон,  ижәлар рзынгьы дхьымӡҕын,  зегь еицҿакны ихы дазымиааит ҳәа изырҳәон,  убри аҟнытә дарбанзаалакгьы еснагь агәҽанызаара иман,  сыжәлантәқәа исзырҳәарызеи ҳәа дхәыцуан,  избанзар хьымӡҕык игар ҳәа ихы дацәшәон. Усеиҧш акы анихь ихшара рзыҳәангьы ибҕаҧҵәагахон,  убри аҟнытә ахьӡи-ахьымӡҕи дрызхәыцуан,  ихымҩаҧгашьаҿ игәиҽаниҵон,  еснагь иҭыҧ дырны ихы мҩаҧигон.  Ауаҩы адәы дзықәу ахьымӡҕ азыҳәан ауп ҳәа,  иахьагьы аҧсуаа изхырҳәаауа убри азоуп. Ахьымӡҕ сиргеит ҳәа ауаҩы данақәыршьуазгьы ыҟан,  иаҳҳәап  аӡәы иҽы ишакәым дасыр,  сатәеимбеит ҳәа ихьымӡҕшьаны бџьарк имазар иара уаҵәҟьа инаигәыдҵаны дишьуан,  издыруада аҽны бџьарк имамызҭгьы нас мышқәак ирылагӡаны ашьа мукәа иаанижьуамызт. Уи адагьы аҧсуа хаҵа ишакәым  уизныҟәар иуамызт,  хьымӡҕыс  иҟаҵаны ихы иақәиҵон,  дзықәшәаз ихы ианичҳартә иҟамзар ашьа ахьиуша дашьҭалон. Убасеиҧш ашьоура иахҟьаз аҵыхәалоуп  Быҭәба Ормаҭ иҧацәа: Быҭәба Озбақьи,  Быҭәба Еқәыҧи,  Быҭәба Бадреи, Быҭәба  Мамсыри хҵәаны даҽаџьара анхара ииасыртә иҟазҵаз,  аха уи ахҭыс аҟынӡа ҳнеиаанӡа  иҧҳәысеибахаз ран Екусба Шьамсиа лыхшара ааӡаны ршьапы ишықәлыргылаз атәы аҧхьа ҳазааҭгылап.
 Хыхь ишазгәаҭоу еиҧш,   Шьамсиа лхаҵа Быҭәба Ормаҭ иаамҭамкәа иҧсҭазаара даналҵ  деибаханы лхәыҷқәеи лареи аҩны иааҩнахеит,  аха акала деиҵамхаӡакәа илыхшаз  ахәҩыкгьы еибарак рнамырҧшӡакәа рааӡара даҿын. Лыҷкәын аиҳабы Оазбақь  шьҭа ацәмаа икыртә изҳахьан,  егьырҭ аишьцәа Еқәыҧи,  Бадреи,  Мамсыри макьана ихәыҷқәан,  Шьамсиа лыӡҕаб Палангьиа агәыгәым лкыртә аҟынӡа акәын иахьынӡалызҳахьаз,  рызегьы макьана иааг ада ззымдыруаз хәҩык ахәыҷқәа рааӡара лымацара иаалыдхалеит. Аамҭа цауан,  ахәыҷқәагьы есааира ирызҳауан,  ус дук мырҵыкәа шықәсқәак рыла илызгәамҭаӡакәа лыхшарагьы аалыҵагылеит. Шьамсиа лхаҵамҧҳәысра адагьы идырыз ҧҳәысын,  лықәрахь днеиаанӡа лыхшара  насыҧла еиқәшәарцгьы лҭахын,  хаҵа имцац аӡҕаб лтәы аҽакын аҟнытә лыҧҳа Палангьиа аҧхьа хаҵа длышьҭит,  Џьгьарда ақыҭа Бақьҟан ҳәа иахьашьҭаз аҳблан инхоз Амҷбак ( ихьӡ еилкаахартә изыҟамлеит) ҧҳәысыс дигеит. Лыҷкәынцәа ракәзар ихшара бзиахеит,  ҳаҭыр рықәны рыуаажәлар иаарылагылт,  рыҧшра-рсахьа  уҳәа аӡә дубар аӡә духашҭуа  аҟынӡа рабџьар маҭәа,  рҽы џьбарақәа,  рҽеилаҳәашьа уҳәа еиқәыҕьазҕьазуа иахьаацәырҵуаз ауаҩы даареигәырҕьартә,  ишьыцҩцәазгьы аарыҵашьыцыртә аҟынӡа рыжәҩахырқәа  еибыҭаны иааивагылт.
Быҭәаа рҭоурых бзианы изгәалашәоз Расым  Шьааб-иҧа иҳәамҭаны иаанхеит абасеиҧш иҟаз ианду  лҳәамҭак: «Санду Кәыҵниа-ҧҳа Арухан ажәытә жәабжьқәа анеиҭалҳәалоз лажәа иналаҵаны иазгәалҭалон,  нан,  аҧҳәыс илхымҟьакәа ус ҟалауам ҳәа! Аҧҳәыс бзиа зыҩны дыҩноу ачарахь дызцарызеи есҽны иҩны чаразар! Аҧҳәыс бааҧс дызмоу аҧсрахьы дызцарызеи есҽны иҩны аҧсра ыҟазар!» ҳәагьы есымшааира абри ҿырҧштәыс иаалгон. Абасала аҧсуа ҵасқәа рыла иааӡаз Шьамсиа лыҷкәын аиҳабы Оазбақь аҧҳәыс дааигартә ианизҳа,  лнапала аӡәы дизаалгарц шылҭаххаз атәгьы,   Расым ианду Арухан илҳәоны иаҳахьаз абасеиҧш иҟан: 
 Аҧсуаа рҟны ажәытәан убасеиҧш иҟан,  иаҳҳәап аҧҳәыс даазгараны иҟаз аҧа,   хаҵа ицараны иҟаз аҧҳа,  аҧхьаҟа ирҭацахараны иҟаз,  мамзаргьы ирымаҳәхараны иҟаз аҧхьа дызхылҵышьҭраз еилкааны,  иани иаби азусцәаз дырны акәын аҳәса шырзааргоз,  хаҵа ишыршьҭуаз. Ҭауади-аамсҭеигьы ари аҵас иацклаҧшуан,  анхаҩшьацқьа иалҵыз,  мамзаргьы ҭауади-аамсҭеи ршьацқьа иалҵыз рҟны акәын рыхшара рынасыҧ  ахьырӡбоз. Быҭәба Оазбақь иҧҳәысаагамҭа данааҭагыла иан Шьамсиа абри аҵас дықәныҟәаны рыҩнаҭа иақәнагахаша ҭацак длыҧшааразы акырџьара далацәажәахьазаарын,    дҵаа-ҧшаауа дшааиуаз ус дук мырҵыкәа Оазбақь ихаҭа ихала диҧшааит игәаҧхаз ҭыҧҳак.  Ҧышәҭа ҳәа иахьашьҭоу Хәылҵышь аҳабла аҵыхәаны инхоз Ашьнаҟба Рашәҭан иҧҳа лакәзаарын дзышьҭанагалаз,   иаарласынгьы дагьигеит игәаҧхаз аҭыҧҳа. Ари акыр шықәса раҧхьа,  Озбақь иабду Ҭлаҧс џьарантә дшаауаз ҽыҳәҵәыла дижәланы иҽи икәадыри згарц ақәызкыз,  аха акгьы илмыршакәа аҵла ашьапы дадҿаҳәаланы зхаҭа зтәы ицәигаз Ашьнаҟба Рашәҭан иҧҳа Хаҧҭина лакәзаарын ҧҳәысыс  иигаз,  аха иабхәеи иабдуи анкьа ирзеибаухьаз иара абаидыруаз. Рашәҭан даамсҭамызт,  аха анхаҩра аҵкыс деиҳауп ҳәа дрыҧхьаӡон,  убри иҧҳа  Оазбақь дышлышьҭанагалаз Шьамсиа ианеилылкаа  еиҳагьы дамеигәырҕьазар мап ҳәа ахылымҳәааит.  Асеиҧш  аус  бзиа аныҟала Озбақь иашьцәагьы,  раҳәшьа Палангиа дзырҭаз  рымаҳә Амҷбагьы,  ианшьцәа Аекусбақәагьы еигәырҕьаны аҭаца данааргоз аҽны еицхрааны ачара-жәра руит еиҵҳәаны.
Ачара ашьҭахь мызқәак ааҵхьаны еиҧш,  Рашәҭан имаҳәи иҧҳаи наҧхьаны,  ҧсыуала ишахәҭаз  инашьҭны  апату ҟаиҵеит,  амаҳә ихәҭаз ала аҳамҭагьы ирҭеит. Убри ашьҭахь хара имгакәа Оазбақьгьы иабхәараа аҩныҟа иааҧхьаны ачара-жәра ҟаиҵеит,  иахәҭаз ауаа  рыдгаланы ҳаҭыр рықәиҵеит. Адырҩаҽны аҧшәма исасцәа аҧсшәа реиҳәон,  аҧсшәаҳәара здыз Ахсалбак (ихьӡыз еилкаамкәа иаанхеит) ашҭа агәҭа даақәгылан ишахәҭаз ала ажәа бзиа иҳәеит,   аҵыхәтәан аҽи акәадырчаҧеи неиқәҵаны ҧсыуаҵасла аҧсшәа нахҳәааны   абхәа инапы  аҕәра надаркит. Рашәҭан ҳамҭас ирҭаз аҽы иақәыз акәадыр илаҧш шынахьысызҵәҟьа  анкьа иара ишитәыз аҟара иаразнак идырит,  аха уи аҽны џьеи акы иҿыҵҟьарын,  акәадыр иадибалаз акгьы ахымҳәаакәа аҽи акәадыри еиқәҵаны ҳамҭас  ианаршьаз иманы аҽны  иҩныҟа дхынҳәит. Аҩны дышнеизҵәҟьа  аҽы акәадырчаҧа  нақәхны цқьа днахәаҧшызар,  ибла иабаз агәра изымго иааџьеишьеит,  акырӡа шықәса раҧхьа Кәыдри Мытҟьали ахьеилало аҧшаҳәаҿы ҽнак зны џьарантә дшаауаз  иҧылаз аҭаҳмада итәы игарц  ҽыҳәҵәыла данижәлаз акы ааилмыршакәа ихаҭа ицәигаз икәадыр,  абар аҽы иақәҵаны иахьирҭаз. Анкьа қлыбла аҽышькыл иаиҭахьаз адырга алоуп излаидырызгьы,  убри нахыс ари дамыртәо-дамырцәо гәҭыхас ианыҟаиҵаӡа ашьҭахь  ҽнак зны имаҳә аказы диҭаххазшәа изыцҳаны дааигеит,  имаҳә инапала ирхынҳәыз икәадыр шиднагалаз еиликааразы. Озбақь илықәыршәны иабхәа дахьизнеиз ауха диазҵааит,  ҳамҭас исышәҭаз  абри акәадыр  змухда ҳәа,  аха Озбақь ишидыруаз иаб Ормаҭ икәадыр  ҳәа акәын.  Рашәҭан имаҳә уи акәадыр ахы-аҵыхәа  ҳәа акгьы шизымдыруаз аҟара аниба,   нас уи аҭыӡшәа уаҳа идимцалеит,  аха зегьы акоуп уеизгьы аилкаара  дашьҭаҵырц игәы иҭамызт,  иҧҳа дзыҩнагылаз аҩнаҭа икәадыр шрыднагалаз еилымкаакәа шьҭа ааныжьшьа имамызт аҟнытә. 
Абасала Рашәҭан имаҳә иҟынтәи иднагалаз анкьатәи  икәадыр изнырҵасыз агәҭыха рацәа ҭаха анинамҭаӡа ҽнак зны иҩықәыршәны ихаҭа имаҳә дизцеит,  издыруада иҧҳа ланхуа Шьамсиа акыр лдыруазар лирҳәарцаз. Шьамсиа лҭаца  лаб  дахьырҭааз еигәырҕьаны  ауха ашьтәа изшьны,  агәылацәа идгаланы ишахәҭаз ҳаҭыр иқәырҵеит. Адырҩаҽынгьы ишахәҭаз дырбеит,  ашьҭахь  ицамҭазшәа  Шьамсиа лацәажәарҭа  ишиоузҵәҟьа лгәы инықәшьшәа дналазҵааит,  ҵаара ҧхашьарам,  абри ҳамҭас исышәҭаз акәадыр змышәхда ҳәа. Шьамсиа иаразнак лцәа алашәеит Рашәҭан асеиҧш дҵаазар џьара акы шыҟаз аҟара,  ҵабыргны абри башагьы дшамазҵааз аҟара гәҩарас ианыҟалҵа,  ашьҭахь азҵаара лҽынахыгашәа лхаҭа азҵаара днаҿалкит абасеиҧш:
–«Абри,  уара,  узазҵааз здыруазар,  нас саргьы иуасҳәарын измаҳхыз дазусҭоу?»
Асала азҵаара данаҿалк,  иаргьы ирмаанашәа аҭак ҟаиҵеит абасала:
–«Сара избахьоу,  издыруа кәадыруп,  насгьы абри уаҩыкгьы дақәыршьхьеит!»– иҳәан,  Рашәҭан ашьҭахь иацәиршәарцгьы ақәикит.
–«Акәадырҟаҵаҩ акәадырқәа зегьы еиҧшны иҟаиҵоит,  харантәы унахәаҧшны адырра уадаҩуп! Амала,  ихҭаукыз убри акәадыр издыруада уара иухатәны ҷыдала џьара дыргак аҭаны иумазар,  уҳәашьа злаҟоу ала ҳамҭас  иуаҳҭаз акәадыр хымҧада анкьа  уара иухатәызар ҟаларын! Убри аҟнытә аиаша соуҳәар,  нас саргьы ахы-аҵыхәа ахьынӡаздыруа уасҳәарын!»–лҳәан,  Шьамсиа ари ас аниҳәа ларгьы даҵамхакәа азҵаара днаҿалкит.
–«Ибҳәаз иашоуп,  ари акәадыр анкьа сара истәын,  дыргасгьы иамоу убри ауп,  аҽыжәлараҭа аганахьала аҽышькыл қлыбла адырга асҭахьан,  уи ашьҭа мҩашьаххуа уажәыгь иануп,  убри алоуп излаздырызгьы!.. Уижьҭеи заҟа шықәса ҵхьоу сгәалашәом,  аха ҽнак зны џьарантә сшаауаз сымч зқәымхоз џьоукы амҩан иаасықәшәан,  дара х-ҩык ыҟан сара аӡәк сакәын иҟаз,  сымчмырхакәа исиааины сыҽгьы скәадыргьы сцәыргеит! Убри азоуп абри акәыдыр ахьшәыднагалаз аилкаара сзашьҭоу!»–убри аамҭаз даахәыц-хәыцын анкьа ҭаҳмадак  имацара диааины ишицәигаз аҳәара дацәыҧхашьаны мцла даацәажәеит Рашәҭан.
Шьамсиа  дыҧҳәыс ҟәыҕамзи,  Рашәҭан ирҭаз акәадыр азҵаара даналага нахыс  аҳаҷаҳәа лгәы азҩеит,  ҩажәаҟа шықәса раҧхьа лабхәа Ҭлаҧс  џьарантә дшаауаз амҩан иҧылаз хаҵак  иҽи икәадыри ицәигарц анақәик уи ахаҵа акгьы илмыршакәа  зхаҭа зтәы игаз шиакәыз аҟара,  насгьы абыржәоуп ианылдыр Рашәҭан даашьҭны ҳамҭас ирҭаз акәыдыр ҵабыргны анкьа иара ишитәыз ала. Шьҭа дымҩашьаххуа абри цқьа агәра анылга ашьҭахь Шьамсиа дааҧышәарччаны,  лабхәа ишизиуз шьҭа илырҳәаразы анылҭахха,  аҵыхәтәан  абас ала даацәажәеит:
–«Ахаҵа дызқәымшәо акгьы ыҟам рҳәоит,  укәадыр шуцәыргаз аиаша зуӡои? Сара сыҧҳәысуп,  аха уажәақәа џьара еиҭасҳәар  ҳәа умшәан! Абри ухала ианцәыругах,  насгьы схаҵоуп ҳәа ухы уҧхьаӡозар ишухьҵәҟьаз шьҭа аиаша ҳәа?»
Шьамсиа акыр еилызцоз ҧҳәысымзи,  Рашәҭан иаразнак идырит зегь рыла деилкааны дышлымаз аҟара,  убри аҟнытә шьҭа ихы лцәиӡартә дшыҟамыз цқьа даназхәыц ашьҭахь даалаган илзеиҭеиҳәеит акыр шықәса раҧхьа амҩан иҧылаз ҭаҳмадак  дизымиааикәа иҽи  икәадыри шицәигаз. Ҵлак ашьапы дадҿаҳәаланы данца ашьҭахь ихҭыгәлаз хьчак дыргаӡаны,  ихаҭыҧан дышҿеиҳәаз, нас дызцыз арахә ихцаны ишкеицаз уҳәа,   шьҭа иаҧикуаз имамызт аҟнытә акыр шықәса раҧхьа  дзықәшәаз зегьы нҭарттаны аиаша леиҳәеит.
–«Ҽыки кәадырки рзыҳәан  хышә-хы аҧсаса уоузар уаҳа иуҭахыз!»– лҳәан,  Шьамсиа ҩаҧхьа дааҧышәарччаны аҵыхәтәан  дагьынаихыхәмарит.
–«Ибықәшәира ус иоуааит,  избанзар изгаз аҧсаса Маршьан Жьампыл итәызаарын! Уи ишитәыз сара иабаздыруаз,  ашьҭахь дҩасышьҭаланы еиликааит сара ишызгаз,  аха уи азын сцәа ккаӡа исхыхны ҕьацашьак сымамкәа сҟаиҵеит! Иҧсаса ансырхынҳәхуаз рцынхәра аҟара аваргыланы,  иҟасҵаз азы  хазы иахысшәаар акәхеит»– аамсҭа дышизныҟәаз уажәыгьы игәы иаланы аҭак ныҟаиҵеит Рашәҭан.
Шьамсиагьы  ашьҭахь  лгәы аартны даацәажәан,  ицәымӡакәа  иалҳәеит лабхәа Ҭлаҧс шиакәыз аҽи акәадыри ицәызгаз,  аха асеиҧш ззиуыз Рашәҭан ихаҭа иҳәаанӡа иара шиакәыз шылзымдыруаз. Аиуара анрыбжьала ашьҭахь ҳамҭас ирҭаз акәыдыр лабхәа  ицәигахьаз акәыдыр шакәыз рзымдыркәа ишрыхьыз,  насгьы иҵагьы акәадырқәа рыман даҽак ирҭар  ҟамлоз,  аха иаадырзеи, сукәахшоуп,  хьаас иумкын,  идырны ишыҟаҵам удыруаз ҳәа,  игәы иалымсыртә  лажәа даара ирҧшӡаны даацәажәеит. Егьа ус акәзаргьы,  Рашәҭан уеизгьы ҧыхьагьы уажәгьы ихьыз даара игәы ишалаз иныҧшуа ауп,  иӡҕаб дызмаз рҟны даанымгылакәа аҽныҵәҟьа дынҽыжәланы иҩныҟа дшыхынҳәыз.
Аҩны дахьнеиз,  сара сҳәынҷаны сзырҳәыз аҭаҳмада имаҭа ҧҳәысыс иигаз сыҧҳазаҵә  сыҧсыр саб ҳәа сылзымҵәыуа,  ахьымӡҕ сзыргаз аҩнаҭаҿы днанагоит ҳәа иҟадаз,  шьҭа уаҟа амаҵ луа ҟалашьас иамоузеи ҳәа,  зынӡа ихы иақәиҵеит аҵыхәтәан. Абри даргәашгәаҭеиуа дшамаз,  ашьҭахь игәы иҭеикыз аӡәгьы иамҳәакәа  ҽнак зны иҷкәын дынҽыжәиҵан,  аҽы вакгьы наиҭаны иҧҳа Хаҧҭина лахь дишьҭит,  лангьы дыгәхьааганы дыҧсуеит,  ҧыҭраамҭак аанҿасраҳәа длеижьаны аҩныҟа дааигарцаз. Озбақь иангьы иаргьы мап ацәыркуа иҟазма,  Хаҧҭинагьы ҵабыргны лан длымбеижьҭеи дыгәхьааганы дыҟамзи,  ларгьы ацара анылҭахха лашьа иааигаз аҽывак днақәтәан,  убри аҽныҵәҟьа лашьагьы ларгьы амҩа иқәлеит.
Рашәҭан иҧҳа аҩны даниоу дналыдтәаланы илеиҳәеит анкьа дзықәшәахьаз  зегьы,  ахьымӡҕ изыргахьаз иҩнаҭа дшыҩнагылаз,  ари уаҳа ҧсыхәа змамыз акәын аҟнытә убри аҵыхәала лхаҵа дилҵырцгьы лыдиҵеит аҵыхәтәан. Хаҧҭина азнаказ  лаб  асеиҧш аҧхашьара ду дақәзыршәахьаз рыҩнаҭа дышнанагаз анеилылкаа иҟалҵара дақәымшәо, илҳәара лҿамшәо,  схаҵа иахь схынҳәып лҳәаргьы цашьак лзыҟамҵо  дахьааиз дшылак-ҩакуаз  даанхеит. Лыҩны дыҟеижьҭеи абар мызкы аҟарагьы ныбжьысит,  аҩбатәи амзагьы нҵәаны ахҧатәигьы ирҭалеит,  аха лыхабарк аныҟамлаӡа  ашьҭахь Озбақь  иашьеиҵбы Бадра аҽывак иҭаны иабхәараара рахь дишьҭит дааигарц,  аха дахьнеиз иҭаца Хаҧҭина лаби лашьеи араҟа шәара шәҭаца ҳәа уаҩ дыҟам,  шьҭа аиуара ҳәагьы акгьы ҳзеилам,  сыҧҳа  лҵыхәала уаҳа арахь аӡә шәыхабар сышәмырбан ҳәа мап ицәкны иҧҳа димышьҭит. Ибзахәхәа ишааиуаз иаалырҟьаны рхы зыхдырҟьаз  Бадра  изеилымкаауа изымбатәбараханы зны иҽирхааит, ашьҭахь иҽирцәгьашәа ҟаиҵеит, анс иҳәеит, арс иҳәеит, аха  иаҿаршәӡаны иҭаца дирымҭоушәа аниба иҟаиҵарыз, зынӡа агәеихшәара аҟынӡа инеибацар аҵкыс ҳәа аҵыхәтәан игәы дааҭахәыцын, нас уаҳа ирымамкәа иааигаз аҽывак иварҧало ишьҭахьҟа дхьагәгәа дхынҳәгәышьеит. Аҩны дахьааиз иҭаацәа дҩарылатәаны иреиҳәеит Хаҧҭина лаби лашьеи ирӡбаз,  насгьы иашьа иабхәарааи иареи еиванамгаларазы дацрамлакәа акәын  еиҭаҳәашьа  шыҟаз,  аха зегьы акәоуп бааҧсрас  иҳадырбадлазеи,  ҳзыхдырҟьазеи ҳәа Озбақь иангьы иаргьы ираҳаз цәгьалаҵәҟьа  ргәы бжьнахит, ҕәҕәалашәагьы иаргәааит.
Асеиҧш агәырхьга жәабжь анраҳа,  Шьамсиа лыҷкәын Еқәыҧ даашьҭыхны,  адырҩаҽны илықәыршәы Ашьнаҟба Рашәҭан иахь дцеит,  раҧхьаӡа ҭацас илбаз ашьҭахь лҭаацәа ахьхуны дзырхырбааз еилылкаарц. Ашҭа ишынҭалазҵәҟьа аҧхьа лҭаца лхы налықәкны иҟалазеи,  ҳзыниазеи,  иҳахьзеи,  сҭаца Хаҧҭина мыжда ҳзыхбырҟьаз бҿала ибҳәар сҭахуп,  ҳазкабыжьуа змааноузеи ҳәа дынкыдылцалеит,  аха убри аамҭаз  Хаҧҭина лаб иахьиаҳауз лгәы иаҭахыз акгьы лзымҳәеит. Аиашазыҳәан Хаҧҭина лхаҵа бзиа дылбагәышьон,  аха лаб иҿаҧхьа иаартны акгьы лзымҳәоушәа  Шьамсиа ианылба аҵыхәтәан лҽаарцәгьаны,  иҳадыжәбалаз  ааҳмаҳакәа шьҭа арантәи цашьа ҳамам ҳәа,  ашьҭахь Рашәҭан днаидтәаланы дныкҿалцалеит. Ҭакс  ииҳәараны иҟааз, мзызс иҟаиҵашаз анимоу  ашьҭахь абасеиҧш аҭак ҟаҵеит:  «Сара Сышьнаҟбоуп,  шәара аамсҭацәақәак реиҧш зыхьӡ-зыҧша ҳараку  Быҭәбақәоуп,  сыҧҳа дызлазбо шәара шәымаҵ ишахәҭоу илуртә аҟынӡа дыҟам! Шәгәы иалашәмырсын, аха сыҧҳа ҭацас дышәзаҧсам!» ҳәа, ҽыҵгас  иҟаиҵеит.
 Ҳара усеиҧш макьана акгьы лыдҳамбалац, зегьы ҳлеигәырҕьаҵәа ҳаҟоуп, уанаџьалбеит, ауаа рахь лаҳаҭыр лаурҟуама ҳәа Шьамсиа уҷи даҿаапкит, аха егьа лҳәазаргьы Рашәҭангьы иаҿаршәӡаны имуҵәҟьеит. Шьамсиа ишҧаҟалҵарыз, лҭаца лаагара ҳәа дахьцаз  акгьы лзалымхыкәа,   аҽны лышьҭахьҟа дхынҳәит, аха ари ларгьы лхы иақәҵаӡаны дыҟамзи,  аҵыхәтәан илыӡбеит шьҭа  хар змамыз ауаа изыскып ҳәа.  Ҵабыргны  ашьҭахь даалаган, унеишь-уааишь ҳәа зырҳәалоз лабхәа Ҭлаҧс иабхәараа иреиуаз Ахсалбақәа рахьынтә ҩ-џьа,  лара лышьҭрахьынтәи  Екусбақәа ҩ-џьа аашьҭыхны,  рацәак хара имгакәа ҽнак зны   Рашәҭан иашҭа ауаа лыцны иааҭалеит,   иҟалҵалакгьы  лҭаца дылгаразы. Иахьнеиз ҩаха-ҩымш  рыфа ыҟамкәа рыжә ыҟамкәа Рашәҭан идтәаланы иацәажәара иаҿын дазааргаразы,  аха егьа ҟарҵазаргьы иара ус акала даарзымхәыцит, уи аҵыхәала  кыр еибаргәаҟзаргьы зегьы акоуп иаргьы цасҳәан имуҵәҟьеит. Акыр ианеибаркара ашьҭахь Шьамсиа маҷк лыҧсы ааиҭалкразы адәахьы лдәылҵымҭа иақәыршәаны Хаҧҭина еимҟьарак шаалоузҵәҟьа,  иаабжьырҟьаны ланхәа лхы налыдкыланы маӡала илалҳәеит, лаби лашьеи егьа ҟарҵаргьы зегьы акоуп дыбналаны лхаҵа иахь дшыхынҳәуаз ала,  насгьы уажәы азыҳәан лаб ихҟьаны дызрыцымцаргьы, нас  еизааибагарцаз уажәы баша рыгәқәа еихмыршәакәа  рышьҭахьҟа  ихынҳәразы. 
Рашәҭан ианимуӡа иҟарҵарыз,  уи аҽны акгьы рылымшакәа рышьҭахьҟа ихынҳәит. Убри нахысгьы ирзеиҧшымтәыкәа Шьамсиа дгәаҭеиуа лҭаца лаагара дшьашьҭаз ус  иаалырҟьаны даачмазҩхан,  еиҕьхашьак лмоукәа жәохәымш рыла лыҧсҭазаара далҵит. Убри аҽныҵәҟьа аишьцәа ааицәажәан Рашәҭан иахь Абашь Делал ауаа ицҵаны дрышьҭит,  рҭаца даабжьҟьаны ланхәа дылҵәуарц. Хаҧҭина лаб иҩны дшыҟаз ланхәа дшыҧсыз анлаҳа,  ашҭа днықәгыланы акукуҳәа дыҳәҳәеит. Лыҳәҳәабжь заҳаз агәылацәа еизнагеит,  лцәа лхыхны аҟәада лҿашәы лҽыҟалҵеит,  аҧсрахьы дыргаразы инеиз дрыццарцгьы лҭаххеит,  аха изхәарҭоузеи лаби лашьеи аҿаҧара дыҩнакны ашә адыркын,  шәаџьҳәара инеиз дрырымҭеит. Хаҧҭина лаагаразы ицаз ишҧаҟарҵарыз,  иахьнеиз ишрызныҟәаз ргәамҧхазаргьы ирҿамҧакәа имида-гәидаха рышьҭахьҟа ихынҳәит,  иахьааиз  аишьцәа ирарҳәеит ишрызныҟәаз.  Зыҧҳәыс дызмауз Озбақьи иашьцәеи  иҟарҵарыз,  еиҭахгьы изларылшоз ала абыржәыкгьы ирычҳар акәхеит. 
Рашәҭан идыруан иҧҳа Хаҧҭина лхаҵа иахь мышкы зна дыхнымҳәыр шылымуаз,  убри аҟнытә иуа бзиа Арысҭаа Паҷ дахьынхоз иҩықәыршәны ҽнак дизцеит,  Паҷ иидыруаз џьара аӡәы иҧҳа  дииҭарц азыҳәан инапы ианиҵарц. Паҷ иуа Рашәҭан асеиҧш  аниҭахха мап ицәикуа дыҟазма,  еиҳәеит  Адиан иқьаҳиа Ашла-иҧа Хымҷыҷ ҳәа аӡәы дхаҵа еибаны дшыҟаз,  дагьшхаҵа бзиаз,  издыруада дақәшаҳаҭзар убри диацәажәаны дазааигарц шилшозгьы наирдырит. Рашәҭан иуа Паҷ маҳәыс идирҽхәалаз ихы-иҵыхәа шыҟаз еилырганы ианирдыр аҵыхәтәан дазыразхеит,  ашьҭахь еиқәышаҳаҭханы иҧҳа Хаҧҭина  шьҭа убри лассы дигартә ирманшәаларцгьы диҳәеит.
       Арсҭаа Паҷ аамҭа мгакәа Ашла-иҧа Хымҷыҷ  дазааганы иабжьигеит аҧҳәыс дизиҳәарц шиҭахыз,  Хамҷыҷгьы асеиҧш аниаҳа   мап ахиҳәаауа дыҟазма,  иаразнак  дақәшаҳаҭхеит Рашәҭан иҧҳа лгара. Абсала иааицәажәаны аусқәа аныҟарҵа ашьҭахь Хаҧҭина лаби лашьеи илыдырҵеит,  иҟарҵаз аҿҳәара иахымгакәа Хамҷыҷ  диццарц. Хаҧҭиана ари даараӡа ихьаалгеит,  насгьы даҽаӡәы иццашьа лымамызт  аҟнытә,  ашьҭахь илулакгьы маӡала лхаҵа Озбақь иҳартә иҟалҵеит лаби лашьеи ишылҭахым мчыла Ашла-иҧа Хымҷыҷ дирҭарц ргәы ишҭаз ала. Озбақь асеиҧш адырра шиоузҵәҟьа аҽныҵәҟьа дҩҽыжәланы Хымҷыҷ дизцеит,  дахьнеиз лакҭахаак имырбакәа еиҳәеит,  ҧҳәыс  дааугоит ҳәа саҳауеит,  аха иугарц иуҭаху сара сыҧҳәыс шлаку удыруама ҳәа. Хымҷыҷ иаҳахьан Ормаҭ иҧацәа ишуаацәгьақәаз,  аказы уанрывалагьы иаразнак ушахьдырхуаз,  убри аҟнытә иаразнак мап икит,  уҧҳәыс лҟны сара ус сымам ҳәа дқәит-дшәиит,  аҧҳәыс  аагарагьы сгәы иҭасымкыц ҳәа аҵыхәтәан мцла аҭак ныҟаиҵеит. Озбақь иаҳаз агәра ганы  ишьҭахьҟа дхынҳәит,  аха иҧҳәыс изаалыцҳазгьы гәҭыхас ишимаз,  ашьҭахь Хаҧҭина ишылҭахымыз лаби лашьеи аалаганы Хымҷыҷ дирҭеит ҳәа,  рацәак аамҵыцкәаны ус ҽнак зны иаалырҟьаны абасеиҧш иаҳаит.
       Аишьцәа  Ормаҭ иҧацәа ари ихьымӡҕ дуны ирыдхалеит,  ҳашьеиҳаб иҧҳәыс диҵхны даҽаӡәы дирҭартә,  ҳатәамбакәа абас ишҧаҳазныҟәеи ҳәа рхы иақәырҵеит. Насгьы ирдыруан Рашәҭан иҷкәынгьы иаргьы унарыдыххыланы иуршәашаз шракәмыз,  Хымҷыҷгьы кәадак иакәмызт,  аха урҭ ирыцәшәаны шьҭа  аагылашьак  рымамызт аҟнытә ҽнак зны Озбақь иашьцәеи иареи неидтәаланы ирыӡбеит,  ахьымӡҕ рхымхкәа иаанырмыжьырц,  мышқәак рыла иагьыруит ршьа. Иааибыҳәаны  амш аналырхыз аҽны Ашьнаҟба Рашәҭан иҧагьы иаргьы,  Хаҧҭина дзырҭаз Хымҷыҷгьы днарыдкыланы,  уахыкала ишьны ибналазаап.
Еимшьҭрала еихылҵышьҭраз аижәлантәқәа ажәытәӡа инаркны XIX-XX -тәи ашәышқәсақәа рзынӡа аҧсуаа ҵасны ирыман ашьоура,  ашьа зыдхаланы иаанхазгьы зшьа ззымуыз ҳәа ихьымӡҕны идхалон. Иахьа уажәраанӡагьы аҧсуаа рҿы иажәаны иаанхеит: «Ашьа жәра ақәым»,  «Ашьажә баауам,  иҧсуам» ҳәа ирҳәо,  арҭ ажәақәа ҵакыс ирымоу,  егьа аамҭа бжьысыргьы ашьа мукәа иаанрыжьуам ҳәа ауп. Ашьоурақәа ирыхҟьаны ҭаацәаныла,  мамзаргьы абшьҭрала ихҵәаны рынхарҭақәа анырҧсахлозгьы ыҟан,  раҕа иахьиҿархасҭамыз ихҵәаны ахара ицон. Аҧсуаа рҟны зны-зынла ажәлақәа рыҧсахрақәа зыхҟьозгьы убарҭ ашьоурақәа ракәын,  ауаҩы дызшьыз инхарҭатә ҭыҧ аниҧсахуаз,  гәҩарас дҟарымҵаразы ижәлагьы иҧсахуан. Иара убас,  ажәла ҧсахра аан зынӡа иҟамыз ажәла ҿыц ӡыбны ашьҭыхра мзызс иаман,  ажәытәын ахәыҷқәа рыҭиреи раахәареи анымҩаҧысуаз.
Ашьоура иаман ахатәы ҵасқәагьы,  иаҳҳәап иаҕахаз дшыцәоу ишьра,  иара убас абџьар икымкәа иҭархара,  мамзаргьы дцәыҵагыланы еихсра аҧсуаа хаҵарам ҳәа иршьон. Асқьыфцәа рҵасқәа ҭызҵаауаз Геродот иазгәеиҭахьан абасеиҧш: «Ашьра ҟазҵаз дҭарханы  ишьа ижәуан зшьа зуыз асқьыф» ҳәа. Абри аҵас аҧсуаагьы ишрымаз ҩашьомызт,  избанзар  «Дышьны ишьа зжәааит!» ҳәа,  ирҳәоз ажәа  иахьа уажәраанӡагьы иаанханы иҟоуп. Аҧсны  аҳ  Михаил Чачба аҧсуаа рзы ихырҵәагаз ашьоура аҵас аҵыхәтәа ҧиҵәарц 1864 шықәсазы,  Лыхны ашҭаҿ жәлар реизара ҟаҵаны ирылаиҳәеит,  аха лҵшәак амоукәа иааиуан Асовет мчра Аҧсны ишьақәгылаанӡа. Ҵабыргны ажәытәӡан аҧсуаа ирҵасмызт ауаҩы ишьра, аӡәы цәгьарак иамхаҟаҵар,  иҟаиҵаз ацәгьара зеиҧшроу еиҧш,  ихәҭаз ахарадҵара иахәаҧшны иламкьыскәа хьырхәрак аҳасабала дахьынхоз аҳабла далырцон,  мамзаргьы еашьара дрылырцон,  ишьҭахьҟа ахынҳәра дақәиҭымкәа Аҧсынтәыла иалырцозгьы ыҟан.
Аҧҳәыс илхымҿиаауа егьыҟам рҳәоит,  избанзар аҧҳәыс илхылҿиааз иарбанзаалакгьы аҭыҧ ақәҵара еснагь иуадаҩын,  ашьоура аҟынӡа ианнанагозгьы ыҟан,  убри ауп Хаҧҭинагьы акгьы лхарамкәа лара илхырҟьаны  лабгьы лашьагьы,  аҵыхәтәан мчыла дзырҭазгьы днарыдкыланы лара илықәӡыртә иҟазҵаз. Зныкала х-ҩык ауаа рҭархара  имариа усмызт,  насгьы иҭадырхаз рышьҭамҭагьы ҕәҕәан аҟнытә,  асеиҧш аҕацәа андырҳа шьҭа иаарласӡаны аешьцәа џьара рхы амардар акәхеит,  мамзар рус цәгьан. Иахьцашаз даара иазхәыцит,  аха аҵыхәтәан  еиқәышаҳаҭханы иҩҽыжәлан,  Аҭара ақыҭан инхоз ҳәа зыӡбаху раҳахьаз аҭауад Гьаргәал (Григори) Чачба изцеит рхы имардарц. 
Аҭара ақыҭа ижәытәӡатәиу қыҭоуп,  жәытәнатә аахыс традициала ибеиоу,  зҭоурых акырӡа иҵааулоу аҧсуа қыҭоуп. Ақыҭа аусҳәарҭа ахьыҟоу ааигәа-сигәа иаҵанакыз адгьыл анкьаӡа зны Уаҭрына ҳәа иашьҭан. Ианакәзаалакгьы аҧсуаа рымацара ахьынхоз азы аҧсуа қыҭа ҳәа иашьҭан,  аха нас XIX-XX -тәи ашәышқәсақәа рзы,  ирацәаҩымзаргьы  иқәнагало иалагеит атәым милаҭ еиуазгьы. Зегь раҧхьа иааны инхеит аерманқәа,  нас иаалаган Аҭара ақыҭа иаҵакыз адгьыл,  дара ахьеиланхаз хазы иқыҭаны Аҭара- ерманқәа ҳәа ахьӡыртәит. Урҭ рышьҭахь,  1970 -тәи ашқәсқәа рзы  ақыҭа амрагыларахьтәи адгьыл ахәҭак нацрыҟьаны,  ҭоумышьааи аҭарааи ирыбжьанхеит,  аҵыхәтәан Аҧсны жәлар рџьынџьтәылатә еибашьра иқәнацаз,  ақырҭуа милаҭ еиуаз ашәанцәа. Урҭ иахьа уажәраанӡагьы инхозҭгьы,  шьҭа ҳазхәыцып уааҧсырала рхыҧхьаӡара ахьынӡаҟалашаз.
Аҭара ақыҭа иашьагәыҭу ажәлақәа иреиуоуп: Кәыҵниаа,  Быҭәаа,  Џьалаҕаниаа,  Кәакәаа,  Џьынџьалаа,  Адлеиаа,  Аҳәаа,  Ҷанаа,  Бигәаа,  Аҟәсбақәа,  Бҷиаа,  Багаҭалиаа,  Маршьанаа уҳәа,  иара убас инхон ажәла заҵәқәагьы,  зегь раасҭа зыжәла рацәоу ҳәа иҧхьаӡоуп Кәыҵниаа. Арҭа ажәлақәа зегьыҵәҟьа ракәымзаргьы еиуарылагьы еизааигәақәоу роуп,  мамзаргьы аеншьарылеи аеҳәшьаҧарылеи уҳәа,  жьрацәарыла еиҭынхацәоуп. Ҳабла-ҳаблала амаҵурагьы рзеилоуп,  аихаҵгылара бзиа рыбжьаҵаны,  ацәгьеи абзиеи рзы иахьагьы еицхыраауеит.Аҭоурыхҭҵааҩ Ш.Д.Инал-иҧа иусумҭа «Аҧсуаа рантропонимиа» аҟны иазгәеиҭоит,  Аҭара ақыҭан иахьа иҟоу ажәлақәа рнаҩсангьы анкьаӡа зны: Андуҕлоаа,  Гьагуаа,  Шьырба,  Џьаман-иҧа ҳәа   ажәлақәагьы шынхоз,  аха урҭ иахьа иҟам,  насгьы дара анықәҵыз,  изықәҵыз,  иахьагаз уҳәа шьҭа аилкаара уадаҩуп. 
Аҧсуаа рҟны аханатә аахысгьы ирымаз аихаҵгылара рмилаҭтә етикатә культуроуп,  ажәытәынгьы ус  иаҧсыуароуп ҳәа анхаҩи аҭауади рыбжьарагьы аихаҵгылара рыбжьан,  аҧсуара иқәымныҟәоз дҭауадзаргьы даамсҭазаргьы ижәлар рҿаҧхьа иаҳаҭыр ланарҟуан,  анхаҩгьы убас. Ари аҵас  аҧсуараҿы аҵак ду шамаз еснагь иаанхон ахьӡи- ахьымӡҕи,  ахьӡи-аҧшеи ақәныҟәара,  уи иахьа уажәраанӡагьы аҧсуаа рҟны амч шамоу иаанхоит,  избанзар ари Аҧсуаразы иреиҳаӡоу кодексуп,  милаҭтә цәаҩоуп,  Аҧсуара еиҳау даҽак шыҟам иахьагьы агәра ргоит. Убри азоуп  Гьаргәал Чачбагьы  аус иақәшәаз аешьцәа еилкааны дырхаҵгылартә дҟазҵаз,  насгьы иара иқәгәыҕны ицхыраара иаҳәарц изнеиз аешьцәа ишуаахәыдақәамыз аниба ҳаҭырла идикылеит,  аха рус цәгьан азы иара иҟны Еқәыҧ зыхьӡыз дааникылеит. Егьырҭгьы дрыцхраарц,  иара еиҧш кыр зымчыз аҭауадцәеи аамсҭацәеи рахь қыҭацҧхьаӡа еихишеит,  аешьцәа руаӡәык Бзыҧын инхоз Лакыр Зосҳан иахь дишьҭит, егьи Ҷлоу ақыҭан инхоз Ачба аамсҭак  иахь ддәықәиҵеит,  даҽаӡәы  Барҕьаҧ ақыҭантәи аамсҭа Емхаак инапы даниҵеит,  егьи иаанхаз Маршьан Кәыџь иахь дишьҭит.
Акыр зхыҵхьаз Аҭаратәи абыргцәа изларҳәоз ала,  Гьаргәал Чачба Аҭара ақыҭа Кәыдрыхықә аганахь Абаажә ахәы ҳәа иахьашьҭоу дынхон ( Гьаргәал Чачба дынхон Ҷлоу ақыҭан ҳәа зҳәақәоугьы ыҟоуп. Насгьы дызлаҭауадыз ала иҟалап ҩ-џьараны,  Аҭарагьы Ҷлоугьы анхарҭақәа ҟаҵаны имазҭгьы),  аха Аҭаратәи ажәабжьҳәацәа изладырҵабыргуа ала Аҭара акәын инхарҭаҵәҟьа ахьыҟаз. Абри зыршаҳаҭуа акәны иҟоуп, 1978 шықәсазы Ашәҟәҭыжьырҭа «Алашара» иҭнажьыз,  аҧсуа ҵарауаҩ,  афилологиатә наукақәа рдоктор,  апрофессор С.Л.Зыхуба иусумҭа «Аҧсуа жәлар рҭоурыхтә- фырхаҵаратә ҳәамҭақәа» зыхьӡу иусумҭаҿ,  120 - 124-тәи адаҟьақәа рҿы иануп «Кәыҵниа Ташь» ҳәа хыс измоу авариантқәа ҩ-баны: « Абра Аҭара ақыҭан дынхон Кәыҵниа Ташь ҳәа хаҵа ҕәҕәак… Ианакәзаалак аҳ Гьаргәал Чачбеи иареи ргәаҕ еиман… Ҽнак зны Ташь дахьцаз нхыҵынтәи дхынҳәны дааит Аҭараҟа,  иашьцәа рахь. Дахьааиз игәы бааҧсхеит. Ташь дааны игәы бааҧсны иашьцәа рҿы дышьҭоуп ҳәа Гьаргәал ианиаҳа,  акьараз акәиршан,  Ташь дикит,  дбаандаҩитәит. Днаган абаа (уи абаа уажәыгь иҟоуп Аҭара ақыҭан),  абрахь Кәыдры ахықәахь дҭеикит…» Ташь Кәыҵниа. (Авариант I) Кәыҵниа Қарбеи Маҳаид-иҧа иҳәамҭоуп,  усҟан 45 шықәса ихыҵуан. Иҭаҩуп 1973 шықәса фераль 25 рзы.
Уажәшьҭа ҳахәаҧшып 2-тәи авариантгьы: «… Ташь ишәақь игәы иқәҵаны дшыцәаз,  иааикәшан,  длышьҭагәа дыркит… Аҭара ахәы ҳәа ыҟоуп,  убра Аҭара  ахәаны абаа гылоуп уажәыгь,  убри абааҿы Гьаргәал аҩцара ду иман,  ҕәыла иҟаҵан,  Кәыдры ахықәҵәҟьа ихықәгылоуп… Ташь деиқәҧах дҿаҳәаны,  днаганы убра дҭаркит… Гьаргәал  уи аухаҵәҟьа аокруг аначальник иахь адырра ҟаиҵеит Кәыҵниа Ташь дыскит ҳәа. Асеиҧш адырра аныҟала,  аокруг аначальник иуаа иманы фитонла Гьаргәал иҿы иааит Аҭара ахәы,  Абаажә ахәы…» Кәыҵниа Ташь. ( Авариант 2) Кәыҵниа Камҷыҷ Шьаабан-иҧа иҳәамҭоуп.86  шықәса ихыҵуеит. Аҵара имам,  аҧсшәада даҽа бызшәак издыруам. Очамчыра араион Аҭара ақыҭа. Ианҵоуп 1974  шықәса февраль 13 рзы.
Арҭ ажәабжьҳәацәа рҳәамҭақәа рыла ҳара еилаҳкааит,  ҵабыргны Гьаргәал Чачба Кәыдрыхықә  аганахь Аҭара дшынхоз,  Кәыдры аӡис  аҧшаҳәаҿы игылоу ажәытәӡатәи абааш ихы ишаирхәоз,  уаҟа аҩцара дугьы шизгылаз. Издыруа ыҟоуп (еицырдыруа ашәҟәҩҩ  Џьума Аҳәба Басариан-иҧагьы ари ирҵабыргуеит) Аҭара ахәаны  Ҷанааи  Бҷиааи ахьынхо азааигәара  Абаажә  ахәаны Гьаргәал Чачба анышә дахьамадоу иҳаҭгәын иахьа уажәраанӡагьы аҭыҧшьҭа еиқәханы ишыҟоу.
Уи шьақәзырҕәҕәо,  абар даҽакгьы: ақыҭа Аҭара инхоз,  81 шықәса зхыҵуаз Ҭамара Кәыҵниа-ҧҳа 2014 шықәса апрель мза 15 рзы иҭыҵыз Очамчыратәи араион Ахадареи Аизареи агазеҭ «Ерцахә»  №8 (66771)  аҟны «Абырг лгәалашәарақәеи лгәаанагарақәеи» ҳәа хыс иаҭаны илҩыз астатиаҿы,  Гьаргәал Чачба ҵабыргны Аҭара ақыҭа дшынхоз ырҵабыргуа дазааҭгылоит абасеиҧш: «Ажәытә аамҭаз ҭауади-аамсҭеи рхаан Абжьыуаа рганахьала аҳра змадаз Гьаргәал Чачба,  Аҭара ақыҭан,  Кәыдры ахықәан Ҷанаа рҳабла ҳәа иахьашьҭоу дынхон. Уи иҧшәмаҧҳәыс Дадашьқьелиан-ҧҳан. Урҭ з-ҩык аҧацәа рыман:Алықьсандр,  Иуана,  Кәаҵиа.
Гьаргәал Чачба иҧшәмаҧҳәыси иареи анышә иамадоуп Аҭара ақыҭан,  Кәыдры ахықәан абаахыжәжәара ду амҵан. Иахьатәи аамҭаз урҭ рыхьӡ угәалазыршәаша акгьы рыҭнымхеит,  убри абаагәара ацәынхақәак алоумҵозар. Амала,  ажәытә хьыӡҭынхақәа иахьагьы ахархәара рымоуп,  иаҳҳәап «Ар ртәарҭа»,  «Бираҟ» уҳәа ирацәаны,  аха урҭ иарбан шықәсоу изҵазкуа еилкаам са сзы».
Насгьы ирҳәоит,  Гьаргәал Чачба цәгьарак иҵамкәа иуаажәлар рзы дыбзиан,  рыцхыраарагьы идыруан ҳәагьы,  абри еилкааны иахьыҟаз акәхап,  Быҭәба Ормаҭ иҧацәагьы уаҳцхраа ҳәа иқәгәыҕны,  хықәкыла иара  иахь изааз.

                   

                  БЫҬӘАА   ҬЫРҚӘТӘЫЛАҞА   ИШАГАЗ
     
     Хыхь ишазгәаҭоу еиҧш,  Гьаргәал Чачба ириҭаз ацхыраарала  Ормаҭ иҧацәа аешьцәа хаз-хазы рҽеихыршеит.  Быҭәба Еқәыҧ иакәзар аҭауад Гьыргәал Чачба иҽимаидеит,  аҭауад иҟны дыҟеижьҭеи  шьҭа акрааҵит. Уа дшыҟаз бзиа дибеит,  (Быҭәба Едыгьа Шьааб-иҧа дахьынхаз адгьылаҿ уаанӡа инхоз) Кәыҵниа Дауеи иҧҳа Кәыҵниа-ҧҳа Арухан. Арҭ шеиҿцаауаз лаб Дауеи ианиаҳа имуит,  ауаҩ ҟьала сыӡҕаб дисҭом ҳәа,  аха абзиабара хәшәы змам акоуп рҳәоит,  дук мырҵыкәа аҩыџьагьы бналаны еибагеит,  насгьы Еқәыҧ дгаӡазма,  шьҭа ирышьҭаланы ирымҧшаар шыҟамлоз  имдыруази,  Ҵабал иахьаҵанакуаз Мрамба ҳәа иахьашьҭоу цәыҵарак аҟны  иҧҳәыс Арухан диманы дцан,  уаҟа анхара  иҽазикит. Убарҭ ашқәсқәа рзы Кавказ зегьы аҟны аҭагылазаашьақәа анҭычмыз акәын,  усҟан аурыс империа имҩаҧнагоз аполитика аҧсуаагьы аҿаҳахьан, убри аамҭазы  хышә шықәса Аҧсынтәыла иахаҧаны иҟаз аҭырқәцәагьы хазы ирҿагыланы аҧсуа жәлар ақәҧара иаҿын,  урҭ  арахь ишаанагазгьы абас ауп:
Ижәытәӡатәиу  ашәышқәсақәа инадаркны мшынла,  шьапыла иҧхеибаҵа Аҧсныҟа иаауан иааҧхьамыз «асас» еиқәыҵәақәа. Урҭ аҧсуа жәларшьҭрақәа ирабашьны рымч мырхакәа рнапахьы иааргон рыҧсадгьылгьы даргьы,  рмал еимырҵәон,  тәыс иҟаҵаны амшын ихырҵон,  дара  ирхьырҧшны иаанхозгьы ахамышҭыхә иҭаргыланы иркын. Иқәнамгалацдаз Аҧсны,  ажәытә бырзенқәа инарыдаркны аурымқәа,  византиаа,  асқьыфцәа,  аџьамқәа,  генуезаа,  аҭырқәцәа,  аурыс царизм ахаҭарнакцәа,  ақырҭуа меншевикцәа уҳәа,  ирҿагыланы рхақәиҭраз есааира иқәҧоз аҧсуа жәлар рымч анрықәымхалак ишҧаҟарҵарыз,  изықәшәаз арыцҳара аҵыхәтәан рхы амардар акәхон,  убас мацара ииасуан ашәышқәсақәа. Ус ишааиуаз XI-тәи ашәышқәсазы,  инеиҭанеиҭасуа анхара ҵасны измаз огәызаа реимшьҭрақәа раҧхьаӡа акәны Абжьаратәи Азиантәи Азиа-Маҷҟа,  Анатолиаҟа иқәнагалеит– иахьатәи аҭырқәцәа рхылҵшьҭрақәа. 1453 шықәсазы урҭ мызки бжаки иҟарҵаз аҭатәарала ақалақь Константинополь рнапахьы иааргеит,  убасала убри ашқәсан Византиатәи аурым империагьы аҵыхәтәа ҧҵәеит. Аурым империа уаанӡатәи аҳҭнықалақь Константинополь (аҧсуаа иахьа Сҭампыл ҳәа зырҳәо),  ашьҭахь Османтәи аимпериа иаҳҭнықалақьхеит. 1454 шықәсазы  еидкылаз аҭырқәатә флот амчра 56 еибашьыгатә ҕбақәа,  Демир-Каиа-бек напхгара зиҭоз раҧхьаӡа акәны  Себастополис (Аҟәа)  агаҿа иӡхыҵын,  рхы шхаз ақалақь иақәлеит,  абаашргыларақәа реиҳарак еилаҧыххаа иқәырҵеит,  иаанхазгьы былны иаҧырҵит. Абасоуп аҭырқәцәа Аҧсынтәылаҟа раҧхьатәи раара ахы шаркхаз.
1578 шықсазы аҭырқәцәа еиҭаӡхыҵны наунагӡа Аҟәа иаҭатәеит,  убри ашқәс инаркны Ҭырқәтәыла аимпериа аҵаҟа иҟалеит аҧсуа жәлар ртәылагьы даргьы, амчра змаз ҭауади аамсҭеи рымчқәа еиҵартәразы дара ирхьырҧшны иҟарҵеит. Ицон ашқәсқәа еишьҭагыла,  аҭырқәцәа Аҧсынтәыла ишырҭахыз алачара ишаҿыз, 1840 шықәсазы аубыхааи,  шаҧсыҕааи,  асаӡқәеи рҽеидкыланы  излагаз аҿагыларақәа иаарласӡаны  Аҧсны агаҿа зегьы  амҽханакит,  уи ахыҧша дук мырҵыкәа шьхатәылан инхоз далааи ҵабалааи рҟынӡагьы инаӡеит. Ҩ-империак ирыбжьахаз аҧсуа жәлар рхеиқәырхараз еиҳа рхы здыркылашаз дарабаныз рзымдыруа,  ҧыҭҩык аурысцәа рахь еихеит,  даҽа ҧыҭҩык аҭырқәцәа рзеиҕьызшәа рамхабеит. Аурыс царизм Кавказ арӡыр аҭахымызт,  аха  аҧсуа жәлар рыбыжкра иахҟьаны Кавказгьы аланакыр ҳәа иацәшәаны 1864 шықсазы аимператор Алықьсандр II,  иҟаиҵаз ақәҵарала Аҧсны аҳра аҧыхны Урыстәылатәи аимпериа аколониатә-политика аларҵәара ианалага нахыс  Аҧсны жәлар зегьы агәамҵра ду рызнарҵасит. Убри аҵыхәала 1866 шықәса иуль 29 рзы,  Аҧсны аҭоурахаҿ иҟалеит,  зегь раасҭа иҕәҕәаны ихәыҵҟьаз аҧсуаа рхышьҭыхра,  аха 13 мшы рыла аурыс  аруаа ирылдыршеит зхақәиҭраз игылаз аҧсуаа рыхәаҽра,  убри инашьҭарххны аҧсуа жҽлар зегьы ахьырхәратә цәқәырҧа иналаҳаит. Аҧсуаа иаадырҧшыз агәаҕьра иахырҟьаны,  убри 1866 шықәсазы хьырхәрак аҳасабала 1000-ҩык рҟынӡа аҭаацәарақәа хырҵәаны уаҩ дахьнымхаӡоз Урыстәыла агәахьы Сибраҟа иахыргеит. Абасала аҧсуаа  иҟарҵаз аҿагылара дара рзы иантрагедиаха,  насгьы уи аҵыхәала аҧсуаа ҭаацәаныла ианыхдырҵәа,  аурысқәа рҟны шьҭа ус ҳамам ҳәа ашьҭахь ӡәырҩы аҭырқәцәа рахь ихьанарҧшыртә иҟанаҵеит. Усҟан џьоукы аурысқәа ирыдгылеит,  даҽа џьоукых аҭырқәцәа рахь еихеит,  иҟалаз аполитикатә ҭагылазаашьақәа ирыхҟьаны аҧсуа жәлар еиҩшахеит,  уи акәын ампыҵахалаҩцәагьы ирҭахыз.
Абасала аимпериа дуқәа реимак имҩаҧнагоз ахырҵәагатә политика  аҿагылара рымч ақәымхартә аҟынӡа ианнеи,  аҧсуа жәлар зҭагылаз алахьынҵацәгьареи аҭагылазаара хамышҭыхәи иацәцаразы «1867 шықәсазы Ҭырқәтәылаҟа амҳаџьырра иагаз далааи ҵабалааи рхыҧхьаӡара наӡон 14740-ҩык  ауааҧсыра,  мамзаргьы 2503 ҭаацәара» (Г.А. Ӡиӡариа иусумҭа,  «Махаджирство и проблемы истории Абхазии XIX столетиа,  ад.289) аҟнытә.  Убри ашқәс азыҳәан ауп Ҵабал,  Амзара,  Ажара,  Дгьанҵәыш,  Башь-икәара уҳәа,  инхоз Быҭәаагьы ҭаацәаныла амҳаџьырра ахыҧша ианагаз.
  Убасҟан амҳаџьырра иагаз аҧсуаа ирыццеит,  Арухан   лаб Кәыҵниа Дауеии лашьа Ташьи рҭаацәа рыманы,  иара убас  Ҵабал иаҵанакуаз ақыҭақәа рҟынтәи ҭаацәаныла амҳаџьырра иагаз Быҭәбақәа иреиуоуп: «Ҵабалнтәи– Быҭәба Шьаҳан,  Быҭәба Базрыҟәа,  Ажара ақыҭантәи– Быҭәба Сасрыҟәа;  Амзара ақыҭантәи– Быҭәба Аслангиреи, Быҭәба Гусеин,  Быҭәба Балхухә, Быҭәба Гәсеин,  Быҭәба Осман,  Быҭәба Раџьаб,  Быҭәба Сауфадан,  Быҭәба Кадыр,  Быҭәба Гедлач,  Быҭәба Ҳаџьмаҭ,  Быҭәба Сулеиман,  Быҭәба Азнаур,  Быҭәба Ҳаџьадлы, Быҭәба Ҭуруқәбаи,  Быҭәба Осман,  Быҭәба Ҳанашә,  Быҭәба Џьанхои,  Быҭәба Ҳасан,  Быҭәба Қәыблыхә,  Быҭәба Ҳаџьмаҭ,  Быҭәба Шәлиман,  Быҭәба Гедлач, Быҭәба Дгиреи,  Быҭәба Мамсыр,  Быҭәба  Соуардан,  Быҭәба Гедлач,  Быҭәба  Ҳасан,  Быҭәба Кадыр,  Быҭәба Осман,  Быҭәба Шьаруан,  Быҭәба Берам,  Быҭәба Ҟазылбақь,  Быҭәба Беногл,  Быҭәба Ҳанашә,  Быҭәба Хәсеин,  Быҭәба Аҳмаҭ,  Быҭәба Шәлиман,  Быҭәба Кадыр,  Быҭәба Ангиреи,  Быҭәба Гусеин,  Быҭәба Осман; Дгьанҵәыш ақыҭантәи –Быҭәба Џьаноџьам,  Далтәиқәа– Быҭәба Џьаламаҭ,  Быҭәба Ҳасан».  (1866 шықәсазы амҳаџьырра иагаз  Ҵабалтәи арратә агьежьыра (аокруг) иаҵанакуаз аҟынтәи хьыӡҳәала ишьақәыргылоу аҭаацәарақәа рыхьӡынҵаҿы  Быҭәаагьы шырхыҧхьаӡалаз шьақәнарҕәҕәоит архив: ЦГИАГ, ф.545,  оп. 1,  1866, аус 191.Аҭоурыхҭҵааҩ  Р.Гәажәба,  агазеҭ «Кьараз» ианиҵаз аҟнытә, 2008 ш.)
 Абраҟа иазгәаҭатәуп амҳаџьырра иагаз хьыӡҳәала архив излашьақәнарҕәҕәо ала ишеижәлантәызгьы еихьӡылацәаз шаҳҧыло,  иаагозар Гусеин зыхьӡыз Быҭәбақәа х-ҩык ыҟан,  Ҳасан зыхьӡқәаз 4-ҩык,  Осман зыхьӡқәаз 4-ҩык,  Шьаҳан зыхьӡқәаз ҩ-џьа   уаҳәа абас ахьӡқәа ахьеиқәшәо аӡә иоуп ҳәа иҧхьаӡатәым. Хыхь иарбоу архив излашьақәнарҕәҕәо ала 47 ҭӡы хырҵәан, ҭаацәацҧхьаӡа абжьаратәла 4-ҩык  ауааҧсыра ҳгозар,  188 -ҩык (иҟалоит иҵагьы еиҳазаргьы) ауааҧсыра Ҭырқәтәылаҟа иагеит.
1867 шықәсазы Ҵабал инхоз Быҭәаа рыҧсадгьыл иахыганы Ҭырқәтәылаҟа ианыргаз, атәымдгьылахь  ацара зегьыҵәҟьа ирзымгәаҕьыкәа зҽаанызкылаз Быҭәаа ракәзароуп иахьа Нхыҵ-Кавказ инхо «Битов» ҳәа, ҿыц ажәла шьҭызхыз. Дали, Ҵабали, Ҧсҳәи аҧсуаа зегьы анахырцоз Ҭырқәтәылаҟа имцакәа зҽаанызкылақәаз шьҭа  Ҵабал аагылара  дара рзы ишшәарҭаз аҟара анырба ауп, ашьҭахь Нхыҵ-Кавказҟа ишьхыҵны рыжәла дырҩашьаразы  «Битов» ҳәа рҽызҭарҩыз, усоуп  агәаанагарагьы  шыҟоу. Усҟан  Ҭырқәтәылаҟа имцакәа амҳаџьырра иацәыбналақәаз ҭаацәарақәакгьы анкьа иахьынхоз Ҧсҳәыҟа ҩаҧхьа ихынҳәқәазгьы ҟалеит, иара убас Адлери Шәачеи аганахь ицаны зынхарҭақәа зыҧсахызгьы ыҟоуп, уи азоуп Быҭәаа рыхьӡқәа зыдҳәалоу аҭыҧхьыӡқәа иахьа уажәраанӡагьы аҭоурыхҭҵааҩцәа изырҧыло.
Битовааи Быҭәааи аӡә шраку, Битоваа рыжәла Быҭәаа рҟынтәи ишаауа зырҵабыргыз дыруаӡәкын, акыр шықәса инеиҧанкыланы Тҟәарчал инхоз, уаҟа аус зуаз, ҳаҭыр дугьы зқәыз Шинкао Петиа. Зыҧсҭазаара иалҵхьоу П.Шинкао 1980-тәи ашқәсқәа раахыс иареи сареи -(Б.Д.), ибзиаӡаны ҳаибадыруан, усҟан  иара ихыҵуан 75-ҟа шықәса, иҳәамҭаны изласгәалашәо ала, Битовааи  Шинкаоааи еиҭынхацәан, еизааигәаӡаны аиуара рыбжьан.П.Шинкао излеиҳәоз ала ируацәаз Битоваа изладырҵабыргуаз ала иахьанӡагьы издырқәо ыҟоуп анкьа ишбыҭәбақәаз, ашьҭахь рабацәа Ҧсҳәы иҭыҵны Ҵабалҟа ианиас Быҭәбақәа ҳәа рыжәла шырҧсахыз. Ус аурысқәеи аҭырқәцәеи еимацәгьаханы амҳаџьырра аныҟала, зегьы ахьцоз ирыцымцакәа Ҵабал иҭыҵны Нхыҵ-Кавказҟа нхара ишиасыз. Уи аамҭаз Кавказ знапахьы иаазгахьаз аурысқәа гәҩарас иҟарымҵаразы, ашьҭахь рыжәла ҧсахны Битов ҳәа рыҽшҭарҩыз уҳәа, Ҵабалнтәи нхыҵҟа ишьхыҵыз рабацәа ирҳәамҭаны  иаанхаз рхамыршҭыкәа иахьа изгәалашәақәоугьы  ыҟоуп. 
Абри зырҵабыргуа акәны иҟоуп даҽа ҿырҧштәыкгьы: Нхыҵ-Кавказҟа лассы-лассы ныҟәара ицалоз Быҭәба Шьааб шықәск зны убас идырцәақәак рахь дахьцаз дибоит Битов зыжәлаз хәыҷык. Захь дцаз ахәыҷы рацәа ааӡатәыс иман аҟнытә, ашьҭахь аҧшәма дааиацәажәаны дақәиршаҳаҭхеит Битов Есыф хәыҷы ааӡара дииҭарц, аха ҧас дҟаҵаны Шьааб иааӡамҭа  Есыф ихы-иҵыхәа уҳәа, аҧхьаҟа инарҭбааны иарбахоит азы уажәы азыҳәан абраҟа иаанаҳкылоит. Иара убас агәаанагара ыҟоуп, иахьа «Бутов»  зыжәлоугьы анкьа Быҭәаа ракәын ҳәагьы, насгьы иҟалоит Бутоваа рыжәла Битова иахылҿиаазаргьы, мамзаргьы Быҭәаа рҟынтәи ишиашоу ишьақәгылазаргьы ҟалоит, аха урҭқәа  рырҵабыргразы иҵагьы аҭҵаа-ҧшаарақәа аҭахны иҟоуп.
Ҭырқәтәылаҟа иагаз аҧсуаа рахьынтә иҟан ауаа нагақәа,  рыгәра ганы аҭырқәатә ҳәынҭқарра анапхгараҿ иҟаз аминистрцәа,  аҧашьацәа,  ар рҧызацәа,  аинралцәа аҵарауаа,  убарҭ реиҧш ҳаҭыр зқәыз иакәын амҳаџьырқәа ирхылҵышьҭроу аҵарауаҩ,  Европатәи аҵарадырра змаз,  еицырдыруаз  апрофессор  Быҭәба Мысҭафа  Шьаҳан иҧагьы. 
Ҵабал инхоз Мысҭафа иабду Быҭәба Базрыҟәагьы,  1867 шықәсазы амҳаџьырра дагеит,  иҭаацәа иманы аҧхьа  дцеит Болгариатәыла,   анхара иҽазикуеит  Плевна ҳәа иахьашьҭоу азааигәара,  аха  11-12 шықәса рышьҭахь уантәи Стампылҟа нхара диасуеит. Базрыҟәа иҧа Шьаҳан Быҭәба  (Германиа,  Франциа,  Англиа, Ҭырқәтәыла уҳәа,  еицырдыруаз апрофессор Мысҭафа Быҭәба иаб), Быҭәаа ахьынхоз Ҵабал гәхьааганы иҟаз иаб диҿыҵны анхара иҽазикуеит Ҵабалтәи аҧсабара еиҧшнишьалаз,  Агапинара ҳәа иахьашьҭоу ашьхаҳарак  иахьыҧшӡараз ҭыҧк аҟны. 1881 шықәсазы убраҟоуп дахьиз,  заҧхьаҟа деицырдыруа иҟалараны иҟаз Мысҭафа Быҭәба.
Аҧсны жәлар рџьынџьтәыла еибашьра ашьҭахь Аҧсны аҳәынҭқарра  Ахаҭарнакыс акраамҭаӡа Ҭырқәтәыла иҟаз,  аҭоурых наукақәа ркандидат Аҩӡба Владимир Џьамал-иҧа уаҟа дыҟанаҵы М.Быҭәба иҭоурых ҭҵааны ииҩыз астатиа аҟны абасеиҧшгьы азгәеиҭеит: «… Мысҭафа ианизҳа иҭаацәа адоуҳатә школ дҭарҵеит. Дышқәыҧшӡаз уи ашкол даналга ашьҭахь иҵара иациҵаразы Стампылҟа дцоит,  аха уа дахьнеиз иҭаацәа дыззыркыз аҵара ааныжьны,  бзиа иибаз алитература занааҭс ишьҭихразы ауниверситет дҭалеит,  аҵара иҵон алитературатә факультет аҟны. Усҟантәи аамҭақәа  рзы адоуҳатә ҵара уацәхьаҵны мап ацәкра агәаҕьра мариамызт,  усеиҧш ашьаҿа аҟаҵара ишәарҭаз усын. Ирҳәоит,  аҧхьаҟа дҵарауаҩхараны иҟаз иаҧхьаҟазы иалихыз амҩа аныларазы,  насгьы асветтә  ҵарадырра иоурцаз ацхыраара ду шилҭоз Мысҭафа иан  Қьаабахан Чачба.
Ауниверситет ҵарадырра зауз Мысҭафа иҵара нагӡаны даналга ашьҭахь даагылоит Стампыл,  алицеиақәа рҟны алитература  дырҵара иҽазикуеит. (И.Г.Аргәын. Аҧсуа  диаспора рҭоурыхи риетнографиеи зыхьӡу ашәҟәы аҟнытә. Аҟәа 2014 ш. Уаҟа иарбо  В.Д.Аҩӡба иҭҵаамҭа ала,  ад.136.)
Абасала дышқәыҧшыз аҵарадырра амҩа ианылаз Мысҭафа Быҭәба дызлыҵыз аҧсуа жәлар ҧсаҟьаны Османтәи аимпериа иахьалаҧсаз милаҭҵас ахеиқәырхараз ихадараны иҟаз акәны дазхәыцуан,  иуаажәлар аҵарадырра злароушаз амҩа азыҧшаара. Хықәкыс  ишьҭихыз дшацрымҵуаз ала аҵарадырра змақәаз ауаа ҧшааны данрацәажәа,  даргьы уи ишадгылаҩцәаз,  ацхыраара ширҭоз алагьы дақәдыргәыҕит. Убасала Стампыл иагьеиҿикаауеит Аҧсни Нхыҵ-Кавкази зҽеидызкылаз рхаҭарнакацәа,  насгьы аҽеидкылара аҧшьызгаз иара ахьикәыз азы ҧыҭрак ашьҭахь Мысҭафа напхгаҩысгьы дырхагылоит.
Мысҭафа  Быҭәба хәыцшьала ицнагаҩцәахази иареи Кавказ иалҵыз аҵарадырра ахьроуша иашьҭалеит,  иара убас Ҭырқәтәылаҟа иагаз ачерқьесс уааҧсыра рыҩнуҵҟа аҭоурыхи,  Кавказтәи ажәларқәа ркәыльтуреи  ртрадициақәеи рыларҵәареи уи апропаганда азыҟаҵареи,  насгьы рхатәы бызшәа мырӡкәа рыҧсадгьыли дареи еицәымӡыртә аусеиҿкаарақәа  рҽазыршәоит. Ақәҿиарақәа роуртә ианааҟалоз аамҭаз аҭыҧантәи амчра рҿагылоит,  гәрамгарҭас иҟаҵаны рышьклаҧшра рҽазыркит. Усҟантәи аамҭақәа рзы акыр тәылақәа рҟны абольшевизмтә идеиақәа ралырҵәара анымҩаҧсуаз иаамҭахахьан,   насгьы убарҭ ашқәсқәа рзы Англиатәи аполициа Ҭырқәтәыла ахылаҧшра азыруан аҟнытә,  амҳаџьырқәа реидкылара иашьҭаз,  Мысҭафа дназлаз аиҿкааҩцәа  ирҧырхагахеит,  рштаб-квартира еиднакылоз зегьы дырбаандыҩуеит. 
Мысҭафа Быҭәба ибон шьҭарнахыс мааналеи гәҽанызаарылеи ишныҟәатәыз,  убри аҟнытә аполитикатә  еиҿкаара ахаҭыҧан,  ашьҭахь иаҧиҵоит « Ачарқьесс ҳәсақәа реиҿкааратә хеидкыла» ҳәа ахьӡҵаны,  аха ари ус иахьӡын ҳәа акәымзар хықәкыс ирымаз шыҟаз иаанхон. Абри ахеидкыла ҳьаҭас иҟаҵаны инапхгарала иаҧҵахоит Ачерқьесстә школ,  ашьҭахь «Иҿырҧшыгоу ачерқьесс ҳәсақәа ршкол» ҳәа ахьӡ рыҧсахит,   напхгаҩысгьы иара дҟалоит. Даҽа шықәсқәак рышьҭахь «Бешикташскаиа школа» ҳәа иашьҭалоит,  ари ашкол алитераторцәеи аҵарадырра зауази еснагь хықәкыс ирымаз,  ирцәыӡыз рыҧсадгьыли дареи реимадара шыҟалашаз акәын.
Арҵаратә усурақәа  ирылагӡаны,  аамҭакала Мысҭафа иҽазикуеит анаукагьы. Напхгара зиҭоз ашколаҿ еиҿкааз акомиссиа хадара  азызуаз ашаҧсыҕ  Меҭ Иззеҭ-ҧашьа иҩызцәеи иареи иаҧшьыргеит ачерқьесстә алфавит аҧырҵарц. Мысҭафагьы ари аусура иҽалархәны хазы даҽа комиссиакгьы напхгара аиҭоит  иаргьы аҧсуа алфавит аҧиҵарц,  избанзар ибон Ҭырқәтәыла инхоз аҧсуа милаҭ реиқәырхара алзыршоз рхатәы бызшәала аҵара аҽазкра шакәыз. Ҭырқәтәылаҟа иагаз аҧсуа мҳаџьырқәа рыхшара иҵарадамхарцаз аҵарадырра рыларҵәара иҽазҵәылхны даҿын,   1919 шықәсазы аҧсуа алфавит еиқәыршәаны Сҭампыл агьҭижьуеит анбан шәҟәы,  ацәаҿы иақәҩуеит абасеиҧш: «Ари ашәҟәы иаҧхьеит аҵарадырра змаз ауаа,  иагьақәшаҳаҭхеит». Усҟантәи аҭагылазаашьала Ҭырқәтәыла инхоз аҧсуаа иаарҭахыз зегьы рзыҟаҵо иҟамызт,  убри аҟнытә иаҧиҵаз анбангьы ахархәара амоукәа иаанхеит.
1919 шықәсазы ирымҩатәны Сҭампыл иныдгылеит Парижҟа ицараны иҟаз,  Ихьыҧшым Кавказтәи Ашьхатә Республика аделегациа,  ари аделегациа далахәын еицырдыруаз аполитика аусзуаҩ,  аҵарауаҩ-арккаҩы Симон Басариагьы. Урҭ дырҧылеит Мысҭафа Быҭәбагьы,  амилаҭ зҵаараз дзацәашәашаз дахьбаз деигәырҕьаны С.Басариеи иареи ргәаанагарақәагьы еибырҳәеит,  аҧхьаҟа ишыҟаҵатәыз иалацәажәеит. Насгьы асеиҧш иаалырҟьаны иҟалаз аиҧылара М.Быҭәба иҧсадгьыл ахь имаз агәыблра еиҳагьы иҕәҕәахеит,  ахааназ ибла иамбацыз иабацәа рыдгьыл абаразы агәаҳәара ду инаҭеит. 
Мысҭафа Быҭәба  дызлардыруаз ала илшоз уеизгьы ирацәан аҟнытә,  1920  шықәса иун 12  рзы Аҟәа еиҿкааз Амҳаџьырқәа русқәа рзы Аилак  алахәылаҩцәа  реизара иаӡбеит,  Аҧсныҟа ихынҳәырц зҭахыз амҳаџьырқәа раара дацхраарц. Убри ашықәсан август 20  рзы,  акомитет иаӡбаз азҵаара иахәаҧшырц азы,  хазы Сҭампыл еиҿкааз «Ачерқьессқәа ркомитет» ахзырхара азыҟанаҵеит,  еижьарылеи мчылеи Ҭырқәтәылаҟа иахыргаз аҧсуааи ачерқьессқәеи рырхынҳәразы ауснагӡатәқәа рыдкыланы Қырҭтәыла аиҳабыра рышҟа аҳәара ҟарҵарц. Быҭәба  Мысҭафа ихәыцраҿ еснагь иҟаз иҧсадгьыл шьҭа ибартә  аҭагылазаара иоуит,  иара иҟаиҵаз аҵаҳәарала,  убри ашқәсан ҧеруал мза 3 рзы,  Мысҭафа Кемаль-ҧашьа идҵала Нхыҵ-Кавказҟа идәықәиҵеит М. Быҭәбеи,  нас аштаб аполковник,  ашьҭахь  аинрал ичын зауз,  адыг хылҵышьҭра еиуаз  Исмаил Беркови,  Стампылтәи ақыҭанхамҩатә институт аректор,  апрофессор,  абазин хылҵышьҭра еиуаз  Азиз Мкери,   иара убас даҽа гәыҧҩык злахәыз аделегациа. Ари агәыҧ Кавказтәи ашьхарыуажәларқәа ацхыраара рырҭарц идәықәҵан,  Ихьыҧшым Кавказ Ашьхатә Республика аҧҵаразы. Еицыз аделегациа ҩ-мзы ҿҳәарас ирыман,  аха  цатәыс иахьрыдыз Азербаиџьан,  Даҕьысҭан,  Чечниа,  Қырҭтәыла уҳәа,  ирыдыз адҵа анагӡара 7 мзы иадхалеит,  аҵыхәтәан Қырҭтәылантәи Аҧсныҟа иаауеит. М.Быҭәба убасҟан раҧхьаӡа акәны,  Егры дырны иабацәа рыдгьыл ишьапы ықәиргылеит,  аха амҳаџьырқәа рус дашьҭаланы дахьааз иазыӡырҩызшәа ҟарҵазаргьы амҳаџьырқәа ргәаҳәара нагӡамкәа иаанхеит,  Қырҭтәыла аиҳабыра рышҟа иҟаҵаз аҳәарагьы ахаҵгылара амоукәа Қарҭ ибжьаӡит.
М.Быҭәба мышқәак раҟара Аҧсны дыҟанаҵы иџьынџьуааи аҧсуа  интелигенциа ҳәа иҟаз рхаҭарнакцәа Дмитри Гәлиеи,  Андреи Ҷоҷуеи,  Симон Ашәхәаҵааи уҳәа,  ӡәырҩы дырҿацәажәеит,  Аҟәа еиҿкааз Амҳаџьырқәа русқәа рзы Аилак алахәылаҩцәеи иареи еиҧылеит,  еиликаазгьы рацәан. Ишьҭахьҟа даныхынҳәуаз гәырҩа хьанҭала ауп иҧсадгьыл шаанижьыз,  Ҭырқәтәыла дахьнеиз,  иҧсадгьыл инаҭаз агәыблра ду еиҳагьы имцаха илаҿыханы,  уаанӡатәи игәҭакқәагьы гәаҳәарылаҵәҟьа нап аиркуеит,  иара убас арҵаратә џьабаа анаҩсангьы иҽазикуеит  арҿиаратә ҭыжьратә усқәагьы. Аҧсны аҳәынҭқарра Ахаҭарнакыс Ҭырқәтәыла иҟаз В.Аҩӡба иҭҵаамҭатә статиаҿы иазгәеиҭоит абасеиҧшгьы:  «Мысҭафа Быҭәба Аҧснынтәи дшыхынҳәызҵәҟьа аҧсуа бызшәала ажурнал аҭыжьра иҽазикуеит,  аха урҭ ашқәсқәа рзы Ҭырқәтәыла иааз амчра ҿыц ижәытәыз иарбанзаалакгьы иаҩымсыкәа иқәыргон,  еилаҧырххаауан иаҭырқәамыз егьырҭ  амилаҭ иртәыз ркультура,  рыхьӡ зыдҳәалаз зегьы. М.Быҭәба напхгара зиҭоз ашкол адыркит,  аҭыжьратә  усқәа рыцҵара иақәиҭырымтәит. Абарҭ азалымдыррақәа Мысҭафа даҿагылеит,  аха акымзарак илдмыршеит,  иҟаиҵаз аҿагыларақәа дырхырҟьаны иара ихазы еиҳагьы иусқәа еицәеитәит. Анационалист ҳәа ахьӡ ихҵаны аара идрыҧхьаӡалеит,  насгьы иҧсы ҭанаҵы аҳәынҭқарратә усқәа иҽрылагалара мап ацәыркит. Асеиҧш  азинқәа анимырх ашьҭахь аусура далагоит,  афранцыз капиталистк ихатәыз алицеиаҿы…»
М.Быҭәба  иаҧшьгамҭақәа абасала аҿагылаҩцәа анаиоу Ҭырқәтәыла ааныжьны акраамҭаӡа дынхон,  аҵара иҵон,  аус иуан Германиа,  Англиа,  Франциа уаҟа ауп апрофессорра иҽаҧсатәны ашьҭахь дшыхынҳәуагьы. Османтәи аимпериа анеилаҳа ашьҭахь ҿыц амчра нызкылаз ауаа  рышьклаҧшра дырҕәҕәеит,  ахара рыдҵаны иршьуаз рацәаҩын,  иахыргоз еиҳагьы  еиҳан,  урҭ рхыҧхьаӡараҿ иҟан кавказаагьы маҷҩымкәа. Амчра ҿыц иахагылаз аҭырқәа милаҭеилыхҩцәа  имҩаҧыргоз аполитика Ҭырқәтәыла инхоз кавказаа зегьы ирҧырхаган азы М.Быҭәба аҿагылара хадара аиҭеит.  Ҭырқәтәыла иаакылсыз амчра ҿыц  ашәарҭара шацыз аҟара аниба,  амчра ҿыц иахагылаз дырцәымшәакәа дырҿагыларц  агәҽынҵара риҭоит абас еиҧшгьы: « Ҳара Кавказаа уаҳа араҟа ҳаҭахымзар,  сара ишәгәаласыршәоит ҳара  ҳашҭынхадауаам,  сара агәра шәсыргоит ҳахҵәаны ҳашьҭахьҟа Каказҟа ахынҳәра шеиҿыскаауа!» Асеиҧш агәҽынҵара аныҟаиҵа ашьҭахь кавказаа рзыҟазаашьа еиҳа идырҧсыҽит,  маҷк еибачҳартә рыбжьара иҭышәынтәалашәа  иҟалеит. Аҵарауаҩ,  апрофессор М.Быҭәба ихыуҳәааша шырацәоу еиҧш,  иара изкны иҭҵаам иҭоурых еиҳагьы еиҳауп. Кавказ ажәларқәеи аҧсуааи ирызкны иҩхьаз астатиақәа даараӡа ирацәоуп,  усҟангьы ишишьклаҧшуаз мҩашьо  истатиақәа зегьы даҽа хьӡык аирбон. 
Быҭәба Мысҭафа иҧшәма ҧҳәыс Шьаҟрылаа дрыжәлантәын,  аха ахшара дырхылымҵит. Амҳаџьырқәа ирхылҵышьҭраз аҵарауаҩ,  апрофессор М.Быҭәба аҧхын мшык азы изааигәаз иуацәақәак ибаразы иахьынхоз Ерзерумҟа дахьцаз иаалырҟьаны  акьатеилашә  анизыцәгьаха,  насгьы иаарлысӡаны аҧҟара аниқәшәа иаразнакала Стампылҟа дааргеит. Ахәышәтәырҭақәа руакаҿ аҧҟарҭа астол дшықәыз,  иреиҕьыз аҳақьымцәа шихагылазгьы икьатеилашә ахьҧжәаз иахҟьаны  иҧсҭазаара далҵит 1946 шықәсазы. Қәра дук нымҵкәа 55 шықәса дшырҭагылаз зыҧсҭазаара иалҵыз,  Ҭырқәтәылан еиҧш,  Германиа,  Франциа,  Англиа уҳәа,  Европатәи акыр тәылақәа рҟны еицырдыруаз,  ҳаҭыргьы зқәыз аҵарауаҩ,  апрофессор Быҭәба Мысҭафа Шьаҳан-иҧа анышә дамадоуп,  Сҭампыл азеиҧшнышәанҭрақәа  ахьыҟоу Ферикеи.
Хыхь ишарбо еиҧш,  Ҵабал инхоз  Быҭәаа амҳаџьырра ианагаз ашықәсан Быҭәба Еқәыҧ Ормаҭ-иҧа  ижәлантәқәа  дрыцымцакәа иҽааникылеит,   ашьҭахь даалаган анхара иҽахьазикыз Мрамбантәи дықәҵын  анкьа иахьынхоз  Башь-икәараҟа дхынҳәит. «Убасҟан Еқәыҧ иабдуи иаби рқьаҧҭахьы дхынҳәны нхара ҳәа данаауаз ауп ҳанду лыцнапык ала лхәыҷы дкны егьи лыцнапык ала ҵәаҳәыркыра дхалеит,  Быҭәаа рҭаца Арухан иҟалҵаз ҳәа жәабжьны акраамҭа изырхамшҭуаз!»– ҳәа,  Быҭәба Таииа  иҳәамҭаны иаанхеит. 
Быҭәба Еқәыҧ акыргьы ичҳаит,  аха ижәлантәқәа аӡәы даанымхакәа рызегьы Ҭырқәтәылаҟа ианца,  насгьы иҽеимыз аҭагылазаашьақәеи иҟаз аполитикатә еибарххарақәеи  зеиҧшраз анеидикыла,  аҵыхәтәан   иаргьы иҭаацәа аашьҭыхны иашьцәа дрышьҭаланы Ҭырқәтәылаҟа  дцеит. Абарҭқәа заҳаны еиҭазҳәоз Быҭәба  Шьааб иҧацәа,  ижәабжьҳәацәаз  аешьцәа: Едыгьа,  Сеилаҳ,  Таииа,  Расым  анааидтәалалоз иргәаларшәаны излацәажәоз ажәытә аамҭақәа зеиҧшраз,  рабацәа зынҟьахьаз-изынҧахьаз,  ирхыргахьаз уҳәа,  еиқәырхатәны иҟаз заҟа  бжьаӡзеи,  заҟа жәабжь рыцыҧсызи,  анаџьалбеит. Дара раамҭаз ирӡтәымкәа еиҭарҳәалоз ажәабжьқәа  қьаадк ианҵалатәуп ҳәа усҟан аӡәгьы ихахьы изаагомызт,  абыржәоуп уи зыҧсоу шьҭа зегьы ирдыруа ианыҟала. 

         

       
БЫҬӘБА  ШЬААБ  ИАНИ  ИАРЕИ  ҬЫРҚӘТӘЫЛАНТӘИ
                                     ИШЫХЫНҲӘЫЗ
       
      Быҭәба  Шьааб иҧацәа даараӡа иҧшӡаны,  еиҿкааны ацәажәара иазҟазаз ракәын,  жәабжьк анеиҭарҳәалоз иаашаанӡа ицәажәозаргьы рзыӡырҩра угәы  ахшәомызт. Быҭәба Еқәыҧ Ормаҭ-иҧа ашьҭахь иаргьы Ҭырқәтәылаҟа дшагаз атәы Шьааб иан Арухани иареи ирҳәоны ираҳахьаз зхамшҭыцыз Быҭәба Таииа еиҭаҳәымҭа абасеиҧш иҟан: «1866 шықәсазы аҧсуаа амҳаџьырра ианага ҳабду Быҭәба Еқәыҧгьы аурыс царизм Кавказ имҩаҧнагоз аполитика аҿагылаҩцәа  иаргьы дахьыруаӡәкыз азы иҭаацәа аашьҭхны Ҵабалнтәи Ҭырқәтәылаҟа дымцар ада ҧсыхәа имоуит, иҭаацәагьы иаргьы нанагеит Ҭырқәтәылан  Иазмиҭ ҳәа иахьашьҭоу дгьылкаҿ. Усҟан зарҧысамҭара ирҭагылаз саб Шьааб игәаларшәаны иҳәалон,  иахьнанагаз адгьылаҿ аҧсуа жәлар шырацәаҩыз,  амлакра шыҟаз,  иҿыкхаз ачымазара бааҧсы ишаргәаҟуаз. Убри ачымазара рызхымгакәа шықәсқәа рышьҭахь Быҭәба Еқәыҧ дыҧсит,  рацәак мырҵыкәа иҧа аиҵбгьы(уи ихьӡыз еилкаамкәа иаанхеит) идунеи иҧсахсит,  дук мырҵыкәа аби аҧеи инарышьҭарххны  Еқәыҧ иҧҳацәа Хьалуани Хьылқани (ҳаб Шьааб иаҳәшьцәа) уахыки-ҽнаки рыла рыҧсҭазаара иалҵит. Шьааб шамахамзар дқуамызт,  аха саҳәшьцәа рыҧсаныс аниҳәалак,  иара изы уи ныха қәрак изаҩызан,  ҳанду Арухан сыҧҳацәа рыҧсаныс анылҳәалак,  уахыки-ҽнаки ӡы лжәуамызт.» 
      «Абасала Ҭырқәтәылаҟа иагаз  Быҭәба Шьааб иани иареи атәымдгьылаҿ рымацара еизаанхеит,  шьҭа рышьҭахьҟа ихынҳәыргьы цәгьа ирбомызт,  аха иабаҟоу излааша. Игәырҩацәгьаха  имлаҟымлаҵәо  ишыҟаз  ашьҭахь машәыршәа уаҟа дрыниеит Кәыҵниа-ҧҳа Арухан лашьа, Ҭырқәтәыла  зыҧсҭазаара иалҵыз Ташь Кәыҵниа ҧасатәи иҧҳәыс Дарсалиа-ҧҳа Фадина. Ҳанду Кәыҵниа-ҧҳа Арухан ахаҵамҧҳәыс ззырҳәоз лакәын,  ллаӡарагьы ҕәҕәан,  аха  лразҟы арцәгьеит амҳаџьырра,  Ҭырқәтәыла иахьнеиз лхаҵа Быҭәба Еқәыҧ  длыҧхеит,  нас лҧеи лыҧҳацәа ҩ-џьеи лцәыҧсит. Шьааб имацара иааидхалеит иан Арухани  ианшьа Ташь иҧҳыс Фадинеи,  аха зынӡа дшыҷкәынӡазгьы игәы камыжькәа,  ҧсыҽрак иҽамҭакәа ашьҭахь Аҧсныҟа  дахьыхынҳәыша  иҽазикит.  Иҟаиҵалакгьы аҵыхәтәан диҧшааит хәаҳхәҭра ҳәа (аџьықәреи аахәараз)  Аҧсныҟа иаараны иҟаз канџьахьчак,   уи днаиацәажәаны дилаӡеит  данцо игаразы. Игәы иҭеикыз ашьҭах иани ианшьа иҧҳәыси ианреиҳәа,  иан Арухан  схаҵеи,  сҧеи,  сыҧҳацәа ҩыџьеи рнышәанҭрақәа сырҧырҵны шьҭа сабацои ҳәа иаҿаршәны мап лкит. Шьааб ари иуа дыҟазма «Сан иҟаҳҵари,  саргьы исҭахым саби,  сашьеи,  саҳәшьцәеи рыбаҩ ааныжьра,  аха араҟа изакә ҧсҭазаароу  иҳамоу ббоит,  ҳаргьы  ҳаҧсыр ҟалоит! Усеиҧш лахьынҵас ианҳау,  нас  ҳашьҭамҭак  ыҟамкәа зынӡа ҳбжьаӡыр аҵкыс еиҕьуп  ҳашьҭахьҟа ҳхынҳәыр!» ҳәа,  ииулакгьы аҵыхәтәан дазааигеит. Арухангьы ҧҳәыс дырымзи,  илзынхаз лыҷкәын заҵә дышиашаз лбон,  насгьы илзынхаз  аӡәкгьы акы ихьаанӡа ҳәа лхаҿы иааганы ашьҭахь  ахынҳәра дазыразхеит.  Иҵәахны илымаз ахьҧара азхомызт аҟнытә Адарсали-ҧҳагьы днарыцырхырааны ирымаз ҭины,  ирулакгьы излацашаз  еиқәдыршәеит. Амала убри аамҭаз рыцҳарас иҟаз,  ибналаны ишцоз амҩан аурыс  полициа игәаҭаны  иааныркылар  уи азы ахамышҭыхә иақәдыршәар ҟалон,  аха иаҳхьлакгьы ҳәа ҩышқәса рышьҭахь игәаҕьны уеизгьы 1869 шықсазы амҩа иқәлеит,  рыцҧхьаӡа (х-ҩык  рзы) жәаба-жәаба ицоз ахьҧара ҳәа аканџьахьча илаӡны. Аканџьахьчакгьы ихы дацәымшәоузи,  идәықәигалаз  рыхҩыкгьы ааҵәқәа ирҭартәаны иҵәахит,  аха амҩан аӡәгьы иаанимкылакәа иманшәалаханы иагьӡхигеит анкьа Саҭамашьа ҳәа иахьашьҭаз (усҟан ус акәын ишахьӡыз) Ҵҟәыргьыл (Шәқәырча) агаҿа аҟны. Ҭырқәтәылантәи ахынҳәра дара рзы ишәарҭан аҟнытә уаанӡа иахьынхоз Ҵабалҟа имцакәа,  Шьааб иан Арухани Фадинеи иманы ианшьцәа ахьынхоз иаргьы дынхарцаз Аҭараҟа дааит. Шьааб иани иареи шыхынҳәызҵәҟьа иаразнак аҩны аргылара дахьӡозма, аамҭала ианшьцәа  рҿы даагылт.  Ианшьа иҧҳәыс Адарсали-ҧҳа  Фадина мышқәак рышьҭахь,  Кәтол инхоз лашьцәа адырра рырҭан, ашьҭахь иааны раҳәшьа дыргеит… Абасоуп,  усҟан ҩажәа шықәса инарҭысхьаз ҳаб Шьааб Еқәыҧ-иҧа иан  Кәыҵниа-ҧҳа Арухан иареи Аҧсныҟа ишыхынҳәхыз.»– ҳәа иргәаларшәаны еиҭарҳәалон  Шьааб иҧацәа Сеилаҳи,  Таииеи,  Расыми.
Хыҵакырҭа змамкәа Ҭырқәтәылантәи ихынҳәыз ани аҧеи  ирыцхраарц Арухан  лашьцәа ирҭаххеит, Кәыҵниа Албыџи  Кәыҵниа Кыҵеи ирыбжьаз адгьыл аҟны индырхарц,  аха Шьааб иахьидырбаз игәамҧхеит. Иара иахьиҭаххаз абыржәы  Быҭәба Едыгьа инхара ахьыҟоу адгьыл акәын,  аха уаҟа усҟан ахы иақәиҭымызт,  аамсҭа Алма Ачба импыҵакызаарын. Аиашаз уаҟа дынхарц далагаргьы,  унымхан ҳәа аамсҭа еиҳәомызт,  аха ақәынхара иҽазкны даныҟала,  усҟан есышқәса «ажьыӡ» (ашәахтә) ахишәаалар акәхон,  убри аҟнытә ашьҭахь Шьааб даалаган анаҩстәи ахәыҳарак  ахәаны инхоз Кәыҵниа Маҳаид иладахьшәа зхы иақәиҭны иҟаз адгьыл аҟны, 1881 шықәсазы абна нылырхааны анхара иҽазикит. Еихҳәа-еиҵҳәа иҟаз ҧацха дук аҧхьа иргылеит,  ижәбора,  ица,  иџьмаҭра уҳәа  ианшьцәа ирҭаз арахә ртәарҭа-ргыларҭа еиқәыршәаны,  дуаҩызаҵәха дшыҟазгьы шьҭа аӡә дизнеиргьы дыҧхамшьартә имҵеиҵашеи  дахьиртәашеи  иманы иаарласӡаны ишьапы дықәгылт. 
Абасала аҿыцнхара ашьапы кны Шьааб ималазаҵә ахандеира дшаҿыз  ус уахык  зны  иани иареи шыцәаз аҩны аӡәы амца нацраҵаны дыбналеит,  анцәа иџьшьаны дара аламблыкәа аарла рыҧсы алыргеит. Цәгьахәыцҩык иҵыхәала ҩаҧхьа хыҵакырҭак  имамкәа,  инапала иҟаиҵаз иҩны акы аарзалымгакәа инықәццышәаа ицеит. Шьааб асеиҧш иахьизныҟуаз ианшьцәа Кәыҵниаа ихьымӡҕыршьеит,  раҳәшьаҧа изыруыз рхы иақәҵаны ишыҟаз ашьҭахь  инашьҭагьыжьны изблыз ауаҩы иаарлысынгьы деилыркааит.  Уи аҳаблаҿ инхоз гәылак иакәхеит,  аха имухыша ҳәа акгьы имамызт,  насгьы уи аамсҭак ирахә дрыцын аҟнытә дзыхьчашаз дахьимаз азы аусгьы дақәымшәакәа иҟаиҵаз ацәгьаура дацәынхеит,  зынхара рблыз  ангьы аҧагьы зықәдыршәаз  чҳаны  убасала рцәа иҭарыгӡар акәхеит. Шьааб уаҳа уаҟа игәы изықәымкыкәа ашьҭахь уантәи деиҭаҵын,   Быҭәаа зегьы иахьа ҳаҩн-ду ҳәа иахьашьҭоу аҭыҧан абна нылырхааны еиҭах аҿыцнхара иҽазикит,  иаарласынгьы  аҧсуа кәасқьа ҳәа изышьҭоу х-ҿык аҭаны иргылеит,  ҧацха дукгьы аҿаҧара аҿаҧшьны уаҟа инаваиргылт,  дук мырҵыкәа  ҩаҧхьа хар имаӡамкәа иҽеибиҭеит. Аҵыхәтан анхара  ахьыҟаиҵаз акәша-мыкәша  усҟан абна рацәа аман, иан Арухан хьачаназ шьыжьымҭанла аӡаагараҳәа дахьналбаауаз лкалҭ азна  ахьала ирҭәны дхынҳәуан,  иара убас  рахәқәас ианырҵозаалакгьы рцарҭа-аарҭа  ыҟан,  аӡы ахьыржәшаз  лбааҟа акәара ииасуан,иахьҳәыша адәқәа рацәан.
Быҭәба Шьааб иҧацәа: Едыгьа,  Сеилаҳ, Таииа,  Расым изларҳәоз ала рабду Еқәыҧ  дрымбацызт,  ихаанымызт,  аха ранду Арухан илҳәо излараҳахьаз ала рабду уаҩы ҳаракык иакәзаарын,  убасҵәҟьа акәын лхаҭагьы дшыҟаз. Арухан акыр збахьаз,  акыр заҳахьаз,  акырӡагьы зхызгахьаз ахьлакәыз азы,  Маршьан Дарыҟәа иҧацәа иреиуаз Маршьан Таташь лассы-лассы аҳамҭақәа иманы дырҭаалозаарын,  зны-зынла    имҩатәны  напҭацәыла  данымҩахыҵлозгьы: « Арухан ҳбымшьын,  инабсыркыша акы изакәызаалак иахьак исыцмааит!»  ҳәагьы  леиҳәозаарын. 
Таташьи  лареи неидтәаланы ианеицәажәалоз: « Еи,  нанхеит, шәара акрыжәбахьоума,  иахьа шәызхара аарыхны шәызхара шәфоит! Ҭырқәтәылан абарақьаҭра кажьуп рҳәан,  ҳашьцәа рахь ҳцоит ҳәа аҭырқәцәа рҳәатәы хаҵаны ҳахьнеиз хыҵакырҭак ҳамамкәа аҧслымӡра ҳаалахеит,  амлакра,  ачымазара, аҧсра уҳәа,  роуп лахьынҵас иҳауз!.. Ех,  аҧсуаа рыцҳақәа заҟаҩы нҵәада,  заҟаҩгьы бжьаӡзеи,  анаџьалбеит! Уаҟа иаҳхаагаз убла иамбакәа ус ажәала еиҭаҳәашьа амам,  ҳара ҳзыниаз аҩыза   Анцәа шәақәимыршәааит, нан!» ҳәа  ирҭаауаз данрацәажәалоз, илхылгахьаз  лгәаларшәаны  абасгьы лажәа иналалҵалон.
Ҭырқәтәылаҟа иагаз аҧсуаа зҭагылаз алахьынҵадара,  агәаҟ-ҵәаҟрақәа,  ачымазара аҿынҵәара уҳәа иуаҕеимшхараны ирхыргоз ахыҧшацәгьа иоумаха амшын нырцәынтәи ишааҩуазгьы,  ҳауацәеи ҳҭынхацәеи ахьҧсуа ҳаргьы ҳрыцҧсааит ҳәа атәымдгьылаҿ  аҧсра еиҕьыршьозшәа,  зегьы акоуп убри нахысгьы Ҭырқәтәылаҟа ацара згәаҕьуазгьы рацәаҩын. Убырҭ дыруаӡәкхеит,  анкьа Абҕархықә ақыҭан инхоз, Ҭырқәтәылантәи дхынҳәны нас ҩаҧхьа 1918 шықәсазы уахь ицаз  Быҭәба Шьаабангьы, аха усеиҧш аҭагылазаара зиоуыз аҧхьаҟа иарбахоит.

                

             АНКЬА  АЖЬРАЦӘАРА  ҲАҬЫР  ШАҚӘЫРҴОЗ
     
    Хыхь ишазгәаҭоу еиҧш,  Быҭәба Ҭлаҧс иҧазаҵә Ормаҭ хшарала дуаҩымшхеит,  ихылҵыз хәҩык ахшара рылоуп иахьа Аҧсны инхо Абыҭәбақәа рыжәла аҿиара излалагаз ҳәа идырҵабыргуан Быҭәба Шьааб ихшара. Урҭ изларҳәоз ала, Быҭәба Ормаҭ иҧацәа: Быҭәба Озбақьи,  Быҭәба Еқәыҧи,  Быҭәба Бадреи,  Быҭәба Мамсыри, урҭ  раҳәшьазаҵә Быҭә-ҧҳа Палангиа уи уеизгьы Џьгьарда ақыҭан Бақьҟан аҳаблан инхоз Амҷаа дырҭацан,  уи илхылҵит х-ҩык ахшара, ҩ-џьа аҧацәеи ҧҳаки:Амҷба Шьааб,  Амҷба Ҳаџьараҭ, нас урҭ  раҳәшьазаҵә Амҷ-ҧҳа Гуагәеи. 
Быҭәба Шьааб иҧа Расым лассы-лассы игәаларшәаны иҳәалон  абасеиҧш: «  Быҭәба Ормаҭ ихшаз Озбақьи,  Бадреи,  Мамсыри ҳабду Еқәыҧи, урҭ раҳәшьазаҵә Палангиеи ҳара ҳархааным,  аха ҳарҭ аишьцәа  ҳаҳәшьцәагьы ҳаргьы ибзиан иаҳгәалашәоит,  Палангьиа илыхшаз Амҷба Ҳаџьараҭи ҳаб ихьӡ зыхьӡырҵаз Амҷба Шьааби  раҳәшьазаҵә Амҷ-ҧҳа Гуагәеи  ҳара ианаҳбаз  усҟан рықәрахь инеихьан. Ҳара ҳазхылҵыз ҳан Быҭә-ҧҳа Палангьиа ҳәа,  ҳаб Шьааби дареи аиҭанаиааира рыбжьан,  ҳаншьцәа ҳәа лассы-лассы аанҿасраҳәа ҳара ҳахь,  Аҭараҟа иаалон. Ибзианы исгәалашәоит,  сашьцәа ҳәа ҳхаҵкы казмыршәуаз Палангьиа лмаҭа Амҷба Ҭемраз  ҳбара данаалоз,  усҟан сара сжыцәӡа исызҳахьан. Убас зны Ҭемраз данаҳҭааз аламҭалаз ашыӡ сыхьуан,  ашьҭахь сани саби даарацәажәан,  ҳара ҳҟны аҳауа бзиоуп ҳәа сиҽхьынҵаны Бақьҟанҟа сигеит. Амала излеилыскааз ала ран Палангьиа лашьцәа амҳаџьырра иахьагахьаз аҵыхәала раншьҭра цқьа еилкааны ирыздыруамызт,  убри аҵыхәала  Быҭәба Ҭлаҧс   ихыҧша рҳәоны изаҳахьаз,  уи иҧазаҵә Ормаҭ ихылҵышьҭра иахааныз санду Кәыҵниа-ҧҳа Арухан  убарҭқәа зегьы ибзианы изгәалашәоз лакәын. Амҷбақәа зхылҵыз,  ҳанду Арухан  ланхәыҧҳа Палангьиа шлакәыз,  Быҭәба  Ормаҭ дшиҧҳаз уҳәа,  идлырдыруаз рацәан,  раншьа Быҭәба Еқәыҧ Ҭырқәтәылаҟа дшагаз,  иҭаацәеи иареи уа иахьнеиз ихшазгьы иаргьы уаҟа ичмазҩханы ишыҧсыз,  ашьҭахь Арухан илзаанхаз лҧазаҵә Быҭәба Шьааби лареи уахьынтәи ишыхынҳәыз уҳәа,  раншьцәа рҭоурых рзеиҭалҳәалон. Ҳаҳәшьаҧацәа Шьааби Ҳаџьараҭи нас раҳәшьа Гуагәеи иуаа ҳаркқәан,  ҳара ҳахь аанҿасра ианаауаз ҳанду Арухан илыдтәаланы ианцәажәалоз иахьеиҧш исгәылашәоит,  насгьы раншьҭра цәгьалаҵәҟьа ҳаҭыр ақәырҵон…»
Зегь реиҳа еизгәакьақәоу ҳәа аҧсуаа ирыҧхьаӡоит аиншьцәеи аиҳәшьаҧацәеи,  насгьы еиҳа ижьрацәара ҕәҕәоуп ҳәа  иршьоит аиншьцәа дуқәа ҳәа ирҧхьаӡо аб ианшьцәа,  иара убас ан ланшьцәагьы,  рыбжьара иҟаз ажьрацәара аханатә аахысгьы ҳаҭыр рзақәын,  иахьагьы усоуп ишыҟоу. Иаҳҳәап,  ан Ҷлоу ақыҭа датәызар,  ақыҭа зегьы неизакны «ҳаншьцәа ҷлоуаа» ҳәа рҳәон аиаҳәшьаҧацәа. Асеиҧш зхырҳәаауаз ҽырбашақә акәмызт,  ари аиншьареи аиҳәшьаҧареи рыбжьара аҳаҭырқәҵареи аихаҵгылареи рыбжьоуп азоуп ирызгәдууны изырҳәоз. Иара убас,  Аҭаратәык Кутолтәык димазар,  уи илхылҵыз аҭараа ҳаҳәшьаҧа ҳәа изырҳәон. Абри аҩыза аизыҟазаашьа бзиа ақәныҟәара зыбзоуроу аамҭа акәын,  ауаа рхы-ргәы аныцқьаз,  аиҳабы иҳәатәы аханы иандыргылоз,  ианеизхәыцуз,  ажьрацәара ҳаҭыр анақәырҵоз ианаамҭаз акәын. Убри аҵас анкьа аҳаҭыр баны иахаҵгылон азоуп,  шықәсык зны Џьгьарда ақыҭа Бақьҟан аҳаблан инхоз Амҷба Ксениа ачара анимаз,  ҳаншьа иоуп ҳәа  Быҭәба Расым ныҳәаҩыс (ҭамадас) дзыҟарҵаз.
– « Ҳаҳәшьаҧацәа зны ачара руан,  Амҷба Ксениа иаҳәшьа Лилишьа ачара лзуны лхаҵеи лареи ааишьҭуан,  уи ачара ҳара Быҭәбақәагьы иҳаҳәан, – абри зны-зынла игәаларшәаны еиҭеиҳәалон Расым.– Ари 1940 шықәса азын ауп,  усҟан ҳаб Шьаабгьы иҧсы ҭан,  аҭаацәара иалалахьаз сашьцәа Едыгьеи,  Сеилаҳи,  Таииеи  хазы ицахьан,  сара сшеиҵбыз еиҧш,  сара сакәын ҳҩнду иҟаз. Асеиҧш адырра анҳау, ишәымоу акы шәамеигӡан,  ишшәыхәҭоу ачарахь шәца ҳәа ҳаб Шьааб иҳадиҵеит, усҟан ҳаб 80 шықәса днарҭысхьан. Уи аамҭаз апатефонқәа ҿыц ианцәырҵыз акәын,  аҧшаарагьы ус имариамызт,  аха сара снашьҭагьежьны снаҵаа-ҵаауа иҧшааны иаасхәеит,  сыҧҳәысгьы бырфын хызак аалхәеит. Сашьцәа еиҳабацәа Едыгьеи,  Сеилаҳи,  Таииеи ҳнеицәажәан,  урҭгьы рыҳәсақәа аҳамҭақәа ирыҵаланы,  ҳаилагыла Бақьҟан ҳахьнеиз,  ҳаншьцәа ааит ҳәа иҳаигәырҕьаҵәа  иаҳҧылеит. Ашьаҧа рхианы иаалгоны еиҧш,  ус асасцәагьы ааит,  артәара иазкыз Мшьалиа Қьаазыми Сангәлиа Сикәеи ачарахь иааз инарыхан,  дасу иахьырҭыҧыз идыртәеит. Аиашаз чара дун,  ишаабахьац ала асасцәеи аҧшәмацәеи наҟ-ааҟ  еиҿаҧшуа идыртәеит,  саргьы ашьаҧа агәҭахьшәа Кәыҵниа Шьаликәа Мышьа- иҧеи Ашәба Махази срыбжьатәан. Аҧхьа ауатка ааҳаларҵан, нырцәи-аарцәи фырџьанқәак неимаадеит, ус акры анҵы ашьҭахь  ашьаҧа ахаҿыҵәҟьа Амҷба Ксениа иаб иашьа Амҷба Ҳаџьараҭ (Палангьиа лҧа),  иҩызцәа быргцәақәак дахьрыдтәалаз дҩагыланы шәааӡырҩы иҳәан,  ажәлар ааирӡырҩит. Убри аамҭаз амҵ ҧыруазар абжьы уаҳаратәы ианааҭынчраха ацәажәара дналагеит абас:»
–« Абра итәоу шәхаҵкы сцеит! Уаха,  ҳара џьгьардаа асасцәа дуқәа ҳҭоуп,  убри аҟнытә аҧшәма исасцәа пату рықәызҵаша шьҭа ныҳәаҩык далхзар ахәҭоуп ҳәа сгәы иаанагоит! Ачара ахы аҭаны имҩаҧызгаша аӡә далхзарц азысыҧхьаӡоит! Убри аамҭаз, иналк-аалкшәа ана ара џьоук рыбжьқәа надыргеит,  Ҳаџьараҭ шьҭа уаналагах  ушаҿу ихьӡгьы ҳазҳәа ҳәа инаидцаланы.
Убри аамҭаз Ҳаџьараҭ аҵәца аанкыланы итәаз днарылаҧш-аарылаҧшуа ашьҭахь ибжьы наиргеит.  
– «Дад,  џьгьардаа,  исықәлацәоу аиҳабацәа,  ҳаҷкәынцәа шәарҭ зегьы асас дышныҟәгатәу,  пату шиқәҵатәу иахьа ижәымбеит! Ачеџьыказ ахаан аказы шәеиҵамхац,  ауаҩы иаҳаҭырбара шәахьынӡазыҟоу ззымдыруа ҳәа араҟа уаҩ шәыҟам! Асасцәа ирықәнагахаша ауаҩгьы абра дрыдтәалоуп,  насгьы иахьа иаҳҭоу асасцәа ирыдҳартәалаша аӡәы Џьгьарҭа ақыҭан даҳзымҧшаауагьы ҳаҟам!  Абра итәоу  қәрала зегьы сшәеиҳабуп,  шәгәы иалымсын,  избанзар иахьа  Амҷаа ҳчараҿ саҵкыс еиҳабу ауаҩы дыҟоуп,  иара дыҷкәынзаргьы инапы аниӡәӡәауа аамҭаз ҳаҧсуара излаҧу ала сара сихаҵгылазароуп… Анцәа диныҳәааит,  уахатәи ачара арҽираз зыхьӡ сҳәараны сыҟоу,  ҳсасцәа рықәнага раҳәара здысҵарц исҭаххаз ҳаншьа ду Быҭәба Расым Шьааб-иҧа!»– иҳәан аҵәца длахан ижәит. 
–«Убри аамҭаз,  ҧсаҭа бзиа Кәыҵниа Шьаликәа дахьсыватәаз икьарахә  ааҭиган,  иааиқәырццакны хынтә ашьаҧа днаҵахысит. Уи дахьхысыз бзиа изымбазгьы ҟалеит,  аха Ҳаџьараҭ саншьа ду ҩызас дицуп ҳәа анрылаиҳәа,  уаҳа акгьы рзахымҳәаакәа рҽааиқәыркит.
Ацәажәараз саргьы сџьыба сҭаломызт, усҟан аҩыжәра азыҳәангьы скәадамызт,  изласылшоз ала ачара сырҧшӡеит. Адырҩаҽны ианша аҧшәма Ксениа иаҳәшьеи имаҳәи аҳамҭа анриҭоз,  ишәахәҭаз аҧсшәа ахҳәааны адәаҿы санахцәажәа,  нас ашҭа агәҭан ирхианы идыргылаз астол ҳнадгыланы уаҟагьы ныҳәаҿақәак наҳкылеит. Асасцәа анықәҵ ашьҭахь снеины Амҷба Ҳаџьараҭ игәы снагәӡны абзиараз ҳәа наиаҳәаны,  нас ҳара еицқәазгьы ҳанҽыжәланы ҳашьҭахьҟа ҳхынҳәит… Абасоуп ажьрацәара атәы шыҟоу,  аиншьареи аиҳәшьаҧареи амч азҭоугьы убри ажьрацәара ауп!»– абас азгәарҭалон  Расым иашьцәагьы иаргьы.
Иахьатәи аамҭа ҳазааҭгылозар,  аҧсуараҿ иреиҕьӡоу аҵас ажьрацәара ҳәа ҳзышьҭоу ажәаҿ иаанхеит ҳәа акәымзар,  егьыс аҵакы есааира иҧсыҽхо иааиуеит. Анкьа зны аиншьеи аиҳәшьаҧеи рыбжьара аихаҵгылара ыҟазҭгьы,  иахьа ари аҵас (иашоуп,  ишыҟазаалакгьы аиншьеи аиҳәшьаҧеи реизыгәблра зынӡа иӡит ҳәа ҳазҳәом),  аха ақәныҟәара шхьысҳахаз мбашьа амам. Насгьы ари зыхҟьаз иахьатәи абиҧара ракәӡам,  уи уаанӡатәиқәа биҧарацыҧхьаӡа ҧшьаала ирхыдыршҭуа иахьалагаз ауп мзызс иамоу. Аха,  ишыҟазаалакгьы иахьа уажәраанӡа Абжьыуаа рҟны аасҭа аиншьареи аиҳәшьаҧареи аҵас еиҳа еиқәырханы иахаҵгылоит  Гәдоуҭеи,  Гагреи,  Ҧицундеи араионқәа рҟны инхо ауааҧсыра. Урҭ рҟны иумбарц залшом аиншьа егьа деиҵбызаргьы  аиҳәшьаҧа иқәразаалакгьы ианшьа ишьҭахь еиамырхакәа иаҧхьа дыширгыло,  аҩны иҩналоума,  идәылҵуама дианшьоуп ҳәа аҧхьа дрышьҭуан,  иара убас ацәгьеи абзиеи рҟны инеины иватәомызт.
Гәымсҭа аӡиас анахыс  инхо аҧсуаа жәытәнатә аахыс  имырӡкәа рабацәа иааргаз аҵас бзиақәа макьаназ иахьахаҵгыло иабзоураны (ҳҵасқәа џьара-џьара  иахьдырџьбарацәоу ыҟазаргьы),  Аҧсуара ашьаҭақәас иҟоу аиҳаби аиҵби реихаҵгылара,  аҭаацәаратә хымҩаҧгашьақәа,  ажьрацәара ҳаҭыр рықәеибаҵара уҳәа,  уи аганахь еиҳа еиқәханы  иуҧылоит. Ҵабыргны,  Абжьыуаа рҿы шьаҭанкыла аҧсуа ҵасқәа рыӡра иаҿуп ҳәа аҳәара иашам,  иӡхьоу шырацәоу еиҧш,  еиқәырхоугьы рацәоуп,  аха зегьы акәоуп ажәытәра иаҿҳарҧшуазар аҧсуаа зегьы  иаҳцәыӡхьоу шмаҷым убарҭоуп. Хыхь ишҳәоу еиҧш,  ҳаамҭазтәи абиҧара уи азын гәыбҕан узрыҭоум,  избанзар ари идырны,  мамзаргьы тәамбашақә иҟарымҵеит. Ҳабдуцәеи урҭ рабдуцәеи рхаан ажьрацәара адагьы аҧсуа ҵасқәа зегьы неидкыланы иныҟәыргоз,  изықәныҟәоз Аҧсуара акультура аҧсыҽхара иалагеит ҳәа азуҳәартә иҟоуп,  70  шықәса раахыс  Асовет мчра анышьақәгыла инаркны. Аамҭа ҿыц ала Асоветтә ҵасқәа шьҭырхуа ианалага нахыс ауп,  Аҧсуара аҧсыҽхара амҩа иананыла. Ианакәзаалакгьы  ауадаҩрақәа иргәылсны иааиуа  аҧсуа жәлар рполитикатәи  рсоциалтәи етапқәа зегьы ахганы ауп,  еиқәханы иҟоу аҵасқәагьы  ҳара ҳҟынӡа ишааӡаз. Иахьатәи уаҵәтәи абиҧарақәа ирзаанханы иҟоу,  еиқәханы иҟоу аҵасқәа мырӡкәа шьҭа ишыхьчатәу ауп ирзаанхаз,  ҳаҧсуа культура алахьынҵагьы шьҭа дара рнапоуп изну. Ҳмилаҭ культура зырҕәҕәо,  изырҧшӡо,  акультурагьы ҭоурыхны иҟазҵо акәны иҟоуп ажәлақәа рыҭҵаара,  ахьышҭрабиҧарақәа рхыҵхырҭа  ҭҵааны ашьақәыргылара,   ари аҧхьаҟатәи  абиҧара  рзынгьы рышьҭамҭа адырразы ицхыраагӡаганы ирзыҟалоит.
     Ишдыру еиҧш,  ажәытәра аамҭа иахәлаӡхьоу дасу рабшьҭрақәа ахьынтәиаауа ҵабыргны шьҭа еилкаашьас иамоузеи,  аха дарбанзаалакгьы биҧарала рышьҭамҭа ахьынтәиҿиаз,  дасу рыжәлақәа рхыҵхырҭа ахьынтәалагаз адырра,  уи иҩны ааныжьра ари аҧсуаа ҳҭоурых азы хәарҭара дӡӡа змоу акәны иҟоуп. Иахьа биҧарала еиларсу аижәлантәқәа хыҧхьаӡарала еизҳаны есааира иҿиацыҧхьаӡа,  абшьҭрала иҭбаахацыҧхьаӡа нас реиҿыҵра иахҟьаны еицәыхарахо иалагоит,  рҽырҧсаҟьацыҧхьаӡа изеибамдыруа рацәаҩхоит,  убри аҟнытә аижәлантәқәа дасу рабиҧарақәеи рыжьрацәареи рдыруазарц рыхәҭоуп. Иахьатәи ҳаамҭаз,  ҳазшаз имчала аҩышьеи аҧхьашьеи ззымдыруа ҳәа уаҩ дыҟам,  убри аҟнытә рабацәа рҭоурых  иацәымаашьакәа иҩны ааныжьра рылдыршар,  убасҟаноуп аҧхьаҟатәи абиҧарақәагьы зхылҵышьҭроу рдыруа ианыҟало,  убасала рабацәа рҭоурых дара рҟынӡа изааӡар рхы днардыруеит,  рыуа-рҵакыра ахьынӡаҭбаау  рыҵанаҳәоит,  рыжьрацәара еиламгакәа раҧхьаҟа амҩа днарбоит.
     Изааӡарызеи иахьа зҭынхацәа ззымдыруа рацәаҩуп,  заҟа изеибамбо аҟара агәыблрагьы рыцәнарӡуеит,  агәеихшәарахь инанагоит, аиуарак рыбжьамызшәа иеихеибаршҭуеит,  нас даҽа ҧыҭрак ашьҭахь  еибагарҭам аҿарацәа ржьрацәара еилаганы еибагар ҟалоит. Дарбанзаалакгьы иабацәа рҭоурых  ахьынӡаидыруа хәба-фба биҧара рҟынӡа ауп,  уиаҟара ззымдыруагьы дубап,  убасала ажәытәрахь ихьазырҧшыша  рымамкәа  рабшьҭрақәа рҭоурых дара рзы ишымаӡоу иаанхоит. Аамҭа ҳара иаҳзыҧшым,  есааира ҧхьаҟа ицоит,  ҳҽахьаҳагӡонаҵы ҳаргьы ҳаҟоуп,  ҳзахьымӡозар баша ажәланыҟәгаҩцәа ҳакәхоит.
Абри аҭыҧ анахыс иазгәасҭар сҭахуп-(Д.Б.),аҧхьаҟа хьыӡҳәала иарбахо  Быҭәаа зегьы рхаҭашьа рбагатә зааҭгыларақәа излауа ала иааркьаҿны ишазгәаҭахоу,избанзар, дасу зегьы ртәы нарҭбааны шәҟәык аҭагӡара зламуа ала, ҧсыхәа ахьынӡамоу ҳәа азгәаҭақәа рыла иааркьаҿны  ауп азааҭгыларақәа шазыҟаҵоу. Насгьы иахьатәи абиҧарақәа рабацәа рҭоурых ажәытәӡа аахыс инҭырҳәацааны изларзымдыруа ала ииашам аинформациатә згәаҭақәа рҽацәыхьчара аҭахны ианыҟала, инарҭбааны аҟазшьарбагақәа змақәоу аӡәык-ҩыџьак ракәымзар егьырҭ зегьы, хәыҷгьы дугьы дасу ртәы иааркьаҿӡаны ауп  ишарбоу. Иара убас, Быҭәаа зегьы ргәырҽынҵан дасу рфотосахьақәа ашәҟәы ианызарц, аха зегьы ртәы  арбара аҭахымшәа ҧыҭҩык  иазырҧхьаӡазшәа ицәырзымгазгьы ҟалеит, убри аҟнытә зегьы рфотосахьақәа ашәҟаҿы  иарбамкәа  иаанхеит.

            

          БЫҬӘБА   ШЬААБ   ЕҚӘЫҦ-ИҦА  ИХЫЛҴЫШЬҬРА
      
    Аҭара ақыҭа аусҳәарҭа аҟынтәи унаҧшыр ибзианы иубарҭоуп амрагылара аганахьала ақыҭа ишьхабахәны иахагылоушәа иубо ахәыҳарак ҩазыра ду,  убра унхаланы унашы-ааҧшыр убри аамҭаз геи-шьхеи улаҧш ианаахгылалак иаразнакала аҧсҭазаара агьама укыртә уҟанаҵоит. Аладаҟа унхьаҳәыр,  амшын ду агәы казказуа унхаҧшылоит,  уи аганахь улаҧш иузҭамыгӡо лбааҟа ишьҭоу адгьыл ҟьҟьара баҳчаҭроушәа еаҵәа бҕьыла иҩычоу абна рацәа амшын агаҿанӡа ублақәа иаарыхгылоит. Аҩадаҟа унхьаҧшыр,  ашьхаеибаркырақәа ҕьазҕьазуа Лахҭа ақәцә-ду иршынхагаха унаҵаҧшуеит,  амраҭашәараҟа унаҧшыр Кәыдры аҧшаҳәа инаркны Гәылрыҧшь иаҵаку адгьыл унапсаргәыҵа ианушәа Аҟәанӡа  амшын ухыҧшыло иҧшӡакәакәараӡа улаҧш иаахгылоит. Абасала аҧсабара џьшьахәы иблахкыгаха ладагьы-ҩадагьы иахьубарҭоу убри ахәыҳарак ахәаны ауп, 1844 шықәсазы Ҵабал ииыз  Быҭәба Шьааб  Еқәыҧ-иҧа анхара дахьалагаз. Аҧхьа иргылаз аҩны  аницәырблы ашьҭахь аҵыхәтәан дахьынхаз,  убри ахәыҳарак аҟны Шьааб иргылаз аҩн-ду аҟынтәи  ауп иахьа Аҭара ақыҭан инхо Быҭәаа рҿиара ахьынтәалагаз,  убри аҩнду иаҿыҵыз Шьааб иҧацәа: Едыгьеи,  Сеилаҳи, Таииеи,  Расыми ирхылҵыз роуп иахьа Аҭара,  Мықә,  Аҟәа, Тҟәарчал,  Гагра,  Ҧицунда уҳәа рҟны инхо Абыҭәбақәа рхылҵышьҭра  зҟынтәи иаауа.
        Аҧсуа ианакәзаалакгьы дуаҩҧагьан,  ахышьҭыхрагьы есымшааира дашьҭоуп,  мыцқьа-шьыцқьа зхы мҩаҧызго уаҩуп,  аха дызлаҟам далаҟоушәа ихы дахыҽхәо иҽыҟаимҵацызт,  усеиҧш  аҧсуаа ирҟазшьаз акәын,  мыцхәы зхы зырҽхәацәозгьы рацәак ҳаҭыр иқәырҵомызт. Зегь реиҳа ауаҩы иуаҩышьа зырҧшӡо,  иаҳаҭыргьы шьҭызхуа акәны ирыҧхьаӡон,  иара ихатәҧхӡашала ирҳаз амал даналаҽырбо,  убасла иҟаз уаҩын ҳәа изырҳәон Ҭырқәтәылантәи ихынҳәыз ауаҩызаҵә Быҭәба Шьаабгьы. Аҭара ақыҭан иҽаанкыланы,  нхарала дкәадамкәа ихатәџьабаала иҽеибиҭеит,  ҩба-хҧа уҕә зҵеикшаз ацәкамбашьқәа аниҵеит,  ишьамаҟа иҧсаса уҳәа рацәаӡаны ианиҵеит,  аабҭрақәа ҩыџьара-хыџьара иман,  иара иахьа уажәраанӡагьы Быҭәаа раабҭрақәа ахьгылаз ҳәа иргәаларшәаны ирҳәалоит. Есышқәса аҩы рацәа ахьҭеиҭәоз аҩцара хазы иҟаҵаны изгылан,  есҧхынра  ирахәқәа ашьха икеицон,  ирхылаҧшыша  ахьшьцәагьы  идкыланы  иман. 
      Быҭәба Шьааб иқыҭан ҳаҭыр зқәырҵоз уаҩын,  еизарак аҟны усӡбатәык аныҟаз хшыҩла дкәадамызт азы ишьҭаланы дыргалон,  мамзаргьы аизарахь днеиаанӡа иааизыҧшуан,  ирдыруан ажәлар дызларыхәашаз,  ирыҵаиҳәашаз  шырацәаз. Аӡҩыбжьа инхоз аамсҭа Маан Кыҵынгьы иӡбахәқәа иаҳахьан аҟнытә иҭаххеит Быҭә Шьааб сҭаршынс дҟаиҵарц, насгьы Шьааб иан Кәыҵниа Арухан игара дадтәаланы длааӡахьан Маан Кампета. Усҟантәи аамҭақәа рзы  Кәыдрытәи ауезд иаҵанакуз Аӡҩыбжьеи,  Аракьаҽи,  Аҭареи,  Аҭара -ерманқәеи,  Нааи ақыҭақәа еидҵаны сҭаршынк инапы аҵаҟа акәын иахьыҟаз, аамсҭа асеиҧш аниҭахха мап мкыкәа 1881 шықсазы Шьааб сҭаршынс   аусура  далагеит, аџьабаа ду зцыз асҭаршынс  аус  иуит  1889  шықәсанӡа. 
       Иааигаз раҧхьатәи иҧҳәыс Гамсаниа-ҧҳа Еланеи иареи ирхылҵит  х-ҩык аҧацәеи ҧҳаки. Шьааб иан Арухан излалҳәоз ала лҭаца Агамсаниа-ҧҳа маҷк аҵарагьы лыман,  ҧшралеи сахьалеи еиқәшәаз ҧҳәысын,  аха лаџьал кьаҿзаарын,  лхаҵеи лареи еицынхоижьҭеи 10 шықәса ааҵхьаны еиҧш,  иаалырҟьаны  лыҧсҭазаара далҵит 1892 шықсазы. Хәыҷгәарҭак рааӡара аҭахын аҟнытә,  Шьааб ашьҭахь дааигеит аҩбатәи аҧҳәыс Шьониа-ҧҳа Иалса,  лара дыҧҳәысеибан,  Кәтол инхоз Зыхәбак диман,   уи иҟынтәи   илыхшаз  аӡҕаб хәыҷы Зыхәба Қамфыф лан хаҵа ҳәа данаауаз ларгьы длыман дааит,  Шьаабгьы ихәыҷқәа реиҧш дидкыланы ихшара  дырхиааӡалеит.  Шьааб аҩбатәи иҧҳәыс лҟынтәи ихылҵит  ҩ-џьа аҷкәынцәеи хәҩык аҧҳацәеи,  убарҭ иҳәсақәа  аҩыџьа ирхылҵыз   рылоуп иахьа Аҭара,  Мықә,  Кындыҕ, Тҟәарчал, Аҟәа,  Ҧицунда, Гагра уҳәа,  инхо Быҭәаа рышьҭамҭа ахьынтәиаауа.
      Шьааб еиҳа ибҕа еиҵихыртә даныҟалаз ихшара анихьӡа ауп,  иҷкәынцәа аиҳабацәа Едыгьеи Сеилаҳи ианраамҭаз аҳәса ааргеит, иҧҳацәа аиҳабацәа Кашьеи Қьысҭинеи хаҵа ицеит,  атәымдгьылаҿ ихигахьаз агәаҟрақәа абасала ихашҭыртә аҟынӡа,  аҵыхәтәан деихбаала ишьапы дықәгылт. Иҳәсақәа ирхылҵыз жәаҩык ахшара рахьынтә хәҩык аҧацәа: Быҭәба Едыгьа,  Быҭәба Сеилаҳ,  Быҭәба Тариал (дҭаацәарахаанӡа дшыҷкәыназ иаалырҟьаны  1921 шықәсазы зыҧсҭазаара иалҵыз),  Быҭәба Таииа, Быҭәба  Расым,  хәҩык аҧҳацәа: Быҭә-ҧҳа Кашьа,  Быҭә-ҧҳа Қьсҭина,  Быҭә-ҧҳа Гәагәа,  Быҭә-ҧҳа Ҭаҟәшәышә,  Быҭә-ҧҳа Мыҷа,  рызегьы ақәра дуқәа нҵны  имҩасхьоу роуп.
Изларҳәоз ала Быҭәба Шьааб уаҩы ҳаракык иакәын,  дызхааныз аҧсҭазаара уадаҩ дызлакыднаҟьахьаз ала ацәгьарахь  дурхаргьы иабацәа реиҧш дуаҩыцәгьан,  аиаша ада амц ааиаҳар ҟаломызт. Ихылҵыз хшара гәарҭак млакы иамыркыкәа,  хьҭакы иамыркыкәа,  агәылацәа рнапы ианымҧшыло,  рызегьы ргәы ҭганы рааӡара илиршеит. Ҳаҭыр зқәыз уаҩын, иҩны имҩахыҵуаз идырцәа рацәаҩын,  ҧсасалеи шьамаҟалеи деиқәшәан,  игәиҽынӡамкәа уаха уаашәҩык мҩахыҵыргьы аказы деиламхо,  зегь рыла еиқәшәаз нхаҩын. Ихшаз изларҳәоз ала раб Шьааб ҽеилаҳәаҩык иакәын, иаҧсуа маҭәа ишәҵаны иаҳәачаҧа,  иҟамачаҧа,  икьарахә тапанча иҟәынҵаны,  еимсы цырцрқәа ишьаҵаны иҽеилаҳәа-иҽеилаца дахьаацәырҵуаз дазусҭада ҳәа еизҵаауан,  иара убас абасала идырҵабыргуан дыздыруаз зегьы.
Шьааб ахҧатәи иҧҳәыс Миқаиа-ҧҳа иаалықәшәан лыҧсҭазаара далҵит 1926 шықәсазы,  аҧҳәыс лыҟамзаара иаразнакала иҩнаҭагьы ианыҧшит. Анхара-анҵыра азы маҷ ус аҭахызма,  арахә-ашәахә,  ихшара ҧҳәыс напыда рыҟазаара,  ауҭраҭых аарыхра уҳәа,  имч шақәымхоз аниба ашьҭахь даалаган,  Џьгьарҭа ақыҭан инхоз Гырџьын Бадра иҧҳәыс деибаны дыҟан,  лара шьҭрала Аӡҩыбжьатәын,  Маан Мырза иаҳәшьа Маан-ҧҳа Нанаҳ ҧҳәысыс дааигеит. Лара леиҧш аҧшра-асахьа змаз,  анаалашьеи,  аҟазшьеи,  абарақьаҭреи зцыз лара лҩыза даҽа ҧҳәыск дҳамбацызт ҳәа рҳәалон Шьааб ихшара,  аха рыцҳарас иҟалаз 8 шықәса ааҵхьаны еиҧш,  Нанаҳгьы иаалықәшәан лыҧсҭазаара далҵит 1936 шықәсазы.
Амҳаџьыррантәи ихынҳәыз,  ажәлар русаз аџьабаа ду збахьаз, 10-ҩык ахшара зааӡаз Быҭәба Шьааб Еқәыҧ-иҧа 98 шықәса дшырҭагылаз иҧсҭазаара далҵит 1942 шықәсазы.
Уажәшьҭа еиҳабыла-еиҵбыла ҳарзааҭгылап,  Быҭә Шьааб ихшара  уааҧсырала иахьа иахьынӡаҭбаахаз ахцәажәара,  аҧхьа ҳалагап иҧацәа рыла.

          

      БЫҬӘБА  ЕДЫГЬА   ШЬААБ-ИҦА   ИХЫЛҴЫШЬҬРА
      
      Быҭәба Шьааб ихылҵыз  аишьцәа зегьы  Едыгьа дреиҳабын,  диит 1869 шықәсазы Кәыдрытәи ауезд Аҭара ақыҭан, анхаҩы иҭаацәараҿы. Едыгьа Шьааб-иҧа ианиаамҭаз дшәарыцаҩ дун,  дныҟәаҩын,  иаб еиҧшҵәҟьа иаргьы ашьамаҟеи аҧсасеи рацәаны изанын. Ақыҭан ҳаҭыр зқәыз уаҩын, абжьыуаа рҿы дыздыруаз  рацәаҩын,  илеишәагь џьбаран,  ацәгьарахь дурхаргьы акы иннамкылоз иакәны,  дмықәшәатәыцәгьаха даақәгылон. Абжьы ҕәҕәа ихан,  ибжьы ҿаца акеиҳәа иааиргар,  ахраҵәҟьа арӡыӡон,  рҳәон дыздыруаз зегьы. Ихатәы бызшәа анаҩсангьы ишиҭахыз дцәажәон ҭырқәшәалагьы,  иара убас аурыс бызшәалагьы хар имаӡамкәа далацәажәон. Хыхь ишазгәаҳҭахьоу еиҧш,  афымцамчы иахҟьаны машәырла иҧсҭазаара далҵит 78  шықәса дшырҭагылаз 1959  шықәсазы.
Едыгьа иҧҳәыс Амҷба Анҭика Ашаҳангьари-иҧҳа  х-ҩык аҧацәеи ҩ-џьа аҧҳацәеи лхылҵит. Амҷаа уеизгьы ҧсабарала иуааҳаракқәоуп,  деихых-еиҵых иҟаз Анҭикагьы лықәрахь даннеигьы диашахәҵәаӡа,   аҭыҧҳацәа реиҧш акәын лныҟәашьа ласӡа ишыҟаз. Лара дагьҟазаҧҳәысын,  ахшара зауаз аҳәсақәа еиллыргон,  уи адагьы аҧсуала ахәшәтәрақәагьы лдыруан,  лыҧсҭазаара далҵит 80-ҟа шықәса днарҭысхьан еиҧш, 1959 шықсазы.
Едыгьа ихшара реиҳабӡа Быҭәба Кәаҷаҷ аҭаацәара аҧиҵаанӡа 1941-1945 шықәсқәа рзы Аџьынџьтәылатә еибашьра Дуӡӡа аныҟала еибашьра иҧхьеит. Аҩны дындәылҵны еибашьра данца, аҧхьа аибашьра ахьиқәашәаз  Марыху ашьхахыҵырҭа аҟны ауп ҳәа рҳәоит, аха убри нахыс  уаҳагьы иӡбахәык ыҟамкәа,  иахьа уажәраанӡагьы аибашьраҿ ибжьаӡқәаз рхыҧхьаӡараҿ даанхоит. 
Уи иашьеиҵбы Быҭәба Џьамал зхатә ҧхӡашала инхоз уаҩын,  данҭаацәараха иаб инхара  азааигәараҵәҟьа аҿыцнхара нап аиркит. Даараӡа иҳалалыз уаҩын,  иҩны унатәаанӡа иаразнак ачеџьыка ацәаргара иҽазикуан,  насгьы цәгьалаҵәҟьа дагьгәыблҩын,  лассы-лассы еиашьара зегьы дрылсны ибалон. Иабацәа реиҧш қәра дук нымҵкәа иаалырҟьаны чмазарак даахҭанакын,  59 шықәса дшырҭагылаз 1986 шықәсазы иҧсҭазаара далҵит.

Џьамал иҧшәмаҧҳәыс Леҧсаиа-ҧҳа Аниа шьҭрала Кындыҕтәын, 82 шықәса дшырҭагылаз лыҧсҭазаара далҵит. Лхаҵеи лареи хшаразаҵәык ида уаҳа ҳазшаз драҭәаимшьеит,  аха рыхҭылҵзаҵә Быҭәба (Алик) Дмитри Џьамал-иҧа  иҧшәмаҧҳәыс  Шам-ҧҳа Мери   иареи ирхылҵит ҩ-џьа ахшара: Быҭә-ҧҳа Есма Алик-иҧҳа,  Быҭә-ҧҳа Асҭанда Алик-иҧҳа.Урҭ иахьа,  рангьы даргьы Москва ақалақьаҿ инхоит,  еиҳау аҵарақәа ирылганы уаҟа аусқәа руеит. Есма  аиуристтә ҵара далгахьеит,  лзанааҭ ала Москва аус луеит. Асҭанда Асассаирҭа нхамҩатә институт далгхьеит,  лаҳәшьа леиҧш ларгьы лзанааҭ ала Москва аус луеит. Алик иҧшәма ҧҳәыс Шам-ҧҳа Мери  Москватәи амузыкатә школқәа руакаҿ аҵара аҟәша аиҳабыс дыҟоуп.
Алик иан Леҧсаиа Аниагьы 2012 шықәсаза лыҧсҭазаара даналҵ,  ақыҭараҿ иаб инхара изкамыжькәа иҩныҟа дхынҳәит. Уажәы иҭаацәа ахьынхо Москва днабжьҟьаны ибаны дмаауазар,  егьыс дахьиз дахьааӡаз Аҭара ақыҭан иаб инхара  дахуп,  иахьа ихатәы машьынала Аҟәа аус иуеит апассаџьыр  мҩаҧгаҩыс.

Быҭәба Хәаҭа дынхон-дынҵуан, иаб Быҭәба Едыгьа Шьааб-иҧа инхараҿ. Хәаҭа Едыгьа-иҧа даараӡа зҿаҧыц бзиаз,  илафҳәаҩыз,  ишәаҳәаҩыз,  аҟазарахь дурхаргьы иҽыбҕаҟазаз,  аҽырхәмаррақәа раан акырынтә аҧхьахәқәа згахьаз,  зегь рыла иуаҩыеилҟьаҕәыцәыз иакәны дыҟан. Аҭара ақыҭа анаҩсангьы Абжьыуаа зегьы рҟны унеишь-ааишь ҳәа зарҳәоз, иара убас абзыҧқәа инадыркны акырџьара еицырдыруаз,  егьа иусхьанҭазаргьы иҧшӡаны ихааны ацәажәара иазҟазаз,  аҳәашьагьы иақәшәоз уаҩын.  Быҭәба Хәаҭа ихьӡ ахьырмаҳацыз,  дахьазымдыруаз бжьыуақыҭак ыҟамызт,  хәыҷгьы-дугьы  лафк нархымҳәаакәа  дымцәажәацызт. 
       Аҧсныжәлар  рџьынџьтәылатә еибашьра аныҟала Быҭәба Хәаҭагьы иқыҭа далымҵыкәа, Аҧсадгьыл зыхьчоз ҳаруаа ацхыраара рыҭараҿы аџьабаа ду рыдызбалақәаз дыруаӡәкуп иаргьы. Аибашьра раҧхьатәи амш инаркынгьы ақәылаҩцәа иӡбны ирыман, аҭараа ргәы ахьымҩаӡоз Кәыдры дырны, Наа ахәада дыҵаланы Наатәи амҩала Аҭара дхаларазы. Аамҭаказ иагьрылдыршеит абри агәҭакы анагӡара, аха усынтәи рҿаархацыҧхьаӡа ааха ҕәҕәа рыҭаны иҧхадырсуан. Убри  нахысгьы Наа аганахь есымшагьы излашәарҭаз ала  5-мзы инарыцны  аӡҩыбжьааи Ҟабардатәи аибашьҩыцәа ргәыҧки Быҭәба Хәаҭа иҩнаҭаҿы итәан. Фатәы-жәтәыла  ҳаруаа ацхыраара рыҭараз зхы иамеигӡаз Хәаҭа Быҭәба қәрала дышмаҷмызгьы зныкымкәаны ихаҭагьы ахырҕәҕәарҭақәа рыцихьчарцгьы дцахьан, аха ашьҭахь ирымукәа аҩны дааныркылеит.
     Быҭәба Хәаҭа инхара-инҵыра,  ихшара уҳәа,  анцәа ишиҳәара иҟаз,  акыргьы иауҩыҳалалыз уаҩын,  аха иаалырҟьаны ицәа иалалаз ачымазара бааҧсы иахҟьаны,  78  шықәса дшырҭагылаз иҧсҭазаара далҵит 2004  шықәсазы.   Дахьеицырдыруаз акыр қыҭақәа рҟны,  иахьа уажәраанӡагьы дыргәаларшәаны иӡбахәқәа зҳәало рацәаҩуп.
   Кәыҵниа-ҧҳа Цацикәа лхаҵа Быҭәба Хәаҭа иҧсҭазаара даналҵ  ашьҭахь ларгьы рацәак нылымҵит,  инаишьҭарххны лыдунеи лыҧсаит 2006 шықәсазы. Илхылҵит ҩ-џьа аҧҳацәеи ҷкәынки: Быҭә-ҧҳа (Тафа) Фатима Хәаҭа-иҧҳа, Быҭә-ҧҳа Лиуда Хәаҭа-иҧҳа, Быҭәба Беслан Хәаҭа-иҧа.

     Ахшара иреиҳабу Быҭә-ҧҳа  Фатима Хәаҭа-иҧҳа Л.Кәыҵниа ихьӡ зху Аҭаратәи  абжьаратәи ашкол даналга ашьҭахь рацәак мырҵыкәа ианлаамҭаз аҭаацәара далалоит,  Гәыҧ ақыҭан инхоз Гәогуа Витали лареи рыҧсҭазаара еиларҵеит, ирхылҵит 3-ҩык ахшара. Уаареигәырҕьартә  ҳәоуеиқәшәала еицынхоз ҭаацәаран,  аха Быҭә-ҧҳа Фатима лхаҵа Гәогуа Витали Харитон-иҧа  қәра дук нымҵкәа 64 шықәса дшырҭагылаз  2014 шықәса ноиабр мза азы, иаалырҟьаны иҧсҭазаара далҵит.
              
     Аеҳәшьа аиҵбы Быҭә-ҧҳа Лиуда Хәаҭа-иҧҳа Л.Кәыҵниа ихьӡ зху Аҭаратәи абжьаратәи ашкол даналга ашьҭахь аҭаацәара далалоит,аха ашьҭахь аибашьра иахҟьаны еиҧырымҵыр ҧсыхәа ҟамлеит, дылхылҵит аҧҳа: Каландиа-ҧҳа Лиана. Аибашьра ашьҭахь ахаҵа  ҳәа лхы здылкылаз Царгәыш Уасил Михаил-иҧа  Аҷандаратәи абжьаратәи ашкол даналга  ашьҭахь 1958  шықәсазы дҭалоит Аҟәатәи амузыкатә училишьча адирижерратә факультет. 1963  шықәсазы ҟаимаҭла иҵара даналга ашьҭахь  аҟыбаҩ ҷыда злоу ҳәа дыҧхьаӡаны усура дрышьҭуеит Аҧсны аҳәынҭқарратә ашәаҳәареи  акәашареи  рансамбль аҟны ашәазыҟаҵаҩы- дирижерс. У.Царгәыш  аҟазара аусаҿ  абаҩхатәра ду шилаз анеицгәарҭа, 1968  шықәсазы аус  ахьиуаз ансамбль аҟны дҟарҵоит асахьаркыратә напхгаҩыси ансамбль адирижер хадаси.  1971 шықәсазы ианаршьоит «Аҧсны аҟазара зҽаҧсазтәыз  ҳәа  ахьӡ. 

    1977  шықәсазы У. Царгәыш иҟазара иазирҳаразы дҭалоит Гнесин  ихьӡ зху  Москватәи амузыка- педагогигатә институт, 1982  шықәсазы ҟаимаҭла дагьалгоит жәлар  рашәаҳәара анапхгаҩыс, адирижерратә квалификациа иманы. Аҟазараҿ иааирҧшуаз  ақәҿиарақәа рзы  1979  шықәсазы «Аҧсны жәлар рартист» ҳәа ахьӡ ҳарак ихҵан, иара убас  1982  шықәсазы  «Қырҭтәыла  жәлар рартист» ҳәагьы  хазы  аҳаҭыртә  хьӡы ирҭоит.
     1976 шықәсазы У. Царгәыш напхгара зиҭоз Аҧсны аҳәынҭқарра жәлар рашәаҳәареи  рыкәашареи ансамбль  раҧхьаӡа акәны  аҳәаанырцәҟа -Польшаҟа  ицеит.  Уаҟа қәҿиарала  имҩаҧгаз  убри агастроль ашьҭахь, аҳәаанырцәҟа лассы-лассы  инарҧхьо иалагеит.  Ари ансамбль  агастрольқәа  мҩаҧнагахьан  Германиа, Франциа, мраҭашәарахьтәи  Берлин, Чехословакиа,  Ҭырқәтәыла, Бырзентәыла,  Аргентина, Мексика, Африкатәи атәылақәа аагозар  Шьамтәыла, Ефиопиа, Танзаниа, Мозабик  уҳәа акырџьара.  Иара убас ари ансамбль агастрольқәа мҩаҧнагахьан  ҧыхьатәи СССР акыр қалақьқәа рҟынгьы, аҳәаанырцәтәи аҧсшьаҩцәа рҿаҧхьа Ленингради, Москеи, Шәачеи  ақалақьқәа рҿгьы акырынтә  аконцертқәа  мҩаҧнагахьан.
     1986 шықәсазы  У. Царгәыш дахадаргылоит Аҧсуа ҳәынҭқарратә филармониа аиҳабыс, иара убас 1988  шықәса инаркны  аамҭакала Аҧсны аҳәынҭқарра жәлар рашәаҳәареи  рыкәашареи ансамбль  адирижер хадасгьы  дыҟан. 1995  шықәса ианаркны  иахьа уажәраанӡа аус иуеит, Аҧсны аҳәынҭқарра жәлар рашәаҳәареи  рыкәашареи  аиҳабыс, асахьаркыра анапхгаҩыс, адирижер хадас.
      2001 шықәсазы  «Хҩык  афырхацәа»  (ажәақәа Р.Смыр), «Иҭахаз ргәалашәара», «Аҧсны Ан» ҳәа, У.Царгәыш  иаҧиҵаз акантат азы Д.Гәылиа  ихьӡ зху аҳәынҭқарратә    премиа  далуаретхеит, иара убас акомпозитор иқәҿиарақәа рзы 2008 шықәсазы  ианашьан  аҳәынҭқарра  аҳамҭа ҳарак,   «Ахьӡ-Аҧша»  аорден  II-тәи  аҩаӡара.
     Быҭә-ҧҳа  Лиуда  Хәаҭа- иҧҳа лхатәҩыза Царгәыш Уаили лареи иахьа ҳәоуеиқәшәала  еицынхо  ҭаацәароуп,ирхылҵыз аҵеимшы  Царгәыш  Михаил  Уасил-иҧа макьана дқәыҧшуп, абжьаратәи ашколаҿ  аҵара иҵоит.

    Быҭәба Хәаҭа ихшара иреиҵбӡаз Быҭәба Беслан даараӡа иуаҩыманшәалаз, шьыцрак иламкәа иуаҩыҳалалыз аӡәы иакәын. Л.Кәыҵниа  ихьӡ зху  Аҭаратәи абжьаратәи ашкол даналга ашьҭахь, дахьабиҧазаҵәыз азын акәхап еиҳау аҵара аҭалара иҽазымкыкәа иаб иҩны иҽаанкыланы,  ақыҭа ҧсҭазаара  иҽаҭаны анхара-анҵыра иҽазикуеит. Аҧсны жәлар  рџьынџьтәылатә еибашьра  аныҟала иаб еиҧш иаргьы иқыҭа далымҵыкәа, рыҩны итәаз  аибашьцәа  ацхыраара риҭон, абжеиҳан Кәыдрыхықә иаваҵаны иҟаҵаз апозициа  ахьчаҩцәа дыруаӡәкын, аха дҭаацәарахаанӡа 30-ҟа шықәса дшырҭагылаз,  Аҧсныжәлар рџьынџьтәылатә еибашьра аилгамҭаз  зхалымдырнапык  ала дҭахеит,  1993  шықәса сентиабр мза азы.
      
Быҭәба Едыгьа Шьааб-иҧа ихшара рахьынтә иҧҳацәа руаӡәык  Марасыба зыхьӡыз, аҭаацәара алалара дахьӡаанӡа дшыӡҕабыз иаалықәшәан (иарбан шықәсоу еилкаамкәа иаанхеит),  лыҧсҭазаара далҵит. 
      
     Аҩбатәи аеҳәшьа Быҭә-ҧҳа  Ҷуҷ  Едыгьа-иҧҳа аҧхьа Кәыҵниак диман,  уи иҟантәи дылхылҵит ҧазаҵәык  Кәыҵниа Борис,  иҧсҭазаара далҵит 65 шықәсаҟа ихыҵхьаны еиҧш,  Аҧсны жәлар рџьынџьтәылатә еибашьра ашьҭахь. Ҷуҷ Едыгьа-иҧҳа ҩбатәи лхаҵа, Кындыҕ ақыҭан инхоз,  араионаҿ ҳаҭыр ду зқәыз,  анкьа ақыҭа акомиссарс иҟаз Киут  Уарҭан диман,  илхылҵит ҩ-џьа аҧацәа: Киут Борис,  Киут Ваниуша
      Вниуша Уарҭан-иҧа  еицырдыруаз ашәаҳәаҩ ҟаза ҳәа дыҧхьаӡан,  Аҧсны аҳәынҭқарратә ансамбль аҟны шәаҳәаҩыс дыҟан. Аишьцәа аҩыџьагьы қәра дук нымҵкәа рыҧсҭазаара иалҵит,  Аҧсны жәлар рџьынџьтәылатә еибашьра ашьҭахь.
   Абасала  абзиеи ацәгьеи  еиҟараны разҟыс изауз Едыгьа ихылҵшьҭрақәа уааҧсырала ирацәаҩны изымҿиазаргьы  иаанхаз  рыла ибзиахәхәа иааиуеит,   ҳазшаз хылҵышьҭрала иҵагьы еизирҳартә.

                 
           БЫҬӘБА  СЕИЛАҲ    ШЬААБ-ИҦА   ИХЫЛҴЫШЬҬРА
     
      Шьааб ихшара иреиҳабыз Едыгьа ишьҭанеиуаз   Быҭәба Сеилаҳ диит 1870 шықәсазы Кәыдрытәи ауезд Аҭара ақыҭан, анхаҩы иҭаацәараҿы.  Сеилаҳ Шьааб-иҧа  иашьцәеи иаҳәшьцәеи  раасҭа шықәсла иара еиҳаны  иниҵит,  иҧсҭазаара далҵит 106 шықәса анихыҵуцаз 1976 шықәсазы. Быҭәба Сеилаҳ зегь раҧхьагьы дшәарыцаҩын, дагьжәабажьҳәаҩ дун ҳәа акәын дшеицырдыруаз,  ихаҭа дызхааныз  адагьы  иабацәеи иабдуцәеи ирҳәамҭаны  иаҳахьаз ажәытә ҭоурыхқәа анеиҭеиҳәалоз уазыӡырҩуазар,  аҧсуа жәлар ирхыргахьаз амыҟәмабарақәа рхыҧша оумашәа иубаратәы уҟанаҵон. Сеилаҳ иаамҭаз  хыхьҟа ишазгәасҭахьоу еиҧш, -(Д.Б.),  аҵарақәа змаз шыҟазгьы абри ауаҩ еиҭеиҳәо ирӡтәым акоуп,  аҧхьаҟа мышкы зны ҳахшара ирҭаххап ҳәагьы аӡәгьы ихахьы иахьизнамгоз аҵыхәала  ажәытәра иагәылхәхәа ҳара ҳҟынӡа иааӡаз ҳабацәа рҭоурых заҟа ҳнапала иҳарӡыз ҳхаҭақәагьы иҳаздырам,  шьҭа еилкаашьагьы амам.  Ианаамҭоу аамҭа иузацәымгар ажәытәра иахәламӡуа  арбану,  еиқәханы иҟоугьы ҳацәнарӡуеит,  убри аҟнытә  иахьа ҳара ҳҟынӡа иааӡаз ижәытәӡатәиу ахьыршәыгә ҧҽыхақәа анаҳзеидымкыла, жәлала абшьҭрақәеи аимшьҭрақәеи рыла аҭҵаара анзыҟамла  нас мышк-ахамшк аҵыхәан хыхь ишазгәаҭоу еиҧш, иҳацәнарӡуа рацәахоит, иара убас ажьрацәарақәагьы есааира еицәыхарахо рҿынархоит,  даҽа ҧыҭрак ашьҭахь ҭынхыла еизааигәаӡоу рыда егьырҭ маҷк инахарақәо   аҵыхәтәан  зынӡа  изеибамдыруа иҟалоит. Иацтәи амш акушәа исгәалашәоит-(Д.Б.)абарҭ аҧсуаа ақәра рацәа нҵышьас иарҭоузеи ҳәа  ҳабыргцәа џьшьаны атәымтәылақәа рҟынтәи иааны ишҭырҵаауаз, иаагозар: Урыстәыла,  Иапониа,  Германиа,  Венгриа,  Чехиа,  Америка,  Китаи уҳәа  аҵарауаа ӡәырҩы  Быҭәба Сеилаҳгьы иҭааны иацәажәахьан. Сеилаҳ дҵарауаҩымызт,  аҩышьеи  аҧхьашьеи издыруамызт,  аха иидыруаз ажәтәи аҭоурыхтә жәабжьқәа рацәан,  иабацәа ирҳәамҭаны иаҳахьаз ала дуаҩжәабжьдухеит,  ихатәы бызшәа анаҩсангьы хар амаӡамкәа ҭырқәбызшәалагьы дцәажәон.
Аҧсуаа ианакәзаалакгьы абшьҭрала згәамч ҕәҕәоу милаҭуп,   Сеилаҳ иашьцәеи урҭ ирыхшази  изларҳәоз ала 65-шықәса инеиҧынкыланы  есышқәса ирахә  иманы ашьха дцахьан,  агәамч ҕәҕәа изҭан,  ҧсабарала ициыз амч ҷыда илан,  ишьҭихуаз зныктәи еидара соуп зҳәоз хаҵак изышьҭхуамызт. «Ибзианы исгәалашәоит-(Д.Б.),  ҽнак аӡын агәҭаз аӡрыжәтә аагараҳәа аҧҳал аашьҭыхны ҳӡыхь ахьыҟаз акәарахь сахьнылбааз,  уаҟа ааигәа акәарагьы иасуан,  снаҧшызар,  абар сабду Сеилаҳ инармаеиқәа шишьоу уи акәара дӡаагыланы,  асы аҳәалыҳәа ишнеиуазгьы аҽыкәабара дшаҿыз сылаҧш наиаахеит. Абри исҳәаз иахьатәи аҿарацәа ихарымҵар ҟалоит,  аха амц зхысҳәарааны сыҟои,  сыбла иабаз аиашоуп исҳәаз,  аиашаз аӡын агәҭаз акәараҿ аҽыкәабара,  агәабзиара дуӡӡа змоу иакәымзар агәаҕьра цәгьоуп.»
Еицырдыруа аҧсуа композитор ду Иван Кортуа еиҿикааз абыргцәа рансамбль «Нарҭаа» ашәаҳәацәа дрылагыланы Сеилаҳгьы  ашәа иҳәон,  хыхь ишазгәаҭоу еиҧш,  ажәытә жәабжьқәа рацәаны издыруа ҳәа зныкымкәаны иҩны иҭаахьан афольклористцәа,  еицырдыруа аҧсуа  ҵарауаҩ,  аетнограф Царбеи Бжьаниа,  иара убас аҭоурыхҭҵааҩцәа,  алитератураҭҵааҩцәа  уҳәа ӡәырҩы. Сеилаҳ  изкны иаазыркьаҿу 
адукоменталтә-ахроникатә фильмқәагьы ҭырххьан. Ҿрҧштәыс иаагозар Быҭәба Сеилаҳ Шьааб-иҧа 102 шықәса азтәи  иирамшы аназгәарҭоз 1972 шықәсазы,  Украинатәи акиностудиа иҭнахит  «Асовет Еидгыла абыргцәа» ҳәа зыхьӡу адокументалтә-ахроникатә фильм. Асценариа автор М. Коростышевски акорреспондент ҷыда даниҿацәажәоз  ари афильм иазкны абасеиҧшгьы иҳәеит: «Ҳара ҳтәылаҿы абыргцәа,  ашлацәа рацәаҩуп. Урҭ  9000-ҩык инареиҳауп. Убарҭ рахьынтә Аҧсны ҩ-нызқьҩык инареиҳаны иаланхоит. Абри аӡбаху аҳәаанырцәгьы инахараны игахьеит. Интересс иҟарҵоит аҳәаа нырцәтәи акинохәаҧшаҩцәагьы. Убарҭ рзы,  АПН иҟанаҵаз аҿаҵарала ҳара иҭаҳхуеит «Асовет Еидгыла абыргцәа» зыхьӡу адокументалтә фильм. Уи атәыла  аҩнуҵҟагьы иддырбауа иҟалоит. Абри аҭыхразы иалаҳхит амаршрут: Иакутиа-Литва-Естониа-Аҧсны-Азербаиџьан-Киев-Москва.
Раҧхьа зыӡбаху сҳәаз ареспубликақәа ахҧа рҟны абыргцәа ҭаҳххьеит. Иџьаушьаша акы ауп ахьҭатәыла Иакутиа аҟынгьы 100 шықәса иреиҳау ауаа ахьуҧылауа. Уаҟа  Аҧсны еиҧш,  аҧсабара уаҩы дарқьынцыцуам.
Иахьа Сеилаҳ Быҭәба иазгәеиҭоит 110 шықәса ихыҵра аныҳәа. Арахь иааит Гәдоуҭантәи,  Очамчырантәи абыргцәа,  иара убас Уаҧстәылантәи асасцәа,  Аҟәантәи аҭакҧхықәра зду акультура аусзуҩцәа. Абри ҳхы иархәаны иҭаҳхуеит Сеилаҳ иирамшы шазгәеиҭауа,  уи шымҩаҧысуа,  аҧсуа милаҭтә специфика уҳәа убас иҵагьы. Рацәак мырҵыкәа урҭ акадрқәа рыхәаҧшуа  иҟалоит Англиа,  Иапониа,  Ливан,  Франциа уҳәа убас егьыҭ атәылақәагьы.
Афильм ҩ-сериакны 20-20 минуҭ ишахоит,  аформат ҭбаахоит,  аҧшшәы аиоуеит. Арежиссор П.Шклиаровски,  аоператор- Н. Смирнов.
Уаҵәы Азербаиџьанҟа,  уахьтәи ашлацәа рахь ҳҧыруеит,  нас-Киев,  устәи-Москваҟа. Афильм ҳаналгалак екземплиарк гәхаларшәагас Сеилаҳ изааҳҭиуеит.
Уажәы аҭыхра напы аҳаркып,  аҩы ҳадыршьаанӡа… Аҧсуаа шәысасдкылашьа акино изанумҵарызеи… Уи  азы,  егьырҭ ргәы иалымсааит,  зегьы раҧхьа шәгылоуп… Аҳәаанырцә иҟоу шәашьцәагьы иахьатәи шәыҧсҭазаара лаша рбааит. ( Араионтә газеҭ «Акоммунизм ахь» аҟнытә.1972 ш.) 
Абасала Быҭәба Сеилаҳ изкны  акымкәа иҭырххьаз адокументальтә фильмқәа  иахьа Аҧсны иацәыӡны иҟоуп,  иҟалап  урҭ афильмқәа Қарҭ архиваҿ  иҵәахызар,  мамзаргьы даҽаџьара иҟазар,  арҭ Аҧсны адемографиа аҭоурыхаз хымҧада иҧшаатәны иҟоу акоуп. 
Иахьанӡагьы изгәалашәо ыҟоуп,  аҭаацәа неидтәаланы шьыжьлеи,  шьыбжьонлеи,  уаххьеи анырфалоз  Сеилаҳ  аишәа аханы днатәаны,   рацәак идумыз аҵәца хәыҷык ала ҩба-хҧа рҟынӡа аҩыцқьа шижәуаз,   насгьы есышьыбжьон иӡнызаргьы иҧхнызаргьы днықәҩаны сааҭки бжаки аҟара хицәаар  акәын,  даныҷкәыназ аахижьҭегьы усеиҧш ахымҩаҧгашьа иҽаиршьцылахьан. Цәажәараҳәа лассы-лассы иҭаалон,  80-90 шықәса усҟан иаарыҵагылахьаз Кәтол ақыҭан ҳаҭыр ду зқәыз Арҷелиа Миха,  Ҭоумышь инхоз Чамлар Расым,  Аҭара ақыҭа инхақәоз иқәлацәа Кәыҵниа Таииа,  Кәыҵниа Қәаҭ,  Џьалаҕаниа Гьаргь,  Кәыҵниа Рема уҳәа ӡәырҩы. Насгьы усҟантәи аҳаҭыреиқәҵарақәа иахьеиҧш иҟамызт,  Сеилаҳ иқәлацәеи иареи еидтәаланы дара-дара еиҿамҧакәа заҟа еизхәыцны еицәажәоз,  еизгәдуны рлафҳәашьа шыҟаз уҳәа,  убарҭқәа  убла иамбакәа жәала аҳәара уадаҩуп. Иара убас,  Аҭара ақыҭан зегь иреиҳабу ҳәа аҳаблаҿ есышқәса ацуныҳәара аныҟарҵоз ныҳәаҩыс ирымаз Сеилаҳ  иакәын,  иҧсҭазаара далҵаанӡагьы  ацәашьа зкыз иакәны даанхеит. 
Быҭәба Сеилаҳ иҷкәынра иахааныз иқәлацәа идырҵабыргуан шаҟа дшәарыцаҩ дуз,  бнашәара данцалоз шәарахк мшьыкәа ашьхантә дшылымбаацыз,  иџьоушьашагьы шәышқәса дшынарҭысхьазгьы иблақәа хәашьрак рымамкәа ахаранӡагьы ицқьаӡа ибон. Зны-зынла ацәҟьара кыдҵаны иҧацәа еисаны ианеихслоз,   иара ишьанҵашәақьла рызегьы ираҧыганы ацәҟьара агәҭаҵәҟьа ҭицҟьаауан,  ари  рҽхәарак аламкәа аиаша ахаҭаҵәҟьа ауп. Абнаҿ ацәҟьақәеи,  ақыдуахәақәеи,  ашьацҳәақәеи рхианы иргылон,  абнаҳәыҳә тәараны иахьыҟаз дырны абнаҵлақәа акаҭа рылеиҳауан,  нас ҧыҭрак ашьҭахь ицатәуп ҳәа анигәахуаз дцаны игәеиҭон,   абнахьынтәи шәарахжьык ааимгар млакы дакыртә дыҟамызт,  ашьамаҟа адагьы ианиааз ҩышә-хы рҟынӡа аҧсасагьы изанын,  аха даныҷкәыназ аахыс бзиа иибаз ашәарыцара данбыргхагьы изкажьуамызт.
Быҭәба Сеилаҳ  Шьааб-иҧа иҧҳәыс  Ҭар-ҧҳа Марушьа қыҭала Мықәтәин,  шәагаала ҧҳәыскьаҿк лакәын,  84-шықәса днарҭысхьаны лыҧсҭазаара далҵит. Илхылҵит 7 -ҩык ахшара,  6-ҩык аҧацәеи ҧҳаки: Быҭәба Камыгә,  Быҭәба Сырбеи, Быҭәба Кьамышә,  Быҭәба (Ҭаҳа) Ваниа,  еициз Быҭәба Валикәеи Быҭәба Котики, урҭ раҳәшьазаҵә  Быҭә-ҧҳа  Луба. Ахшара зегьы иреиҳабыз Камыгә Сеилаҳ-иҧа усҟантәи аамҭала ҵара хәаҷык змаз ҳәа дыҧхьаӡан,  ихатәы хәаҳхәҭырҭатә  дәқьан иман,   ҳаҭыр зқәыз уаҩын,  ихатәы бызшәа анаҩсангьы аурыс бызшәагьы хар амаӡамкәа далацәажәон.1941-1945 шықәсқәа рзы Аџьынџьтәылатәи аибашьра Дуӡӡа аныҟала,  Камыгә иашьеиҵб Сырбеи иареи аибашьрахь ирыҧхьеит. Аҩыџьагьы рыӡбахәқәа ааҩуан ҧыҭраамҭак,  аха 1942 шықәса рынахыс уаҳа рыбзарӡык џьара иҟамкәа илыбжьахәаша иӡит,  аибашьраҿ ибжьаӡқәаз ирхыҧхьаӡаланы  иаанхеит иахьанӡагьы. 

      Быҭәба Камыгә Сеилаҳ-иҧа аҧҳәысаагара дахьӡаанӡа ауп аибашьраҿ дшыбжьаӡыз,  аха иашьеиҵб Сырбеи иҧҳәыс Ҷҟәаниа-ҧҳа Лидиеи иареи ҧҳазаҵәык данырхылҵ  аламҭалазоуп аибашьрахь ишиҧхьаз. Ирыхшаз  аҧҳазаҵә Быҭә-ҧҳа Мери  лаб дылзымдырӡо илызҳаны хаҵа дцартә даныҟала,  шьҭрала Ҧақәашь ақыҭа еиуаз,  аха Тҟәарчал амашьынаныҟәцаҩыс аус зуаз  Гындиа Аҧҭеи лареи рыҧсҭазаара еиларҵеит,  ирхылҵит х-ҩык аҧацәа: аишьцәа  Ерики,  Валерики,  Беслани Гындиаа,  иахьа Аҟәа инхоит,  Аҳабла ҿыц ҳәа иахьашьҭоу араионаҿ.
Изхылҵыз,  изааӡаз ран Быҭә-ҧҳа Мери  Аҧсныжәлар рџьынџьтәылатә еибашьра ашьҭахь дук мырҵыкәа лыҧсҭазаара далҵит 1995 шықәсазы. Еибанапыла илааӡаз  лыҧсра лгәы иазымчҳакәа,  Быҭәба Сырбеи  иҧҳәыс  Ҷҟәаниа-ҧҳа Лидиагьы лыҧҳа иналышьҭарххны,  77  шықәса дшырҭагылаз  лыҧсҭазаара далҵит.
      
     Быҭәба Кьамышә Сеилаҳ-иҧа данҭаацәараха инаркны зхатәҧхӡашала мацара зымалазаҵә инхоз уаҩын,  усҟантәи аамҭаз аҧсуа қыҭақәа рҟны хаҳәла иҟаҵаз аҩнеихагыла аӡәык-ҩыџьак ракәымзар шамахамзар  уаҩы изгыламызт. Кьамышә данҭаацәараха  ашьҭахь  иаб диҿыҵны  анаҩстәи ахәаны аҭыҧ ылхны хазы анхара даналага,  аҧхьа х-ҿык змаз ҩнык шьыхны иргылт,  аха хшарала даныҭбааха даалаганы аҩнеихагыла иргылеит,  Кьамышә иҟаиҵаз ахаҳәҩны аабоит ҳәа усҟантәи аамҭаз иааны иахәаҧшуазгьы рацәаҩын. Быҭәаа рахьынтә зегь раҧхьаӡа  Сталин  ихаан    иҭрыжьуаз «Москвич» ҳәа изышьҭаз амашьына ласы аазхәазгьы иара иоуп,  иара убас «абатареила» аус зуаз арадио,  Аҭара ақыҭан зегь раҧхьаӡа иаахәаны иаазгазгьы иара иоуп.
Быҭәба Кьамышә  иқәра аҵанакыртә даныҟала,  еибашьра ицаз иашьцәа аиҳабацәа Камыгәи Сырбеи рышьҭахь шықәсык аҟара ааҵхьаны еиҧш,  иаргьы аибашьрахь иҧхьеит. Дызхырҧхьаӡалаз архәҭа дрылагыла днаӡеит Румынианӡа,  аха убраҟа иоуыз ахәра иахҟьаны (изнапык ишиҭахыз изхарҟәалоумызт,  аусгьы изаруамызт),  уаҳа дзымеибашьыкәа аҩныҟа дхынҳәит. 
Быҭәба  Кьамышәгьы  иашьцәа реиҧш иаргьы ирахә  иманы есышқәса ашьха дцалон,  ашьамаҟа рыдагьы шәхык рҟынӡа аҧсасагьы изанын,  зыҧсы еивыганы иҟаз нхаҩын,  ихатә џьабаала дынхон-дынҵуан. Иҩны есымша неи-ааи агмызт,  ачеџьыка змаз ахьиакәыз азы имҩасуаз лассы-лассы иҩныҟа имҩахыҵлон. Кьамышә аҵара имамызт,  аҧхьашеи аҩышьеи ҧсыҽны идыруан,  аха ихатәы бызшәа анаҩсан урысшәала хар имамкәа дцәажәон,  иара убас ишиҭахыз далацәажәон аерман бызшәагьы. 1992-1993 шықәсқәа рзы Аҧсны жәлар рџьынџьтәылатә еибашьра аныҟала,  аҧсуа еибашьцәа Кьамышә иҩнгьыы тәарҭас иҟарҵарц анырҭахха, иахымбаакәа иаразнак дақәшаҳаҭхеит. Уи адагьы амла иамкразы изаныз арахә иахимбааит, аибашьцәа рыфатә-рыжәтә уҳәа излаилшоз ала ацхыраара риҭеит. Кьамышә  Сеилаҳ-иҧа   игәы иаҭахыз аҧсуаа риааира аҵыхәтәан  ибла иабеит,  аха аибашьра ашьҭахь ицәа иалаҽыз ачымазара бааҧс иахҟьаны, 82 шықәса ааихыҵуаны иҧасҭазаара далҵит  1997 шықсазы.
  Аҟәа аҳәса ргимназиа ҵара иалгахьаз Быҭәба Кьамышә иҧшәмаҧҳәыс Ҳаџьам-ҧҳа Бабусиеи иареи ирхылҵит ҩ-џьа аҧацәеи  х-ҩык аҧҳацәеи: Быҭәба Митиа,  Быҭәба Валерик,  Быҭә-ҧҳа Шура,  Быҭә-ҧҳа Аника,  Быҭә-ҧҳа Валиа (аеҳәшьцәа Шуреи Аникеи қәра дук нымҵкәа рыҧсҭазаара иалҵхьеит). 
      Ахшара реиҳабӡа  Быҭәба Митиа Кьамышә-иҧа диит Очамчыра араион Аҭара ақыҭан, анхаҩы иҭаацәараҿы. Асовет Еидгыла арратә маҵзура хганы даныхынҳә ашьҭахь аҭаацәара далалоит, иахьа 80 шықәса дырҭагылоуп, аха макьаназгьы игәамч аҕәҕәара иныҧшуа дыҟоуп,иусурагьы акала еиҧкымкәа иҩны дынхоит-дынҵуеит, ажәакала  ақыҭаҿ зыҧхӡашала иахьа уажәраанӡагьы аҕьараҳәа ихандеиуа нхаҩуп. Аҭара ақыҭа аколнхараҿ иибахьаз аџьабаа рацәоуп, зны ачаи икапануан, даҽа зных абригада абригадирс дахагылан, аҵыхәтәан атехникала аусура иҽадиҳәалоит. Акыр шықәса инеиҧанкыланы ақыҭанхамҩа ашьҭыхразы еиуаеиҧшымыз атракторқәа ныҟәицон, ачаи арҟәыдреи, цәаҕәарыла аус адулареи, ачаи ҿыхреи уҳәа, ақыҭа аколнхара иџьабаа адиҵон Аҧсны жәлар рџьынџьтәылатә еибашьра ҟалаанӡа. Быҭәба Митиа Кьамышә-иҧа ианиаамҭаз аҭаацәара далалоит, Кәтол ақыҭа иалҵыз Қацә-ҧҳа Цаца Пыта-иҧҳаи иареи рыҧсҭазааора еиларҵеит, ирхылҵит ҩ-џьа аҧацәеи ҧҳаки: Быҭәба Гиви Митиа-иҧа,  Быҭәба Дауҭ Митиа-иҧа ,  раҳәшьа Быҭә-ҧҳа Гәында Митиа-иҧҳа. 
     Ахшара реиҳабы Гиви Митиа-иҧа аибашьра ҟалаанӡа иқыҭа аколнхараҿ аус иуан, анхамҩатә техника бзиа излеибоз ала анырхагатә тракторқәа ныҟәицон,  иаҳҳәап: ачаиҿыхга,  ачаирҟәадыга,  ацәаҕәагатә тракторқәа уҳәа,  еиуаеиҧшым атехникақәа рыла аколнхараҿ дхандеиуан. Аҧсны жәлар рџьынџьтәылатә еибашьра аныҟалагьы дыбналаны џьара дымцакәа ахырҕәҕәаратә позициақәа рыхьчара иҽазикуеит,  уи адагьы иҽахаршәаланы аибашьцәагьы  мхазы фатәы-жәтәылагьы ацхыраара риҭон.
 Аибашьра анеилга  ашьҭахь ҧыҭраамҭак иаб иҩны дыҟан,  аха иара ахшара дызлеираҳабыз ала ҧсыуа ҵасла хазы дцоит,  иҭаацәа иманы Гәылрыҧшь араион Ҧшьаҧ ақыҭахь нхара диасуеит. Иахьа  ихатәмашьынала  аус иуеит,  Ҧшьаҧи Аҟәеи рыбжьара апассаџьыруаа мҩаҧигоит,  уи адагьы  ихатәы тракторқәагьы изгылоуп. Есышқәса ацәаҕәареи алаҵареи шааилак  еиҧш,  еиҳарак  агәылацәа ааны иҳәоит дрыцхраарц,  иаргьы мап  ахьырцәимкуа азы хәыҷгьы-дугьы иаҳаҭыр рбоит. 
Гиви Митиа-иҧа иҧшәмаҧҳәыс Ҷан-ҧҳа Џьулеттеи иареи ирхылҵит х-ҩык ахшара,  ҩ-џьа аҧҳацәеи ҧаки: Быҭә-ҧҳа Ҟәараса Гиви-иҧҳа,  Быҭә-ҧҳа Линда Гиви-иҧҳа ,  рашьазаҵә Быҭәба Мураҭ Гиви-иҧа. Ахшара реиҳабы Быҭә-ҧҳа Ҟәараса ашкол дшалгазҵәҟьа Аҟәатәи аколеџь агуманитр-екологиатә  ҵара даналга ашьҭахь хаҵа дцеит,  лыҧшәма Ашьхаруа Дениси лареи ҳәоуеиқәшәала еицынхоит. Аеҳәшьа аиҵбы Быҭә-ҧҳа Линдеи лашьазаҵә Быҭәба Мураҭи  рани раби рҟны иҟоуп.

      Быҭәба Дауҭ  Митиа-иҧа иҭаацәеи иареи Аҟәа инхоит,  Аҧсны жҽәлар рџьынџьтәылатә еибашьра ашьҭахь иџьабаала ирҳаны иҟаиҵаз нхаралагьы уааиеигәырҕьартә далаҟоуп. Дауҭ ибаҩхатәра иабзоураны аибашьра ашьҭахь инапы злеикыз абизнес иқәманшәалаханы ишиҭавхыз  инапаҿы иааигеит,  иахьа уааиҵашьыцыртәгьы ишьапы дықәгылт,  есышқәса аҧсшьаҩцәа зыҩнеиҵо ихатәы сасааирҭагьы ргыланы имоуп. Оҭҳара ақыҭа иалҵыз иҧшәма ҧҳәыс Аиба Лианеи иареи ирхылҵит х-ҩык аҧҳацәа: Быҭә-ҧҳа Фатима Дауҭ-иҧҳа,  Быҭә-ҧҳа Есма Дауҭ-иҧҳа ,  Быҭә-ҧҳа Сариа Дауҭ-иҧҳа. Аеҳәшьа аиҳабы Фатима Дауҭ-иҧҳа   абжьаратәи ашкол даналга ашьҭахь Аҧсуа ҳәынҭқарратә университет азанааҭдырратә факультет аҟны аҵара лҵоит,  аха лҵара далгаанӡа 3-тәи акурсаҿ дыштәаз аҭаацәара даланагалоит,  ақалақь Гәдоуҭа инхо Аҩӡба Руслани лареи рыҧсҭазаара еиларҵеит 2014 шықәса ноиабр мза азы.
             Фатима лаҳәшьеиҵб  Быҭә-ҧҳа  Есма лакәзар,  абжьаратәи ашкол даналга ашьҭахь Аҧсуа ҳәынҭқарратә университет дҭаланы афизика-математикатә факультет аҟны аҵара лҵоит. Аеҳәшьцәа реиҵбӡа Быҭә-ҧҳа Сариа макьана дхәыҷуп,  Аҟәатәи абжьаратәи ашколқәа руакаҿ  аҵара лҵоит.

      Быҭә-ҧҳа Гәында Митиа-иҧҳа диит Очамчыра араион Аҭара ақыҭан. Л.Кәыҵниа ихьӡ зху Аҭаратәи абжьаратәи ашкол даналга ашьҭахь ақыҭамагазин аҟны хәаҳхәҭҩыс аус луан. Уаҟа аус шылуаз аҭаацәара даланагалоит,  Ҕәада ақыҭан инхо Агәхаақәа дырҭацоуп. Лхы змалдаз Агәхаа Анатоли лареи ирхылҵит ҩ-џьа аҧацәа: Агәхаа Сасрыҟәа,  Агәхаа Хьымца. Аишьцәа руаӡәык   ателехәаҧшра «Абаза» аҟны аҭыхҩыс аус иуеит.  Гәында лхаҵа Анатоли лареи ақыҭаҿ инхоит-инҵуеит,  нхаралагьы уаареигәырҕьартә иҟоуп.

    Быҭәба Валери Кьамышә-иҧа диит Очамчыра араион Аҭара ақыҭан. Аҭаратәи абажьаратәи ашкол аҟны ихарҭәаам абжьаратә ҵара даналга ашьҭахь аҩны иҽынкыланы ақыҭатә усқәа иҽырзикуеит. Анкьа ақыҭа колнхара аус анауаз нхаҩык  иаҳасабала иџьабаала дхандеиуан,  аколнхара абригадаҿ ачаи капанҩысгьы дҟарҵахьан,  ашьҭахь даҽа аамҭаказгьы  абригада абригадирсгьы  далырххьан. 
Валери Кьамышә-иҧа  иаб инхараҿ  иҧхӡашала дынхоит-дынҵуеит,  ақыҭаҿ  ирахә-ишәахә,  инхара-инҵыра уҳәа,  аказы ихы дахашшаартә дыҟам,  иахьа 72 шықәса дырҭагылоуп,  макьанагьы иус ҧкымкәа аҕьараҳәа иаб инхара дахагылоуп.
   Аӡҩыбжьа ақыҭа иааӡаз иҧшәмаҧҳәыс Мшьалиа-ҧҳа Беллеи иареи ирхылҵит х-ҩык аҧацәа: Быҭәба Гәрам,  Быҭәба Аслан,  Быҭәба Ахра,  аешьцәа рыхҩыкгьы Очамчыра араион Аҭара ақыҭан иит. 
Аешьцәа реиҳабы Гурам Валери-иҧа Л.Кәыҵниа ихьӡ зху Аҭаратәи абжьаратәи ашкол даналга ашьҭахь Асовет Еидгыла арратә маҵзурахьы иҧхьоит. Арратә уалҧшьа ихганы даныхынҳә ашьҭахь  иқыҭаҿ машьынаныҟәцаҩыс аусура далагоит. Даныҷкәыназ аахижьҭегьы ишьҭихыз машьынаныҟәцаратә занааҭ абзиабара камыжькәа иахьа уажәраанӡагьы аус иуеит,  иҭаацәеи иареи Аҟәа инхоит. Баҕмаран ақыҭан ииыз иҧшәмаҧҳәыс Қьец-ҧҳа Иреи иареи рыҧсҭазаара еиларҵеит,  ирхылҵит х-ҩык аҧацәа:Быҭәба Алхас,  Быҭәба Алмас,  Быҭәба Хамзаҭ.
     Быҭәба Валери ихшаз рахьынтә еициз аишьцәа аиҵбацәа  Быҭәба Аслани Быҭәба Ахреи узеиҩымдыррартә цәгьалаҵәҟьа еиҧшуп,  аҩыџьагьы Л.Кәыҵниа ихьӡ зху Аҭаратәи абжьаратәи ашкол иалгахьеит. Аҧсны жәлар рџьынџьтәылатә еибашьра  ашьҭахь уеизгьы амашәырқәа рацәахеит,  убасеиҧш ихатәмашьынала  амашәыр ҕәҕәа дақәшәеит Быҭәба Ахрагьы.  Деиқәхоит ҳәагьы уаҩ дыҟамызт,  аха ҳазшаз дихылаҧшны иҧсы еиқәхеит,  иахьа дынхоит Гәдоуҭа араион Бзыҧҭа ақыҭан. Иҧҳәыс Ажьи-ҧҳа Динеи иареи дырхылҵит ҧҳазаҵәык: Быҭә-ҧҳа Кристина Ахра-иҧҳа.
  Ахра ициз иашьа Быҭәба Аслан иҭаацәеи иареи нхоит,  Гәдоуҭа араион «Белаиа речка» ҳәа иахьашьҭоу. Мгәыӡырхәа ақыҭан ииыз иҧшәмаҧҳәыс Ҷкотуа-ҧҳа Нонеи иареи  ирхылҵит 4-ҩык ахшара:Быҭә-ҧҳа Мадина Аслан-иҧҳа,  Быҭә-ҧҳа Сабина Аслан-иҧҳа,  Быҭәба (Генади) Гена аслан-иҧа ,  Быҭә-ҧҳа Камила Аслан-иҧҳа. Аеҳәшьцәа Мадинеи (23ш.),  Сабинеи (22ш.) абжьаратәи ашкол ианалга ашьҭахь азанааҭқәа шьҭыхны аусура иалагоит,   иахьынхо Гәдоуҭа араионаҿ. Ахшара зегьы иреиҵбу Быҭә-ҧҳа Камила макьана дхәыҷуп,  абжьаратәи ашколаҿ аҵара лҵоит,  5-тәи аклассаҿ дтәоуп. Аеҳәшьцәа рашьазаҵә Быҭәба Гена Аслан-иҧа абжьаратәи ашкол даналга ашьҭахь Аҧсны арратә маҵзурахьы иҧхьоит,  иахьа Аҧснытәи архәҭақәа руакаҿ иуалҧшьа наигӡоит.
       
      Быҭәба Шура Кьамышә-иҧҳа диит  Очамчыра араион Аҭара ақыҭан. Аҭаратәи абжьаратәи ашкол харҭәааны далымгакәа дшыҟаз,  Гәылрыҧшь араион Мырхьаул ақыҭан инхоз Ханагуа Сулҭани лареи рыҧсҭазаара еиларҵеит. Ирхылҵит х-ҩык ахшара,  ҩ-џьа аҧҳацәеи х-ҩык аҷкәынцәеи: аеҳәшьцәа Ханагуа-ҧҳа Манана,  Ханагуа-ҧҳа Анжела,  аешьцәа Ханагуа Асҭамыр,  Ханагуа Давлеҭ,  Ханагуа Баҭал,  рызегьы ҭаацәарахахьеит,  раҳәшьцәагьы хаҵа ицахьеит. Шура Кьамышә-иҧҳа илыхшаз зегьы рыбзиара нагӡаны илбаанӡа  қәра дук нымҵкәа лыҧсҭазаара далҵит,  аибашьра алагара шықәсқәак шагыз 1990 шықәсазы.
Шура лаҳәшьа аиҵбы Быҭә-ҧҳа  Аника Кьамышә-иҧҳа  абжьаратәи ашкол аҟны дзылгаз аиҵбыратәи аклассқәа азырханы уаҳа аҵара лҽазымкыкәа аҩнытә усқәа нап рылалкуеит. Аколнхараҿ дхандеиуан,  еиҳарак  лҽыззылкыз ачаи ҿыхреи ачаи рҟәыдреи ракәын.  Аника Кьамышә-иҧҳа ианлаамҭаз  аҭаацәарагьы  даланагалт,   Кындыҕ ақыҭан инхоз анхаҩы  Киут Вовеи лареи рыҧсҭазаара еиларҵеит,  аха  акраамҭаӡа ишеицынхахьазгьы ахшара дырхылымҵит. Қәра дук нымҵкәа аҩыџьагьы рыҧсҭазаара иалҵит,  Аҧсны жәлар рџьынџьтәылатә еибашьра  ашьҭахь. 
Ахшара иреиҵбӡаз Валиа Кьамышә-иҧҳа  шьҭрала  Тҟәарчал инхоз Гамгиаа дырҭацан,  илхылҵит х-ҩык ахшара,  аха лхаҵа иаалырҟьаны  иҧсҭазаара далҵит Аҧсны жәлар рџьынџьтәылатә еибашьра аилгамҭаз. Быҭә-ҧҳа Валиа илыхшази лареи иахьа инхоит Очамчыра ақалақьаҿ.

     Быҭәба (Ваниа) Иуан Сеилаҳ-иҧа диит 1920 шықәса маи мза 18 рзы Очамчыра араион Аҭара ақыҭан,  анхаҩы иҭаацәараҿы. Ҭаҳа ҳәа хәыҷыхьӡны изырҳәоз  Ваниа Сеилаҳ-иҧа аҵара аниҵашаз аамҭаз  усҟан   ҩ-школк ҳәа ишьаз иқыҭантәи аликбезҵара далгеит,  аха уи азхомызт,  насгьы усҟантәи аамҭақәа рзы аҧсуаа зегьы аҵара иаҿынҵәаауа иҟамызт аҟнытә иаргьы дҵараданы изҳаит. Аҩышьеи аҧхьашьеи маҷны идыруан,  аҧсшәа анаҩсан даҽа бызшәак  издыруамызт,  аурыс бызшәа ҧсыҽӡаны идыруан,  иара ишиҭахыз ахы иақәиҭны дзалацәажәомызт.  Ваниа Сеилаҳ-иҧа данҭаацәараха,  иаб диҿыҵны  иааигәараҵәҟьа    аҿыцнхара далагеит. Абжьыуаа рҿы унеишь-ааишь ҳәа зарҳәоз,  араионаҿ ацәажәацәа дуқәа ируаӡәкыз,  ирҧшӡаны,  еиҿкааны аҳәашьагь иақәшәоз,  Кәтол ақыҭан инхоз  Арҷелиа (Арҷалиа)  Миха иҧҳа (Гәилиа) Лиусеи иареи рыҧсҭазаара еиларҵеит. Иахьа 84 шықәса ирҭагылоу Арҷелиа-ҧҳа  Лиусиа 1983 шықәсазы Аҧсны АССР Иреиҳаӡоу Асовет Апрезидиум иҟанаҵаз Ақәҵарала иланашьан «Аџьа аветеран» аорден. Лиусиа дқәыҧшӡаны дзыднагалаз  лхаҵа Ваниеи  лареи  иҿыцнхацәаны ирыгыз шырацәазгьы,  ирхылҵыз 4 -ҩык ахшара: Быҭәба  Дмитрии,  Быҭә-ҧҳа Неллии,  Быҭәба Одики,  Быҭәба (Анатоли) Автандили хьҭакы млакы иамыркыкәа ирааӡеит.
Ахшара раб  Быҭәба Ваниа  аӡә итәык изымдырӡо зхатә ҧхӡашалаҵәҟьа ихандеиуаз уаҩын,  амҿыуасҭара азыҳәангьы инапы ҟазан,  аӡлагарақәеи  ауардынқәеи ҟаиҵон,  акалаҭи амҵәышәи инапала ишшуан,  ахмаҷыр,  аныга,  амҳаҵәқәа  уҳәа игәы иааҭахыз зегьы амсалыхқәеи амҿлыхқәеи ҟаиҵон. Ваниа Сеилаҳ-иҧа аӡәы игәы иалсшаз ахааназ имҳәацызт,  иҟаимҵацызт,   ҭацацәас  имаз иашьцәа рыҳәсақәа еилымхкәа зегьы еиҧшны ҳаҭыр рықәиҵон,  зегьы рзы даараӡа дуаҩқьиан,  аҳблаҿ дызцымхыраарц ҩнаҭак ыҟамызт. Мыцхәы иуаҩҭынчыз,  даараӡагьы иуаҩыҳалалыз,  зегьы рзыҳәан ауаҩы хаа ззырҳәоз иакәын. Аҵмыҳәҳәарахра цәгьалаҵәҟьа ицәымҕын,  амцҳәара баны дынхомызт,  иашьцәа ракәзаргьы  дгәылазаргьы еилымхкәа,  зегь рзыҳәан згәы ҧшагьаҭаӡа иҟаз уаҩын.
     Егьа ухандеиргьы акгьы умоуӡо аколнхарахь умнеир аныҟамлоз аамҭаз иҧхӡашаха дызҵаз аџьабаа рацәа нҵәара амамызт,  насгьы усҟан  рџьабааҧса  рызҭахуадаз: аблигациа,  акәац,  акәтаҕь ҳәа,  ашқәсан иааирҳауаз зегьы ашәахтә инахәлабгон. Усҟан зегьы реиҧш иаргьы ҧарала иирҳауаз маҷзаргьы,  уеизгьы ирахә-ишәахә ыҟан,  иҭаацәа зланыҟәигашаз ҳәа  есышқәса иааирыхуаз аџьықәреи инамцхәынгьы аца иҭеиҧсон. Ианакәзаалакгьы  аџьабаа рацәа игымкәа дааиуан,  илшонаҵы ифатә-ижәтә ахаангьы иагханы иҟамлацызт. Есышқәса Анана-Гәында лыхьӡала ишьхагәара ныҳәаны ииҧшуаз ишьхымӡақәа рымгәа исаранџь  мацараха ирҭигоз ацха рацәаны еинигалон,  ихәшамацараха   ииҵалуаз ачаҩыр ҳаҭала изкнаҳан,  шамахамҳзар есӡынра ажьҵаагьы игимырхацызт. Дышуаҩызаҵәызгьы ирашәатәқәа рашәаны даналгалак ашьҭахь иҽыныбжьырҟьаны зны-зынла ашьхагьы дцалон,  иидыруаз ашьхаҭыҧқәа рацәан,  идунеи иҧсахаанӡа  гәабзиаралагьы дыҕәҕәан,  «шьҭа унатәаны уҧсы ааиҭак ҳәа аниоуҳәалак,  сара акы санаҿым ауп санычмазҩхо,  сара сзы иҧсыршьагоу аусуроуп»,  ҳәа ихы дахыхәмарны иҳәалон. Ҵабыргны дышқәыҧшӡаз инаркны  тамҩахәык имамкәа иҧхӡашоу ихатә џьабаала аколнхараҿ дшыхандеиуаз мацара дымҩасит,  иҧсҭазаара далҵит 86  шықәса данырҭагылаз  2006 шықәса август  28 рзы.   

    Ахшара зегь иреиҳабу  Быҭәба (Витали) Дмитри  Иуан-иҧа диит 1951 шықәса ҧеруал мза 2 рзы,  Очамчыра араион Аҭара ақыҭан,  анхаҩы иҭаацәараҿы.   И.Коҕониа ихьӡ зху Кәтолтәи  абжьаратәи ашкол даналга ашьҭахь,  1969 шықәсазы  Асовет  Еидгылатәи арратә маҵзурахьы иҧхьоит. Арратә уалҧшьа ихигон  ахара иныҟоз  аибашьыгатә  ҕбаҿы,   насгьы усҟантәи аамҭақәа рзы Асовет Еидгыла аҳәаақәа анаркыз,  аҳәаанырцәтәи атәылақәа рахь ацара-аара анамуаз акәын,  аха  Асоветтә  ҕбақәа рыӡхыҵразы СССР-и егьырҭ атәымтәылақәеи рыбжьара иҟарҵоз аиқәшаҳаҭрақәа инарықәыршәаны  Д.Быҭәба арратә маҵзура ахьихигоз аибашьыгатә ҕба ӡхыҵхьан: Шьамтәала– ақ Латакиа,  Иугославиа– ақ. Сплит,  Еиду Арабтәылатә Республика – ақ. Алықьсандриа,    Ареспублика Алжир – ақ.Аннаба,   Ареспублика Сенегал– ақ.Дакар,  Ареспублика Гвинеиа– ақ. Конакри уҳәа,  абарҭ атәылақәа рҟны днанагахьан,  ақалақьқәа днарылсны иблала ибахьан. Х-шқәса аррамаҵура ихганы даныхынҳә ашьҭахь, 1973 шықәсазы аусура далагеит Тҟәарчалтәи ақалақьтә анагӡком афинанс ҟәшаҿы ашәахттә  инспекциа аинспекторс. Уаҟа аус шиуаз 1975 шықәсазы дҭалеит Аҧсуа ҳәынҭқарратә университет,  ҟаимаҭла дагьалгоит 1880 шықәсазы. Убри нахыс аусқәа ахьиуазаалакгьы  иусура  иалагӡаны   арҿиара аусгьы  иаҽзикуеит,  иахьанӡагьы уи аџьабаа адибалоит. Иқәыҧшра зегьы ахьихигахьаз Тҟәарчал ақалақьаҿ 29 шықәса иалагӡаны аусқәа иухьан  еиуаеиҧшым амаҵзурақәа рҟны напхгаҩыс,  ус аибашьрагьы  ихьӡоит. 
 Уаанӡа «Ткварчельски горниак» ҳәа иҭыҵуаз ақалақьтә газеҭ  нас аибашьра ашьҭахь    «Тҟәарчал абжьы» ҳәа  ахьӡ ҿыц зауыз,  насгьы  араионтә  газеҭны иҟалаз  аредақтор хадас дҟаҵан 1993 шықәса август мза азы,  уаҟа аус иуит 1996 шықәса иуль мза азынӡа.  Д.Быҭәба бзиа иибоз азанааҭқәа ируакын ажурналистика, насгьы агазеҭ аредақциа аанижьырцгьы игәы иҭамызт,  аха аибашьра ашьҭахьгьы ахныҟәгараз Тҟәарчал  аҭыгылазаашьақәа злауадаҩыз ала ашьҭахь иҭаацәа иманы нхараҳәа  Аҟәаҟәа дмиасыр  ҧсыхәа  имоуит. 
 Аҟәа  дахьааизгьы  бзиарак дазыҧшымкәа дшыҟаз ус  ақалақь ахадара рабжьгарала, 1997 шықәсазы аусура далагеит  Аҟәатәи абжьаратәи ашкол № 13 аиҳабыс. Уаҟа аус иуит  2008 шықәсанӡа,  насгьы еицырдыруа шәҟәыҩҩы Ҷ.Џьонуа ихьӡ убри ашкол ахҵара зыбзоуроугьы иара иоуп. Уи ашколаҿ 13  шықәса  аус иухьан еиҧш,  ашьҭахь  диаргоит   Аҧсны Аҳәынҭқарра Атәылахьчара аминистрра ахыбраҿ еиҿкаахаз Аҧсны арбџьарқәа рмузеи аҧҵаразы,  уи амузеи аиҳабысгьы дҟаҵоуп 2008 шықәса раахыс. Ари амузеи аӡбахә заҳаны иаҭаахьоу   ашколхәыҷқәа,  архәҭақәа рыруаа,  аибашьра аветеранцәа,  Урыстәыла ахаҭарнакцәа, иара убас Аҧсны араионқәа рҟынтәи ауааҧсыра уҳәа  иаҭааны избахьоу рацәаҩуп,   зегьы ргәы иахәаны азеиҕьшьарақәагьы иахьагьы идырныҳәалоит. Иџьабаа аху ҳаракны иахьыршьаз азы ианашьоуп амедалқәа акымкәа: 2010 шықәсазы,   Кавказтәи академиа ахьӡала ианашьоуп « Аҧсны Урыстәыла иалалеижьҭеи 200 ш.» аҵра аҳаҭыраз амедал. 2011 шықәса ииун мза азы Аҧсны  Атәылахьчара амнистрра ахьӡала ианашьоуп,  «Арратә Еидгылара» амедал. 2012 шықәсазы Аҧсны  Атәылахьчара аминистрра ахьӡала ианашьоуп,  «Аҧсны Атәылахьчара аминистрра 20 шықәса ахыҵра» амедал. 2013 шықәсазы ианашьан  «Аҧсны жәлар рџьынџьтәылатә  еибашьра Аиааира 20 ш.» ахыҵраз амедал. Убри ашқәсан ианашьан  «300 шықәса Михаил Уасил-иҧа Ломоносов» агәаларшәагатә медал. 2014 шықәса сентиабр мза азы ианашьан, Урыстәылатәи  Афедерациа  азеиҧш  палата ахьӡала  «Аҭоурых  ашьҭамҭақәа реиқәырхараз аҩызара» амедал уҳәа,  убас иҵагьы.
Апублицист, ажурналист Д.Быҭәба раҧхьаӡа акәны акьыҧхь аҿы дцәырҵуеит 1970-тәи ашқәсқәа рзы ажурналистикатә жанр ала,  агазеҭ адаҟьақәа рҟны  аҧсуара  апроблемақәа ирызкны еиҳараӡак: аҧсуа бызшәа аиқәырхара,  аҵасқәеи ақьабзқәеи рхаҵгылара,  иара убас аҵара-ааӡаратә ҧсҭазаара иадҳәалоу ауснагӡатәқәа уҳәа азҵаарақәа жәпакы ирызкны игәаанагарақәа цәыригахьан. Ажурналистика анаҩсангьы Д.Быҭәба инапы алакуп асахьаркыратә рҿиарагьы,  раҧхьаӡа акәны дцәырҵит 1983 шықәсазы, раҧхьаӡатәи иповест  ала. Иара убас ажурнал «Алашара» адаҟьақәа рҿы лассы-лассы ицәыригоит еиуаеиҧшым иажәабжьқәа, ирнылахьоугьы маҷым.  
Апублицистикатә жанр акәзар, Аҧсныжәлар рџьынџьтәылатә еибашьра амрагыларахьтәи афронт иазкны ахроника,  1996 шықәсазы «Мрагыларатәи афронт» зыхьӡу хазы шәҟәны иҭижьит. Ари  ашәҟәы аибашьра ахҭысқәа зегьы азышьҭнахыртә иахьзыҟамлаз аҵыхәала 2005 шықәсазы ашәҟәы харҭәааны еиҭах  иҭижьит  «Мрагыларатәи афронт» зыхьӡу ахроника ҩ-тамкны, насгьы ашәҟәы  аҭыжьра ихатә фондла дацхрааит Раҧхьаӡатәи Аҧсны Ахада В.Г.Арӡынба.     2010 шықәсазы Аҧсны Атәылахьчара аминистрра иҟанаҵаз ацхыраарала  иҭижьуеит, «Иаазыркьаҿу аҧсуаа реибашьрақәа аҭоурых ахҳәаа» зыхьӡу ашәҟәы урысшәала.  Аҭыжьара иазырхианы ишьҭоуп,  фнызқь рҟынӡа ажәақәа еидызкылаз «Арратә жәақәа рҵакытә  аҧсуа-аурыс жәар» хазы шәҟәны,  иара убас аҭыжьра иазырхиоуп макьана акьыҧхь зымбац исахьаркыроу аҭоурыхтә ҩымҭақәа: «Аҳәаҭҳаныҟәгаҩ» аҭоурыхтә  повест, «Амшмыхәла» аҭоурыхтә роман,  «Аамҭа иазмырӡуа» аҭоурахтә роман,   адетективтә жанр ала иҩу аповестқәеи ажәабжьқәеи  еидызкыло  «Алым еиқәаҵәа» зыхьӡу хаз шәҟәны.
Д.Быҭәба ианакәзаалакгьы иуаажәлар рхақәиҭратә қәҧара далагылан,  ҧсыхәа амамкәа ианыҟалалак Мықә,  Ҧақәашь,  Очамчыра,  Аҟәа,  Лыхны уҳәа,  аҧсуа жәлар реизарақәа ахьымҩаҧысуазаалакгьы  дрылахәын. 1989 шықәсазы аҧсуа жәлар зегьы  реизара ду Лыхнытәи аҭоурыхшҭаҿы ианымҩаҧысуаз,  Абжьыуаа рганахьала иқәгыланы ицәажәақәаз дыруаӡәкуп. Иара убас,  Аҧсны жәлар рфорум «Аидгылара» аҟәша Тҟәарчал аҧҵаразы раҧхьаӡатәи аиҿкааҩцәа дыруаӡәкуп,  насгьы жәлар рфорум ишьҭнахуаз азҵаарақәа,  ианаҭаххоз аамҭазТҟәарчал адагьы Очамчыра араион ақәыҭақәа рахьгьы иҩызцәеи иареи цаны ақыҭа ауааҧсыра аҵаҳәарақәеи агәҽынҵарақәеи  рырҭон. Асовет Еидгыла хыбгалаанӡа амилаҭ маҷқәа шьаҳаны изкыз аполитикатә амч еиқәаҵәақәа ацәцашьас ирыҭатәыз,  уи аҵыхәала  аҧсуа жәлар ирҧырхагаз азҵаарақәа аҭыҧ иқәырҵаразы Быҭәба Дмитри  ҩызцәас ивагыланы аусқәа  ицназыгӡози иареи  уахынла,  маӡала Аҟәа иааны: Гь.Ӡиӡариа,  Ш.Инал-иҧа,  В.Ҧачулиа,  Б.Шьынқәба уҳәа реиҧш акыр зылшоз,  аиҳабыра рҿы зажәа нагаз ауаа ирҭааны,  дара рыла акыр зҵазкуаз аусқәа акырынтә иӡбны рышьҭахьҟа ихынҳәхьан. Иара убас,  Д.Быҭәба Тҟәарчалтәи аҟәша «Адырра агәыҧ» иҽалархәны аорганизациақәеи анаплакқәеи рҟны акыр шықәса инеиҧанкыланы алекциқәа дрыҧхьон,  аҧсуара апроблемақәа ирызкны.  Убри аамҭаз Аҧсны аҩнуҵҟа аполитикатә ҭагылазаашьақәа акырӡа иуадаҩхахьан,  убри аҟнытә аџьажәлар идеилыркаатәын,  аҵаҳәарақәа рыҭатәын аҧсуаа ҧхьаҟатәи рҧеиҧш шыҟалашаз. Усҟантәи аамҭақәа рзы иаартны ацәажәара зламуаз ала гәҽынырҵагак аҳасабала ашахтақәеи,  аорганаизациақәеи,  еиуаеиҧшым анаплакқәеи рҟны дзыҧхьоз алекциақәа аҧхьаҟа аҧсуаа рхеиқәырхашьас иҟаҵатәыз ахь акәын еиҳарак хырхарҭақәас ишьҭырхуаз. Иара убас,  иара  иаҧшьгарала 1988 шықәсазы Тҟәарчалтәи абжьаратә школ №5 аҿаҧхьа ашҭаҿ иқәыргылан,  уи  ашкол зыхьӡ ахҵоу, 1941-1945 шықәсқәа рзы Аџьынџьтәылатә еибашьра Дуӡӡа аан иҭахаз  Алықьса Аршба ибаҟа.
Д.Быҭәба 1992 шықәса раахыс Аҧсны ажурналистцәа Реидгыла далоуп. Уаанӡагьы  Тҟәарчал  еиҿкааз алитературатә еидкыла «Тҟәарчал абжьы» имҩаҧнагоз аиҧыларақәа раан еицырдыруа ашәҟәҩҩцәа  ааҧхьаны рҩымҭақәа дрыхцәажәахьан,  иаагозар: К.Симонов,  Ф.Искандер,  М.Чкоту,  Б.Шьынқәба,  И.Папасқьыр,  Кь.Чачхалиа,  М.Миқаа,  Шь. Аџьынџьал,  В.Амаршьан уҳәа ӡәырҩы.
Д.Быҭәба Аҧсны жәлар рџьынџьтәылатә еибашьра далахәын,  раҧхьатәи амшқәа рзы дазкын «Арратә бҕьыцқәа» ҭыжьны аибашьцәа рыларҵәара,  аха Аҧсны мрагыларахьтәи арегион зегьы аҟны афымцамчы ақырҭуа еибашьцәа ианааныркыла,  ашьҭахь Мрагыларатәи афронт аштаб аҧшьгарала    аибашьра ахҭысқәа аанымкылакәа инарҭбааны рҭаҩразы,  Мрагыларатәи афронт ахырхарҭаҿ апублицистс дҟаҵан. Хыхь ишазгәаҭоу еиҧш,  иҟаиҵоз аҭаҩрақәа ирыбзоураны  иагьҭижьуеит  афронт ахроникатә ҩымҭақәа.  Д.Быҭәба   зааныҵгьы инапы злеикхьаз ажурналистика аганахьала акәзар,   аҧсуа бызшәа ацқьареи аиқәырхареи,  абызшәа арҿиареи ртемала 2010 шықәсазы  Аҧсны ажурналистцәа  Реидгыла  имҩаҧнагаз  аконкурс далуареатхеит.
Д.Быҭәба  аҧхьа ихшаз  Быҭә-ҧҳа Кама иахьа Лыхны ақыҭан Ӡиӡариаа дырҭацоуп,  аус луеит Гәдоуҭатәи ашколқәа руакаҿ,  иара убас аҭыҧантәи ателехәаҧшраҿгьы адырраҭара амҩаҧгаҩцәа дыруаӡәкуп,  илхылҵит ҩ-џьа аҧацәа: Ӡиӡариа Ҳаџьараҭи Ӡиӡариа  Ҳазараҭи.  Илыхшаз аиҳабы Ҳаџьараҭ ашкол даналга ашьҭахь  аррамаҵзура ихганы нас еиҳау аҵара дҭаларц аҽазыҟаҵара даҿуп.  Ҳаџьараҭ иашьеиҵбы  Ҳазараҭ иакузар макьана ашкол дҭоуп. Кама дызланагалаз аҭаацәеи лареи    ибзиахәхәа, еицыхандеиуа ишааиуаз ус аҽнышьыбжьон идыдызшәа аҭаацәа зегьы ргәы  рзырхьша акәхеит  2009  шықәсазы иаалырҟьаны лхаҵа иҧсҭазаара иалҵра,  аха еиҵахарак ҟамҵакәа илыхшаз млакы-хьҭакы иамыркыкәа,  абжьаратәи ашкол  иалырганы  рааӡара  ллыршеит.
Д.Быҭәба дҭаацәароуп, ашьҭахь ихы здикылаз  Какубаа-ҧҳа  Римма Ӡыкәыр-иҧҳаи иареи рыҧсҭазаара еиларҵеит 1988 шықәсазы,  ирхылҵит ҩ-џьа ахшара,  ҷкәынаки ӡҕабки:Быҭәба Арноу,  Быҭә-ҧҳа Аҧсуанда.   Арноу Дмитри-иҧа диит Тҟәарчал ақалақьаҿ 1990 шықәса февраль мза азы. Ҷ.Џьонуа ихьӡ зху Аҟәатәи абжьаратәи ашкол даналга ашьҭахь Аҧсуа ҳәынҭқарратә университет дҭаланы афилологиатә факультет далгоит. Иҵара дшалгазҵәҟьа Аҧснытәи арратә маҵзурахьы иҧхьоит,  арратә уалҧшьа ихигон Баҕмаран игылаз архәҭаҿ.  2014 шықәсазы  25 шықәса дырҭагылан,  макьана аҭаацәара даланамгалац. 
 Арноу иаҳәшьеиҵбы Быҭә-ҧҳа Аҧсуанда Дмитри-иҧҳа диит Тҟәарчал ақалақьаҿ,  1991 шықәсазы февраль мза 28 рзы. Ҷ.Џьонуа ихьӡ зху Аҟәатәи абжьаратәи ашкол даналгаз ашқәсан Аҧсуа ҳәынҭқарратә  университет дҭаланы,  афилологиатә факультет  англыз бызшәа азанааҭ ала   аҵара далгоит. Дызҭаз аҵара қәҿиарала ианыхлыркәша ашьҭахь  аусура  далагоит Ҷ.Џьонуа ихьӡ зху Аҟәатәи абжьаратәи   дзылгаз  ашкол аҟны англыз бызшәа арҵаҩыс. Уаҟа аус шылуаз 2012 шықәсазы аҭаацәара далалоит,  Тҟәарчал инхо  Аршба  Наур  Реваз-иҧеи лареи рыҧсҭазаара еиларҵеит.  
Аҧсуанда Дмитри-иҧҳа 2013 шықәса раахыс аус луеит,  А.Аршба ихьӡ зху Тҟәарчалтәи абжьаратәи ашкол №5 аҟны,  англыз бызшәа арҵаҩыс. Хатәҩызас  лхы здылкылаз лхаҵа Аршба Наур аҧхьа аус  иуан Тҟәарчал ашьхатә хаҳәлагарҭаҿ, ашьҭахь  диасуеит Галҟа, аусура далагоит  Аҧсны амрагыларахьтәи  аҳәаа ахыжьырҭа ахылаҧшҩыс, иахьа уажәраанӡагьы уаҟа аус иуеит. 
  

  

      Быҭәба Нелли Иуан-иҧҳа диит 1953 шықәсазы,  Очамыра араион Аҭара ақыҭан анхаҩы иҭаацәараҿы. Л.Кәыҵниа ихьӡ зху Аҭаратәи абжьаратәи ашкол даналага ашьҭахь дҭалоит Аҧсуа ҳәынҭқарратә университет,  ашколқәра иаҵанамкуа ааӡаратә занааҭ  шьҭылхразы. Лҵара аныхлыркәша ашьҭахь,  Аҧсны жәлар рџьынџьтәылатә еибашьра иалагаанӡа аус луан  Аҟәатәи ахәыҷбаҳчақәа руакаҿ,  нас диасуеит Кындыҕтәи аҧсаатәааӡарҭа иатәыз ахәыҷбаҳча ашҟа, уаҟа аус шылуаз ус Аҧсны жәлар рџьынџьтәылатә  аибашьра  лыхьӡоит.
 Аибашьра анеилга ашьҭахь уск ахьуушаз уеизгьы иҟамызт аҟнытә,  зықәрахь инеихьаз лани лаби рымацара  ақыҭаҿ ианаанха, ирыцҳашьаны аҩны лҽаанылкылеит. Улахь иану уақәымшәар ауам рҳәоит,  ҵабыргны аҭаацәара дзаламлакәа иахьагьы аҩнусқәа дырхашәаланы дзыҟамлац,  лџьабаагьы даараӡа ирацәоуп. Абраҟа иазгәаҭатәуп,  Быҭәба Ваниа  иҧсҭазаара даналҵ ашьҭахь иҧшәмаҧҳәыс Арҷелиа-ҧҳа Лиусиа  лхала данаанха,  насгьы ақыҭахь ацара-аара ануадаҩха,  ақыҭаҿ анхара-анҵыра иацыз ауадаҩрақәа ирыхшазгьы рымч ақәымхо ианыҟала рангьы раҳәшьа Быҭә-ҧҳа Неллигьы Аҟәаҟә иаарымгар амуит. Ахшара руаӡәык,  Быҭәба Одик уеизгьы аибашьраҿ  дҭахахьан,  аиашьа аиҵбӡа Быҭәба Автандил иакәзар,  уи уеизгьы  аибашьра ҟалаанӡагьы машәырла динвалидхахьан аҟнытә  ақыҭаҿ дынхартә-дынҵыртә алшара имамызт.  Ахшара иреиҳабыз  Быҭәба Дмитрии  иакәзар, еиҳабыс (директорс) аус ахьиуаз Ҷ.Џьонуа ихьӡ зху Аҟәатәи абжьаратәи ашкол  есымша иааныжьны дзаҧырҵуамызт,  арахь иаб иҧсҭазаара даналҵ ашьҭахь  ақыҭахь ацара-аара данамыхәаӡа,  зхала аҩны иҩнахаз иани иаҳәшьеи  хыхь ишҳәоу еиҧш,  ашьҭахь Аҟәаҟа иааигар акәхеит,  иахьа Ҷанба ихьӡ зху амҩаҿ инхо Дмитри иашьеиҵбы Автандили  дареи ҩныкаҿ еицынхоит. Уахьиз уанахыҵлак аҩнаҭагьы ихьааганы ианыҧшуазар акәхап,  2014 шықәсазы аҩнқәа ҩба ахьыҟаз руак уахынла  инықәццышәаа машәырла иблит. Раб иҟаҵамҭа,  Ваниа Сеилаҳ-иҧа инапала иргылаз аҩны акгьы амыхькәа амца иацәынхаз   инахылаҧшлоит,  Дмитри иҧа Арноуи Одик иҧа Гәдисеи лассы-лассы ақыҭахь ицаны ашәыр баҳча,  арасаҭра уҳәа,  рылаҧш  агмырхакәа аус  рыдуланы  иаалоит. 
     
     Ахшара рахьынтәи агәыбжьанытә Быҭәба Одик Иуан-иҧа (аибашьра раҧхьатәи амшқәа рзы иҭахаз) диит 1955 шықәсазы Очамчыра араион Аҭара ақыҭан,  анхаҩы иҭаацәараҿы. Л.Кәыҵниа ихьӡ зху Аҭаратәи абжьаратәи ашкол даналга ашьҭахь  ҧыхьатәи Асовет Еидгылатәи аррамаҵурахьы иҧхьоит,  арратә уалҧшьа наигӡон  ақ. Мурманск  арратә-мшынтә флот (ВМФ) архәҭаҿ. Х-шқәса арра ихганы даныхынҳә ашьҭахь дҭалоит Аҧсуа ҳәынҭқарратә университет афилологиатә факәльтет, қәҿиарала дагьалгоит аҧсуа бызшәеи алитературеи азанааҭ иманы. Еиҳау аҵара даналга ашьҭахь аамҭала аус иуан Кындыҕтәи  аҧсаатәааӡарҭаҿ анхарҭа акомендантс,  ашьҭахь диасуеит иқыҭахь,  аусура далагоит Л.Кәыҵниа ихьӡ зху Аҭаратәи абжьаратәи ашкол дзылгаз аҟны рҵаҩыс. 1985 шықәсазы аҭаацәара далалоит,  Кәтол ақыҭан ииыз Папасқьыр-ҧҳа Мананеи иареи рыҧсҭазаара еиларҵеит,  ирхылҵит ҩ-џьа ахшара,  ҧаки ҧҳаки: Быҭәба Гәдиса,  Быҭә-ҧҳа Алиса.  
Быҭәба Одик ашьҭахь ашкол ааныжьны Аҟәаҟа нхара диасуеит,  аҧхьа аусура далагоит Аҟәатәи априборгылараҿ,  нас агазтә-маругақәа рыҟаҵарҭаҿ,  уаҟа аус  шиуаз ауп аибашьрагьы ишалагаз. Одик иабду Быҭә Сеилаҳ еиҧшҵәҟьа иаргьы ҧсабарала амч ҷыда злаз иакәхеит,  алеишәахь дурхаргьы аӡәы сицәшәап ҳәа иҟамыз,  аказыҳәан згәы ҭрысуаз дреиуамызт. Мышкы иадымзаргьы илахь еиқәны аӡәы димбацызт,  есымша алафҳәара дазгаган,  џьара акы ануеиҳәозгьы умырччакәа дцәажәомызт,  ус иара ҟазшьаны ицшан. 
Аибашьра алагара  ҩ-баҟа шықәса шыбжьаз,  еиҳараӡак 1989 шықәса инаркны ақырҭқәеи аҧсуааи рыбжьара иҟалаз аполитикатә еиҿагылара ҕыҕкӡаны ианыҟаз акәын,  атәым рбаҕь ааны аҩнытә рбаҕь дәылнацон ҳәа,  иааны Кындыҕ ақыҭа иаланхаз агырқәа рашьцәа ақырҭцәа рҳәатәы хаҵаны аҧсуаа рахь аҟаҿыҳәа ицҳауа иандәықәыз аамҭаз,  х-барбалк зҵаз Одик ихатәы мотоцикл ала аҧсуаа рыдгьыл иарцәацәыз агырқәа рхатәҧышәала «Ахали-Киндги» ҳәа хьӡыс изырҭахьаз Кындыҕ-ҿыц иахьынхоз реиланхарҭа аҳаблахь дцаны акырынтә дҭаҧшыхәаны даахьан. Одик дара рышҟа ацара-аара аныхҭеикӡа аҵыхәтәан даргьы длаҧшықәырҵазар акәхап,  ашьҭахь гәҩарас дҟаҵаны иагьишьклахысит,  аха усҟан машәырк имыхькәа дхынҳәит. Ақырҭуа милаҭи аҧсуааи еибаҭахымкәа иҟеижьҭеи кыр шааҵхьазгьы ус рыбжьара маҷк аҟара ианҭынчраха ашьҭахь Одик иҭаацәа иманы Кындыҕынтәи Аҟәаҟәа нхара диасуеит. 1991 шықәса август мза азы Асовет Еидгыла аҳәынҭқарра анеилаҳа ашьҭахь аҧсуааи ақырҭқәеи реиҟазаашьа зынӡа иануадаҩхаӡа,   Аҧсны  ахьчарази ахылаҧшрази  иаҧҵахаз  аҩнуҵҟатәи архәҭатә полк  раҧхьаӡа иалалақәаз дыруаӡәкхеит. 
Ус дук мырҵыкәа 1992 шықәса август 14 рзы Аҧсны жәлар рџьынџьтәылатә еибашьра ианалага,  Быҭәба Одикгьы абџьар шьҭихит ақәылаҩцәа дырҿагыларц. Аибашьра аҧхьатәи амш азы дасу иахьынхоз рраионқәа рыхьчарц хыхьынтәи адҵа аныҟала,  Аҟәантәи шьхала идәықәлаз   абжьыуаа рыҷкәынцәа иаргьы дрылагыла  амҩа дықәлеит. Уи агәыҧ иалахәыз Одик иҩызцәеи иареи рабџьар,  рџьыҧҳаны уҳәа рҽеибыҭаны ҩ-мш рыла ашьхақәа ирҿысны Кәыдры нырцә Наа аҧшаҳәаҿы иааиуаны еиҧш,  аҧсуа еибашьцәа амҩа ишықәыз ала аилкаара иахьӡаз  ақырҭуа аруаа иаразнак ирыкәшаны рҿахысра иалагеит,  хазы авертолиотқәа рхаланы аракетатә снариадқәа рыжәырҵеит. Кәыдры аӡиас арха дахьымӡакәа убраҟа дҭахеит,  Аҧсадгьыл ашәарҭа аамҭа ианааҭыгыла зегь раҧхьаӡа абџьар шьҭызхқәаз ируаӡәкыз,  убасҟан 41 шықәса ирҭагылаз Быҭәба Одик Иуан-иҧа. Убри аҽны ицҭахеит,  зраион ахьчараз иаауаз даҽа 6-ҩык арҧарцәа.  Аибашьра цқьа  алаҧшыха змаӡаз,  иибарц ииҭахыз аҧсуа жәлар риааира дахьымӡакәа Быҭәба Одик Иуан-иҧа данҭаха ашьҭахь ианашьоуп,   Аҧсны Арбџььармчқәа Рхада В.Г.Арӡынба инапы зҵаҩу аҳәынҭқарра аҳамҭа  ҳарак «Агәымшәараз» амедал.

      Одик иҧазаҵә Быҭәба Гәдиса  диит 1984 шықәсазы Аҟәа ақалақьаҿ.  Аҧсны жәлар рџьынтәылатә еибашьра ашьҭахь Аҟәатәи абжьаратәи ашкол №13    даналга ашьҭахь дҭалеит Аҟәатәи аҳәынҭқарратә университет,  агронџьнырратә факәльтет,  аграном изанааҭ ала. Цқьа заб ихааным,  аб игәыблра мбаӡакәа изызҳаз  Быҭәба  Гәдиса дҭаацәарахеит 2012 шықәсазы,  Лашькьындар ақыҭан ииыз Бжьаниа  Асмаҭ Валери-иҧҳаи иареи рыҧсҭазаара еиларҵеит.  Иҧшәма ҧҳәыс Асмаҭ еиҳау аҵара лымоуп,  аҭоурыхтә факәльтет далгахьеит,   аус луеит  Аҟәатәи атуристтә компаниа аҟны аметодистс,  аха иахьа аамҭала аҩны дыҟоуп, илхылҵыз раҧхьатәи аҧҳа,  2015 шықәсазы шықәсык зхыҵыз: Быҭә-ҧҳа Иарна Гәдиса-иҧҳа лааӡара даҿуп.
Гәдиса иаҳәшьеиҵб Быҭә-ҧҳа  Алиса Одик-иҧҳа диит 1988 шықәсазы ақ. Аҟәа. Аҧсны жәлар рџьынџьтәылатә еибашьра ашьҭахь Аҟәатәи абжьаратәи ашколқәа руак даналга ашьҭахь Аҧсуа ҳәынҭқарратә университет дҭаланы,   занааҭла адизаинҵаратә  факультет  қәҿиарала  далгоит. Бзиа ибаны ишьҭылхыз азанааҭ ала аус шылуаз аҭаацәара далалеит 2013 шықәсазы. Лхы здылкылаз Сергеев Едуард аус иуеит Аҳәынҭқарра  ашәхарҭадара маҵзура аусзуаҩыс.

      Быҭәба  (Анатоли) Автандил  Иуан-иҧа ахшара зегьы иреиҵбӡоу иоуп, диит 1956 шықәсазы  Очамчыра араион Аҭара ақыҭан анхаҩы иҭаацәараҿы. Л.Кәыҵниа ихьӡ зху Аҭаратәи абжьаратәи ашкол даналга  ашьҭахь Асовет Еидгылатәи аррамаҵурахьы иҧхьоит,  арратә уалҧшьа ҩ-шқәса ихигон Буриатиатәи ареспублика  ақ. Улан-Уде игылаз архәҭаҿ. Арра ихганы даныхынҳә ашьҭахь,  Аҧсуа ҳәынҭқарратә университет  апедагогигатә факультет аурыс сектор дҭаланы қәҿиарала далгоит,  аха усҟантәи аамҭақәа рзы изанааҭ ала аус иуртә дманшәаламхакәа даҽа занааҭк ала Аҟәатәи анхамҩатә наплакқәа руакаҿ аус иуан,  Аҧсныжәлар рџьынџьтәылатә еибашьра иалагаанӡа. Аибашьра ашьҭахь аҭаацәара аҧиҵеит,  аха ҩ -џьа ахшара анихылҵ ашьҭахь иҧҳәыси иареи еилымҵыр ада ҧсыхәа ҟамлеит. Ихшаз иҧҳа  Быҭә-ҧҳа Рабиа Автандил-иҧҳа дҭаацәарахахьеит, 2013 шықәсазы Агәӡера аҳаблан инхо Адамиа Важьеи лареи рыҧсҭазаара еиларҵеит,  дырхылҵит ҧҳак: Адамиа-ҧҳа Микаел. 
Автандил  иҧеиҵб  Быҭәба Баҭал аҵара иҵон Ҷ.Џьонуа ихьӡ зху Аҟәатәи абжьаратәи ашкол аҟны,  аха аҵара ицмааиуашәа аниба игәы  изақәымкыкәа ашкол дҭыҵит. Анхара-анҵыра еиҳа еиҕьшьаны иахьа аҩнытә усқәа инапы рылакуп,  20 шықәса дырҭагылоуп,  макьана дҭаацәарамхац.
Ахшара раб  Быҭәба Автандил аибашьра ашьҭахь акраамҭаӡа Аҟәа араион Абнатә нхамҩа аусбарҭаҿ аус иуан,  аха ашьҭахь уи аусбарҭа  даҽаџьара ианеиҭарга, насгьы иахьиаргаз аницәыхараха иусура аанимыжьыр ҧсыхәа имоуит. Аибашьра еилгеижьҭеи ҩажәа шықәса шҵхьоугьы, макьанагьы  аусурҭақәа рыҧшаара ахьыуадаҩу аҵыхәала убри аахижьегьы џьаргьы аус иуам.  Иахьа дынхоит Аҟәа араион иахьаҵанакуа С.Ҷанба ихьӡ зху амҩадуаҿ,  86  шықәса ирҭагылоу иан Арҷелиа-ҧҳа Лиусиеи  иаҳәшьа Нелли иареи  џьарак  еицынхоит. 

      Быҭәба  Валикәа Сеилаҳ-иҧа диит Очамчыра араион Аҭара ақыҭан 1931 шықәсазы аҧсуа нхаҩы иҭаацәараҿы, иҧсҭазаара далҵит 81  шықәса анихыҵуаз   2012  шықәсазы. Аҭара ақыҭан инхоз Латариа Амтон иҧҳа  Латариа-ҧҳа (Гуилчка) Ҭаликәеи иареи рыҧсҭазаара еиларҵеит,  ирхылҵит 4-ҩык аҧацәа: Быҭәба Славик Валикәа-иҧа,  Быҭәба Муџьа Валикәа-иҧа,  Быҭәба Рамин Валикәа-иҧа (зыҧсҭазаара иалҵхьоу),  Быҭәба Даур Валикәа-иҧа (зыдунеи зыҧсаххьоу). Арҭ аишьцәа рыхцәажәарахь ҳаиасаанӡа аҧхьа ҳазааҭгылап,  рани раби знысыз рыҧсҭазааратә мҩа зеиҧшраз.
Быҭәба  Валикәа Сеилаҳ-иҧа ақыҭанхамҩаҿ акырӡа аџьабаа збахьаз дыруаӡәкын,  аамҭала аколнхараҿ акыр шықәса абригада абригадирс аус иухьан,  нас ақыҭа арахә рферма аиҳабыс дахагылан,  уаҟа аус шиуаз ауп Аҧсны аибашьрагьы ишалагаз. Аибашьра ашьҭахь (1998-1999 ш.) рзы,  шықәсык инацны  Аҭара ақыҭа ахадасгьы дахагылан. Быҭәба Валикәа  ҳаҭыр зқәыз уаҩын,  насгьы зегь рыла деилҟьа-еилҕәыцәӡа дахьыҟаз азы  ақыҭан цәгьак-бзиак  аҟны иажәагь иазыӡырҩуан.
Валикәа Сеилаҳ-иҧа дагьҽыбҕаҟазан,   даныҷкәыназ аахижьҭегьы аҽыџьбарақәа иҧсы рыҿҳәаран,   аҽырҩрақәа раан Очамчыра араионаҿ акырынтә аҧхьахәқәа игахьан. Ҵарадук шимамызгьы  аусқәа ахьиуазаалакгьы  ибзианы иқәҿион,  аҟәыҕараз  ихәыцшьа бзиан. Шьхацан ашьха дцалон,  аҵыхәтәан дызхадыргылаз арахә рферма рыманы есышқәса ашьха икарцон,  иидыруаз ашьхацамҩақәеи ашьхаҭыҧқәеи даара ирацәан. Иӡбахә зауаҳауз,  аҭыҧхьӡқәа рыҭҵааҩцәас иҟаз аҧсуа ҵарауаа ӡәырҩы акырынтә иҭааны иҿцәажәахьан. Аҭаратәи Быҭәаа  ҳаҩнду ҳәа иахьашьҭоу Быҭә Шьааб иашҭаҿ 3 шықәса рахьынтә знык еизаны рхы анырныҳәоз, Быҭәба Валикәа иҧсҭазаара далҵаанӡа иара иакәын аныҳәацәашьы зкыз, ныҳәаҩыс иҟаз.
Быҭәба Валикәа    ианакәзаалакгьы еснагь ахьӡ-аҧша  дашьҭан,  аешьара  еиуаз дазусҭазаалак  бзиак аҵыхәала аӡәы дырҽхәаны џьара  иӡбахә  рҳәо иаҳар,  иара уи даараӡа гәахәарас иҟаҵаны «аешьара рзыҳәан ари хьӡыми» ҳәа,  деигәырҕьаны иҳәалон. Аҧсны дахьадыруаз рацәан,  Абжьыуаа рҟны еиҧш,  Бзыҧҭагьы акырџьара дырдыруан,  џьара қыҭакаҿ уахьнеиуа ужәла шеилыркаалак,  абри ахаҵа дудыруама ҳәа иаразнак иуазҵаауан. Ҵабыргны абасеиҧш деицырдыруа дагьыҟан,  насгьы дхәыҷызаргь ддузаргьы зегь рҟны ахаара зҵаз уаҩын,  лафк  мҳәакәа дуацәажәомызт,  зегь рыла ихгәырҧхаҩыз иакәын. Иара убас аешьараҿ акәзааит,  аҳаблаҿ акәзааит,  цәгьак-бзиак аҟны ишҧаҟаҳҵари ҳәа изызҵаақәоз дреиуан.  
      Быҭәба Валикәа  иҧшәмаҧҳәыс, 2014 шықәсазы 83 шықәса иинарҭагылаз Латариа-ҧҳа (Гәильчка) Ҭаликәа Амтон-иҧҳагьы ақыҭаҿ зхатә  џьабаала инхо-инҵуа ҧҳәысуп. Данҧҳәысҿаз инаркны аколнхараҿ ачаи ҿыхра,  аҟанҷ ааӡара,  аҭаҭын аарыхра,  уи анаҩсангьы аҩнытә усқәа,  ахшара рааӡара  уҳәа,  аџьабаа ду зыжәҩа иқәызххьоу  ҧҳәысуп. 

       Ахшара зегьы иреиҳабу Быҭәба Славик Валикәа-иҧа диит 1952 шықәсазы Очамчыра  арион Аҭара ақыҭан,  анхаҩы иҭаацәараҿы. Л.Кәыҵниа ихьӡ зху Аҭаратәи абжьаратәи ашкол даналга ашьҭахь Асовет Еидгылатәи арра маҵзурхьы иҧхьоит. Арратә уалҧшьа ихганы даныхынҳә  ашьҭахь аусура далагоит,  Аҟәатәи ақалақь аҩнуҵҟатәи аусқәа рыҟәшаҿы амилициа аусзуҩыс,  аха аҭаацәара анаҧиҵа ашьҭахь дызҿыз иус ааныжьны иқыҭахь дцаны ақыҭнхамҩа иҽазикуеит. 
Ҧақәашь ақыҭа иалҵыз иҧшәмаҧҳәыс Убириа-ҧҳа Ҭинеи иареи еивагыланы Аҭара ақыҭан инхоит-инҵуеит,  зыҧсы еивыгоу нхаҩык иаҳасабала иахьа  аказы рхы иахашшаауа иҟам,   гәылак аказы имыҳәакәа рыҧхӡашала ихандеиуеит. Славик Валикәа-иҧа иабду Латариа Амтон ақыҭа аусҳәарҭа иацәыхарамкәа  дахьынхоз инхараҿ иахьа аҕьараҳәа иҭаацәеи иареи еицынхоит,  иҧшәмҧҳәыс Убириа-ҧҳа Ҭинеи  иареи ирхылҵит х-ҩык ахшара:Быҭәба Анзор Славик-иҧа,  Быҭәба Даҭо Славик-иҧа ,  Быҭәба Асҭамыр Славик-иҧа. 
Аҧсныжәлар рџьынџьтәылатә еибашьра аныҟала, Славик Валикәа-иҧа  ҳаруаа ацхыраара рыҭаразы ақыҭан иаҧҵаз атыл аусқәа иҽрылархәны излаилшоз ала аџьабаа азибеит. Славик ихылҵыз ахшара зегьы иреиҳабу, аподполковник  Быҭәба Анзор  иахьа аус иуеит Аҧсны аҳәынҭқарра ашәарҭадаратә комитет аусзуҩыс,  иҭаацәеи иареи нхоит Аҟәа ақалақь Аҳабла-ҿыц аҟны акоммуналтә ҩныкаҿ. Быҭәба Анзор Славик-иҧа иҧшәма ҧҳәыс Ҧлиа-ҧҳа Хаҭуна Валерик-иҧҳа аус луеит,  Аҟәатәи ахатәы школ «Альфа» аҟны,  аҧсуа бызшәеи алитературеи арҵаҩыс,  дылхылҵит ҧҳак: Быҭә-ҧҳа Есмеҭ Анзор-иҧҳа,  макьана дхәҷуп,  ашколаҿ аҵара лҵоит.
Аишьцәа ргәабжьанытә Быҭәба Даҭо Славик-иҧа иаб иҩны дыҟоуп,  ақыҭа ҧсҭазаара еиҕьшьаны иани иаби дрывагыланы дынхоит-дынҵуеит. Иҧшәма ҧҳәыс  Гогохиа-ҧҳа Елона Валерик-иҧҳаи иареи дырхылҵит  ҧҳак: Быҭә-ҧҳа Саида Даҭо-иҧҳа,  макьана дхәыҷуп,  ақәранаӡа аҟынӡа дымнаӡац.
Аешьцәа реиҵбы  Быҭәба Асҭамыр Славик-иҧа дҭаацәароуп,  иҧшәма ҧҳәыс Демезодинова Анжеллеи иареи ирхылҵит х-ҩык ахшара,  ҩ-џьа аҧацәеи ҧҳаки:  Быҭәба Ҭемыр Асҭамыр-иҧа,  Быҭәба Кристиан Асҭамыр-иҧа ,  Быҭә-ҧҳа Астелла Асҭамыр-иҧҳа,  рыхҩыкгьы макьана ихәыҷқәоуп.

       Быҭәба Мыџьа Валикәа-иҧа Л.Кәыҵниа ихьӡ зху Аҭаратәи абжьаратәи ашкол даналага,  ақ. Кастрома азоотехникатә ҵара далганы иқыҭахь дхынҳәит.  Асовет Еидгылатәи  аамҭақәа  рзы иқыҭаҿ аус иухьан абригадаҿ ачаи капанҩыс,  ашьҭахь бригадирс. Аҧсныжәлар рџьынџьтәылатә еибашьра далахәын,  аибашьра ашьҭахь аусура далагоит, Ҷ.Џьонуа ихьӡ зху Аҟәатәи абжьаратәи ашкол №13 аҟны,  ашкол анхамҩа (азавхоз) аиҳабыс,  иахьа уажәраанӡагьы уаҟа аус иуеит. Қәралагьы шьҭа дмаҷым, 52 шықәса дшырҭагылоугьы макьана дҭаацәарамхац. Иахьа  иаб инхараҿ  иҟоугьы иани иареи  роуп.

      Быҭәба Рамин Валикәа-иҧа Л.Кәыҵниа ихьӡ зху Аҭаратәи абжьаратәи ашкол даналга ашьҭахь Асовет Еидгыла арратә маҵзуратә уалҧшьа анихигаз ашқәсан Урыстәыла даагыланы еиҳау аҵара дҭалоит,  убасҟан  аҭаацәара далалоит. Иҵара аныхиркәша ашьҭахь иҭәаацәа иманы иҧсадгьылахь дхынҳәуеит,  рацәак мырҵыкәа  аусура далагоит,  Аҧсны аҳәынҭқарра ашәарҭадаратә комитет (КГБ) ҳәа ианыҟаз Ҧицундатәи аҟәшаҿы. 
Роман Валикәа-иҧа ашәарҭадаратә комитет аҟны аусура даналага инаркны иаразнакала дышҵоураз ала ихы ааирҧшит,  иаарласынгьы иаҳаҭыр рбалартә еиҧш иҽыҟаиҵеит. Инапы злакыз амаҵзура иауамызт усҟантәи аамҭақәа рзы Аҧсны аҩнуҵҟа аҭагылазаашьақәа  зеиҧшраз  зегьы аартны аҳәара,  избанзар еиҳа зымчыз ақырҭцәа рнапы аҵаҟа дызлаҟаз ала мчы имамызт,  убри цәгьалаҵәҟьа есымша хьаас ишимаз иҳәалон. 1990-тәи ашқәсқәа рзы Аҧсны аҩнуҵҟа аполитикатә ҭагылазаашьақәа есааира ишеицәахоз ибон,  идыруан иаарласны аибашьра ҟалараны ишыҟаз, аха акгьы ахьимчымыз аҵыхәала ҕәҕәала игәнигон,  арахь акы аҳәара дақәиҭымызт,  амала зыгәра игоз иашьцәеи,  изааигәаз иҩызцәеи  ирыҵаиҳәон ашәарҭа ҟалар шыҟалоз ала  ргәырҽанызарц. Аус зциуаз ақырҭцәа ирыдибалоз рхымҩаҧгашьақәа  рыла ирыҵидыраахьаз рымаӡақәа оумакала иааигәаӡаны иахьидикылоз иахҟьаны,  (усҟантәи аамҭақәа рзы амаиор ичын ҳарак аҟынӡа ахалара акырӡа аҭахын, аха убранӡа ахалара иҽанаҧсеитә аамҭазы),  қәра дук нымҵкәа 36 -ҟа шықәса дшырҭагылаз 1992 шықәса апрель  мза  27 азы иаалырҟьаны игәеисра аагыланы Ҧицунда иуадаҿ иҧсҭазаара далҵит,  Аҳәынҭқарра ашәарҭадаратә комитет аусзуаҩ  амаиор Быҭәба Рамин Валикә-иҧа.
Зыхшара рааӡара  иахьымӡаз Рамин Валикәа-иҧа Урыстәыла аҵара аниҵоз дигәаҧханы ҧҳәысыс ихы здикылаз аурыс ҭыҧҳа Коптелова Наташеи иареи ирхылҵит х-ҩык ахшара,  ҩ-џьа аҧацәеи ҧҳаки. Ахшара иреиҳабу Быҭәба Томас  Рамин-иҧа абизнес инапы алакуп. Уи иашьеиҵб Быҭәба Адамыр  Рамин-иҧа ателехәаҧшра «Абаза»  аҟны аус иуеит. Аешьцәа раҳәшьазаҵә Быҭә-ҧҳа Оксана Рамин-иҧҳа дҭаацәароуп,  лхаҵа Степанов Сергеии лареи ирхылҵит ҩ-џьа ахшара,  инхоит Аҟәа ақалақьаҿ.

      Быҭәба Даур Валикәа-иҧа ахшара зегьы дреиҵбын,  иҭаацәеи иареи Аҟәа араион иаҵанакәа С.Ҷанба ихьӡ зху амҩаҿ инхон. Даур иҧшәма ҧҳәыс Агәхаа-ҧҳа Ельзеи иареи ирхылҵит ҩ-џьа ахшара:Быҭәба  Адгәыр Даур-иҧа,  Быҭәба Инал Даур-иҧа.  Аешьа аиҳабы Адгәыр Даур-иҧа Аҧсуа ҳәынҭқарратә университет афилологиатә факультет даналга ашьҭахь аусура далагоит аҳәынҭқарра ашәарҭадаратә маҵзураҿы аусзуаҩыс.  Аешьа аиҵбы Быҭәба Инал  иаб иҩны иҽынкыланы аҩнытә усқәа дырҿуп,  ахәҳахәҭра знапы алаку иан длыцхраауеит. Аешьцәа аҩыџьагьы макьана иҭаацәарамхац.
Даур Валикәа-иҧа аибашьра ашьҭахь аҭагылазаарақәа даараӡа иануадаҩыз  аамҭаз иҭаацәа амла иамкразы акырџьара ҧхӡашалаҵәҟьа аус иухьан,  зны  амашьынаныҟәцаҩыс  дыҟан,  даҽа зных аӡымҩангага амашьына дақәтәан,  абжеиҳан напышьашәала аџьабаа ибон,  иҧшәма ҧҳәысгьы  џьара усурҭак лыҧшаанӡа ишҧаҟаиҵарыз,  иҟаиҵалакгьы ииулакгьы аҭаацәа ныҟәгатәыс иман. Абас аџьабаа згымыз Даур бзаабаак мбаӡакәа,  ихшара рыбзиара дахаанымхакәа,  қәра дук ниҵаанӡа иаалырҟьаны ицәа иалаҽыз ачымазара бааҧс иахҟьаны, 48 шықәса дшырҭагылаз иҧсҭазаара далҵит 2012 шықәсазы.

    Быҭәба  Котик Сеилаҳ-иҧа ҧыхьатәи Асовет Еидгылатәи аррамаҵура ихганы даныхынҳә ашьҭахь Тҟәарчал дцаны ашахҭақәа руакаҿ  арацәаҵхҩыс аусура иҽазикуеит,  убри аламҭалаз аҭаацәарагьы аҧиҵоит. Иҧшәаҧҳәыс Воуба Галиеи иареи ирхылҵит ҩ-џьа ахшара,  ҷкәынки ӡҕабки: Быҭәба Вахтанги Котик-иҧа,  Быҭә-ҧҳа Индира Котик-иҧҳа. 
Ихьыӡшьараны  Кури ҳәа зырҳәоз Быҭәба Котик Сеилаҳ-иҧа акыр шықәса ашахҭаҿ аус аниу ашьҭахь  иҭаацәа иманы иқыҭахь нхара диасит,  акраамҭагьы иҩны дхандеиуан. 1980-тәи ашқәсқәа рзы Кындыҕ ақыҭан аҧсаатәааӡарҭа фабрика аргылара ианалага,  Быҭәба Котикгьы анхараҳәа деиҭаҵит  аҧсаатә ааӡарҭа аиланхарҭа аҳаблахь,  иҭаацәеи иареи уаҟа инхон аусгьы руан. Ус иаалырҟьаны, 1992-1993 шықәсқәа рзы Аҧсны жәлар рџьынџьтәылатә еибашьра  аныҟала,  насгьы аибашьра аҧхьатәи амшқәа рзы дахьынхоз Кындыҕтәи аҧсаатәааӡарҭа аиланхарҭа зегьы ақәылаҩцәа рнапахьы ианаарга,  иҭаацәагьы иаргьы рыҩны ааныжьны иахыҵыр акәхеит. Аибашьра анеилга ашьҭахь Котик ихатәҩызеи иареи нхараҳәа  Аҟәа араион иахьаҵанакуа,  Ӡыгәҭа ҳәа иахьашьҭоу анхара иҽазикуеит,  аха  иҷкәынзаҵә Вахтанг иани иаби дрыцымцакәа,  иҭаацәа иманы анкьа иахьынхоз Кындыҕҟа иаб инхара дазыхынҳәуеит.
Котик  (Кури) Сеилаҳ-иҧа даараӡа згәы разыз уаҩын,  еиашьара зегьы еиҧшны ибон,  ачеџьыка ҳаҭыр изақәын,  иаб Сеилаҳ еиҧшҵәҟьа иаргьы ашәарыцара иҧсы аҿҳәаран. Даараӡа ицәымҕын амцҳәара,  иаргьы аӡәы дижьар иҭахымызт,  насгьы дызлауаҩыгәыблҩыз ала  лассы-лассы иашьцәа днарылс-аарылсны ибон,  ауаҩы инаалашьа дақәшәон, аӡәы цәгьарак дақәшәар иҭахымызт,  ауаҩ ҳалалк иакәын,  аказы уиднагаларгьы  имаз уаҩаигомызт. Ашқәсгьы иара атәы ҟанаҵон,  аамҭа цацыҧхьаӡа Быҭәба Котик иаалырҟьаны ачымазарагьы шьҭикаауа далагеит. Аҵыхәтәан аныҟәара ицәыуадаҩханы аҩны даныҩнанакӡа,  ашьҭахь иҷкәын Вахтанг  дахьынхоз Кындыҕҟа  дцеит,  убра дшыҟаз 2014 шықәса сентиабр 8 рзы иҧсҭазаара дагьалҵит 84 шықәса дшырҭагылаз.
Вахтанги Котик-иҧа аҧхьатәи иҧҳәыс ақырҭуа лҟынтәи ихылҵит ҩ-џьа ахшара,  ҧаки ҧҳаки,  аха иҟалаз аибашьра изықәнаршәаз арыцҳара иахҟьаны ихшара иааӡартә,  иҭаацәа ианахартә изыҟамлеит. Иҧҳәыс  лыҧҳа длыманы лҭаацәа ахьынхоз Гыртәылаҟа дшыҟаз ауп аибашьра ишалагаз,  насгьы лара шьҭа лхаҵа иахь дхынҳәыртә аҭагылазаашьа лымамызт аҟнытә аибашьра анеилгагьы лыҧҳагьы ларгьы уахь иаанхеит. Аибашьра алагамҭаз аҩны иҟаз Вахтанг иҧа усҟан бжьбаҟа шықәса ракәын ихыҵуаз,  аибашьра амца анакуаз  абомбакажьрақәеи,  алахысрақәеи,  амлакреи ирыхҟьаны данычмазҩха Тҟәарчалнтәи вертолиотла Гәдоуҭаҟа дрышьҭит цхыраарак иҭаны дрыхәшәтәырц,  аха ишьа ахьыбжьысхьаз иахҟьаны мызқәак рыла иҧсҭазаара далҵит.
Аибашьра анеилга ашьҭахь шықәсқәак раҟара ныбжьысхьан еиҧш,  Быҭәба Вахтанг иҧҳа длышьҭаҵаарц ауаа лынҵаны дахьыҟаз иҧшааит,  ашьҭахь  ҩ-нтә раҟарагьы иҩныҟа дааигеит,  аха аибашьра аҵыхәала еицәыхҟьалаз аби аҧҳаи аҵыхәтәан еибаҧшаазаргьы дшыхәаҷыз заб игәыблра ззымкыз,  агыруарахьы иианагахьаз  аҧҳа уаҳа лаб иахь даартә изыҟамлеит. Вахтанг Котик-иҧа иахьа Кындыҕ аҧсаатә ааӡарҭа аиланхарҭа аҳаблан ихатәы ҩны аҟны дынхоит,  аҩбатәи иҧҳәыс дерманҭыҧҳауп,  аха уи лҟынтәи ахшара дихылымҵит.

      Быҭәба Индира Котик-иҧҳа ахаҵа ҳәа лхы здылкылаз,  шьҭрала Ҧақәашь ақыҭа иеиуоу  Ҭаниа Жореи лареи Аҟәа араион иахьаҵанакуа Ӡыгәҭа ҳәа иахьашьҭоу аҳблан инхоит. Илхылҵит хәҩык ахшара,  ҧшьҩык аҧацәеи ҧҳаки:Ҭаниа Ҭимур Жора-иҧа,  Ҭаниа Нугзар Жора-иҧа,  Ҭаниа Ахра Жора-иҧа,  Ҭаниа Владик Жора-иҧа,  аешьцәа раҳәшьазаҵә Ҭаниа-ҧҳа Асҭанда Жора-иҧҳа.
 Ахшара иреиҳабу Ҭимур Жора-иҧа аҟазара инапы алакуп,  иахьа Аҧсны аҩнуҵҟа еиҧш анҭыҵгьы еицырдыруа шәаҳәаҩуп. Аишьцәа агәыбжьанытә  Ҭаниа Ахра Жора-иҧа  аҭаацәара далалахьан,  аха иаҩсҭааху диҧырхагахан, 2014 шықәса ноиабр мза 1 азы машәырла иҧсҭазаара далҵит.
Ахшара рацәа раб Ҭаниа Жора зуаажәлар рзы акыр џьабаа зыхәда иқәызхьоу уаҩуп,  аибашьра ҟалаанӡагьы излаилшоз ала иуаажәлар рымаҵ иухьан. Аибашьра ашьҭахьгьы акыр шықәса инеиҧынкыланы Ӡыгәҭатәи ақыҭа ахадасгьы дыҟан,  уаҟа аус шиуаз ашьҭахь тәанчара дцоит. Иахьа аҩнытә усқәа дырҿуп,  ирахә-ишәахә уҳәа, ҭаацәаныла рҽеидкыланы изларылшо ала аицхандеира иаҿуп,  рыҩныҟа  имҩахыҵуагьы ачеџьыка иҿамҵакәа дырмышьҭыц.

       Быҭәба Луба Сеилаҳ-иҧҳа дшыӡҕабыз иаалырҟьаны даачмазҩхан,  аҭаацәара далалаанӡа лыҧсҭазаара далҵит 1949 шықәсазы.

       Быҭәба Тариал Шьааб-иҧа асеминариа ҵара далгахьан,  иқыҭаҿ ихатәы хәаҳхәҭырҭатә дәқьан иман, дҭаацәарахаанӡа дшыҷкәынӡаз иааиқәшәан  иҧсҭазаара далҵит 1921 шықәсазы. Аҧсны ақырҭуа меншевикцәа ахаҧаны ианыҟаз Быҭәба Тариал бзиа дырзымбазт,  1918 шықсазы гәрамгаҩыс дҟаҵаны дҭаркит,  ашьҭахь Маан Кыҷыни уи иҧа Маан Кампытеи ирыбзоураны аби аҧеи иҟарҵаз ацхыраарала доурыжьыртә иҟарҵеит,  аха нас даҽа ҧыҭрак ашьҭахь игәаҕ кны деиҭаҭаркит,  убасҟан Нестор Лакоба иоуп  доурыжьыртә ихаҵгылаз.  Ақырҭуа меншевикцәа игәаҕ шрымаз ибон аҟнытә,  аҩынтәраан даноурыжь ашьҭахь ихы ныҧхьакуа-ааҧхьакуа дшааиуаз ус 1921 шықәсазы Аҧсны Асовет мчра шьақәгылеит,  убри ашқәсан   Тариал Шьааб-иҧа ақыҭа акомиссарс дҟарҵеит.
Асовет мчра Аҧсны ианышьақәгыла ашьҭахь шықәсыбжак аҟара ааҵхьаны  еиҧш,  Асовет мчра ахьышьақәгылаз аҳаҭыраз Аҭара ақыҭан  аныҳәа  азгәаҭараз Ақыҭсовет аилатәара иаӡбеит убри аҽны аҽырхәмарра мҩаҧыргарц. Аракьаҽи Аҭареи ақыҭақәа рҳәаа ахьеивҵаз,  Мац Кәыҵниа иқәаҵа ҳәа иахьашьҭаз адәаҿы ақыҭауаа еизарц рылаҳәан. Аҽны шьажьнаҵы иалагеит аныҳәа амҩаҧгара,  зегь раҧхьа аимҵакьачара ала ахы адыркит. Быҭәба Расым излеиҳәоз ала изысуаз ампыл ашыцламшә ҭаџьгәаны,  аҩнуҵҟа х-мааҭк ҭаҵаны напыла иӡахыз мпылзаарын,  аӡәы зегьы дыриааины аркьыл изаргар х-мааҭкгьы иара итәхон,  убасҟан дыриааины «ампыл» рцәигеит Кәыҵниа Сиса. Аимҵакьачара анаҩсан ахаҳәрҧарахь ииасит,   идырҧоз ахаҳә ҧуҭк аҵкыс еиҳан,  иаиааиуаз ҩ-мааҭк ирҭон,  ари аицлабраҿ ираҧигазаап аҧхьахә згаз Быҭәба Сеилаҳ.
Абасеиҧш иҟаз ахәмаррақәа анымҩаҧырга ашьҭахь аҽҟазацәагьы аҽырхәмаррақәа ирылагеит,  урҭгьы иахьынӡаҟазацәаз ддырбаразы иаҧшьыргаз абаз ашьҭҧаараҿ егьа рыҽҧыршәазаргьы Бигәаа Исеи Быҭәба Едыгьеи рыда аӡәгьы изышьҭымхит. Аҽынтәи аныҳәа иаалашыҩкуаны еиҧш,  ақыҭауаа зегьы ргәалаҟазаара бжьнахит иааларҟьаны иҟалаз арыцҳара,  аҽы ширхәмаруаз  машәырны  дашьит аҽыбҕаҟазаҩ Кәыҵниа Хәымҧ.
 Абри аҩыза ахҭыс аныҟала ашьҭахь ҩ-мшҟа ааҵхьаны еиҧш,  Кәыҵниа Ӡыкәыри  Дапоу Сузари уахык аҵх кыр иласкьахьаны еиҧш,  Быҭәба Тариал ицны  иааит. Хыхь ишазгәаҳҭахьоу еиҧш,  Шьааб уеизгьы есышқәса аҩы маҷымкәа иҭеиҭәон, убри ашықәс азынгьы ажь агарҭа имамкәа ирацәаны иҭааит,  аиаҳәақәа рыла ихәаны изгылаз аҩы аҵхра дшаҿыз ауп ус Тариал иҩызцәеи иареи рааира шыҟалаз. Инеидтәаланы акранырфа ашьҭахь Тариал иҩызцәа нышьҭеиҵан,  нас иара иаб аҩы аҵхра дахьаҿыз днаицхраарц  аҩцарахьы дцеит. Аҩыџьагьы  аҩы аҵхра ишаҿыз, ус ауаа рышьҭаламҭа иақәыршәаны лбааҟа Набжьоу аҳабла ҳәа иахьашьҭоу аганахь иаалырҟьаны аҳәҳәабжьқәа аагеит. Убри аамҭаз «Ҳаи иҟалазеи,  даҽа рыцҳарак ҟамлазааит,  дад! Иҟалаз уцаны еилкааишь!»– ҳәа Шьааб ианиҳәа,  Тариал афырҳәа дааццакны иабџьаргьы аашьҭыхны аҳәҳәабжь ахьгоз ахь  дцеит. Егьи,  аҽырхәмарра аныҟаз аҽны аҽы иашьыз Хәымҧ дызҭарҵоз аҭоубыҭ зманы иаауаз хаҵак иҽы иазгәамҭакәа амҩан иҟаз ҵеџьк иҽгьы иаргьы ҭаҳазаарын,  уи иакәзаарын аҳәҳәара иаҿызгьы. Абас иҟалаз ажәабжь еилкааны,   Тариал ишьҭахьҟа дхынҳәны аҩныҟа дхалеит,  аха иҧсы аиҭакха иаӡаанӡа ихьыз уаҩы изымдырӡо дыхәжәаны игәеисра  аагылан,  аҟыт ихнамырҵкәа иҧсҭазаара далҵит,  Аҧсны Асовет мчы анышьақәгылаз  ашқәсан 1921 шықәсазы.
Тариел Шьааб-иҧа ишқәс ҵны ицәымзахә анышьҭырхуаз аҽны аимҭыхара ҟарҵеит. Убри аҽны иҧсыз ихьӡала акиан (акьан) ҟаҵаны,  ахыцәқәан иҳаракӡаны шашәала икнаҳан ақьасақәа,  ачабрақәа,  ампахьшьқәа,  ахәымџьарқәа ахьыссы,  еихсны ашашәа ҧҵәаны илазышьҭуаз,  илаишьҭуаз иарбанзаалакгьы иара итәхон. Уи анаҩсан,  унаҧшны нырцәыҟала иубоз адәҳәыҧш анаара аҟны асаан цәҟьарас иҟаҵаны икыдын,  уи  еихсны иҧызҽуаз цәаҕәацәк иаҟараз ацә ду ианаршьон.
Убарҭқәа инарҷыданы хазы аҭарчеи ныҟәгарагьы ыҟан,  уи зҽалазырхуаз амаҭәақәа рзыршон,  шықәсык  аахыс аӡәы дызқәымтәацыз Тариал иҽыхәа ҵаршәны иахьгылаз шьапыла анышә ажра иаҿын,  уигьы дырхәмарырц азыӡбан,  аха иацәшәаны аӡәы ақәтәара изыгәаҕьуамызт. Ус аҭарчеи аҟаҵарахь ианиас,  Тариал иҽы ақәтәара згәаҕьыз Какачиа Кәҷыр дақәдыртәеит.Убри  аамҭаз егьырҭ аҽцәагьы нҽыжәланы уи иааидгылан,  нас  азар ҳәаны ианаалгоз аамҭаз «чоу» рҳәан,  амрагылара аганахьала икнаҳа-цәгьаны иҟаз ахылаҕьара рызегьы  неишьҭагыланы рыҽнарҭеит. Зегьы раҧхьа дгыланы дыҿҟьаса инеиуаз Кәҷыр инаишьҭарххны рҿынархеит,  аха зегьыҵәҟьа зымцакәа ахылаҕьара бааҧс иннакылеит Абыхәба Кәатати Бигәаа Исеи рыда,  урҭ лбааҟьаны ицеит,  аха  Кәҷыр изихьымӡакәа ашьҭахьҟа иаанхеит.
Аҭарчеи анымҩаҧырга ашьҭахь нырцә ахәадаҿы асаан ахькыдыз,  усҟан аценка шәақьи абарданка шәақьи ҳәа изышьҭаз абџьарқәа рыла аӡәаӡәала иааины аихсрахь ииасит,  аха егьа ҟарҵазаргьы ацәҟьара  аӡәы изақәыршәомызт. Асеиҧш аҭагылазаара аныҟала Быҭәба Шьааб аҩны дныҩнаххын,  иҷкәын Сеилаҳ иаҧсуа шәақь еиҵаҵаны иахькнаҳаз икныхны  иаадәылиган нас  Кәыҵниа Қәаҭ инаииркит,  уаҩ изҧымҽыз асаан деихсразы. Қәаҭгьы днеины ахысҩцәа днарылагылан,  уаҩы изҧымҽуаз уи асаан аихсра ус иара ианитәха,  Сеилаҳ ишьанҵашәақь инапы инықәырсны акылҧшра дадымхалацәакәа аҵықьҳәа дахьынхысыз асаан инақәшәан,  аҧҽыхақәа ахьхьаҳәа инкаҧсеит.  Ахысраҿ иаҧызго ихьӡала ҳәа иҿаҳәаз ацәгьы уара иутәуп рҳәан,  ахысраз зегьы ириааиз Кәыҵниа Қәаҭ ирҭеит. 
  Быҭәба Шьааб иан Арухангьы шьҭа қәрала дмаҷмызт аҟнытә,  уигьы дук мырҵыкәа лыҧсҭазаара далҵит. Иҧсхьаз шрызхымгоз,  қәра дук нылҵаанӡа урҭ инарышьҭарххны ус лыҧсҭазаара далҵит Ҷлоу ақыҭан инхоз Џьапоу Кьаҭхуа имаз Шьааб-иҧҳа  Быҭә-ҧҳа Қьысҭинагьы. Абасеиҧш инеишьҭаргыланы  Быҭә Шьааб  агәаҟрақәа данрықәшәоз,  усҟан иара иуаҩыбжара днахысны ақәра ду дааҵагылахьан. 

      

    БЫҬӘБА  ТАИИА  ШЬААБ-ИҦА  ИХЫЛҴЫШЬҬРА
   
    Ауаҩ ҟәыҕа ҳәа еицырдыруаз,ашәаҳәараз абжьы ссир зхаз, ажәабжьҳәаҩцәа дуқәа иаарыдызцәылоз, зашьцәа еилымхкәа зегьы еиҧшны избоз ауаҩ қьиа ду Быҭәба Таииа Шьааб-иҧа диит 1889 шықәсазы, Кәыдрытәи ауезд Аҭара ақыҭан анхаҩы иҭаацәараҿы, иҧсҭазаара далҵит 87 шықәса анихыҵуаз 1977 шықәсазы. Таииа Шьааб-иҧа иаамҭаз акыр зымпыҵакыз, зыҧсы еивыганы иҟаз, зырахә-зышәахә згымхацыз,ҧсуа нхаҩык иаҳасабала аҕьараҳәа инхоз иакәын. Ианиаамҭаз аҭаацәара даланагалеит, раҧхьатәи иҧҳәыс Ҷан-ҧҳа Лиза  лҟынтәи ихылҵит ҩ-џьа аҧацәеи ҧҳаки:Быҭәба (Гаргь)Жора Таииа-иҧа,  Быҭә-ҧҳа Зина Таииа-иҧҳа,  Быҭә-ҧҳа  (Пата) Нелли Таииа-иҧҳа. Иҧҳәыси иареи бзиахәхәа ишеицхындеиуаз ус иаалырҟьаны Ҷан-ҧҳа  лыҧсҭазаара далҵит 1931 шықәсазы,  ашьҭахь    иааигаз аҩбатәи иҧҳәыс  Гадлиа-ҧҳа Личка илхылҵит ҩ-џьа аҧацәа: Быҭәба Алықьса Таииа-иҧа, Быҭәба  Рушьни Таииа-иҧа.
Быҭәба Таииа Шьааб-иҧа иаамҭаз ҳаҭыр зқәыз уаҩын,  хыхь ишҳәо еиҧш, джәабжьҳәаҩны деицырдыруан,  еиҳараӡак афольклортә жәабжьқәеи Нарҭа репос  азаагӡа  иидыруаз рацәан. Иӡбахә заҳаны    иҿцәажәарц иҭаахьаз  афольклористцәеи  аҵарауааи ӡәырҩы,  Таииа иҳәамҭақәа акымкәа  ашәҟәқәа ирнырҵахьеит. Зегь раҧхьагьы Таииа Шьааб-иҧа иааиџьушьартә зегь раҧхьаӡагьы идубалоз  (абри ашәҟәы еиқзыршәаз схаҭагьы- (Д.Б.)  сабду Сеилаҳ иашьа Таииа ибзианы сихаануп),  ицәажәашьа иаҵубаауаз иажәа цқьақәа рыласышьеи, насгьы заҟа  ирхәыцгаха иҟаз акәын угәалашәараҿ иаанхоз. Акы анеиҭеиҳәоз ацәажәара даҟәымҵындаз уҳәарын,  избанзар уи убриаҟара ихааны еиҿырцааны аҳәашьа дақәшәон,  ицәажәашьа ҧшӡан,  еиҳаракгьы иабацәа ирҳәамҭаны иидыруаз рацәан. Хыхь ишазгәаҭоу еиҧш, цәажәара азҟазара адагьы Быҭәба Таииа дагьышәаҳәаҩын,  амала ашәаҳәара сҭаххеит ҳәа иахьабалакгьы иҳәомызт,  иахьҳәатәыз  данақәшәалоз ибжьы ҩарганы акеиҳәа ахапа анаацәыригалак, убри аамҭаз изаҳуаз зегьы иаразнакала иатәнатәуан. Иашьеиҵбы Быҭәба  Расымгьы убасҵәҟьа акәын ашәаҳәара дшазҟазаз,  зны-зынла аҩыџьагьы чаракаҿ аидтәалара анрықәшәалоз,   аишьцәа шшәаҳәаҩцәаз здыруаз рацәаҩымзи,  шәак ҳзышәҳәароуп ҳәа ианыхҭарклак иаацәырыргоз ашәахкы  заҳауаз зегьы  бзиа ибаны иазыӡырҩуан,  абасала ирыциыз  ашәаҳәара оумакала иазҟазан.
 Быҭәба Таииа иҟынтәи акырынтә исаҳахьан -(Д.Б.),  абасеиҧш иҳәоны: «Аӡә дырҳаны еашьас дҟауҵаргьы,  еаҳәшьас дҟауҵаргьы зегь акоуп,  иуашьам дызуашьахом,  иуаҳәшьам дызуаҳәшьахом!» ҳәа,  иаанагозгьы аешьа гәакьеи аеҳәшьа гәакьеи раҟара иааигәоу уаҩ дзыҟалом,рцынхәрагьы дуоуам  ҳәа акәын. Быҭәба Шьааб ихылҵыз аишьцәа:Едыгьа,  Сеилаҳ,  Таииа,  Расым ҵабыргны  оумакалаҵәҟьа ҳаҭыр рықәибаҵон,  есҩымш-есхымш еиҭанеиааины еибамбар ргәы иауамызт,   аизыгәыблра ду  рыман,  ианеицәажәоз еиқәгәамҵуа ахааназ аӡәы имбацызт. Аҧсуара ирыланааӡаз  рабацәа раҧсуа кәыльтуратә дипломатиа ҳаракын,  реиҵбацәа рҿаҧхьа рҿы иамырҳәакәа рхымҩаҧгашьала убасеиҧш рхы ддырбон аиҳабы иаҳаҭыр шбатәу,  дара цәажәонаҵы ирыццәажәар шыҟамлоз,  аказы ирҿаҧар шамуаз. Аиҵбацәагьы шыхәыҷқәаз заанаҵ ус ирыларааӡахьан аҟнытә,  абыргцәа ахьеицәажәоз ирзыӡырҩуан ҳәа акәымзар ирҧыҩланы ажәа рымакра ишақәиҭымыз рдыруан. Насгьы еиҳабацәа дуқәак ирҿызза рацәажәара ҧшӡамызт,  иагьырнааломызт,  избанзар усеиҧш аиҵбы ихымҩаҧгара аҧсуара иатәымызт, уи хьымӡҕык  игаз аҟара дарҧхашьар ҟалон,  убарҭқәа иахьрызхәыцуаз азы аиҳабацәа рҿаҧхьа еснагь ахымҩаҧгашьа иақәшәон.
Таииа Шьааб-иҧа нхаралагьы дкәадамызт, еихҳәа-еиҵҳәа иҟаз аҧсуа кәаскьа ҩны аҧацха ду адҟаҵаланы изгылан. Шәыр хкыла иҩычаз абаҳчаҭра, ажь рацәа ахьҿихуаз ақәаҵаҭра,  ирахә-ишәахә уҳәа,  усҟантәи аамҭаз зыҧсы еивыганы иҟаз нхаҩын. Абасеиҧш иҟаз анхара ду акы аарзалымхыкәа машәырла илықәццышәаа иблит,  аҭаацәа аҩны ианыҟамыз иақәыршәаны,  Таииа иашьа иҧа Быҭәба  Кьамышә иҷкәынцәа аҳәса еицаазгаз рчара акны ианиуаз аҽны, 1960 шықәсазы. Ашьҭахь акыр шықәса анҵы еихҳәа-еиҵҳәа иҟоу аҩныеихачаҧа  иргылеит,  Тҟәарчал ашахҭақәа руакаҿ рацәаҵхҩыс  усҟан аус зуаз Таииа иҧеиҳаб Быҭәба ( Жора) Гьаргь.

      Быҭәба Жора Таииа-иҧа диит 1927 шықәсазы Очамчыра араион Аҭара ақыҭан,  анхаҩы иҭаацәараҿы.  Ҧыхьатәи Асовет Еидгыла арра маҵзура ихыжьны даныхынҳә инаркны ихатәџьабаала аума зхызгахьоу уаҩын,  аказы ибаҩ дацәаашьо дҟамлацызт,  тәамҩахә имамкәа аџьаус дшашьцылахьаз еиҧш,  акы даҿымкәа усда-ҳәысда дтәаны дубомызт. Жора раҧхьаӡа акәны аусура нап аиркуеит Аҭара ақыҭан аидарашьҭыхгатә машьынаныҟәцаҩыс,   уи азанааҭ ала акыр шықәса аус иухьаны  ашьҭахь  усура  диасуеит,  хыхь ишазгәаҳҭахьоу еиҧш, Тҟәарчал ашахҭа № 2 аҟны  рацәаҵхҩыс.
Усҟан ахатәы машьынақәа риоура мариамызт,  аха «жигули» ҳәа изышьҭоу амашьына ласқәа раҧхьаӡа ианцәырҵыз,  аусуаҩ бзиа ҳәа дахьшьаз азы иаргьы иоуртә  иҟалеит.Шықәсыбжакгьы дақәымтәакәа ашьҭахь иҭины иаҭнихыз  ала ибылхьаз иаб иҩны ахаҭыҧан даҽа ҩнык  аргылара иҽазикит,  ашахҭаҿ аус иунаҵы иагьилиршеит ҩбаны еихагылоу  ахаҳәҩны аргылара. Инеиҧынкыланы 30-ҟа шықәса ашахҭаҿ аус уны нас тәанчара данца ашьҭахь,  мышкы иадымзаргьы Тҟәарчал даанымгылакәа иқыҭахь дхынҳәны,  иаб иџьынџьаҿ анхара-анҵыра иҽазикит. Быҭәба (Жора)  Гьаргь  Таииа-иҧа иҧсҭазаара далҵит 88 шықәса дшырҭагылаз  2015 шықәсазы  ҧеруал  22 азы.
Жора Таииа-иҧа аҧхьатәи иҧҳәыс лҟынтәи ихылҵит,  еициз ҩ-џьа аҧацәа: Быҭәба Зураби Быҭәба Мираби,  аҩыџьагьы узеҩымдыраартә ҧшралагьы зынӡа еиҧшуп. Аишьцәа аҩыџьагьы иахьа инхоит Ҧицунда ақалақьаҿ,  аешьа аиҳабы Зураб Жора-иҧа аус иуеит Ҧицунда акурорт иатәу агараж аҟны амашьынақәа рмеханикс. Заур иҧшәма ҧҳәыс Барцыц-ҧҳа Зульфа аус луеит аҧсшьарҭа аҩнқәа руакаҿ аусзуҩыс. Рыӡҕаб хәыҷы Быҭә-ҧҳа Диана макьана дхәыҷуп,  ашкол аҟны аҵара лҵоит. Заур ициыз иашьа Быҭәба Мираб аҧҳәысаагара дшахыҧахьоугьы  макьана дҭаацәарамхацкәа дааиуеит,  иашьеи иареи џьарак аус еицыруеит.
Быҭәба Жора аҩбатәи иҧҳәыс 1948 шықәсазы Аӡҩыбжьа ақыҭан ииыз Дел-ҧҳа Еҭери иареи рыҧсҭазаара еиларҵеит,  ирхылҵит ҧшьҩык аҧацәеи ҧҳаки:Быҭәба Игор Жора-иҧа,  Быҭәба Олег Жора-иҧа,  Быҭәба Руслан Жора-иҧа,  Быҭәба Шамил Жора-иҧа,  урҭ раҳәшьазаҵә Быҭә-ҧҳа Светлана Жора-иҧҳа.
Ахшара рацәа анапы рыгмыжькәа изааӡаз  Дел-ҧҳа Еҭери илыхшаз рызегьы рыбзиара наӡа анылбашаз аамҭаз чмазарак даахҭанакын, қәра дук нылҵаанӡа лыҧсҭазаара далҵит 2005 шықәсазы.

     Ахшара иреиҳабу Быҭәба Игор  иахьа Аҟәа араион иаҵанакуа С.Ҷанба ихьӡ зху амҩаҿ дынхоит,  Аҟәатәи аџьармыкьа хадаҿы аус иуеит. Игор иҧҳәыс дуаҧсҭыҧҳан,  аха ахшара анылхылҵ ашьҭахь еиқәышаҳаҭханы ианеилыҵ,  аеҳәшьцәа Быҭә-ҧҳа Кристина Игор-иҧҳа,  Быҭә-ҧҳа Милана Игор-иҧҳа  ран илыцымцакәа раб иҟны иаагылт. Аеҳәшьа аиҳабы  Кристина Игор-иҧҳа Ҷ.Џьонуа ихьӡ зху Аҟәатәи абжьаратәи ашкол даналга ашьҭахь Аҧсуа ҳәынҭқарратә университет дҭалоит,  афилологиатә факультет аҟны аҵара лҵоит. Кристина лаҳәшьа Миланагьы абжьаратәи ашкол даналга ашьҭахь еиҳау аҵара аҭаларазы аҽазыҟаҵара даҿуп.
Быҭәба Игор  аҩбатәи иҧҳәыс Кокорева Аксана лҟынтәи дихылҵит  ҧак:Быҭәба Ҭемыр Игор-иҧа.

      Быҭәба Олег Жора-иҧа дҭаацәароуп,  Аҟәа аҳабла-ҿыц аҟны дынхоит,  аус иуеит. Аҧсныжәлар рџьынџьтәылатә еибашьра аныҟала, усҟан 20 шықәса дшырҭагылазгьы гәыҭрысрак ҟамҵакәа аибашьцәа днарылагылт иаргьы. Атанк ҧжәага «Муха» ҳәа изышьҭоу абџьар ала ахысҩы ҟаимаҭ ҳәа иаразнак зегьы деицгәарҭеит, агәаҕьра аарҧшуа ақәылаҩцәа дырҿагыланы дшеибашьуаз, ажәыларақәа руаказ ахәрагьы иоуит. Тҟәарчалтәи агоспиталь аҟны иҽанихәшәтә ашьҭахьгьы, ахәра соухьеит шьҭа исызхоуп ҳәа иҽаанымкылакәа ҩаҧхьа иабџьар аашьҭыхны иҽызцәа днарывагылоит. 
     Быҭәба Олег иҧшәмаҧҳәыс Матуа-ҧҳа  Анжелеи иареи ианраамҭаҵәҟьаз рыҧсҭазаара еиларҵеит,  ирхылҵит ҧаки ҧҳаки: Быҭәба Денис Олег-иҧа,  Быҭә-ҧҳа  Милана Олег-иҧҳа,  аҩыџьагьы макьана ихәыҷқәоуп.

      Быҭәба Руслан Жора-иҧа макьана дҭаацәарамхац. Иахьа  дынхоит Гагра ақалақьаҿ,  абизнес аусқәа инапы рылакуп.

     Быҭәба Шамил Жора-иҧа дынхоит Аҭара ақыҭан иаб инхараҿ,  дҭаацәароуп.  Иҧҳәыс Емир-оҕлы Еҭери иареи рыҧсҭазаара еиларҵоит,  ирхылҵит ҩ-џьа аҧацәа: Быҭәба Шьааб Шамил-иҧа,  Быҭәба  Нестор Шамил-иҧа,  макьана ихәыҷқәоуп.

      Ҧшьҩык аишьцәа раҳәшьазаҵә Быҭә-ҧҳа Светлана Жора-иҧҳа ианлыхәҭаз аҭаацәара далалеит,  Ҷлоу ақыҭан инхо Џьапоу Џьамбули лареи рыҧсҭазаара еиларҵеит. Илхылҵит ҩ-џьа аҧацәеи ҩ-џьа аҧҳацәеи: Џьапоу Гәдиса,  Џьапоу Инал,  Џьапуа-ҧҳа Лалита,  нас  аеҳәшьа аиҵбӡа хәыҷы хьӡны Ҷуфка ҳәа зарҳәо.

      Быҭәба Таииа ихшаз  зегьы иреиҳабу, 91 шықәса ирҭагылоу Быҭә-ҧҳа  (Тыгәа) Зина  диит 1924 шықәсазы,  Очамчыра араион Аҭара ақыҭан. Лара  аханатә аахысгьы аҧҳәыс еиҿкаа,  аҧҳәыс ҟәыҕа,  аҧҳәыс дыр   ҳәа ззырҳәоз лакәны зегьы деицырдыруеит.  Ахаҵа ҳәа лхы здылкылаз,  Аҭара ақыҭан инхоз Фама Кәыҵниеи лареи рыҧсҭазаара еиларҵеит. 1941-1945 шықәсқәа рзы Аџьынџьтәылатә еибашьра Дуӡӡа иалахәыз Фама Кәыҵниа амбатәӡа зхызгахьаз уаҩын. Аибашьра аинвалид Фама Кәыҵниа унеишь-ааишь ҳәа зқыҭаҿ изырҳәоз,  ҳаҭыр зқәыз иакәын,  акыргьы дуаҩҟәыҕан,  ақыҭаҿ еизарак ыҟазар иҳәатәы акыр ахьалнадоз азы ицаны дааргон. Дышуаҩыбжазгьы аҩны иусура ҧкымызт,  ацәгьеи-абзиеи дагымхацызт,  насгьы даараӡа ламысла зхы мҩаҧызгоз уаҩын. Аибашьра ду зхызгахьаз Фама Кәыҵниа ҳаҧсадгьыл ақырҭуа мпыҵахалаҩцәа анақәла,  уи инаҭаз агәырҩа ду адәахьала инамырҧшкәа ҩнуҵҟала иҿаасҭаны идикылеит. Хаҵаҵас игәырҩа иҵәахырц шиҭахызгьы,  зегьы акоуп ихаҿсахьеи иблақәеи рыла иубарҭан,  цәгьалаҵәҟьа дыхәжәаны дшакыз. Абас зхысҳәаауа убри ауп-(Д.Б.) аибашьра зынӡа амца анықәнаршуаз, исымҩатәны ҩныкаҿ сахьымҩахыҵыз (аҧшәмацәа ирыжәлаз,  ирыхьӡқәаз шьҭа исгәалашәом),  аибашьра ихнарҵәаз Фама Кәыҵниа иҭаацәеи иареи убраҟа избеит. Ҳаицәажәонаҵы дааҟәымҵӡакәа дзызҵаауаз аибашьра аҭыӡшәа заҵәык акәын имаз,  убри аамҭаз иҿаҧшылара зеиҧшраз,  иблақәа мчымхарак рхыҳәҳәыла ишыҟаз иахьа уажәраанӡагьы сгәалашәараҿ иаанхеит. Аҧсны еибашьрак ҟалап ҳәа иҟамыз Фама Кәыҵниа аҵыхәтәан иажәамҭыҽха дызлаҧшыз аҧсуа жәлар реибашьра акәмызҭгьы қәрала иҵагьы днаскьар ҟаларын,  аха уеизгьы  иниҵызгьы маҷымкәа  иҧсҭазаара далҵит 2003  шықәса маи мза азы.
Иҧшәма ҧҳәыс Быҭә-ҧҳа Зинеи иареи ирхылҵит фҩык ахшара,  х-ҩык аҧҳацәеи х-ҩык аҧацәеи: Кәыҵниа-ҧҳа Наҭела Фама-иҧҳа,  Кәыҵниа-ҧҳа Цаца Фама-иҧҳа,  Кәыҵниа-ҧҳа Виолетта Фама-иҧҳа,  аешьцәа-Кәыҵниа Раули Фама-иҧа,  Кәыҵниа Нодар Фама-иҧа,  Кәыҵниа Нугзар Фама-иҧа.

       Быҭә-ҧҳа Пата (Нелли) Таииа-иҧҳа   аҵыхәтәантәи ашқәсқәа рзы дынхон аусгьы луан Аҟәа арион,  С.Ҷанба ихьӡ зху амҩа аҿықәан иҟаз ашәырҵлақәа  рыҭҵааратә-ааӡарҭа апитомник аусзуҩыс. Лнапы злакыз аусураҿ акырынтә ақәҿиарақәа ахьаалырҧшхьаз азы иреиҕьӡоу аусзуаҩ ҳәа дыҧхьаӡаны иланаршьахьан Аҧсни Қырҭтәылеи аиҳабырақәа рҟынтәи амедалқәа маҷымкәа. Дылхылҵит ҧак. Пата Таииа-иҧҳа қәра дук нымҵкәа 72 шықәса дшырҭагылаз лыҧсҭазаара далҵит 2005 шықәсазы.

      Быҭәба Алықьса Таииа-иҧа диит 1932 шықәсазы,  Очамчыра араион Аҭара ақыҭан, анхаҩы иҭаацәараҿы. Аҭара 5-классктәи аҵара даналга ашьҭахь Тҟәарчалҟа дцаны, Ашахҭаргылара иатәыз Афымцамеханикатә ҟазарҭаҿ аслесарс (аихаӡа аус адулаҩыс) аусура далагоит. Шықәсқәак раҟара уаҟа аус иухьан еиҧш, ус 1951 шықәсазы Асовет Еидгылатәи арратә маҵзурахьы иҧхьоит. Арратә уалҧшьа ихигон ақ Харков, Адәыҕбаеихамҩатә архәҭаҿ. 1954 шықәсазы   арратә маҵзура анихига ашьҭахь ҧыҭраамҭак  Урыстәыла иҽаанкыланы аус иуан,  уаҟа аҭаацәарагьы даланагалт. Акыр шықәса  рышьҭахь иҭаацәа иманы иҧсадгьыл ахь дхынҳәуеит,   шықәсқәак раҟарагьы  иаб инхараҿ дыҟан,  аха  нас  Аҟәаҟа нхара диасуеит. Аусура далагоит Аҟәа ақалақь аҩнуҵҟатәи аусқәа рыҟәшаҿы амилициа аусзуаҩыс,  насгьы изанааҭ шьҭамҵакәа акыр шықәса инеиҧынкыланы тәанчара дцаанӡа уаҟа аус иуит. Ашьҭахь  тәанчара данцагьы аҩны дзымтәакәа,  амилициа аҟәша иатәыз амашьынаныҟәцаҩыс аусура иҽазикуеит,  уаҟагьы акыр шықәса аџьабаа аниба ашьҭахь иусура аанижьны  аҩнытә усқәа иҽырзикуеит.
 Быҭәба Алықьса иахьа 83 шықәса дырҭагылоуп, ихы здикылаз аҩбатәи  иҧшәма ҧҳәыс  Сичкоренко Валиа милаҭла даурысуп.  Алықьсеи Таииа-иҧа аҧхьатәи иҧҳәыс (лыҧсҭазаара далҵхьеит) илхылҵит ҩ-џьа аҧацәа:Быҭәба (Славик) Виачеслав Алықьса-иҧа,  Быҭәба  (Лиова) Леуа Алықьса-иҧа. 
Славик Алықьса-иҧа Асовет Еидгыла аамҭазы  аррамаҵура ихигон  Урыстәыла абаандаҩцәа ахьҭакыз бахҭакаҿ, аха ҽнак зны аҟарулра данықәгылаз ауха ибналақәаз баандаҩцәак рнапала  1977 шықәсазы машәырла дҭахеит, 18 шықәса ирҭагылаз Быҭәба Славик Алықьса-иҧа. 
Аешьа аиҵбы Лиова (Леуа) Алықьса-иҧа иҭаацәеи иареи иахьа Харков ақалақьаҿ инхоит,  тәанчара дцаанӡа аус иуан Аҩнуҵҟатәи аусқәа рыҟәшаҿы. Иҧҳәыс Нина (илыжәлоу еилкаамкәа иаанхеит) милаҭла даурысуп,  иареи лареи дырхылҵит ҧак: Быҭәба (Дима) Дмитри Леуа-иҧа.  Дима  абжьаратәи ашкол даналга ашьҭахь азиндырратә  занааҭ шьҭихразы азиндырратә факультет далгеит,  иахьа изанааҭ ала аус иуеит  иҭаацәеи иареи  ахьынхо  ақ.Харков.

     Быҭәба Рушьни Таииа-иҧа диит 1939  шықәса август 30 рзы,  Очамчыра араион Аҭара ақыҭан анхаҩы иҭаацәараҿы. Таииа ихылҵыз рахьынтә Рушьни зегьы иреиҵбыз хшаран, 8 шықәса анихыҵуаз Л.Кәыҵниа ихьӡ зху аҭаратәи абжьаратәи ашкол дҭалеит. Рушьни Быҭәба аҵаразы абаҩхатәра ҷыда злаз иакәхеит,  актәи акласс инаркны ашкол далгаанӡа ибзиаӡаны аҵара иҵон,  насгьы амаҭәарқәа зегьы рҵара изеиҧшын. 10-11-тәи аклассқәа рҿы дантәаз,  усҟантәи ашқәсқәа рзы ашкол аҵаҩцәа рбригада ҳәа ақыҭаҿ хазы еиҿкааз бригадирс далхын,  ари аҵаҩцәа рбригада еиҳарак изызкыз аколнхара иақәыз аплан анагӡаразы ачаи аҿыхра акәын.  1960 шықәсазы Рушьни  Таииа-иҧа ибзиаӡаны далгеит 11 класс,  насгьы еиҳау аҵара далганы дхынҳәаанӡагьы,  аҵараҿы иҿырҧшыгоу аҵаҩы ҳәа  дзылгаз ашкол аҭӡаҿы ипатреҭ акраамҭаӡагьы икыдын.
Быҭәба Рушьни излеиҳәоз ала ашколаҿ аҵара аниҵоз амаҭәарқәа зегь раасҭа аҧсуа литература акәын еиҳарак дзыҿцаауаз,  насгьы иҩҩхьаз ихатәы жеинраалақәагьы акымкәа ахәыҷтәы журнал «Амцабз» ианылахьан. Аҭаратәи абжьаратәи ашкол бзиаӡаны  даналга ашьҭахь, 1961 шықәсазы дцаны дҭалоит Одессатәи «агидрометеорологиатә» институт,  «агидромелиорациатә» аҟәшатә факультет,  уаҟа аҵара ициҵон изааигәаӡоу иҩыза бзиа Тәанба Лиосикгьы. 1966 шықәсазы  анџьныр-мелиоратор изанааҭ ала иҵара қәҿиарала ихыркәшаны иҧсадгьылахь дхынҳәуеит,  насгьы дшааизҵәҟьа  азанааҭ змоу ауаҩқәыҧш ҳәа дыҧхьаӡаны Аҧсны аиҳабыра иҟарҵаз ақәҵарала дрышьҭуеит,  Гагратәи араинтә колнхара  «Дружба» аҟны изанааҭ ала анџьныр-мелиораторс аус иуларц. Рушьни Быҭәба дышҵоураз,  ихшыҩ шеилнацоз, абаҩхатәра шимаз аҟара данеицгәарҭа,  насгьы дахьырышьҭыз қәҿиарала изанааҭ шицааиуаз анырба,  ашьҭахь аус ахьиуаз   уи аколнхара акомҿареидгыла амаӡаныҟәгаҩсгьы далырхуеит. Ҩуск реилагӡара дшаҿыз,  ашьҭахь комҿареидгыла  50 шықәса  ахыҵра  Қарҭ ианазгәарҭоз,  Быҭәба Рушьни зҵакы ҵааулаз ажәахәгьы нарҭбааны ҟаиҵеит.
1969 шықәса ииуль  мза азы,  Рушьни Таииа-иҧа диаргеит Аҧсны аминистрра ақыҭанхамҩа  аҟәшахьы. Анџьныр-амелиоратор изанааҭ ала уаҟа аус иуит 1975 шықәсанӡа,  усҟан ақыҭанхамҩа  аминистрс  дыҟан Ҕәынџьиа Акакь Нестор-иҧа. Ареспублика  иахьаҵанакуаз адгьылқәа аус шрыдырулоз,  адгьылрҵәыратә усқәа шымҩаҧысуаз,  аӡы ахьамаз адгьылҭыҧқәа рҭарбаразы ирынагӡашьас уҳәа,  Быҭәба Рушьни ахылаҧшра азиуан. Иара убас аамҭакала еидибалон аҭыҧантәи азанааҭеидгыла акомитет ахантәаҩрагьы,  ашьҭахь далырхуеит Ақыҭанхамҩа аминистрраҿ еиҿкааз акоммунисттә партиа амаӡаныҟәгаҩыс. Ақыҭанхамҩа аминистрраҿ аус иуит 1975 шықәсанӡа.
1976 шықәса февраль мза азы,  Рушьни Таииа-иҧа аус ахьиуаз аҟынтәи диаргоит Ареспубликатә еидҵара  «Аҧснықыҭанхамҩатәтехника»  аиҳабы  ихаҭыҧуаҩыс. Ақыҭанхамҩақәа  атехника хкылеи,  иара убас атехника ахәҭақәеи рыла еиқәиршәон,  хазы  ақыҭатә нахамҩақәа рҭагылазаашьа,  рышьҭыҵшьа,  реизҳашьа  дацклаҧшны хылаҧшра аиҭон,  иара убас аусурақәа аанымгыларц атехникатә хархәагақәа ирыгыз-ирыбзаз илаҧш ааиҧымырҟьаӡакәа ирхын. Убарҭ ашқәсқәа рзы аус ахьынӡаиухьаз,  еиҧҟьарада аихьӡарақәа иманы ихы ахьааирҧшыз аҳаҭыраз «Ажәабатәи ахәышқәса аҧхьагыла» ҳәа аҳаҭыртә дырга ианашьан,  иара убас СССР ВДНХ ацәыргақәҵагьы  далахәын.
Быҭәба Рушьни  изанааҭ ала аусқәа ахьиухьазаалакгьы еснагь қәҿиарала иуалҧшьа ахьынаигӡоз азы «Иреиҕьӡоу акоммунист ҿырҧшыга» ҳәа ахьӡ ихҵаны амедал ианашьан. Аамҭакала иусура иалагӡаны дҭаланы далгоит,  Уахынлатәи ауниверситет марксизма-ленинизма.
1985  шықәса маи мза инаркны Рушьни Таииа-иҧа усура диаргоит,  аӡынхамҩа ргыларатә атрест  «Колхидстрои»  аиҳабы ихаҭыҧуаҩыс. Уаҟа аус шиуаз ашьҭахь 1987 шықәса иуль мза инаркны усура диаргоит,  Аҧсны АССР  ақыҭанхамҩа аминистрра ашҟа,   адгьыл аус адулараз анџьныр-мелиоратор хадас. Быҭәба Рушьни акыр шықәсала ииухьаз иусурақәа ирылагӡаны,  иусура аанымкылакәа ҩаҧхьа дҭаланы қәҿиарала далгоит,  СССР ақыҭанхамҩа анапхгараҭаратә иреҳаӡоу ашкол,  ус  аибашьрагьы ихьӡоит.
1992 шықәсазы Аҧсныжәлар рџьынџьтәылатә еибашьра ианалага,  Рушьни Таииа-иҧа Аҟәа дахьынхоз ихатәы ҩнаҿы аагылара шәарҭан аҟнытә иҭаацәеи иареи  Гәдоуҭа араионаҿ иҟан,  уа дыҟанаҵгьы иахьынӡаилшоз ала ацхыраара зҭахыз зегьы рыла ацхыраара риҭон. Гагра ахы ианақәиҭыртә ашьҭахь,   аибашьра ахҟьарала раҧхьатәи амшқәа рзы згәабзиара уашәшәырахаз,  насгьы уи аамҭаз акырӡа иҧҳәысҿаз  иҧшәмаҧҳәыс Агәхаа-ҧҳа Мзиа лхы ахәара лцәыуадаҩханы  Аҧсны анҭыҵҟа  лыхәшәтәразы  џьара дангатәха,  ашьҭахь еиҳа иахьааигәоу ҳәа  Нхыҵ-Кавказҟа дганы Адыгеиа ахәшәтәырҭақәа руакаҿ дышьҭеиҵеит. Агәхаа-ҧҳа Мзиа  ишылҭахыҵәҟьоу анкьеиҧш гәабзиарыла дыҕәҕәамзаргьы,    ҳазшаз иџьшьаны уеизгьы иахьа лшьапы дықәгылоуп.  
Аҧсны жәлар рџьынџьтәылатә еибашьра анеилга ашьҭахь 1996 шықәса ноиабр мза инаркны,  Рушьни Таииа-иҧа дҟарҵоит Адыгеатәи Аресублика аҟны Аҧсны Ареспублика ахаҭарнак гәрага иабжьгаҩыс.  Ашьҭахь 1999 шықәса март мза инаркны,  Адыгьеатәи Ареспублика аҟны  Аҧсны Аҳәынҭқарра ахаҭарнак гәрагаҩыс дҟаҵан,  уаҟа аус иуит ахаҭарнакара адыркаанӡа аҵыхәтәантәи амш азынӡа.Аҧсны Аҳәынҭқарра   ахаҭарнакыс  уаҟа ус иунаҵы,  Аҧсны Аҳәынҭқарра Ахада В.Г.Арӡынба иҟаиҵаз ақәҵарала Рушьни Таииа-иҧа ианашьан адиполматиатә ҩаӡара « Чрезвичаини и полномочни посланник 2 класса» ҳәа ахьӡ ихҵаны. Аҧсны ахаҭарнакс  дыҟанаҵы илшарақәа зегьы зызкыз Аҧсни Адыгьеиеи  рыбжьара  аизааигәахареи,  есымшатәи реимадареи арҕәҕәара акәын,  иара убас ҩ-республикак рыбжьара рынхамҩатә ҵакырақәас ирымоу ирзеиҧшны ахархәараз русеицура,  зегь рыла реицхыраара уҳәа,  амҩақәа азыҧшааны реҩызахареи реиашьареи арҕәҕәара дашьҭан.
Рушьни Таииа-иҧа иҧшәмаҧҳәыс,  шьҭрала Тҟәарчал ақалақьаҿ ииыз Агәхаа-ҧҳа Мзиа Џьаҕәыта-иҧҳа Москватәи еиҳау амилициа школ далгахьеит. 1975  - 1981 шықәсқәа рзы аус луан Тҟәарчал ақалақь аҩнуҵҟатәи аусқәа апаспорт ҭаҩырҭатә аҟәша аиҳабыс. Ашьҭахь ахаҵа ҳәа лхы здылкылаз  Быҭәба Рушьни  лареи рынасыҧқәа анеиларҵа  инаркны аусура далагоит,  Аҧсны аҩнуҵҟатәи аусқәа (МВД) аҟәшақәа руак аҟны,  аинспекциа аинспектор еиҳабыс. Илхылҵит ҩ-џьа аҧҳацәа: Быҭә-ҧҳа Саида Рушьни-иҧҳа,  Быҭә-ҧҳа  Асида Рушьни-иҧҳа.

     Быҭә-ҧҳа Саида Рушьни-иҧҳа диит ақалақь Аҟәа,  1983  шықәса  маи мза 23  рзы.  Н.Лакоба ихьӡ зху  Аҟәатәи абжьаратәи Ашьхарыуаа ршкол № 10 аҟны аҵара шылҵоз ус Аҧсныжәлар рџьынџьтәылатә еибашьра аныҟала, насгьы  лҭаацәа Адыгеиаҟа ианиас ашьҭахь лҵара иацылҵоит Адыгеиатәи аинтернат аҟны. Абжьартәтә ҵара даналга ашьҭахь дҭалоит Адыгеиатәи ауниверситет  азиндырратә факультет. Ҟаимаҭла лҵара хыркәшаны даналга ашьҭахь лҵара иазлырҳаразы Краснодар дцаны дҭалоит Ҟәбантәи аҳәынҭқарратә университетаҿ иаартыз аспирантура, уаҟа иагьылыхьчоит адиссертациа, иахьа азиндырратә наукақәа ркандитатс дыҟоуп. Саида Рушьни-иҧҳа ашьҭахь  лзанааҭ ала аусура далагоит Аҧсны аҳәынҭқарра ашәарҭадаратә (СГБ) амаҵзура аҟәшаҿы азиндырҩҩыс,  иахьа уажәраанӡангьы уаҟа аус луеит. Саида  ианлаамҭаз аҭаацәара далалоит,  Ҵәыџьба Рашь Севериан-иҧеи лареи рыҧсҭазаара еиларҵоит. Ахаҵа ҳәа лхы здылкылаз Ҵәыџьба Рашь иахьа  аус иуеит,  Аҧсны аҳәынҭқарра ашәарҭадаратә  (СГБ) амаҵзураҿы. Ирхылҵыз аҧҳа: Ҵәыџь-ҧҳа Амина макьана дсабиуп.

     Аеҳәшьа аиҵбы Быҭә-ҧҳа Асида Рушьни-иҧҳа диит 1989  шықәса декабр мза 24  азы,  Аҟәа араион Бырцха ақыҭан. 1997  шықәсазы Маиаҟәаҧтәи агимназиа № 22 дҭалеит,  ахьтәы медалла дагьалгоит 2007 шықәсазы. Уаҟа аҵара лҵонаҵы,  еиуаеиҧшым амаҭәарқәа рзы имҩаҧыргалоз  аолимпиадақәа раан акырынтә аҧхьахәқәа лгахьан. Ашьҭахь лҵара иацҵаны иазлырҳаразы,  агимназиа даналгаз ашқәсан дҭалоит,  Ҟәбантәи аҳәынҭқарратә университет аекономикатә факультет,  «Адунеизегьтәи аекономика» азанааҭ ала. Уаҟагьы аҵара лҵонаҵы  имаҩаҧыргалоз анаука-практикатә конференциақәеи,  иара убас «арккаҩцәа қәыҧшцәа» ирызкны еиҿыркаауаз  аконкурсқәеи раангьы даиааины акырынтә аҧхьахәқәа лгахьан,  2012 шықәсазы уи ауниверситет дагьалгеит диплом ҟаҧшьыла. Еиҳау аҵараиурҭақәа данрылга ашьҭахь  аекономика иазкны илҩыз лдипломтә усумҭа иацҵаны аҭҵааразы лхы аус адулара  лҽазылкуеит,  уи атемала адиссертациа ахьчаразы астатиақәагьы лассы-лассы  илкьыҧхьуан,  ашьҭахь  аспирантура аҭаларазы аамҭакала аҽазыҟаҵарагьы далагоит.  Абасала аҵарадырра зҽазкны иҟаз  Быҭә-ҧҳа Асида Рушьни-иҧҳа лыгәҭакқәа лара ишылҭахыз еиҧшҵәҟьа   илықәманшәалаханы 2014 шықә\са раахыс аҵара лҵоит Краснодартәи аспирантураҿ,  Адунеизегьтәи аекономика азанааҭ ала. Асида Рушьни-иҧҳа макьана аҭаацәара даламлац,  макьана азыҳәан лхы-лгәы зегьы зызку дызҭоу аспирантура қәҿиарала дахьалгаша ауп. Ус  анакәха зегьы илзеиҕьаҳшьап, лҽыззылкыз аҵарадырраҿ аманшәхалахареи,  иара убас  лаҧхьаҟа анасыҧ бзиеи.
      Быҭба Таииа Шьааб-иҧа ихылҵышьҭра ртәы абраҟа иаанкыланы шьҭа сазааҭгылар сҭахуп- (Д.Б.), аҧсуаа рҟны агениологиатә ҳәамҭақәа еиҳарак аижәлантәқәа рыла шакәу излаадыруа. Анкьа аижәлантәқәа рахьынтә аӡәы ауаҩшьра ҟаиҵар,  мамзаргьы даҽа мзызк  аҵыхәала Ҧсҳәынтәи,  Ҵабалнтәи,  Далнтәи,  Шәантәылантәи арахь даны дынхеит ҳәа зҳәоз ауаа рацәаҩын. Аҧсны агаҿа аганахь инхо унаразҵааргьы,  ҳарҭ ҳажәла Ҧсҳәы,  мамзаргьы Дали Ҵабли иҭыҵыз ҳауп ҳәа идырҵабыргуеит иахьагьы. Ҵабыргны  иагьиашан,  иаагозар Быҭәаа рыжәла,  ҳара ажәытәӡан зны Ҧсҳәи Ҵабали ирҭыҵыз ҳауп ҳәа рҳәон ҳабацәа, иахьа иҟоу абиҧарагьы усоуп ишырдыруа.  Анкьа абри зырҵабыргуаз дыруаӡәкын Быҭә Таииагьы,  уи адагьы идыруан Быҭәаа арахь ишҭыҵыз аҭоурыхгьы. Ауаа раҧхьаӡа адунеи ишықәнагалаз ҳәа аҧсуаа ирымаз аетнологиатә мифқәа ирхылҿиааз ауаатәаҩса зхылҵыз ҳәа ирҳәо Анами Адами ирызкны абиблиатә миф еиҭазҳәахьаз дыруаӡәкын иаргьы. 1973 шықәса февраль 24 рзы Быҭәба Таииа иҳәамҭақәа аниҵахьан аҵарауаҩ, апрофессор С.Л.Зыхәба (Аҧсуа жәлар рҿаҧыцтә рҿиамҭа,  Аҟәа-1981,  ад. 172 аҟнытә).

         
         БЫҬӘБА  РАСЫМ  ШЬААБ-ИҦА  ИХЫЛҴЫШЬҬРА
 
Аҭаратәи Быҭәаа зегьы зхылҵыз ауаҩызаҵә Быҭәба Шьааб Еқәыҧ-иҧа инапала иргылаз аҧсуа кәаскьа ҩны,  шьҭа 200-ҟа шықәса зхыҵхьоу иахьагьы еиқәҟаца игылоуп. Иҧсҭазаара далҵаанӡа абри анхараҿ (иаб инхараҿ),  дынхон-дынҵуан  Шьааб иҧа аиҵбы  Быҭәба Расым.  Ари аҩны,  иахьа зегь ҳаҩнду ҳәа иашьҭоуп  Шьааб иҵакыра зегьы,  х-шқәса рахь знык ирықәу аныҳәагатә  хәыҷи-дуи зегьы,  аҩнду ҳәа изышьҭоу Шьааб иашҭаҿ  ҭаацәаныла еизаны иахьагьы ныҳәарҭас ирымоуп.
Аҧсныжәлар рџьынџьтәылатә еибашьра аныҟала,Аҭара ақыҭа афронт ацәаҳәа излаҽҧныз ала ақәылацәа рнапаҵаҟа аҟалараз акырӡа аҵанакуан ари ақыҭа ампыҵахалара. Зегь раҧхьагьы аҕа имацәаз иҵагьы арҭшәара илиршон, уи анаҩсангьы ақыҭа ахәыҳаракқәа знык инапаҿы изыҟалар, нас агәыларатәи егьырҭ ақыҭақәагьы  артиллериала алахысразы  ибзианы ирбарҭахон. Аибашьра ашыҩкра аҽеҩшамҭазы Аҭара ақыҭа агәанӡа иааскьаны ампыҵахалаҩцәа рнапаҿы ианыҟала, ақыҭа ахьчаҩцәа ахьгылаз рҭыҧ  ааныжьны иаҧырҵыр акәхеит. Астәи уахьҧшуа рацәак бжьамкәа амрагылара аганахьала иубо ақыҭа ахәадаҿы инхоз  Быҭәба Шьааб  иашҭеи ихкаареи рҟны атанки артиллериатә шьақәгылақәеи хагаланы, нас  уаҟа ахырҕәҕәара ҟаҵаны гыларҭас иҟарҵеит. Насгьы Шьааб дахьынхаз изладгьылҳаракыраз ала уантәи ибзианы ирбарҭан аҕа иааирҭақәа, ихьаҵырҭақәа, еихсра азынгьы иҭыҧ маншәалан. Ақәылаҩцәагьы узырҩашьо иҟазма, ақыҭа ахьчаҩцәа ахьтәаз аҭыҧ шеилыркаазҵәҟьа иаразнак  ахымца ажәҵара рҽазыркит, аха Быҭәаа зегьы ныҳәарҭас иахьрымаз аҧшьашҭа, аҧшьаҩны  аибашьра ааилгаанӡа иара ус машәыршәа снариадкгьы ашҭа иҭамҳаит, хҟьалакгьы аҩны иамаахеит. 
Зҧсҭазаара зегьы абри аҩндуаҿы изхызгаз  Быҭәба  Расым   диит 1904 шықәсазы,  Кәыдрытәи ауезд Аҭара ақыҭан Быҭә Шьааб иҩнаҭаҿы. Расым ахшара  зегьы иреиҵбыз иакәын,  саниз ҳәа игәаларшәаны иҳәалон абасгьы: « Асду ҳәа зыӡбаху рҳәауа 1911 шықәсазы ианауз  иахьеиҧш исгәалашәоит, усҟан  6 шықәса аҟара акәын исхыҵуаз. Еиҳаракгьы изласгәалашәо убри ауп,  асду анауз Быҭәба Шьаҳани иҧа Османи иареи Бзыҧынтәи иааны ҳаҩны ишыҟаз ауп асду шауыз, абгьы аҧагьы  рыҩныҟа изымцакәа асы иҭанасины ҩамчабжь раҟара  иаанхеит. Ҳаҩны иҟанаҵы Осман аҵарақәа кны исиҭон,  убри алоуп изласхамшҭуагьы.»
Расым Шьааб-иҧа зхатәы зҭоурых  зманы имҩасыз уаҩуп,  иаамҭаз еиҳау ҵара дук имамзаргьы ҧсабарала дуаҩҟәыҕан,  иарбан усзаалакгьы арҽеишьа дақәшәон,  иуаажәлар рҿаҧхьа аҳәашьеи азнагашьеи дазыманшәалан,  зегь рыла абжьыуаа рҟны  ҳаҭыр зқәыз икәын. Ашьыжь инаркны хәлаанӡа дурцәажәозаргьы ииҳәашаз иҧшаауан,  иашьцәа реиҧш иаргьы иҧшӡаны ацәажәашьа дақәшәон,  ииҳәозгьы игәҭархәыцгаха иҟан. Расым  раҧхьаӡа аҵара дышҭалаз игәаларшәаны иҳәалон абас: « 1912 шықәсазы 8 шықәса анысхыҵуаз  акласс сҭалеит (иара ишиҳәаз иааныжьуп),  сҭацацәа Едыгьа иҧҳәыс Анҭикеи,  сашьеиҳаб Сеилаҳ иҧҳәыс Марушьеи акәымжәи акабеи сзырӡахит. Саҳәшьцәа ауасцәа рҵәны аимси аимааи сзырӡахит,  сан аупцәа хылҧа сзыҟалҵеит. Ҳахәҧҳа Маан Кампыта амаҟеи аҟамеи аахәаны исзааигеит,  амала уи аҟама асахьа аҭан иҟаҵан акәымзар аҭра иҭыҵуамызт. Усҟан акласс аҟны зегь аижәцәеимаа акәын ирышьаз. Акласс исыцҭалеит: Кәыҵниа Алмысхан,  Латариа Шьыма,  Быҭәба Микантра,  Кәыҵниа Баграт,  Маршьан Ҟараман. Ҳара ҳаҧхьа иҭалахьан: Латариа Кәыта,  Кәыҵниа Ҭемраз,  Кәыҵниа Рома,  Кәыҵниа Џьыкьа,  Кәыҵниа Ладмер,  Кәыҵниа Кәҷыр,  Латариа Гәыгәа уҳәа,  ҳазегьы ҳааидукылар 30-ҩык  рҟынӡа ҳаҟан.
Акласс ҳанҭалоз аҽны апап аҧшьаӡы ҳалаиҭәеит. Рҵаҩцәас иҟан Роман Чхапелиа-акласс аиҳабы,  Шамба Елена,  Дауҭ Лакоба,  Сҭеҧан Ӡиӡариа. Аҵара сҵон хар сымаӡамкәаны,  аҩны санааилак исзеилымкаауаз сашьа Тариал дсыцхраауан. 
 Аҵаразы сыцәгьамкәа сшааиуаз ус 1916 шықәсазы 4-тәи акласс аҟны сантәаз,  Кәыҵниа Алмысхан Кыҵа-иҧеи сареи аҵара ҳацызҵоз аӡәи ҳареи ҳгәааибаган ҕәҕәала дҳамхапҟеит. Убри аҵыхәала ашьҭахь  ҳгәаҕ шьҭыхны,   ҳҩыџьагьы акласс ҳҭырцеит. Ҳабацәагьы ирҭахыз уи акәын,  иаразнакала аҧсаса ҳрыцырҵеит.»
Ари аныҟалаз 1917 шықәса азын ауп.  Есышқәса зырахәқәа зманы ашьха ицалоз Едыгьеи,  Сеилаҳи,  Тариали,  Таииеи убри ашқәсан аҭараа рышьха Шьаудыд имцакәа Лахҭа ҳәа иахьашьҭоу иаагылеит. Избан акәзар,  убри ашықәсан Шьаудыд икылсыз аҭараа рырахәқәа цқьамызт,  аҧхҭра рыхьны иахьыҟаз иацәшәаны уахь имцакәа Лахҭа аагылара зеиҕьыршьаз убри аҵыхәалоуп.
Урыстәыла ареволиуциа ашьақәгылара иахҟьаны   Аҧсны аҩнуҵҟа аилаҩынтра ҕәҕәа анымҩаҧысуаз акәын,  абасеиҧш аҭагылазаарақәа аныҟаз иақәыршәаны Лахҭа аҭыҧаҿ дрызнеит брагьҩык,  шьҭрала Џьгьарда ақыҭа еиуаз Цәеиба Кәана ҳәа аӡәы. Убри аамҭаз аҭыҧ аҟны еиҳабацәас иҟаз Быҭәба Сеилаҳи Џьапуа Лезбари (Быҭәба Шьааб имаҳә) ракәын,  егьырҭ иҟаз аҷкәынцәа з-ҩык: Быҭәба Расым,  Џьапуа Рониа, Быҭәба Микантра арахә ирхылаҧшуан. Ацәеибагьы уеизгьы уаҟа дыҟан,  акы дырмыхәозар акала дырҧырхагамызт.
Быҭәба Сеилаҳи Џьапуа Лизбари лассы-лассы шәарыцара ицалон,  ашәарах шьны иааргалон,  аҭыҧаҿ иҟаз зегьы шәарахжьыла идырчон. Убас ҽнак зны Лахҭа иахьаҵанакуа Аҽада-рыӡмах ҳәа иахьашьҭоу еиҭаҵны иангылаз аамҭазы,  ҽнак зны иахьынаҧшыз харантә ирбеит аҟарачқәа арахә ахцаны Аҟаҟа акасаҧ ахь икарцарц еицрыхәхәа еишьҭагыла ишцоз. Убри аамҭаз Ацәеиба ус реиҳәеит,  убарҭ дрыхьӡаны нас иҽрыларҩашьаны агаҟа дцарц.
Ацәеиба урҭ аҟарачқәа днарышьҭалан,  дрыхьӡаны дрылагыла ишнеиуаз ус ахәлара  анрыхьӡа,   ауха иахьҧхьоз иаргьы дрылаҧхьеит. Адырҩаҽны рҿынаханы ишнеиуаз ахәларахь инеихоны Мытҟьал ацҳа ианазааигәахәоз аамҭаз,  амҩан ӡәыр дшәызкылатәазар збоит ҳәа Ацәеиба дзыцнагалаз инараҳәаны,  нас иара  кыр хара драҧысны дцеит,  аха уаҩ дыҟамшәа аниба ишьҭахьҟа дхынҳәны дшаауаз амҩакцәеи иареи рааимҭақәа ааиқәшәан,  иаразнакала иааикәшаны дырҳәынҷеит. Хыхь ишазгәаҭоу еиҧш,  усҟантәи аамҭақәа рзы  Аҧсны иҟаз аменшевикцәа рполициа рҽырхаганы иандәықәыз акәын,  Ацәеибагьы дызкыз урҭ ракәзаарын. Убри аамҭаз аҭыҧантәи ауаа абџьар аныҟәгара иақәиҭымызт ҟнытә абџьар имазшәа анырба ауп дзыркызгьы, ашьҭахь уазусҭада ҳәа ианиазҵаа,   ижәла Кәыҵниазшәа Аҭара дынхозшәа амц ижьеит. Абџьар аныҟәгара ианақәиҭымыз аамҭаз иикыз абџьар иазиуаз ианазҵаа,  ирахә ашьха иҟазшәа,  убрахь дцозшәа,  мшәык ичычаны ираху абжеиҳара ицәафазшәа,  убри алаишьырц абџьар џьара иҧшаазшәа иҽыргызмалны дрымҵақьақьеит.
Ацәеиба иреиҳәаз агәра рзымгазт,  ашьҭахь ҩ-џьа аполициаа наицҵаны Лахҭаҟа дрыманы рҿынархеит. Ишцоз ус  ианрықәхәла,  Лахҭа унаӡаанӡа ҭыҧкаҿ игылаз Ҵҟбынтәи гырқәак рҟны  иаагылеит,  ауха уаҟа иҧхьарц. Урҭ агырқәа Ацәеиба дырдыруазаарын,  аха дшырдыруаз ала ицәгьа рҳәаанӡа ауха аҵхабжьон зегьы рыцәа ҧсымҭа иақәыршәаны днархалан,  зегьы рабџьарқәа аархыхны дырцәыбналеит. Уаҳа дахьцаша имамызт азы дышиашаз Быҭәба Расыми,  Быҭәба Микантреи,  Џьапуа Рониеи ахьыҟаз аҭыҧахь  еиҭах дрызнеит, иаразнак рыхҩыкгьы рҿыханы иҟалаз реиҳәеит. Адырҩаҽны ашацкыраз дҩагыланы какалк ааикын,  аполициаа ирцәигаз абџьарқәа руакгьы  Быҭәба Расым инаиҭаны,  нас абзиараз ҳәа нараҳәаны дцеит Аӡҕара шыҟаз, устәи  Багада ацҳа дықәсны агаҿахь дкылсырц.
Убри аҽны иақәыршәаны Сеилаҳи Лезбари  аҭыҧаҿ ишнеизҵәҟьа ирарҳәеит, дара рҟны иҟаз Ацәеиба дзықәшәаз,  ашьҭахь еиҭах дара рҟны иаха дшаанагаз,  абџьар шырзынижьыз,  уажәы дцарцаз ихы ахьирхаз уҳәа,  ирзеиҭарҳәаз  аҩыџьагьы даара ирцәымыҕххартә иҟанаҵеит. Избанзар, мызкы аахижьҭегьы  Ацәеиба дара рҟны дшыҟаз ала агырқәа ишырдыруаз даргьы ирдыруан,  убри аҟнытә шьҭа аполициа шрыдҵаалоз аҟара иаразнак рцәа иалашәеит. Ҵабыргны,  ҩ-мшҟа ааҵхьаны еиҧш,  10 -ҩык раҟара  аменшевикцәа рполициа еиҳабык дрыцны аҭыҧ аҟны ишнеизҵәҟьа афырҳәа аҭыҧ ааимырдан,  Ацәеиба ирцәигаз абџьар рыдырбалеит. Ашьҭахь убри ҿырҧас иҟаҵаны,  абџьар змырхыз  Сеилаҳгьы Лезбаргьы дырбаандаҩын,  Ҵабал иганы иҭаркит.
Асеиҧш аусқәа аныцәгьаха,  Сеилаҳ иашьеиҵбы Быҭәба Расым есҽны амҩахь дкылсны ахаҩара далагеит,  издыруада Шьаудыдынтәи иаауа иидыруа ҭаратәык дибозар ҳәа. Ҵабыргны хымш раҟара ааҵхьаны еиҧш,  Аӡҵәыҵәы аҟынтәи Кәыҵниа Таҳаир дшаауаз даниқәшәа,  днаиҧыххыланы еиҳәеит изыниаз зегьы,  Сеилаҳи Лезбари ганы Ҵабал ишҭаркыз. Аҭыҧаҿ иаанхаз хҩык аҷкәынцәа арахә рбара рымч шақәымхоз,  агырқәа есыуаха иааны рышьтәақәа рцәырҕьычырц ҭаха рырымҭо ишалагаз,  зныхгьы мчыла ирцәыргарц ишыхҭаркыз уҳәа,  изыниаз амчымхара Аҭара дышнеилак Быҭәба Шьааб  адырра ииҭарц.  Ҵабыргны Таҳаир дышнеизҵәҟьа   абасоуп-абасоуп иҟалаз ҳәа ажәабжь анизеиҭеиҳәа,  Шьааб убри аҽныҵәҟьа Лезбар иашьа Џьапуа Қьысқьынџь иахь ауаҩы дышьҭны изицҳаит дышзахәо ашьха дцарц,  иара иҭаркыз днарыдҵааланы нас лассы иаргьы дышихьӡоз ала игәиҽаниҵарц.
Шьааб ахьышәҭҳәа иҽааибыҭаны аҽныҵәҟьа дынҽыжәланы дышиашаз Ҵабалҟа ддәықәлеит. Усҟан Ҵабал аҭакырҭа иахылаҧшуаз Ҭоҧџьианаа ракәын,  Аҭаратәи Быҭәаа ахәҧҳас иҟарҵахьазҬоҧџьиан Кампета дара уасы дҟарҵахьазаарын,  уи адагьы Шьааб ихаҭагьы рызегьы  бзианы идыруан, даргьы иҩны иааны акырынтә ичеџьыка рфахьан. Ҵабал дышнеизҵәҟьа иаразнакала урҭ ҧшааны абасоуп иҟалаз,  иааганы иҭаркыз иҷкәын Сеилаҳи имаҳә иашьа Лезбари шракәыз реиҳәеит. Ҧсыхәак ҟаҵаны иҭыҵыртә иҟашәҵароуп ҳәа данрыҳәа,  Кампета мап кышьа имазма,  аҽныҵәҟьа ижәлантәқәа азааганы иҭакыз  маӡала ибналазшәа ҟаҵаны аҩыџьагьы аурыжьит. Сеилаҳгьы Лезбаргьы рыҧсы анроу уаҳа аҭыҧахь ихнымҳәыкәа,  ишиашаз еиханы рыҩныҟақәа рахь ицеит,  шьҭа  ҧыҭрак аҟара  рҽыҧхьаркырц.
Шьааб дзышьҭаз аус анирманшәала ашьҭахь,  Ҵабалтәик  аџьықәреи аӡәы имхәҳаны дшааиуаз имҩатәны Мытҟьал ӡлагарак аҟны иилагаз ҧуҭк ашыла иҽы ахәда инықәкны, нас уантәи дышиашаз  рырахә ахьгылаз аҭыҧахь дцеит. Убри аамҭаз аҭыҧаҿ иҟаз Расыми,  Микантреи,  Рониеи рырахәқәа рыманы Лахҭа аҩқәацәк рыбжьара амрагылара аганахьала Быҭәба Сеилаҳ иҧсҭа ҳәа иахьашьҭоу  агыларҭаҿ игылан,  ус Шьааб данрызнеи иаразнак игәырҕьаҵәа иааҟалеит. Шьааб иреиҳәеит Сеилаҳи Лизбери шауражьыз,  ашьҭахь даргьы иара иарҳәеит ргәылара игылаз агырқәа ааны маӡала рышьтәақәа рцәхыргарц ишалагаз, уи азын хынтәҟа ишаахьаз,  аха ишрырымҭаз, иргарц анақәыркуаз  ишрышьклахысуаз уҳәа,  ирзеибауыз еилдыркааит.
Адырҩаҽны  ашьха ихалеит     Џьапуа Қьысқьынџьи  Быҭәба Таииеи,  нас урҭ аҭыҧ аҟны иааныжьны Шьааб иҧеиҵбы Расыми иареи аҩныҟа ицарц амҩа иқәлеит. Амҩан шааиуаз агырқәа ахьгылаз аҭыҧахь Шьааб днымҩахыҵын,  харантә нарықәҿаҭны идирдырит ирахә ирҧырхагахарц шақәыркыз шеиликааз. Уажәы раха шимамыз,  иҩныҟа дышцоз,  аха  ишьҭахьҟа даныхынҳәуа аламҭалаз  убасҟан  дара рымыждараз  дымҩахыҵраны дшыҟаз ала аҵыхәтәан дагьрықәмақарит. Урҭ агырқәа ираҳахьан Шьааб дышуаҩыцәгьаз,  алеишәаз аб иаҵкысгьы дшеицәаз  иҧеиҳаб Едыгьагьы, убри аҟнытә ирҭахымхеит аимак рыбжьаларц. Шьааб иҧа  Расым аҩны дааныжьны иара ҩаҧхьа ишьҭахьҟа дхынҳәны ашьхаҟа данхалоз аламҭалаз,  агырқәа рхы иацәшәаны заанаҵ рымаҭәақәа ҿаҳәаны иқәҵхьан.
1927 шықәсазы Аҭара ақыҭан алекбезҵара анаадырт,  Быҭәба Расым ҧсышәала аҩреи аҧхьареи злаидыруаз ала рҵаҩыс дҟарҵеит,  Аҭарба иҳәасҭа ҳәа иахьашьҭаз ҩныкаҿ акәын аҵара ахьыдирҵозгьы,  уахынла  ҩ-сааҭк рҟынӡа акәын рҽахьазыҟарҵоз. Шықәсык аҟара аус иухьан еиҧш,  ашьҭахь 1928 шықәсазы Расым далырхуеит,  Аҭара ақыҭан раҧхьаӡа акәны иаҧырҵаз акомҿареидгыла амаӡаныҟәгаҩыс,  аамҭакала ача-какал ахьыҩнарҵоз ауахәама ашьҭаҵарҭас ианыҟарҵа,  убрыгь  аиҳабыс  дахадаргылоит.
1929 шықәсазы Аҭара ақыҭангьы аколнхара  еиҿыркаарц анаҧшьгаха,   ақыҭаҿ аколнхара аиҿкаара ҵакыс иамаз анхацәа еизганы идеилиркаарц  Очамчырантәи даарышьҭит Аҳәба Ҷаҷ. Уи аамҭаз Аҭара ақыҭан акоммунисттә  партиа амаӡаныҟәгаҩыс Латариа Кәыта иакәын иҟаз,  ақыҭа акомиссарс дыҟан  Ашьхаруа Баџьга. Усҟан ақыҭаҿ еиҿкааз акомпартиа иалаз х-ҩык заҵәык ракәын иҟаз,  аха акомҿареидгыла иалаз еиҳа ирацәаҩын,  зынӡа 28 -ҩык  ыҟан. Араион аҟынтәи иаашьҭыз Аҳәба даалаган,  зегь раҧхьа апартиеи акомҿареидгылеи иалахәыз ирылаиҳәеит,  аколнхара алалараз анхацәа рхы ишҭаргалашаз. Ашьҭахь анхацәа зегьы еизганы аизара ҟарҵеит,  аҽны аизара мҩаҧысуан ҿыц иҟаҵаны иҟаз анкьатәи ақыҭа ашколаҿ. Аҧхьа иаалаганы аизара ҵакыс иамаз анрыларҳәа,  иарбан коллективу ҳазлашәҵарц иаҧшьыжәгаз рҳәан,  аҳәса еижәыланы аҽны аизара хдырбгалеит. Ари аус Аҟәа ЦИК аҟынӡа ижәабжьны инаӡеит,  усҟан Очамчыра араион анагӡкомс иҟаз Багаҧшь Қьаазым иакәын,  насгьы асеиҧш Аҭара ақыҭа ауааҧсыра рыҩнуҵҟа аҳәатәхамҵара ахьыҟалаз аҵыхәала иаразнак  Аҟәаҟа  аиҳабыра иҧхьеит. Уа дахьнеиз иарҳәеит, ихдырбгалаз аус аҭыҧ ақәҵаразы  Нестор Лакоба ихаҭа  драцәажәарц  днеираны дшыҟаз,  уаанӡа аӡәы харак идҧхьаӡаланы  дыкны даагоит ҳәа рҽазырымкырц,  уҳәа аҵаҳәарақәа иҭаны игәиҽанырҵеит. 
Убри ашьҭахь мызкы аҟара ааҵхьаны еиҧш,  Аҭара ақыҭан машьына ласык аакылҟьан  аусҳәарҭа аҿаҧхьаҵәҟьа иаагылт,  убри аамҭаз рхылҧарч дуқәа рхаҵаны ҩ-џьа хацәақәак уи амашьына иааҭыҵит. Расым излеиҳәоз ала ирҭааз ахацәа азусцәақәаз издыруамызт, убасҟан адагьы имбацызт,  аха ашьҭахь излеиликааз ала руаӡәык  Мышьа Лакоба иакәзаарын,  егьи Уасил Агрба иакәын. Ианарҧыланы аҧсшәа анрарҳәа ашьҭахь  аҧшәмацәа идеилдыркааит,  уаҵәы шьыжьнаҵы Нестор Лакоба дырҭаараны дшыҟаз,  ақыҭауаа ирылаҳәаны уаҵәы иаашар аизара ҟарҵарц рарҳәаразы  дара заанаҵ ишааишьҭыз. Абри аус иалацәажәо ишеидтәалаз ашьҭахь Уасил Агрба иҽынахыганы,  уара арҧыс узҧада ҳәа Расым диазҵазаап. Быҭәба  Шьааб дшиҧаз аниеиҳәа,  убри аамҭаз Уасил ашырҳәа дҩагылан Расым дгәыдикылазаап,  егьи Тариали иареи Аҟәа асеминариа еицҭазаарын иагьеҩызцәазаарын. Уасил ашьҭахь ихы дахлафуа,  уаб Шьааб иҳазнеигалоз амгьалқәеи ашәеилаҵақәеи егьрааны уашьа Тариали сареи ҳаидтәаланы еицаҳфахьан ҳәа Расым еиҳәеит,  аха нас   илахь неиқәҵашәа аҵыхәтәан абасгьы нациҵеит:  «Аабыкьа зыҧсҭазаара иалҵыз сҩыза бзиа Тариал сгәы даараӡа далагәышьоуп,  аха иаалырҟьаны аҧсра аҿаҧхьа мчыс иҳамоузеи. Аҧсыжра сақәымшәеит, аҽны Аҧсны сыҟамызт,  аха арахь санаах шьҭа Шьааб дымбакәа,  сидмышшылакәа сызцом,  уаха иара иҟны ҳаҧхьап!».  
Уасил абас иҭахханы иҩыза Мышьагьы  даназыразха,  ашьҭахь Расым асасцәа иманы аҩныҟа игеит. Мышьа Лакобеи Шьааби еибадырит,  асас дахьцәа Расым ицны иахьымҩахыҵыз аҳаҭыраз  ауса чахқәа руак рзишьит. Ауха ирфеит-иржәит,  ргәазхарагьы еицәажәеит. 
Адырҩаҽны ианааша какалк аакны шьыжьнаҵы аизарахь еиццеит,  дара рнеимҭаз ақыҭауаа аизара иалагахьан. Дук мырҵыкәа изашаз анеизахьаз иақәыршәаны,  ус машьынакала  Нестор Лакобеи Мушьни Аҳашбеи еицны иаакылсит. Аҽны аизара мҩаҧысуан,  ақыҭа аусҳәарҭа ашҭаҿ игылаз  ҵлак ашәшьыра амҵан. Аизара мҩаҧызгашаз ауаа аналырх ашьҭахь ажәа зырҭаз Н.Лакоба ауаа рацәажәашьа изымдыруа,  анхацәа рызнеишьа  дақәымшәо дыҟазма,  еизаз зегьы аазырхәыцны идеилиркааит аколнхара аҧҵара ҵакыс иамаз,  ақыҭа азыҳәан  аҧхьаҟаз ишыбҕеиҵыхгаз,  аҿар шеиднакылоз,  анхацәа аҕарра ишалнагоз уҳәа,  абасала ирыҵеиҳәаз аҵыхәтәан ақыҭауаа зегьы  азааины аколнхара аҧҵара иақәшаҳаҭхеит. Абри аизара ашьҭахь мчыбжьык мҵыцкәаны,  Ҷкадуа Платон араион аиҳабыра даарышьҭит,  Аҭара ақыҭа акомиссарс.
1930 шықәсазы ақыҭсоветқәа рҟны  аҭаҩцәа (аписарцәа) ҳәа изышьҭаз ауснагӡатәқәа ҧсышәала рымҩаҧгара иазыҟарҵаразы Аҟәа иаадыртит шықәсыктәи аҵара, ари азыҟаҵарҭа еиҳабыс дахагылан Ҧлиа Грышьа. Аҭара ақыҭаҿгьы урҭ реиҧш иҟаз ауаа аҭахын аҟнытә араион аиҳабыра изларӡбаз ала Кәыҵниа Андрушькеи,  Қәачахьиа Шамили,  Ашьхаруа Баџьгеи,  Быҭәба Расыми разыҟаҵаразы ирышьҭит. Усҟантәи аамҭақәа рзы рхы иадырхәоз алаҭын нбан ҧсышәала ирцәажәаны акәын аҵара шаларҵоз,  азыҟаҵарҭаҿ усҟан рҵаҩцәас иҟан Дырмит Гәылиеи,  Мышьа Маани,  Нури Багаҧшьи. Аҧсышәала анхамҩатә усмҩаҧгатәқәа шыҟаҵалатәыз ддырҵон Д.Гәлиеи М.Маани,  аҳасабраз иазыҟаиҵон Г.Ҧлиа,  аконституциа дырзаҧхьон Н.Багаҧшь. Убри аамҭаз убраҟа иазыҟарҵон 106 -ҩык рҟынӡа аҧсуаа рыҷкәынцәа,  нас  ҩмз-хымз рахь знык Н.Лакоба рызегьы иара иахь инаҧхьаны  раҧхьаҟа ишыбзиахаша,  ишуаахаша,  ажәлар рзы ишыбзиахаша  уҳәа,  ишыҟалашаз рхы иҭагаланы дрылабжьон.
Быҭәба Расым азыҟаҵарҭатә кәырс далганы дшыхынҳәызҵәҟьа,  1931 шықәсазы  ақыҭа аусбарҭаҿ писарс дҟарҵеит,  шықәсык аҟара аус иухьан еиҧш,  ашьҭахь 1932 шықәсазы Очамчыра араион анапхгаҩыс иҟаз Киут Сардиан диҧхьаны инапы ианиҵеит,  аерманқәа ахьынхоз Аракьаҽы ақыҭан «Аҧснхәаҳхәҭра» иахыҧхьаӡалахашаз даҽа  ахәаҳхәҭырҭа ҭыҧк убраҟа иааиртырц,  насгьы уи напхгара аиҭаларц. Расым иҭахымхеит ахәаҳхәҭратә  усқәа рҽазкра,  аха аиҳабыра ианидырҵа дақәшаҳаҭымхар ҧсыхәа имоуит. Аракьаҽы ақыҭан ашьҭахь ахәҳахәҭырҭа хыбрак ҟаҵаны  аус иуит 1933 шықәсанӡа,  аха  нас  убри ашықәсан араион аиҳабыра иҟарҵаз ақәҵарала Расым Быҭәба диаргоит,  иқыҭа  Аҭара ақыҭсовет ахантәаҩыс.

                  

                

                   АКОЛНХАРАҚӘА    РЫШЬАҚӘГЫЛАРА
       
      1930 -тәи ашқәсқәа рзы ақыҭақәа зегьы рҟны аколнхарақәа раҧҵара иалагеит. Аколнхара алалара иацәшәаны изҭыхымхазгьы ыҟан,  аха усҟантәи аамҭатә ҭагылазаашьақәа злауадаҩыз ала  ирҭыхы-ирҭахым аламлашьагьы рымамызт. Убасеиҧш ианыҟаз аамҭаз,  хыхь ишазгәаҭоу еиҧш,  Быҭәба Расым ақыҭсовет ахантәаҩыс  аус иуит 1941 шықәсанӡа. Уи аҭыҧаҿ уаанӡа ахантәаҩыс иҟаз Кәыҵниа Андрушька Ҷыҷын-иҧа Аҟәаҟа дцаны аредакциаҿ аусура далагахьан (иарбан редакциазу еилкаам),  анхацәа хык иқәызҵаша ҳәа уаҩ дыҟамкәа ишыҟаз ауп ус  Расым инеира шыҟалаз. Усҟан Аҭара ақыҭа з-колхозқәаны еихшан: «Красни Набжьоу» ҳәа иҟаз аколнхара Кәыҵниа Ҭарашь Елҟан-иҧа дахагылан,  «Ҧхьаҟа» ҳәа иҟаз аколнхара Латариа Амтон Ҕьына-иҧа дахагылан,  «Аҧсуа ескадрон» ҳәа иҟаз аколнхара Кәыҵниа Арсана дахагылан,  ашьҭахь ақыҭа еиҳартәуеит  7-колнхарак рҟынӡа. Усҟантәи аамҭақәа рзы аусмшқәа рҭаҩрақәа ҳәа акгьы ыҟамызт,  аколнхара иалаз ашьыжь инаркны хәлаанӡа аус иур «мышкы» ҳәа данырҵауан,  шьыбжьон инеиз «мшы-бжак» ҳәа дҭарҩуан,  ажәакала анхацәа рџьаус шҭарҩуаз заҟа мшы аус иуыз ала акәын ишышьақәдыргылоз. 1931 шықәса раахыс излагаз ачаилаҵара иацҵаны иларҵон,  аҭаҭын аадрыхуан,  аҟанҷ рааӡон,  ашәи,  акәаци,  акәтаҕьи еизганы аҳәынҭқарра иаларҵон,  абасала араион аҟынтәи ирыдырҵоз адҵақәа  нарыгӡон.
        1934 шықәса август мза азы ақыҭақәа зегьы рхантәаҩцәа араион аиҳабыра рыҧхьеит,  убри ашықәсан қыҭацыҧхьаӡа дасу рыдҵақәа шынарыгӡаз аихшьалақәа ҟарҵаразы. Убарҭ ашқәсақәа рзы араионаҿ еиҿкаан  «аҕәы-ҟаҧшьи»,  «аҕәы-еиқәаҵәеи» ҳәа изышьҭаз,  ари аҧхьагылацәеи аиҵахаҩцәеи знырҵоз акәын. Араион аҩнуҵҟа зхыдҵақәа зегьы назыгӡаз рзы актәи аҭыҧ занаршьоз «аҳаирплан дақәыртәаны» аҕәы-ҟаҧшь данырҵон,  аҩбатәи аҭыҧ занашьахоз «амашьына дақәыртәаны»  аҕәы-ҟаҧшьаҿ дадырбон,  ахҧатәи аҭыҧ  азы «аҽы дақәыртәаны» аҕәы-ҟаҧшь данырҵон. Еиҵахақәаз рахьынтә аҧшьбатәи аҭыҧ занашахаз «ауардын дақәыртәаны» аҕәы-еиқәаҵәа данырҵон,  ахәбатәи аҭыҧ нызкылоз «аҽада дақәыртәаны» аҕәы-еиқәаҵәа данырҵон,   афбатәи аҭыҧ азы «акәуа дақәыртәаны» аҕәы-еиқәаҵәаҿ дадырбон.
         Аҭара ақыҭа акомиссар Быҭәба Расыми,  Тҟәарчал ақыҭа акомиссарс иҟаз Аршба Мушьни,  Баслахә ақыҭа акомиссар Ҭодуа Џьагони ашқәстәи рыдҵақәа зегьы ахьынарыгӡаз азы рыхҩыкгьа «аҳаирплан иақәыртәаны» аҕәы-ҟаҧшьаҿ иадырбеит,  иара убас аҳамҭақәагьы ранаршьеит. Быҭәба Расым ашәақәа зныз пластинка заҵәык ацҵаны апатифон ианаршьеит,  Ҭодуа Џьагон араӡны иалхыз чақьмачак (кәалаҧк) ирҭеит,  Аршба Мушьни астол иқдыргылоз сааҭк инапы иахарҵеит.
1935 шықәсазы Аҧсны зегьы иахьаҵанакуаз қыҭацыҧхьаӡа раҧхьаӡа акәны,  ауааҧсыра (аграждантә паспортқәа) атәылауаҩшәҟәқәа  рыҭара иалагеит,  Аҭара ақыҭангьы нап аркын ақыҭауаа атәылауаҩра ҳәа иҭагаланы  рҭаҩрақәа. Убри инашьҭарххны,  1936 шықәса апрель мза азы араион аҟантәи Аҭараҟа иаарышьҭит ҩ-џьа анџьнырцәа,  руаӡәык ақыҭа аҳәаа ашьақәыргылара дазкын,  егьи аколнхарқәа ирыҵакыз асанӡҕәқәа  ҳәааны рыҟаҵараз даашьҭын. Ақыҭа аҳәаақәа шыҟаҵаз џьаргьы иамҳәац,  (Аҭара ақыҭа санӡҕәла иахьынӡаҵанакуаз аҳәаақәа шьақәыргыланы ишаҧҵаз ала убри аахыс макьана қьаадк иахьанымлац азы акьыҧхьаҿ ицәыргатәуп ҳәа агәаанагара ансоу– (Д.Б.),  насгьы убри  аӡәгьы иахьизымдыруа азы раҧхьаӡа акәны абраҟа  анҵара ахәҭоуп ҳәа азысшьеит),  убри аҟнытә уажәы ҳазааҭгылап Аҭара ақыҭа аҳәаақәа  ашьақәыргылашьа шыҟаз. Хыхь ишазгәаҭоу еиҧш,  араион аиҳабыра рҟынтәи иаарышьҭыз урҭ анџьнырцәа  анааиз аҽныҵәҟьа ақыҭа анапхгаҩцәа аизара ҟаҵаны иалырхит,  ақыҭа аҳәаақәа рышьақәыргылараз акомиссиа реилазаара: Быҭәба Расым,  Кәыҵниа Ҳагьар,  Кәыҵниа Махьал,  Быҭәба Таииа,  Кәыҵниа Шьаҭажә,  Кәыҵниа Ҭыкә,  Какоба Џьарнас.
Ақыҭа акомиссарс иҟаз Быҭәба Расым дазкын акомиссиа ҳәа иалхыз 6-ҩык ауаа иманы,  ақыҭа аҳәаа ашьақәыргылараз иаашьҭыз ауаҩы дицныҟәарц,  убри ианалгалак ашьҭахь нас аколнхарақәа рҳәаақәа аилыргарахь ииасырц. Аҭара ақыҭа аҳәаа ашьақәыргылара ишалагоз ала агәыларатәи егьырҭ ақыҭақәа рхадацәа рахь иаарласӡаны адырра рырҭеит,  абри аҽны абрыгь-абрыгь аҭыҧан  дасу рқыҭақәа рҳәаақәа рҿы ианнеиуа ирықәшәаларц.
Абасала адыррақәа ахьыҟарҵаз Аҭара-ерманқәа,  Кутол,  Кындыҕ,  Аракьаҽы,  Аӡҩыбжьа ақыҭақәа рхадацәа ианырзырцҳа ашьҭахь,   адырҩаҽны шьыжьнаҵы Быҭәба Расым иҩызцәа драҧхьагыланы аҧхьа ицеит Лаҧан-кәара ҳәа иахьашьҭаз. Уаҟа иахьнеиз ирықәшәеит аерманқәа ркомиссар Авџьиан Қьиқор иҩызцәеи иареи,  нас уантәи рҿынаханы Лаҧан-кәара илҭаршәны Ахырчалаа дызҭаршьыз амҩала Нааҟа узгоз амҩа аҟны инхаланы Царцу аӡхықә аҟынӡа инаӡаны,  убраҟа аҳәаа рбагатә ашьаҟа адырсит. Нас уантәи инаҵысны Царцу ахәала ишааиуаз амрагыларахьтәи амҩаду иазкылсны,  иара убри амҩаду ала Кәыҵниа Қьаамын иҩадахьы инхалан,  Кәыҵниа Цекә иладахьы аерманқәа рчаи ахьынтәалагоз аханы Аӡмахҭраҿ аҩбатәи ашьаҟа надырсит. Усынтәи иааихҵәаны Кәыҵниа Кыҵа иҵакыз акаламҭра ҳәа изышьҭаз арахь иарганы акаламра аханы ашьаҟа нарсны,  нас Аршақ зыхьӡыз аерманы дахьынхоз иҵаҟала илбааны иаша ишааиуаз Кәыҵниа Шьашь иханы иҟаз ачаирҭаҟны ихаланы,  уаҟагьы даҽа шьаҟак надырсит. Уантәи адгьыл аҭагәаҩарала илбааны,  ажәытә Ажәанба Баџьга дахьынхоз иахьыҩахалаз,  уаҟагьы ашьаҟа  нарсны,  нас Манча-икәара илбааны ишааиуаз Чақа иқьаҧҭа аџь-ҵла дуқәа ахьгылаз иахьыҩахалаз даҽа шьаҟакгьы надырсит. Уантәи рҿынаханы Манча-икәара ахықә ихықәланы Кәаҕәаниа-ҧҳа лбаҟахьы  ихагалаз амҩала иахьаахалаз  ашьҟа нарсны (уи ашьаҟа аабыкьанӡагьы еиқәханы иҟан),  нас иаша акәара илҭысны Аҧримоу Алиас дахьыршьыз иҩахаланы ашьаҟа арсра ишаҿыз,  ус  кутолаа ркамиссар Бигәаа Кәашә иҩызцәеи иареи уаҟа иаарыдгылеит.
Аерманқәа уаҟа ирыцрыҵын,  нас кәтолааи дареи еицны аусура иалагеит. Амраҭашәарахьала иҟаз акәара-ҭбаа инҭаршәны Занҭариа (Алым) Алма дахьынхоз иҵаҟа иамариаша ианааи,  нас Алма аҭараа рганахь днаҵакны иаша иҩахалан аџьра аҟны ашьаҟа адырсит. Нас уантәи ишиашаз Цихәаш акәара аҟны иналбаан,  акәара мацарала аладаҟа ишцоз,  абыржәы кындыҕааи аҭарааи рчаирҭақәа ахьеиларсу амҩа аҿықә аҟынӡа иааӡаны ашьаҟа арсра иналагоны еиҧш,  ус кындыҕаа ркомиссар Киут Уарҭан иҩызцәа иманы уаҟа ианрықәшәа,   ашьҭахь кәтолаа наҟ ирыцрыҵит.
Кындыҕааи аҭарааи еицны,  амраҭашәарахьала ачаирҭа инҭаршәны,  ажәытә Ешаа рқьаҧҭа ҳәа изышьҭаз Аҭара ақыҭа аганахь инаҵакны,  устәи ишааиуаз Кәыҵниа Рашьыҭ иҳәысҭагьы рыҵакны ар ртәарҭа аҵаҟа илбааны аӡы иахьнырызҵәҟьа ашьҟа нарсны,  нас иаша ар ртәарҭа ихалеит. Ар ртәарҭа аладахьала иҟоу ажра ду ҳәаас иныҟаҵаны,  ажәытә Киут Ҷынҷа дахьынхоз аҩадахьы ашьаҟа надырсит,  нас усынтәи ишааиуаз Чакера  иҭыҧқәа ҳәа иахьашьҭаз аладахьҟала ахьаца-ҵлақәа ахьгылаз ашьаҟа нарсны,  нас аҿар-рӡы ҳәа изышьҭазгьы аҭараа рахь иарганы ашьаҟа нарсны ишааиуаз Ҧшьиа инкылсын,  ахаҳәра аҭараа рганахь инаҵакны Аӡышьҭа аҟны иахьаиз,  уаҟагьы ашьаҟа надырсит.
Убри аамҭаз аракьаҽаа ркомиссар Миносиан Галуст иҩызцәа иманы уаҟа ианрықәшәа,  нас кындыҕаа рыцрыҵны ицеит,  урҭ рынахыс аракьыҽааи аҭарааи еицны аусура иалагеит. Ахаҳәра амрагыларахь ала иавгаз аӡыршьҭра инҭаршәны аҩадахьҟала,  ажәытә Кәыҵниа Чыта иаабҭрақәа ахьгылаз адәы аҟны ианааи шьаҟак нарсны,  нас амрагыларахь игаз амҩахәасҭа-па иҩаныланы ишааиуаз аракьаҽаа рнышәынҭрақәа аладаҟа иааныжьны, Шаҭгәын адәы аҩада инарганы ачаикапанырҭаҿ ианааи аҧхьаҵәҟьа шьаҟак надырсит. Нас уантәи  ишиашаз Аӡҩыбжьаҟа игаз ажәытә мҩа ианыланы ишааиуаз,  Ҳазараҭ (ижәлаз еилкаам) иаабҭра аҩада инарганы акыр раҧхьаҟа иахьынаскьаз ҭыҧкаҿ ашьаҟа надырсит, убри аамҭаз ахәларагьы убраҟа  иаарыхьӡеит.
Адырҩаҽны аӡҩыбжьаа ишырзыҧшыз ҳамҭак иаанхеит. Ус иагханы иааит,  ақыҭа акомиссар Лаҧсанӡиа Сандра иҩызцәеи иареи еицны,  нас урҭи дареи рҽеимаданы аусура нап адыркит. Арланаа рқьаҧҭа ҳәа иахьашьҭоу Аҭара ақыҭа инаҵакны,  убри нахыс џьара-џьарагьы абна нылырхаауа  Барчан Ҕәыта  инхарҭа иавсуаз аӡышьҭра  аҟны ианааи ашьаҟа надырсын,  нас уи аӡышьҭра инҭаршәны ажәытә Дапоу Сузар дахьынхоз инкылсын,  уантәи иаша амҩала Кәыдры аҵәаҧшьра иаҵанакуа адәы аҵыхәан ашьаҟа надырсит.  Нас уантәи Кәыдрыхықә иаваршәны Наа ахаларҭала ҭоумышьааи аҭарааи рҳәаа аҟны,  Аҭара ақыҭа дгьылла иаҵанакыз асанӡҕә аҳәаақәа убраҟа еиҧылеит. Хыхь иарбоу акомиссиа реилазаараҿ иҟаз 9-мшы иаҿын ақыҭа аҳәаақәеи аколнхарақәа рҳәаақәеи рышьақәыргылара. 1936 шықәсазы абасала,  раҧхьаӡа акәны ишьақәыргылахеит Аҭара ақыҭа аҳәаақәа,  убри аахижьҭегьы еиҭакрада иахьа уажәраанӡагьы иаанханы ҟоуп,  убасала Аҭара ақыҭа бнагьы дгьыллагьы 4700 десаҭын инреиҳаны иаҵанакит.
  Абасала ақыҭа аҳәаақәа анышьақәыргылаха ашьҭахь,   7-колнхаракны иҟаз (Аҭара ақыҭа раҧхьа хаз-хазы  аколнхарақәа ҳәа еихшаны  акәын ишыҟаз,  ашьҭахь рызегьы еидҵаны колонхаракны ианышьақәгыла,  еихшақәаз хаз-хазы ибригадақәаны иҟалеит),  урҭгьы рҳәаақәа еихша-еихшаны ишьақәдыргылеит,  насгьы дасу ирыҵанакыз адгьылқәа наунагӡа ахархәараз  азин рызҭашаз араион аҟынтәи аӡбанҵақәа рнапқәа аҵаҩны ақыҭақәа рнапхгаҩцәа ирырҭеит. Ҵабыргны,  колнхарацыҧхьаӡа дасу рҳәаақәа рдыруа ианыҟала аҭагылазаашьақәагьы еиҳа еиҕьхеит,  дасу русқәа ҧхьаҟа ицеит,  иртәыз иртәымыз рдыруа иҟалеит,  рџьабаахәгьы еиҕьны ирҧыло иалагеит. Ақыҭа анапхгараҭарагьы акырӡа иманшәалахеит,  иагьымариахеит,  аколнхарақәа рхадацәа ирылдыршоз ақәҿиарақәа есхәымш иааргоз русуратә лҵшәақәа зеиҧшраз нас араионахь ирыцҳауан,  убри нахымгьы есааира рџьабаагьы рҧыло иалагеит.
1935 -тәи ашықәсқәа рзы Аҭара ақыҭан гәаҕшақә иаалырҟьаны ашьоурақәа рацәахеит,  ҧшьба-хәба ҭаацәара рҟынӡа ашьа зыбжьалаз иаарласны еинраалатәхеит,  усеиҧш ахаҵгылара ҟазҵашаз Быҭәба Расым ақыҭа акомиссарс дызлаҟаз ала зегь раҧхьагьы иара ихәҭан аҟнытә,  ашьоурқәа зынӡа иҿыкхаанӡа аанкылараз қыҭацыҧхьаӡа ауаа ҕәыҕақәа ирзыцҳаны дрыҧхьеит. Ауаа рҿы зажәа ҧхылнадоз алархәны,  аиҕара зыбжьалаз реинраалара иҽазкит,  аха  аҧхьа Очамчыра дцаны драцәажәеит араион аиҳабы ихаҭыҧуаҩыс иҟаз Кобахьиа Лизбар аинраалацәа дырхаданы дҟаларцаз.
Аҭара ақыҭа аизара  амҩаҧгараз  ҿҳәарас иамаз амш аҽны агәыларатәи ақыҭақәа рҟынтәи аусеиларгаҩцәас иааз иреиуан: Тҟәарчалнтәи– Аршба Араҧ,  Шьакаиа Кьасоу,  Ҷлоунтәи– Сангәлиа  Маҳҭы,  Кьышьмариа Маҳаид,  Џьгьардантәи– Шармаҭ Теб,  Сабуа Мысҭафа,  Кәтолнтәи– Џьынџьал Ҭархәына,  Кәаҕәаниа Кәҷыҷ,  Кындыҕнтәи– Ҕәырџьуа Сҧирдон,  Аӡҩбжьантәи – Габниа Чындыжә,  Делба Ли,  Аҭаратәиқәа рахьынтә иҟан: Кәыҵниа Ҳагьар,  Кәыҵниа Маҳаид,  Кәыҵниа Махьал,  Кәыҵниа Ӡыкәыр,  Џьынџьал Махаз,  Кәыҵниа Ҭыкә,  Кәыҵниа Миха. Аизара хадара арҭон Кобахьиа Лизбери Быҭәба Расыми.
Аизара анымҩаҧгаз 1935 шықәса апрель мза азоуп (амза арыцхә еилкаам),  убри аҽны еизаз аҟәыҕацәа ирыбзоураны,  Аҭара ақыҭан иҟалаз ашьоурқәа аанкыланы рҵыхәтәа дырцәеит.
1937 -тәи ашықәс еиқәаҵәақәа аҭараагьы ирывымсит,  изыхдырҟьашаз ҳәа акымзарак ыҟамкәа харада ахара рыдҧхьаӡаланы илыбжьахәаша идырӡит анхацәа: Ҷанба Кәагә,  Ҷанба Самсон (Кәагә иҷкәын),  Бигәаа Алиас,  Кәыҵниа Гәыдала,  Кәыҵниа Рашьыҭ,  Кәыҵниа Арсана уҳәа,  зынӡа 13-ҩык ауааҧсыра. Ҳазшаз иџьшьаны,  урҭ ашықәс мыждақәа раамҭаз Аҭара инхоз Быҭәаа ацәынхеит,  уи аамҭаз уааҧсырала рхыҧхьаӡарагь даара имаҷын,  Шьааб ихылҵышьҭра ҳәа усҟан иҟаз 20-25 -ҩык иреиҳамызт,  ҵара дук змаз ҳәагьы уаҩ дыҟамызт, иҟазгьы усҟантәи аамҭақәа рзы  ауаа злагоз аполитикатә  алухаҳә  иахәламҳакәа еиқәхеит.
1938 шықәсазы ақыҭақәа рҟны еиҿкааз аколнхарақәа реидҵаразы,  ианар 23 рзы Аҭара ақыҭагьы аколнхарақәа реидҵараз ақыҭа еизара мҩаҧысит. Убри аҽны Очамчыра араион  аиҳабыра рҟынтәи ахаҭарнакцәас иаарышьҭит,  Багаҧшь Нурии Кәыҵниа Денуари ақыҭа еизара рҽаладырхәырц. Ақыҭа еизара иалахәыз зегьы еиқәышаҳаҭханы,  хаз-хазы иҟаз аколнхарақәа рыбжьбагьы еидҵаны «Аҭара ақыҭа аколнхара» ҳәа иҟалаз анапхгарагьы алырхит 12 -ҩык ауаа: Кәыҵниа Гәыџь, Кәыҵниа Шьаҭажә,  Бигәаа Ҳафиз,  Быҭәба Расым,  Кәыҵниа Ҳагьар,  Какоба Џьарнас,  Џьынџьал Дыргәын,  Кәыҵниа Феодр,  Кәыҵниа Ҭыкә,  Бигәаа Омар,  Кәыҵниа Ианкәа,  Бигәаа Машь. Абарҭ иарбақәоу ааицәажәан,  ақыҭа анапхгара ахантәаҩыс дҟарҵеит Быҭәба расым Шьааб-иҧа,  уи ихаҭыҧуаҩыс далырхуеит Кәыҵниа Гәыџь Зач-иҧа. Ақыҭа аҳасабеилыргаҩцәас иҟарҵеит Бигәаа Омри Кәыҵниа Ианкәеи,  аколнхара абригадирцәа русуратә еихшьалақәа рышьақәыргылараҿ ацхыраара риҭаларц дҟарҵеит Бигәаа Машь.
1940 шықәсазы Аҭара ақыҭа анапхгаҩцәа рыҩнуҵҟа иҟалеит аҧсахрақәа,  убри ашықәсан аколнхара ахантәаҩыс дҟарҵеит Џьынџьал Дыргәын,  ахантәаҩы ихаҭыҧуаҩыс далырхуеит Быҭәба Расым,  ақыҭа акомиссарс дҟарҵоит Кәыҵниа Мышьа Бинагә-иҧа. Ақыҭа аколнхарагьы есышқәса аизҳарақәа рыла ҧхьаҟа ицон,  илаҵаны еиздырҳауан  ачаирҭақәа,  идыргылеит арахә рферма,  еиздырҳаит акәты ааӡарҭа,  ирацәаны ианырҵеит аџьмақәа,  иара убас   арахә рацәгьы  анҵаны раӡара нап аркын. Аҭара ақыҭа аҭагылазаашьа есааира еиҕьхо ишааиуаз ус иаалырҟьаны 1941-1945  шықәсқәа рзы Аџьынџьтәылатә еибашьа Дуӡӡа иалагеит.
Аибашьра ианалага адырҩаҽныҵәҟьа ирыҧхьаны еибашьра иргеит ақыҭа ахантәаҩыс иҟаз Џьынџьал Дыргәыни ақыҭа акомиссарс иҟаз Кәыҵниа Мышьеи. Ақыҭа анапхгаҩцәа амамкәа асеҧш аҭагылазаара аныҟала,  Быҭәба Расым ҩаҧхьа ақыҭа акомиссарс дҟарҵеит,  ихаҭыҧан Кәыҵниа Сандра дахадаргылеит. Аибашьра ианалагагьы аколнхара аусура аанымкылакәа  ишааиуаз,  ус убри ашқәсан,  1941 шықәса декабр мза азы арра қәра иаҵанакуаз аҭараа 70-ҩык рҟынӡа Очамчыраҟа ирыҧхьеит еибашьра идәықәырҵаазы. Изыҧхьақәаз рхыҧхьаӡараҿ иҟан Быҭәба Расыми иашьцәа еиҳабацәа Едыгьеи Сеилаҳи рҧацәа: Быҭәба Кәаҷаҷи,  аешьцәа гәакьақәа-Быҭәба Камыгәи,  Быҭәба Сырбеи. Изыҧхьаз зегьы неираны иахьыҟаз Очамчыратәи аҧсуа школаҿ ианнеи,  ақыҭақәа зегь рҟынтәи 300 -ҩык рҟынӡа еизахьан. Уаҟа агәаҭарақәа ирхыжьны дасу дзықәшәараны иҟаз архәҭақәа арбанқәаз ақьаадқәа ирынҵаны ирырҭеит,  Расым Баҭәба иакәзар 126 -тәи архәҭа дақәшәеит. Хаха-хымш адәаҿы идыршахьан еиҧш,  ашьҭахь ақыҭа акомиссарцәа зегьы аарылганы арратә комиссариат ашҟа ирышьҭит Расым Быҭәбеи Кәыҵниа Сандреи назлаз. Уаҟа иахьнеиз рызегьы нҭарҩын,  нас қьаадқәак нарыцҵаны араион аиҳабыра рахь идәықәырҵеит. Афронт ацхыраара аҭатәын аҟнытә,  акомиссарцәа зегьы рхы ишақәиҭыз ала араион аиҳабыра рҟынтәи аршаҳаҭгақәа рыцҵаны рышьҭахьҟа идырхынҳәит,  дасу рқыҭақәа рҟны аусурақәа еиҧымҟьаразы инахагыланы  аус рурцаз,  џьықәреила,  ҭаҭынла,  амаҭәа ҧхақәа рыла,  акәацла,  уҳәа ақыҭақәа  ирылшоз ала ацхыраара ҟарҵаларц.
Быҭәба Расыми Кәыҵниа Сандреи шыхынҳәызҵәҟьа аус рацәа рнапы аларкит,  аха иазхомызт ахацәа,  избанзар акы зылшартә ҟаз зегьы еибашьра иргахьан. Убри аамҭаз Аҭаратәи аколнхара 11 бригадакны еихшан,  аха ахацәа ахьазымхоз аҵыхәала абригадирра аныҟәгара зылшашаз дыҟамкәа еилахеит. Зықәрахь инеихьаз абыргцәа аҵара рымамызт,  аҧхьашьеи аҩышьеи рыздыруамызт,  арахь убри аамҭаз бригадирцәас иҟарҵаз Какоба Џьарнаси Кәыҵниа Баџьгеи абригадақәа зегьы реидбалара рымч ақәхомызт,  аха  абасала аҭагылазаара шыуадаҩызгьы зықәрақәа рахь инеихьаз абыргцәа рыцырхырааны, есҽны  имтәа-имыцәа ақыҭанхамҩа аус адулара нап адыркит.
1942 шықсаза Быҭәба Расыми,  Кәыҵниа Сандреи,  Кәыҵниа Феодори,  Делал-оҕлы Сафери абџьарқәа рыҭаны абаталион иахырҧхьаӡалеит. Ирзаарышьҭыз 3-ҩык аҳәаахьчаҩцәа рыдҵала ақыҭа аусбарҭа ахыбра ахыхь аҭаҧшыхәарҭатә ҟәарч ахаргыланы иҟарҵан,  нас уахынла аҩныҟа имцакәа рҽеиҭныҧсахланы аҷаҧшьара иалагеит,  иаашар аколнхара аусқәа инарылагон. Убас ҩ-уск реидбалара ишаҿыз ус адҵа роуит,  Кәтол ақыҭан еиҿкааз  аибашьратә ҧышәарақәа ирхысразы,  иаҳҳәап: агранат ахархәашьа,  алаҕәым аҧжәашьа,  аҽыҵәахышьа,  аҳәазашьа,  ауаа абомба ҧжәара рацәыхьчашьа уҳәа,  иаарласӡаны  аҽаршьцыларақәа ирыхрыжьит. Абасеиҧш арратә ҽазыҟаҵарақәа ианархыс ашьҭахь адҵа роуит,  аҭарааи аерманқәеи рҳәаа инаркны аӡҩыбжьаа рҳәаа аҟыӡа аҭабиақәа ржырц. Иаразнакала ҳәсагьы хацәагьы ааизибаган,  мшқәак рыла ҩ-џьара иржит 250-300 -ҩык раҟара зкышаз. Аибашьра амца анкашуаз, 1942 шықәса август мза азын ауп,  10-ҩык ахшара зааӡаз Быҭәба Шьааб Еқәыҧ-иҧа иҧсҭазаара даналҵыз.
1945 шықәсазы ус аибашьрагьы еилгеит,  аха еибашьра ицаз аҭараа рахьынтәи 45 -ҩык ҭахеит,   хабарда ибжьаӡқәаз Аҭараа рхыҧхьаӡараҿ иҟалеит Быҭәаагьы хҩык: Быҭәба Кәаҷаҷ Едыгьа-иҧеи,  аешьцәа гәакьақәа-Быҭәба Камыгә Сеилаҳ-иҧеи,  Быҭәба Сырбеи Сеилаҳ-иҧеи.
Шьҭа иуҳәар ҟалоит,  Быҭәба Расым ибзоураны аибашьра имышьҭакәа иацәынирхақәазгьы шыҟаз. Аибашьра ду амца анакуаз аамҭаз афронт ацхыраара аҭараз ақыҭауаа зегьы рхы иамеигӡакәа аус рулар акәын,  насгьы абригадақәа ирхагылаз абригадирцәа еибашьра иргомызт аҟнытә,  бригадирцәас иҟаҵаны аибашьра иацәигақәаз иреиуан: Кәыҵниа Амтон,  Бигәаа Омар,  Аҟәысба Маҳҭы,  Кәыҵниа Ианкәа,  Кәыҵниа Ушангьи  уҳәа,  убас иҵагьы.
Афронтаҿ ауаа азымхо ианалага 50 шықәса ирҭысхьазгьы ирыҧхьо ианалага,  архәҭақәа ацхыраара рыҭаразы  Аҭара ақыҭан еиҿкааз амҿылхҩцәа ирхыҧхьаӡаланы аибашьра имышьҭыкәа амҿылхҩцәа ирхыҧхьаӡаланы иааникылеит:Кәыҵниа Цеку,  Быҭәба Ваниа,  Кәыҵниа Мыта,  Кәыҵниа Ҭеуаз,  Џьынџьал Ҳақыбеи,  Бигәаа Ҳафиз,  Аҳәба Басариан уҳәа,  убас егьырҭгьы.
       Аибашьра анеилга ашьҭахь Быҭәба Расым  диаргоит аколнхара ахантәаҩы ихаҭыҧуаҩыс,  аус иуит 1951 шықәсанӡа. Убри ашықәсан ақыҭа аферма рахәқәа акырӡа иҕааиханы иҟалеит,  хазы аҧхҭра рыхьит, абасала аферма аҭагылазаашьа ауадаҩрақәа анамаз  аамҭаз  Расым аферма аиҳабыс дҟарҵеит. Иаразнакала иҟаҵатәыз еилкааны,  цқьа дазхәыцны аҧхьа напы аиркуеит иаарлысӡаны арахәқәа рыхәшәтәра иҽазикырц. Ҵабыргны иаӡәымкәа араион аҟынтәи арахә рҳақьымцәа  драцәажәаны идигалеит,   иаҭахыз ахәшәқәа ҧшааны рыхәшәтәра нап аркын,  насгьы арахәқәа аҧхҭра рылаҽӡаны излаҟаз ала иаарласӡаны рыхәшәтәрагьы иус мариамызт,  шьхацан аферма рахәқәа зегьы ааидцаланы ашьха икарцеит,  есышқәсагьы ашьха икацо мацара,  абасала аџьабаа ду рыдбаланы аҵыхәтәан рыхәшәтәра илиршеит.
Быҭәба Расым аферма аиҳабыс дшыҟаз,  ашьҭахь 1953 шықәсазы деиҭаҟарҵеит аколнхара ахантәаҩы ихаҭыҧуаҩыс,  аус иуит 1961 шықәсанӡа. Абысҟак  аџьабаа иаркарахахьаз ауаҩы аҵыхәтәан иара иҭахханы,  1965-1968 шықәсқәа рзы аус иуан аколнхара абригадирс,  ус  иаалырҟьаны  игәабзиарагьы уашәшәырахо иалагеит. Зынӡа дыхҭанакӡо ианалага,  ашьҭахь Тҟәарчалтәи ахәышәтәырҭаҿ дышьҭаланы аҽыхәшәтәра далагоит,  ҵабыргны хар имамшәа даныҟала  ашьҭахьгьы,  убри нахыс  уаҳа усурак иҽазымкыкәа аҩны иҽааникылт. Иабацәа реиҧш қәра дук нымҵыкәа Быҭәба Расым Шьааб-иҧа иҧсҭазаара далҵит 76  шықәса  дшырҭагылаз,  1980 шықәса август 9 рзы.
 Быҭба Расым иҧшәмаҧҳәыс  Џьгьарда ақыҭан инхоз,  абжыуаа рҿы еицырдыруаз,  ҳаҭыргьы зқәыз Ашәы Шәарах иҧҳа   Нулиеи иареи рыҧсҭазаара еиларҵеит. Лара ҧҳәыс қьиак лакәын,  лабхәындцәа зегьы еиҧшны илбон,  урҭ роума,  ирхылҵыз роума аӡәы ишакәым ихцәажәо лаҳаргьы  лҭахымызт. Нулиа дышқәыҧшыз лабхәа Быҭәба  Шьааб иҩнаҭа днанагеит,  есымша неи-ааи згымыз  ари аҩнаҭа ду абарагьы ус имариамызт,  аха иааиуазаалакгьы лыблақәа аартны лчеџьыка лнапы иқәыргыла дырҧылон. Расыми лареи ирхылҵит хәҩык аҧацәа: Быҭәба Нури,  Быҭәба Миро, Быҭәба Мираб,  Быҭәба Заур,  Быҭәба (Валери) Борис. Хәҩык ахшара раб ажәлар рус дахашәаланы дҟамлацызт азы,  иахьеи-уахеи напы рыгмыжькәа рааӡара иаҿыз ран лакәын. Аҭаратәи абжьаратәи ашкол ианалга ашьҭахь,  аишьцәа рыхәҩыкгьы еиҿыҧшны,  еиуаеиҧшым азанааҭқәа рыла еиҳау аҵарақәа ирылгеит.

     Ахшара зегьы иреиҳабыз  Быҭәба Нури  Расым-иҧа диит Очмачыра арион Аҭара ақыҭан 1933 шықәса сентиабр 18 рзы Быҭәба Расым иҩнаҭаҿы. Нури Расым-иҧа занааҭла дырҵаҩын,  еиҳау аҵара даналга ашьҭахь иқәыҭа гәакьаҿ иҽаанкыланы иҧсҭазаара зегьы аҵара-ааӡара иазикуеит. Л.Кәыҵниа ихьӡ зху Аҭаратәи абжьаратәи ашкол аҟны аҧсуа ҭоурахи аурыс  ҭоурыхи дирҵон,  аҵара зирҵахьаз рахьынтәи ирацәаҩуп еиуаеиҧшым азанааҭқәа рыла еиҳау аҵарақәа ирылганы,  иахьа руаажәлар ирылагыла еиуаеиҧшым аусқәа знапы рылаку. Нури Расым-иҧа еснагь заҟа аиаша дашьҭаз,  ауаҩра шилаз,  ауаҩы еилкаара шилшоз,  аҵаҩцәа шеилимхуаз,  рызегьы акы иазкылсырц шиҭахыз,  абиҧарақәа руаажәлар ираҧсаны иҟаларцаз аџьабаа шрыдибалоз  уҳәа,  аҵара зирҵахьаз иахьагьы дыргәаларшәаны иҭыӡшәа зҳәо  рацәаҩуп.
Нури Расым-иҧа изанааҭ анаҩсангьы ҧсабарала аҟазарагьы зцәара иалаз уаҩын,  оумакала ашәаҳәара дазҟазан. Ашәаҳәара мацарагь акәмызт,  ихала иҩуан ажәақәа,   композиторк иаҳасабала еиқәиршәон ашәаҳәашьагьы,  дерижиорк еиҧшҵәҟьа баҩхатәрала напхгарагьы аиҭон. Ашәаҳәара иазҟазаз ауаа ҧшааны еидикылон,  ақыҭаҿ  акырынтә  еиҿикаахьан ашәаҳәацәа рколлектив,  урҭ ықәгыланы ишәаҳәахьан:Аҭара,  Аҟәа,  Қарҭ уҳәа акырџьара.  Нури иҩхьаз ихатәы ашәақәа рацәоуп,  раҕьыракгьы ҭарҩхьеит,  ажәакала аҟазара акәзааит,  аҵара-ааӡара аус акәзааит,  аҧсуа кәыльтура акырӡа иазааҧсахьаз уаҩын. Абасала зыжәлар рзы аџьабаа ду збахьаз,  шәҩыла аҿар еиҵазааӡахьаз,  аҟазара азгьы зыхьӡ аанзыжьыз Нури Расым-иҧа иаалырҟьаны ицәа иалалаз ачымазара бааҧс иахҟьаны,  Аҧсныжәлар рџьынџьтәылатә еибашьра ашьҭахь 2008 шықәсазы иҧсҭазаара далҵит 73 шықәса дшырҭагылаз.
 Нури иҧшәмаҧҳәыс  Ломиа-ҧҳа Клареи иареи ирхылҵит хәҩык  ахшара,  ҩ-џьа аҧацәеи  х-ҩык аҧҳацәеи: Быҭәба Астикәа,  Быҭәба Асҭамыр,  Быҭә-ҧҳа Асталина,  Быҭә-ҧҳа Асҭанда,  Быҭә-ҧҳа Асмаҭ. Хәҩык ахшара ирызҳаны ршьапы иқәгылаанӡа раб Нури иҧсҭазаара далҵхьан, ихшаз рангьы даргьы изларылшоз ала млакы рҽамыркыкәа ишеицыхандеиуаз,   илхылҵыз рыбзиара нагӡаны илбаанӡа ус иаалырҟьаны Кларагьы даачмазаҩхан, 2014 шықәса август  мза азы лыҧсҭазаара далҵит.
Аишьцәа руаӡәык  Быҭәба Астикәа Нури-иҧа дҭаацәароуп,  иҧшәмаҧҳәыс Шьынқәыр-ҧҳа Шьазинеи иареи рыҧсҭазаара еиларҵеит, ҩ-џьа ахшара рхылҵит,  ҧаки ҧҳаки: Быҭәба Ҳаџьараҭ,  Быҭә-ҧҳа Хьыбла,  аҩыџьагьы макьана ихәыҷқәоуп.
Аеҳәшьцәа рахьынтә Асталина аҭаацәара далалахьеит,  Аҩӡба Русҭами лареи рыҧсҭазаара еиларҵеижьҭеи рацәак  ҵуам,  Афон-ҿыц инхоит. Егьырҭ аеҳәшьцәа Асҭандеи Асмаҭи макьана аҭаацәара иаланамгалац,  иара убас аҩны иаанхаз рашьа Асҭамыргьы.

       Быҭәба Миро Расым-иҧа диит 1936  шықәса декабр 24 рзы,  Очамчыра араион Аҭара ақыҭан. Миро Расым-иҧа занааҭла даграномын,  Аҟәатәи асубтропикатә институт далгахьан. Иҵара анхиркәша ашьҭахь шықәсқәак раҟара иқыҭаҿ изанааҭ ала аус иуит,  ашьҭахь усура диасуеит Очамчыраҟа. Ақыҭанхамҩа иазҟазоу ҳәа уантәи усура диаргоит Мықәтәи ачаи-совнхара ашҟа,  уаҟа дагьалагоит анхара,  ашьапы икуеит ихатәы ҩны аргылара. Ианаамҭаз аҭаацәарагьы аҧиҵеит,  ихатә ҩыза Шьынқәба Заира Шьаликәа-иҧҳаи иареи ирхылҵит ҩ-џьа аҧацәа: Быҭәба Нарсоу,  Быҭәба Наҳар.      
      З.Шьынқәыр-ҧҳа еиҳау аҵара далгахьеит,  инеиҧынкланы 32 шықса Очамчыра араион Мықәтәи ачаи-совнхара алабараториаҿ агрохимиа   еиҳабыс дахагылан,  иахьа тәанчара дыҟоуп. 

    Иаалырҟьаны Аҧсны аибашьра аныҟала,  Быҭәба  Нарсоу Миро-иҧа аибашьра раҧхьатәи амш инаркны абџьар шьҭыхны аҕа диҿагылт,  Мықә ачаиҭсовнхараҿ еиҿкаахаз абаталион далагыла деибашьуан,  ахәрагьы иоухьан. Ажәыларақәа раан иааирҧшуаз ақәҿиарақәа рзы ианашьоуп аҳәынҭқарра аҳамҭа ҳарак  «Леон» иорден. Аибашьра ашьҭахь аҵара иҵон Уфатәи амедицинатә институт аҟны,  аха ахҧатәи акурс  анаиркы ашьҭахь иҩныҟа дыхнҳәыр  акәхеит,  иахьа аус  иуеит Аҟәатәи аргыларатә компаниақәа руакаҿ. Нарсоу иҧшәмаҧҳәыс Симонова Светлана  Борис-иҧҳа аус луеит  акомпаниа «Премиум» аусзуҩыс,  илхылҵит ҩ-џьа ахшара,  ҧаки ҧҳаки: аб нарсоу «Леон» иорден ахьианашьахаз аҳаҭыраз иҷкәын ихьӡиҵеит Леон,  ихыҵуеит 17 шықса. Рыӡҕаб Быҭә-ҧҳа Кристина Нарсоу-иҧҳа   макьана дхәыҷуп.
Нарсоу иашьа Быҭәба Наҳар Миро-иҧа аибашьра ашьҭахь иқыҭан абизнес аусқәа инапы рылакны аус иуеит, дихылҵит аҧа: Быҭәба  Леуарса  Наҳар-иҧа.
Аҧсуа жәлар ирхыргаз аибашьра мыждахәыра,  кьылк ззынамыжьыз уаҩ дыҟамзар ҟалап. Убасеиҧш аибашьра иахылҿиаауаз арыцҳарақәа згәы иаламӡаз,  ақәылаҩцәа Мықә ақыҭан иазаарцаз агәымхарақәа баны  игәырҩаха  издызкылаз,  арахь аибашьра иалагылаз ихшара ирыхьша изымдыруа игәҭыханы иззыҟалаз Быҭәба Миро Расым-иҧа аибашьра ашьҭахь изцәырҵыз ачымазара аҵыхәала иҧсҭазаара далҵит 75 шықәса дшырҭагылаз,  2012 шықәсазы.

       Быҭәба (Мираб) Арушьан Расым-иҧа  диит Аҭара ақыҭан 1938 шықәса апрель мза 28 рзы,  иахьа  76 шықәса ихыҵуеит. Агроанџьныр изанааҭ ала Аҟәатәи асубтропикатә институт даналга ашьҭахь аҭаацәара аҧҵаны нхара диасуеит   Ҧицундаҟа,  аусурагьы далагоит Ҧицундатәи акурорт ҧсшьарҭа аеҵәара маҵзура аиҳабыс,  тәанчара дцаанӡагьы уаҟа аус иуан. 69 шықәса дшырҭагылаз 2011  шықәсазы  зыҧсҭазаара иалҵыз,  Мираб иҧшәмаҧҳәыс Шам-ҧҳа Мери иареи ирхылҵит ҩ-џьа аҧацәа: Быҭәба Мурмани Мираб-иҧа,  Быҭәба  Даур Мираб-иҧа.
Аешьа аиҳабы Быҭәба  Мурман  диит Аҟәа,  1966 шықәсазы. Мурман иаб инапы злакыз аус иахьа иара дахагыланы аус иуеит,  Ҧицундатәи аҧсшьарҭа Амзара аеҵәара ашьақәырхара еиҳабыс.  Мурман иҧшәмаҧҳәыс  Барцыц-ҧҳа  Ульзана аус луеит Гагратәи ахәшәтәырҭа аҟны амедеҳәшьас.  Ирхылҵыз аҷкәын,  Быҭәба Ерасҭа Мурман-иҧа диит Ҧицунда, 2014 шықәсазы.
Аешьа аиҵбы Быҭәба Даур Мираб-иҧа диит Ҧицуна, 1968 шықәсазы. Абжьаратәи ашкол даналга ашьҭахь Москватәи аекономикатә институт далганы дхынҳәуеит,  иахьа аус иуеит Гагратәи абанк аҟны еиҳабыс. Даур иҧшәмаҧҳәыс Аргәын-ҧҳа Есма  аус луеит Ҧицундатәи ахәышәтәырҭаҿ  амедеҳәшьас. Даури лареи ирхылҵыз:  Быҭә-ҧҳа Елада Даур-иҧҳа макьана дхәыҷуп,  ашкол дҭалеит  2014 шықәсазы.

      Быҭәба Заур Расым-иҧа диит Очамчыра араион Аҭара ақыҭан,  1942 шықәса иуль 18 рзы.  Иқыҭтәи ашкол даналга ашьҭахь Асовет Еидгыла арратә маҵурхьы иҧхьоит,  хышқәса арратә уалҧшьа ихганы даныхынҳә ашьҭахь, 1963-1965 шықәсақәа рзы аус иуан актәи акатегориа змаз  аекскурсиа мҩаҧгаҩыс: Жәыргьыҭ,  Кавказ,  Баҭым,  Новоросииск уҳәа ахырхарҭақәа рҟны. Иашьцәа еиҳабацәа дырҿыҧшны иаргьы Аҟәатәи  асубтропикатә институт дҭаланы далгоит аграном изанааҭ ала. Иҵаранагӡаны  ианыхиркәша ашьҭахь ҧыҭраамҭак  аграномс ус иуит иқыҭаҿ,  аха дхәыҷыаахыс  ицәара иалаз арҿиаратә доуҳа  илаҿыханы аҽанарҕәҕәа,  аҵыхәтәан  ажурналист изанааҭ ашҟа дианагоит. Акыр шықәса инеиҧынкыланы 1966-1976 шықәсақәа рзы аус иуит Очамчыратәи араионтә газеҭ «Акоммунизм ахь» аредақциа аҟәшақәа руак аиҳабыс. Уаҟа аус шиуаз  ашьҭахь 1976 шықәсазы дҭалоит,  Москватәи Аҳәынҭқарратә университет (МГУ)  ажурналистикатә ҟәша. Араион агазеҭаҿ аус аниуазгьы,  дызҵалаз ажурналистратә џьабаа иалагӡаны аҧсуаа ажәтәтәи рҳәамҭақәа реидкыларагьы иҽазикуеит, аҧсуа қыҭақәа рҟны мацара даанымкылакәа аҧсуаа ахьынхоз Баҭымынӡагьы днаӡаны аҳәамҭақәа еизикуан,  иара убас  аамҭакала еизигон гәыҧаа рцәажәаҩ ду Чаҵә Чагә иҳәамҭақәа згәалашәоз ажәабжьҳәаҩцәа ҧшааны. Ихьыҟәырҷахаха иҧсаҟьаны ажәлар ирылаҧсаз Чагә иҳәамҭақәа реилкаара аџьабаа ду адбаланы акраамҭаӡагьы аизгара даҿын,  Заур Быҭәба иҩымҭақәа рахьынтә еиҳарак инарылукаартә иҟоугьы иароуп.
Заур Расым-иҧа инапы злакыз ажурналистика адагьы ишаабо дагьшәҟуҩҩуп,  инапы иҵаҵхьеит акымкәа аҩымҭа шьахәқәа,   иалҳкаауазар: «Сыҧсны сшыбзахаз»,  «Уҭи сыҭи»,  «Аџьныш  идәҳәыҧш  амаӡа»,  «Ауаҩызаҵә имҩала»,  «Чаҵә Чагә иҳәамҭақәа» аҧсышәалеи урысшәалеи ҩ-шәҟәыкны,  уҳәа акыр ҩымҭақәа. Абасала арҿиарахь агәаҳәара ду иоуа даналага 1979 шықәсазы аусура далагоит Аҧсны ашәҟәҭыжьырҭа  аредақторс,  иахьа уажраанӡа уаҟа аус иуеижьҭеи 30 шықәса иреиҳауп,  уижьҭеи аҧсуа шәҟәҩҩцәа заҟаҩы рҩымҭақәа аредақторра азуны инапы иҵижьхьоу рхыҧхьаӡара ахьынӡаҟоу атәы аҳәара уадаҩуп. СССР ажурналистцәа Реидгылеи Аҧсны ашәҟәҩҩцәа Реидгылеи иалоу,  ажурналист,  ашәҟҩҩы Заур Расым-иҧа ашәҟәҭыжьырҭаҿ аџьабаа ду збахьоу дыруаӡәкуп,  иахьагьы ааҧсарк ҟамҵаәа арҿиаратә ус инапы лакуп. Аҧсабара инаҭаз абаҩхатәра иабзоураны,  хыхь ишазгәаҭоу еиҧш,  аҧхьаҩцәа ирыдигалахьеит акыр иҩымҭа ҟаимаҭқәа, насгьы уаҩышьала иҭынчу,  зегь рзы игәыбылҩу ауаҩы ҳалал Быҭәба Заур Расым-иҧа аҭаацәара алалара дахьымӡакәа иқәрахь днаскьеит,  иахьа 72 шықәса дырҭагылоуп.

      Быҭәба Расым ихшара зегь иреиҵбӡоу Быҭәба (Валера) Борис  диит 1946 шықәса иуль мза 25 рзы,  Очамчыра араион Аҭара ақыҭан. Иқыҭаҿ абжьаратә школ даналга ашьҭахь афатәҟаҵара азанааҭтә ҵара далганы аусура далагоит,  Аҟәа амшын ахықәан  ажәатә баагәара иалаҟаҵаз,  «Диоскуриа» аҧхынтәи аресторанаҿ. Аус иуан аҧхьа афатәҟаҵаҩыс,  нас афатәҟаҵаҩ хада ицхырааҩыс,  аҵыхәтәан дҟаҵан афтәҟаҵаҩ хадас. Уаҟа акыр шықәса аус иухьан еиҧш,  дҭалоит Ленинградтәи Азанааҭеидгылатә иреиҳаӡоу ашкол,  аха аҩбатәи акурс аҟны дыштәаз ашьҭахь иҵара даҽа занааҭк ахь ииаигаразы диасуеит Аҧсуа ҳәынҭқарратә университет ашҟа. Қәҿиарала дагьалгоит афилологиатә факультет аҧсуа бызшәеи алитературеи арҵаҩы изанааҭ ала,  аха убри ашьҭахьгьы дзышьцылахьаз изанааҭ изкамыжькәа аус иуан Аҧсны жәлар рџьынџьтәылатә еибашьра иалагаанӡа. Аҧсадгьыл ашәарҭа ианааҭагылагьы,  усҟан қәрала дышмаҷмызгьы Гәымысҭатәи афронт ахырхарҭаҿ абџьар шьҭыхны ампыҵахалаҩцәа дырҿагылеит,  аибашьраҿ иааирҧшыз агәымшәараз ианашьоуп аҳәынҭқарратә ҳамҭа ҳарак «Агәымшәараз» амедал.  Быҭәба Борис Расым-иҧа иахьа 69 шықәса дырҭагылоуп,  аибашьра ашьҭахь акырџьара аусқәа иуит,  аха бзиа иибоз изанааҭ ала уаҳа аус иуртә аҭагылазаара имоукәа иахьа иқәра дааҵагылт. 
Арасаӡыхь ақыҭан ииыз иҧшәма ҧҳәыс Ҭодуа-ҧҳа Лиудеи иареи ирхылҵит ҩ-џьа ахшара,  ҧаки ҧҳаки. Рҧазаҵә аиҳабы Быҭәба  Даур Борис-иҧа аколлеџь ҵара далгахьеит,  аха изанааҭ анаҩсангьы иара ус џьара усурҭак иҧшаартә еиҧш даныманшәаламха,  ашьҭахь ақалақь Петербургҟа дцаны аусура далагеит,  уаҟа аус иуеит 2010  шықәса раахыс.
Даур иаҳәшьеиҵб Быҭә-ҧҳа Дареџьан Борис-иҧҳа абжьаратә школ дшалгазҵәҟьа еиҳау аҵара дҭалоит,  қәҿиарала дагьалгеит Аҧсуа ҳәынҭқарратә  университет абиологиатә факультет. Лзанааҭ ала аус шылуаз аҭаацәара далалоит,  Гәдоуҭа араионаҿ Приморск ҳәа иахьашьҭоу инхо Оҭырба  Бачанеи лареи рыҧсҭазаара еиларҵеит,  иахьа уаареигәырҕьаратәы ҳәоуеиқәшәала еицынхоит.

     Уажәшьҭа ҳазааҭгылап Быҭәба Шьааб ихылҵыз хәҩык иҧҳацәа рыҧсҭазааратә мҩа зеиҧшраз. Хыхь ишазгәаҳҭахьоу еиҧш,   Шьааб ихылҵыз  иҧҳацәа: Быҭә-ҧҳа Кашьа, Быҭә-ҧҳа Қьсҭина,  Быҭә-ҧҳа Гуагәа,  Быҭә-ҧҳа Мыҷа, Быҭә-ҧҳа Ҭаҟәшәышә- дара зегьы ҳәса нарҳақәак ракәын,  рыҧшра,  рсахьа,  реилыххашьа уҳәа,  ахаҵамҧәыс ҳәа ззырҳәоз реиҧш рыхқәа шьҭыхны аҕьаца-аҕьацаҳәа ианцәажәоз угәы иаахәарын. Ибзианы ирхаанқоу изларҳәоз ала,  аиаҳәшьцәа рықәрахь ианнеигьы зегь раҧхьа ирыдубалоз ргәамч аҕәҕәара анаҩсангьы аҧсуа ҧҳәыс лаҳаракышьа акәын,  иҳәса ҟәыҕақәан,  ацәгьеи абзиеи ишахәҭаз аилыргара рылшон,  ҿаҧыцлагьы иҳәсаҕәҕәақәан,  аха ахацәа анцәажәоз аҧсуара иаҧым ҳәа ражәа рыларҵомызт. Сасраҳәа џьара ианцалоз рҽеилаҳәашьеи,  рыҽҭкәыцәаашьеи,  рыбҕа мҵысӡо рҽықәтәашьақәеи уҳәа,  ишырҳәо еиҧш,  усҟантәи аамҭаз ҳара ҳауп ҳәа иҟақәаз ҳәсақәан.
Быҭәба Шьааб ихылҵыз  хәҩык аҧҳацәа рахьынтә аеҳәшьцәа руаӡәык,  Ҭаҟәшәышә зыхьӡыз аҭаацәара алалара дахьымӡакәа дшыӡҕабыз,  иаалырҟьаны  лыҧсҭазаара далҵхьан,   1912 шықәсазы.

     Быҭә-ҧҳа Кашьа Шьааб-иҧҳа ианлаамҭаз аҭаацәара далалеит,  Ҷлоу ақыҭа иаҵанакуа,  аха хазы қыҭоуп ҳәа ззуҳәаша иҟоу Аимара  инхоз Џьапуа Франкили лареи рыҧсҭазаара еиларҵеит. Аимара инхоз  Џьапуаа уеизгьы агәамч-ду зызҭаз уаауп,  ирхылҵит рыжәлари рыҧсадгьыли азы еснагь иуаанагақәоу аҵеицәа шьахәқәагьы. Усеиҧш иҟақәаз ракәын,  Џьапуа Франкьыл  иашьцәа ирхылҵыз ашәҟәҩҩцәа дуқәа ҳәа иахьа еицырдыруа Ҷыҷыкәа (Џьапуа)Џьонуа,  Алықьса  (Џьапуа) Џьонуа,  еицырдыруа адраматург,  актиор,  ашәҟәҩҩы Рушьни Џьапуа уҳәа ӡәырҩы. Џьапуа Франкили Быҭә-ҧҳа  Кашьеи ирхылҵит ҧшьҩык аҧҳацәеи хҩык аҧацәеи: аишьцәа Џьапуа Иакуа,  Џьапуа Шьалуа,  Џьапуа Хәыта,  Џьапуа Ерик. Аешьцәа- Џьапуа-ҧҳа Шьтониа,  Џьапуа-ҧҳа Тули,  Џьапуа-ҧҳа Хьыта,  рызегьы рыҧсҭазаара иалҵхьеит.
Аешьцәа реиҳабы Џьапуа Иакәа Франкил-иҧа 1941-1945 шықәсқәа рзы Аџьынџьтәылатәи еибашьра Дуӡӡа аан фырхаҵарыла дҭахеит. 1930 шықәсазы ииыз Џьапуа Хәыта  Франкьыл-иҧа иакәзар,  Асовет арра маҵура анихига ашьҭахь баҩхатәраны ицәара иалаз аҟазареи арҿиареи изеиҧшханы  мҩа ылихит. Аҟазара аганахьала акәзар,  аҧхьа Аҧсуа ҳәынҭқарратә театр аҟны асцена иҽадҳәаланы дшыҟаз,  ашьҭахь дҭалеит Қарҭтәи атеатртә институт Русҭавели ихьӡ зхыз арежиссиортә факультет. Имариамызт ақыҭа ҷкәын изы еиуаеиҧшым  ахаҿсахьала  атеатртә  ҧсҭазаара аҟны ихатә ҭыҧ аанкылара. Зегь раҧхьагьы иаҭахын аҽазыҟаҵара бзиа,  иҧсабаратә баҩхатәра иалоу аҧышәаразы инеиҧынкыланы ихы аус адулара,  исахьарку хаҿсахьала аперсонажцәа рыҧсы рхаҵаны асценетә ҟазара аҧҵара. Хәыта идыруан ииҵаз аҵара амацара шазымхоз,  иҟазара аизырҳаразы зегь раҧхьагьы иаҭахын ихы аус адулара,  абри  иҽҭагӡаны  аџьабаа иҽалаигалацҧхьаӡа   иҟазарагьы есааира аҽцәыргара иаҿын,  ганрацәалатәи ибаҩхатәрагьы есааира аҽарҭбаауан. Асценаҿ ихы аус адулара иабзоураны иоуит апрофессионалтә зыҟаҵара  бзиа,  ус рацәак иырҵыкәа аҟазара аҩаӡара ду аҟынӡа ихалахьаз арежиссиорцәа ирыбзоураны ибаҩхатәра агәра анырга ашьҭахь еиуаеиҧшымыз арольқәагьы идыргало иалагеит,  убасала иаргьы есааира аҟазара ду ахь анеира даҿын. Ирацәоуп актиорк иаҳасабала  иаҧиҵахьаз асценатә хаҿсахьақәа. 
Џьапуа Хәыта ахәаҧшҩцәа дызлардыруа аиҳарак акомедиатә актиорк иаҳасабалоуп,  акомедиатә жанр цәгьалаҵәҟьа изықәҿиоз ҳәа дыҧхьаӡан. Иаагозар,  Ш.Ҷкадуа иҩымҭақәа ирылхны иқәыргылаз «Чарирама» аҟны қәҿиарала инаигӡоз акомедиатә рольқәа иахьа уажәраанӡагьы ҳажәлар ргәалашәараҿ иаанханы иҟоуп. Иара убас еиқәҧхьаӡаша рацәоуп аҧсуа театр аҟны  инаигӡахьоу арольқәагьы,  иаҳҳәап,   Д.Гәылиа идрама «Анаурқәа» аҟны инаигӡахьан асҭаршын ироль.  Џьапуа Хәыта иактиорратә ҟазара инаваргыланы,  арежиссураҿгьы иааирҧшхьан ақәҿиара дуқәа. Аҧсуа сценаҿ иқәиргылахьан,  Кальдерон ипиесақәа руак,  иара убас ахәшьара ду зырҭахьаз ируакуп иқәиргылахьаз аспектальқәа,  иаагозар: Какабаӡе иҩымҭа ала иқәыргылоу «Ҟәарҟәара Ҭуҭабери»,  Гарсиа Лорка идрама  «Ишьаарҵәыроу ачара»,  Д. Добричанин ипиеса «Х-ҟырмаҵыск,  аҩны аномер жәибжь,  «Анцәа Саваоф»,  Г.Габуниа иҩымҭа «Амра гылаанӡа» уҳәа акыр. Иара убас иқәиргылахьан Саша Хәаҭланӡиеи иареи еицырҩыз акомедиақәа: «Аца иҭоу аҳәынаҧ»,  «Аҳ деилазгаз ауаҩы»,  Г.Гәыблиа «Сара сыбзиабара бара ибыцуп».
Хәыта Џьапуа  асцена аҟны еиҧш,  асахьаркыратә кинофильмқәа рҟынгьы  акыр ароль хадақәа наигӡахьан,  иаагозар: Шь.Аџьынџьал иҩымҭа иалху афильм «Иҧшьоу ажьира асаркьал»,  Аҧсны жәлар рџьынџьтәылатә еибашьра ашьҭахь С.Агәмаа лхатәы сценариала иқәыргылоу « Татчкеи Кьышьуарди»,  М.Лакрба иновелла еиҧштәны иҭыху акинофильм «Усгьы ҟалалоит» уҳәа акыр. 1989 шықәсазы «Аҧсуафильм» иҭнахыз Ф.Искандер иҩымҭа «Анапхьарџь» афильм аҟны  ароль хада зыдгалаз Хә.Џьапуа қәҿиаралаҵәҟьа инаигӡеит,  ари афильм аҭыхраз аҩбатәи режиссиорс дыҟан  Аслан Камкиа Нырбеи-иҧа. 
Аҧсуа театр азҟаза Хә.Џьапуа  ибаҩхатәреи илшарақәеи азгәаҭаны Аҧсны жәлар рартист ҳәа  ихҵан ахьӡ. Хәыта Франкьыл-иҧа ибаҩхатәратә  ҟазара анаҩсангьы хыхь ишазгәаҭоу еиҧш,  арҿиарагьы инапы алакын,  еицырдыруаз журнлистын, уи агазеҭ «Асны Ҟаҧшь» аредакциа аҟәшақәа руакаҿ  акраамҭаӡагьы аус иухьан,  инапы иҵижьхьан еиуаеиҧшымыз акыр статиақәа.  Иҧсҭазаараҿ зылшарақәа зегьы аҟазареи ажурналистикатә занааҭи иазызкыз,  уи азын ақәҿиара дуқәа змаз Џьапуа Хәыта Франкьыл-иҧа иҧсҭазаара далҵит 2013 шықәсазы 77 дшырҭагылаз. Уи дызнысыз иҟазаратә мҩеи,  иара убас ижурналистикатә профессионалра аҩаӡара здыруа рнаҩсангьы еиҵагыло абиҧарақәа рзы,  еснагь ихьӡ-иҧша игәаларшәаганы ирзаанхоит.

      Быҭә-ҧҳа  Қьысҭина Шьааб-иҧҳагьы Џьапуаа дырҭацан, Ҷлоу ақыҭан Аимара аҳаблан инхоз Џьапуа Кьаҭхәеи лареи рыҧсҭазаара еиларҵеит,  ирхылҵит хәҩык ахшара,  ҧшьҩык аҧҳацәеи ҧаки:аеҳәшьцәа- Џьапуа-ҧҳа Бабули,  Џьапуа-ҧҳа Гуминиа,  Џьапуа-ҧҳа Тыгәа, Џьапуа-ҧҳа Цақәа,  урҭ рашьазаҵә Џьапуа Санкәа Кьаҭхәа-иҧа. Усҟантәи  аамҭа цәгьақәа дырхырҟьаны,  1937 шықәсазы аҧсуаа андырӡуаз Санкәа Кьаҭхәа-иҧагьы  харада ахара идҧхьаӡаланы дыбжьадырӡит.
Аеҳәшьцәа реиҳабы Џьапуа-ҧҳа Бабули Џьгьарда ақыҭан инхоз Гәыџь Чхьенџьериа диман. Уи леиҵбы Џьапуа-ҧҳа Тыгәагьы ианлаамҭаз хаҵа дцеит,  Ҕәада ақыҭан инхоз Ашәба Ҳаџьараҭи лареи рыҧсҭазаара еиларҵеит.Тыгәа илышьҭанеиуаз Џьапуа-ҧҳа Гуминиа  Гәдаа ақыҭан инхоз гыруак (ихьӡи ижәлеи еилкаамкәа иаанхеит) диман,  лыҧсҭазаара далҵит 1969 шықәсазы. Аеҳәшьцәа иреиҵбыз  Џьапуа-ҧҳа Цақәагьы ианлаамҭаз хаҵа дцеит,  Аҭара ақыҭан инхоз Зақараиа Сардион диман,  ирхылҵыз рыҷкәын заҵәгьы Зақараиа Валери иахьа иҭаацәеи иареи бзиа иҟоуп. Цақәа дшыӡҕабӡаз лхаҵа С.Зақараиа иҧсҭазаара даналҵ ашьҭахь,  дызланагалаз рыуа-рҭахы  илабжьыргеит лхы амражәкәа даҽаӡәы лхы идылкыларц. Ларгьы урҭ рҳәатәы аахаҵаны ашьҭахь Џьгьарда ақыҭан инхоз гыруак диццеит.

     Быҭә-ҧҳа Гуагәа Шьааб-иҧҳа Аӡҩыбжьа ақыҭан инхоз Камкиа Ҭемрази лареи рыҧсҭазаара еиларҵеит. 1941-1945 шықәсқәа рзы Аџьынџьтәылатә еибашьра ду аныҟала Ҭемразгьы аибашьрахь иҧхьеит,  аха данца нахыс уаҳа ихабарк ыҟамкәа дыбжьаӡит,  иахьа уажәраанӡагьы аибашьра аамҭаз ибжьаӡқәаз иаргьы дшырхыҧхьаӡалоу даанхоит. Быҭә-ҧҳа Гуагәеи Камкиа Ҭемрази ирхылҵит ҧшьҩык аҧацәа: Камкиа Гуда Ҭемраз-иҧа,  Камкиа Шьаликәа Ҭемраз-иҧа,  Камкиа Нырбеи Ҭемраз-иҧа,  Камкиа Котик Ҭемраз-иҧа.
Аешьцәа рахьынтә Камкиа Шьаликәа  ипрофессионалу журналистын, тәанчара дцаанӡа акыр шықәса инеиҧанкыланы аус иухьан агазеҭ «Аҧсны Ҟаҧшь» аредакциа аҟәшақәа руак еиҳабыс,  инапы злакыз ажурналистика инаваргыланы иара убас хазы ашәҟәыҩҩы ҳәагьы дыҧхьаӡоуп. Инапы иҵижьхьоу ашәҟәқәа аагозар: «Кәыдры ацҧхьқәа»,  «Алаҕырӡ мҵаа»,  «Ҽҧыхәшәк ацәымса» уҳәа,  аҧхьаҩцәа бзиа ибаны ирыдыркылахьан. Шь.Камкиа иара убас аҧсуа жәақәа рыҭҵааҩык иаҳасабала,  иӡхьоу аҧсуа жәақәа ҧшааны еизикуан,  акыр шықәса рышьҭахь аҵыхәтәан иагьилиршеит  «Ажәақәа рдунеи» ҳәа зыхьӡиҵаз ажәаҧшаахқәа еидызкылаз ажәар аҭыжьра. Уи ажәар иахьа рхы иадырхәоит аҵарауаа,  ажурналистцәа,  ашколхәыҷқәа,  астудентцәа ,  иара убас аҩра знапы алаку уҳәа ӡәырҩы.
Шь.Камкиа уаҩышьала даараӡа иаамсҭашәаз,  иуаҩыҳалалыз аӡә иакәын,  лафк мҳәакәа дцәажәомызт,  зегь раҧхьаӡагьы ачеџьыка змаз уаҩын. Тәанчара данца аиҳараӡак аамҭа ихигон,  дахьиз, дахьааӡаз иаб иҩны,  иҧсҭазаара далҵит 2007 шықәсазы 77 шықәса дшырҭагылаз.
    Камкиа Нырбеи Ҭемраз-иҧа иакәзар еицырдыруаз артистын,  киноактиорын,  иҧсҭазаара зегьы асцена иазкын. Инаигӡахьаз ароль хадақәа даара ирацәоуп,  иаагозар: Хә.Џьапуа иқәиргылаз «Ишьаарҵәыраз ачара»,  Б.Брехт «Апатын  Пунтилеии иара имаҵуаҩы Метти»,  Р. Џьапуа идрама «Ашьаҿақәа» аҟны аҭаҳмада Ламшьаҵә ихаҿсахьа ҟазарыла иааирҧшит. Иара убас Н.Камкиа иааиџьушьартә иқәҿиақәаз иреиуоуп арольқәа ахьынаигӡахьаз,  америкатәи адраматург Т. Уильиамс ипиеса аҟны «Ковальски» ихаҿсахьа,  А. Аргәын ипиеса «Ашьхақәа амшын иӡааҧшылоит»,  аурыс прозаик И.Бондарев ироман «Агаҿақәа» аҟны В. Никитин ихаҿсахьа аарҧшра қәҿиаралаҵәҟьа иқәҿиеит.  Урҭ рнаҩсангьы Н.Камкиа аҧсуа сценаҿ зхаҿсахьақәа ааирҧшхьоу,  инаигӡахьоу ароль хадақәа еиқәыҧхьаӡаша шьарадаӡа ирацәоуп.
Нырбеи Камкиа  асцена анаҩсангьы иара убас акыр сахьаркыратә фильмқәа рҟынгьы  абаҩхатәра змоу киноактиорк иакәны деицырдыруеит,   арольқәа ахьанаигӡахьаз, аагозар: Б.Шьынқәба «Хҭырҧа шкәакәа»,  Шь. Аџьынџьал «Иҧшьоу ажьира асаркьал»,  Д. Занҭариа иҩымҭа иалху акинофильм «Сувенир»,  иара убас  «Аурысфильм» иҭнаххьоу акыр фильмқәа  рҟынгьы еиуаеиҧшымыз епизодқәа рацәаны инаигӡахьан.
Ф.Искандер иажәабжь асценариала «Мосфильм» акиностудиа аҟны иҭыхын акиноновелла «Абду»,  ари афильм ҭызхызгьы акинорежиссиорра зҽазызкраны иҟаз Нырбеи иҧа Аслан Камкиа иоуп,  насгьы ари афильм аҵыхәтәантәи иҭыхымҭа акәхеит умҳәозар. Ари афильм аҟны абду ироль наигӡеит Аслан иаб,  еицырдыруа аҧсуа актиор,  Аҧсны жәлари,  Нхыҵ Уаҧстәылеи рартист ҳәа ахьӡ зыхҵоу Нырбеи  Камкиа. Нырбеи ҧазаҵә Камкиа Аслангьы иаб еиҧш иаргьы аҟазара иҽадиҳәарац иҭахын,  Москва ВГиК далгахьан акинорежиссиор изанааҭ ала,  аха бзиа ибаны иалихыз ибаҩхатәра аус гәацҧыҳәарыла инапы анаиркышаз аламҭалаз Аҧсны жәлар рџьынџьтәылатә еибашьра аныҟала иабџьар шьҭыхны афронт днаҿагылт,  дагьҭахеит фырхаҵарыла. Камкиа Аслан Нырбеи-иҧа данҭаха ашьҭахь ианашьоуп Аҧсны афырхаҵа ҳәа ахьӡ ҳарак.
Еицырдыруаз артист,  акиноактиор,  зыҧсҭазаара зегьы   асценаҿ изхызгаз,  зылшарақәа аҟазара иадҳәаланы аџьабаа ду збаз,  збаҩхатәра рхамшҭуа ҳажәлар ргәаҵаҿ иаанхаз,  Аҧсны жәлари Нхыҵ Уаҧстәылеи рартист Нырбеи Ҭемраз-иҧа Камкиа иҧсҭазаара далҵит 2011 шықәсазы,  анышә дамадоуп дахьиз иқыҭа гәакьа Аӡҩыбжьа.

      Быҭә-ҧҳа (Ксениа) Мыҷа Шьааб-иҧҳа Кындыҕ ақыҭан инхоз анхаҩы Киут  Сардион  диман,  лхаҵеи лареи аашықәса еицынхеит,  аха ахшара дырхылымҵит.  1941-1945 шықәсқәа рзы иҟалаз Аџьынџьтәылатәи аибашьра Дуӡӡахь лхаҵа Сардионгьы иҧхьеит,  аҩны дандәылҵ нахыс уаҳагьы ихабарк ыҟамкәа акраамҭаӡа ибжьаӡыз рахь  дыҧхьаӡан,  аха 35-ҟа   шықәса рышьҭахь  еилкаахеит  Сталинград дышҭахаз. Быҭә-ҧҳа  Мыҷа лабхәында Киут Самсонгьы  аибашьра далахәын,  ашьҭах ахәра ҕәҕәа аниоу  аҩныҟа дхынҳәуеит,  дук мырҵыкәа аҭаацәарагьы далалоит,  аха ихәра иахҟьаны иҵеи диаанӡа иҧсҭазаара далҵуеит.
Аибашьра анеилга,  Мыҷа Шьааб-иҧҳа лхаҵа ихынҳәра дақәгәыҕуан,  акраамҭагьы дааҧшит,  аха ихабарк аныҟамлаӡа дахьнанагаз аҩнаҭа ашә амкразы зыҧсҭазаара иалҵыз лабхәында  Киут Самсон  иҵеизаҵә Киут  (Таф) Константин дшыхәыҷыз длыдкыланы длааӡоит. Акы игмыжькәа илааӡаз Киут  (Таф) Константин Самсон-иҧа иахьа аҕьараҳәа иҟоу нхаҩуп,  занааҭла дыграномуп,  Аҧсны жәлар рџьынџьтәылатә еибашьра ҟалаанӡа дахьиз Кындыҕ  ақыҭанхамҩаҿ  изанааҭ ала аус иуан. Аибашьра аҧхьатәи амш аҽны ақырҭуа қәылаҩцәа зегь раҧхьа иназыдгылаз,  Быҭә-ҧҳа  Мыҷа хшарас дҟаҵаны Таф дзыҩналааӡаз аҩны амца нацраҵаны инықәццышәаа иқәырҵеит. Асеиҧш амитә анырзыҟарҵа ашьҭахь аҭаацәа рхы ахьныҵаркыша анырмоу,  насгьы убри аамҭаз  ақыҭаҿ аангылара аншәарҭахаӡа,  Киут Константин  дзааӡаз  иани иҭаацәеи иманы Тҟәарчалҟа игеит хҵәаҩцәак раҳасабала,  уаҟа иҟан аибашьра еилгаанӡагьы,  усҟан дзааӡаз иан Быҭә-ҧҳа Мыҷа 80-ҟа  шықәса даарыҵагылахьан.
Аибашьра анеилга ашьҭахь Константин иҭаацәа иманы иқыҭахь дхынҳәит,  аха иҟамызт иҩны,  игәара,  иқәыргахьан ирахә-ишәахә,  ирымамызт излаиашаз цәарҭамаҭәак,  изықәҩашаз цәырдаҕәык. Адәысакара иқәхазшәа хыҵакырҭак рымамкәа ианаанха ишҧаҟарҵарыз,  ашьҭахь  иҭацәыз қырҭуа ҩнык (уаҟа инхоз ақырҭқәа рхаан дара ртәала «Ахали-Киндги» ҳәа ахьӡ зырҭахьаз),  Кындыҕ-ҿыц ҳәа иахьашьҭоу аҳаблахь нхараҳәа ииасыр акәхеит,  иахьа уажәраанӡагьы уаҟа инхоит.   Киут (Таф) Константин  дзааӡаз иан Быҭә-ҧҳа  Мыҷа Шьааб-иҧҳа лыҧсҭазаара далҵит 89 шықәса данырҭагылаз.
       
     Абраҟа иазгәаҭатәуп,   Быҭәба  Шьааб иааигаз аҩбатәи иҧҳәыс,   Шьониа-ҧҳа  лҟынтәи аҧҳаҧса дышимаз атәгьы. Уи хаҵа ҳәа данаауаз дхәыҷны даалгеит ҧаса дызмаз Азыхәба иҟынтәи  Қамфыф зыхьӡыз лыҧҳа хәыҷгьы. Шьаабгьы аҧхьатәи иҧҳәыс илхылҵыз иӡҕабцәа реиҧшҵәҟьа дыҧхьаӡаны иҧҳаҧсагьы ихшара дырхиааӡалеит, напы лыгмыжькәа ааӡара бзиагьы лиҭеит.  Ашьҭахь ианлызҳа иҧҳацәа реиҧш ларгьы амаҭәа-ҩыҭәа лыгмырхакәа,  хазы  арахәҭиаагьы налыцҵаны хаҵа дишьҭит. Аҭара ақыҭан инхоз,  усҟантәи аамҭаз зыҧсы еивыганы иҟаз анхаҩы Кәыҵниа Едгьи лареи рыҧсҭазаара еиларҵеит. Қамфыф хшара дылхылымҵит,  аха лхаҵа Кәыҵниа Едгьы ҧасатәи иҧҳәыс лҟынтәи хәҩык ахшара иман. Рызегьы лара илхылҵызшәа иҧхьаӡаны нап рыгмыжькәа,  млак иамыркыкәа ишыхәыҷқәаз лнапала илааӡеит  ҧшьҩык иҧҳацәеи иҷкәын заҵәи: аиаҳәшьцәа- Кәыҵниа-ҧҳа Хьымкәа, Кәыҵниа-ҧҳа Мадужьна,  Кәыҵниа-ҧҳа Маника,  Кәыҵниа-ҧҳа Мыла,  нас урҭ  рашьазаҵә Кәыҵниа Ваниа Едгьы-иҧеи.
     Быҭәба Шьааб  иааӡамҭа ҧҳаҧса Зыхә-ҧҳа Қамфыф лыҧсҭазаара далҵит 1958 шықәсазы.

      Быҭәба Шьааб Еқәыҧ-иҧа Ҭырқәтәылантәи дыбналаны 1880 шықәсазы зыҧсадгьыл ахь ихынҳәыз,  ашьҭахь Аҭара ақыҭан анхара зҽазызкыз ауаҩызаҵә ихылҵышьҭра ҳәа иҟоу рымацара (дшыхәыҷыз ииааӡаз Быҭәба (Битов) ихылҵыз аламҵакәа)  иахьа хәыҷгьы-дугьы рхыҧхьаӡара наӡоит 99 -ҩык ауааҧсыра. Урҭ рҵакыра иахьа ақыҭаҿ иҟа,  ақалақьқәа рҿы иҟа,  иахьынхозаалакгьы  рыуаажәлар ирылагыла инхоит-инҵуеит,  рҭаацәа-дара аҕьараҳәа иҟоуп.
Быҭәаа рҭоурых зҳәо абри ашәҟәы анҩыз 2014-2015 шықәсқәа  рынахысгьы хыхь еиқәыҧхьаӡо абшьҭрақәа рыхшара иҵагьы иҭбаахацҧхьаӡа,  нас  аҧхьаҟа иҵагьы иираны иҟоу ахылҵышьҭрақәа даҽа ҧыҭрак ашьҭахь дара-дара еизҵаауа иалагоит,  хаз-хазы иагараны иҟоу абиҧарақәа есааира еицәыхарахацҧхьаӡа. Нас изеибамдыркәа екзогамиа ҳәа изышьҭоу ажьрацәара еиларгар ҟалоит, избанзар заҟа еицәыхарахо аҟара аиҭынхарала еибагарҭам  арҧыси аҭыҧҳаи  зеибамдыркәа  реиуара ашьа еилаганы бзиа еибабар алшоит.
Аӡәык-ҩыџьак ракәымзар иахьа Аҧсны инхо Быҭәаа ахьынӡанаӡааӡоу рызегьы еиҳау аҵарақәа ирылгахьеит,  иҟоуп аҵарауаа,  ашәҟәҩҩцәа,  ажурналистцәа,  арҵаҩцәа, аграномцәа,  аҳақьымцәа, асахьаҭыхҩцәа,  азеиҧшуаажәларратә усзуҩцәа,  аполитикцәа,  абизнесменцәа уҳәа ӡәырҩы. Быҭәаа реидкылараз,  насгьы рыхшара иааигәаны еибадыруазарц  аамҭа ласкьацҧхьаӡа,  иаҳҳәап даҽа 50-100 шықәса рышьҭахь абри ашәҟәы иацҵаны аҭаҩрақәа мҩаҧгалатәуп. Мамзар иахьа Аҧсни анҭыҵи инхо  зегьы хәыҷгьы-дугьы реиҳараҩӡак  ишеизеибамдыруа еиҧш,   Быҭәаа хыҧхьаӡарала ҳаизҳацыҧхьаӡа: Ҧақәашь, Ҷлоу, Аҭара, Дәрыҧшь, Ҟәланырхәа уҳәа,иара убас ақалақәқәагьы абрахь инадкыланы инхақәоу  абиҧарақәа мышкы зны ҳашьцәа азусцәада ҳәа еизҵаауа иалагоит. Иҵагьы уааҧсырала иҭбааханы абшьҭрала еицәыхарахацҧхьаӡа,  нас хылҵышьҭрала иззаигоу дарабану рзеилымкаауа, ирышьҭамҭацәоу урҭ рыуацәеи рҭынхацәеи азусцәо рзеилмырго ианыҟала нахыс  еицәыӡыр иҟалоит,  убасҟаноуп ажьрацәарагьы  аилагарахь  ахы анархо.


                БЫҬӘБА  ШЬААБ  ИҲӘАМҬАҚӘА
( 1971 шықәсазы Р.Быҭәба иаб иҳәамҭаны  ақьаад ианиҵаз х-жәабжьык аҳәашьа  шыҟоу мҧсахкәа иааныжьуп. Актәи аҳәамҭа ҵакыла,  М.Лакрба иновелла «Асас»  акыр иазааигәоуп.)
                       
                             АКТӘИ   АҲӘАМҬА
    
   Ҵабал ақыҭан Башь-икәара ҳәа иахьашьҭоу хышәҟа шықәса раҧхьа инхон Башьа зыжәлаз х-ҭӡык.  Абашьақәа аҧсацәан,  х-ҩык аишьцәа ыҟан,  урҭ рашьа аиҵбы Лаҭатәык ҧҳәысыс дигеит. Аҭаца даныргоз ачара аҽны маҟарас длыцын Кәыџьба ҷкәынак. Ачара ааилашыҩмҭаз ашәаҳәареи акәашареи ҟалеит,  убри аамҭаз Акәыџьба ҷкәын итапанча ааҭыхны дхысит,  аха  иабџьар напыла еиҵаҵаз акы акәзаарын,  дахьаахысыз иааивҵатҟәацын,  убри аамҭаз акәашара иаҿыз арҧыск  дахьагарҭаз  иқәшәеит. Акәыџьба амашәыр шицәыҟалаз аниба,  иара ихҟьаны иҟалаз аилаҩлас ихы иархәаны,  ихы дмыршьыкәа дыбналеит. Ишьҭамлар шырымуаз идыруан аҟнытә,  иҧсы рцәигаразы  дыҿҟьаса дшааиуаз Амзара дынҭысны Быдыҕ ( Быдыҕу) ҳәа иахьашьҭоу  Багаданӡа данааи,  ишьҭалахьаз ихьӡар ҳәа дрыцәшәаны иҽиҵәахразы,   Ахсалба Быдыҕ ҳәа инхоз аӡәы иашҭа дынҭаххит. Быдыҕ арҧыс иааишьа игәамҧхазт иҟалазеи,  иухьзеи ҳәа даниазҵаа,  машәырны ауаҩы дышидҧсылаз,  ихы ахьиҵәахра шизымдыруа,  икразы ишьҭа  ишхылахьаз,  убри аҟнытә ихы имаидарц диқәгәыҕны дшымҩахыҵыз уҳәа,  џьара дыҧхьакны  диҵәахразы диҳәеит.
– « …Иуҭахызар срыҭ,  иуҭахызар сеиқәырха! Шьҭа иҟауҵаша уара уазхәыц! Унапы сакуп,  иуҭаху сызу!»– иҳәан,  Акәыџьба амашәыр шимпыҵҟьаз ала ихы еиҭеиҳәеит.
– « Ас усықәгәыҕзар арахь усышьҭаланы уаала!»– иҳәан,  Быдыҕ уаҳа мҳәакәа арҧыс дыҧхьеикразы аҩцара ахьимаз ахыхь аҧырча ахьықәыз  аказарма дныҩнеигалан,  нас   ус иҳәеит:– «Арахь сара сыда уаҳа уаҩ дааиуам,  хыхь унхыланы аҧырчаҿ уҽыҵәах! Сааны уоусыжьаанӡа ара уҟаз!»
Быдыҕ абас ааҳәаны,  нас аказарма ашә наркны дцеит.  Ус рацәак аамырҵыкәа,  ачарахь ицаны иҟаз    Быдыҕ иҷкәын дышьны ашҭа дааҭаргалеит. Убри аамҭаз ҳәҳәарахеит,  ҵәыуарахеит иҟалаз,  зҽыҵәахны аказармаҿ  итәаз  Акәыџьбагьы иаразнак идырит идҧсылаз ауаҩы ари аҩнаҭа дшатәыз аҟара,  ашьҭахь иаразнак игәы инҭеикит ишааилахәлалак маӡала  дыбналарц.  Аамҭа шцаз изгәамҭаӡакәа иааилалашьцеит. Шьҭа ибналатәуп ҳәа анигәахуаз аамҭаз абналара дахьӡаанӡа,   ус Быдыҕә ихәы иманы дизнеит. Убри аамҭаз Акәыџба ииҳәаша иҿамшәо дышьхнаҧсыланы дышгылаз,   ашьҭахь Быдыҕ ибжьы нарганы игәиҽаниҵеит абасеиҧш: 
–«Дад,  уара иудҧсылаз сыҷәкәын иакәхеит,  аха машәырла ишуцәыҟалаз ухаҭагьы исоуҳәахьеит! Иуфаша аазгеит,  ухы ахымбаакәа иудкыл! Ццакрак уамхаҟамҵакәа сара уца ҳәа уасҳәаанӡагьы ара уҟаз! Уажәы уоусыжьыр акгьы улдыршом,   амҩақәа зегьы кны итәоуп,  Багада ацҳа уқәымсыкәангьы цашьа умам!  Ианцатәу сара уоусыжьуеит,  уаанӡа ара уҧшыз! Умшәан,  акы ухьыртә сара иҟасҵом! Усықәгәыҕны ухы ансымудах,  шьҭа уеиқәхартә иҟасҵоит!»– иҳәан,  Быдыҕ дҩахынҳәны дцеит.
Аҧсы хаха-хымш дыкҿан. Аҧшьымш рҽны данырж  ашьҭахьгьы,  ашьоура зҽазкны иҟаз   Багада амҩақәа кны итәан,  даҽа ҧыҭҩыкгьы Акәыџьба дахьынхоз еилкааны Лаҭаҟагьы ицеит. Мчыбжьык аҟарагьы  иахаҩеит,  аха изаҩаӡоз ихабарк аныҟамлаӡа рышьҭахьҟа иаахынҳәит. Урҭ рыгәшыра шьҭа еиқәтәахьеит ҳәа анигәахуаз аамҭаз,  Быдыҕ иҵәахны имаз ауаҩы шьҭа маӡала дыбнеиҵарц ақәикит.  Ауаҩы дзыдҧсылаз Акәыџба дыҧсымкәа-дыбзамкәа иҽыҵәахны дыштәаз,  ус мышқәак рышьҭахь  ус Быдыҕ ашә аартны дныҩналан  ус иҳәеит:
– «Дад,  уара,  сыҷкәын дудҧсылеит машәырны,  насгьы  зыҟны уааиз дузымдыркуа схы умаздоит ҳәа ансоуҳәа нахыс аҧсуара аҵас сзеиламгеит! Усшьырц сҭахызҭгьы,  ушьны Кәыдры унасҭар,  ауаҩы данидҧсыла Кәыдры дшыруаз аӡы дагеит ҳәа зегьы иузырҳәон,  аха имарианы снапы уакуп ҳәа  усеиҧш узныҟәара сыламыс иаҵанакуам! Уца,  ухы уақәиҭуп,  амала сҧа ишьоура иашьҭоу уҽырҿумыжьын!»– иҳәан,  Быдыҕ иҵәахны имаз арҧыс дицхрааны дыбнеиҵеит.
Иҟалаз уеизгьы шьҭа зегьы ираҳахьан аҟнытә,  амашәыр зымпыҵҟьаз Акәыџьба аҩны дышнеизҵәҟьа Лаҭа ақыҭан хар змам ҳәа иҟаз аиҳабацәа еизганы иреиҳәеит,  машәырны  дзыниаз зегьы. Абыргцәа аахәыц-хәыцны аҵыхәтәан ирыӡбеит,  иҟалаз амашәыр даҽа машәырк ахылҿиаанӡа иаарласӡаны аҭыҧ иқәырҵарц. Абри аус кыр иарҽеиуазар абас акәхоит ҳәа азхаҵаны,  ашьҭахь иаалаган убасеиҧш ҟарҵеит, Акәыџьба иаҳәшьцәа ашәы рышәҵаны,  рхы-рҿқәа цәыҧҧны,  иашьцәа рнапқәа ашәеиқәаҵәа аҭаны,  рхы-рҿқәа хҭырҧала иҭыҳәҳәаны,  абыргәцәа раҧхьа инаргыла иақәнагахаша иҵагьы ауаа аашьҭыхны,  нас Дгьанҵәыш инхоз Маршьанаа рымаҳә Адиан хадас дҟаҵаны,  ишиашаз Быдыҕ иҷкәын дахьжыз анышәынҭра иаҭаарц. Абыргцәа рҳәатәала убас иагьыҟарҵеит,  аха Быдыҕ  иҧа инышәанҭра иаҭааз ауаа идимкылеит. Шьҭа ишыҟарҵара рзымдыруа ишыҟаз ашьҭахь Маршьанаа рымаҳә Адиан даалаган,  Ҵабалтәи Амаршьанқәа адырра риҭеит абасоуп иҳахьыз,  ашьаҧса ҳшәарцаз ҳааны анышәанҭра ҳадтәалоуп,  арахь зҧа дыршьыз Быдыҕ ҳидикылом,  ҳиҳәарц ажәа шинаҳҵазгьы ҳамҧан дықәымлеит,  убри аҟнытә  ацхыраара ҳашәҭароуп ҳәа. Ари аус ацәгьарахь анамгаразы Амаршьанқәа иаразнакала рҽеибаркны,  руаажәларгьы  аашьҭыхны иаакылсын,   Быдыҕ иарҳәеит,  иҟалаз амашәыр зыхҟьаз ихаҿы иааганы ажәлар ирҳәаз дахаҵгыларц. Амаршьанқәа рыжәлар раҧхьа иргыла иааны  Быдыҕ  ианиҳәа,  рацәакгьы имыргуаҟәкуа ашьҭахь  рҳәатәы дазааины,  нас    иҩныҟа имҩахыганы идикылт. 
Быдыҕ асеиҧш  зхыҟаиҵазгьы ҧсуа ҵасла аҵакы аман,  зҧа ишьа ззымуыз ҳәа изырымҳәаразы  убасала ахьымӡҕ ихихырц акәзаарын дзышьҭаз. Изларҳәо ала убри инаркны ауп,  ашьаус зыбжьалоз  аҧсуаа ӡәырҩы ашьҭахь анышәанҭра иаҭааны аҭоуба шьҭаҵара изалагаз,  насгьы иахьа Бырдыҕә ҳәа ҳзышьҭоу ашьха ҭыҧгьы убри Быдыҕ ихьӡ аҟынтәи ауп ишаауа ҳәа,  еиҭеиҳәон Быҭәба Шьааб.

                                
                              АҨБАТӘИ  АҲӘАМҬА
     
     Азанҭҳа ҳәа иахьашьҭоу ақыҭан ажәытәан зны инхон,  Самахьхуаа зыжәлаз бжьҩык аишьцәа. Раб дыҧсхьан,  ран Ахсал-ҧҳан,  лара даара дыҧҳәыс дырын,  Кәыџ Капыта дшыхәаҷыз длааӡахьан,  ахәҧҳас  длыман. Капыта ианизҳа,  данҭаацәараха,  амшын иахьазааигәаз агаҿа аганахь анхара иҽазикуеит.  Иара нхыҵи-аахыҵи дахьазымдыруаз қыҭак ыҟамызт, иаҳаҭыр рбон,  иуаҩыбжара днаӡаанӡагьы дагьныҟәаҩдухеит,  зны-зынла иҽыныбжьаршәны акыр иахьыхаразгьы  ныҟәара ҳәа дцалон. Гәыд зыхьӡыз иашьак диман,  аха маҷк дгаӡа-маӡашәа дыҟазаарын. Убас аамҭак азы Капыта  Ҭырқәтәылаҟа дцаны даныҟаз иақәыршәаны иашьа  Гәыд инықәыршәны Самахьхуаа ахьынхоз Азанҭҳаҟа дцазаап. Урҭ рҟны  акрыфо-акрыжәуа дшыҟаз ус ирдыруаз ҭуџьарцәақәак  анырҭаа,         Самахьхуаа  аишьцәа аалаган,  Гәыд  дырҭирц  урҭ драадырхәҳазаап. 
Убри ашьҭахь  рацәак аамырҵыкәа Кәыџ Капыта Ҭырқәтәалантәи дхынҳәны дааит,  аха дахьааиз  иашьа димбеит. Иашьа џьара мыхьтәык дшақәшәаз аҟара гәҩарас ишыҟаиҵазҵәҟьа аамҭа мгакәа,  иаразнакала ишьҭаҵаара иҽазикит. Дзықәгәыҕқәоз ауаа рыла дҵаа-ҧшаауа дшааиуаз,  ус еиликааит,  Самахьхуаа аишьцәа иашьа Гәыд  мышкы аҧхьа дшырҭиз. Ари шеиликаазҵәҟьа    афырҳәа иҽааибыҭаны амҩа дықәлеит,   иара дыҟамкәа иашьа иҭира згәаҕьыз  аишьцәа дрызцарц.
Урҭ рҟны данеираны даныҟаз  аҽны Самахьхуаа ран абарҵа дыҵатәаны ақәҵара дшаҿыз,  ус дахьынаҧшыз лылаҧш дааҵашәеит,  Кәыџ Капыта ҽырххала дшааиуаз. Уи иааишьа лгәамҧхазт,  ашьҭахь лыҷкәынцәа  нарықәҿыҭны  лыбжьы налыргеит абасгьы:
–«Нан,  исҳәо аахаҵаны шәҽыҧхьашәк! Иааиуа иааишьа злаҟоу ала игәы шны дшыҟоу ҩашьом,  машәырк шәылеибахыр ҟалоит!»– ҳәа ргәаарҽанылҵеит.
 Капыта дышиашаз ҽырххала ус ашҭа данааҭала,  Самахьхуаа ран афырҳәа днылбааҟьаны,  бзиала уаабеит ҳәа даҧсышәа мацараха днаиҧылеит.
–«Бзиа сыбба,  цәгьа сыбба сааит!»–иҳәан, Капыта дылҽыжәҵны лакҭахаак имамкәа дналҿаҧшит.
Лара уи лмаҳазшәа ааҟалҵан,  Капыта иҽы аҽхырҧарҭаҿы инаганы  иахьҿеиҳәоз дизыҧшуа даагылт. 
– «Уҽы ҿауҳәазар аҩныҟа унеи, нан! Сааӡамҭа усымбеижьҭеи угәхьаагангьы сыҟоуп,  снаудтәаланы сгәазхара снауацәажәарцгьы сҭахуп!»– лҳәан, ашьҭахь аҩыџьагьы  акәаскьахь инхалан  абарҵа иааҵагылт. 
Капыта барҵаҿ дтәарц иҭаххеит,  аха уара уҩыза ауаҩы абарҵа дыҵартәаны ҳхы ахьымӡҕ аҳҭоума лҳәан,  илымукәа  асасааирҭа уада ишааҩналазҵәҟьа,  афырҳәа  ахчы татак ааганы ҟәардәык  нықәҵаны  убри дықәтәарц  инаилырбеит. Убри аамҭаз иара иҟамчы аҧынҵала ахчы днагәҭасны наҟ инкаижьын,  игәыҧжәара илыжжуа ус налҭеикзаап:
–« Санаӡеи бажәымҭа цәгьахааит,  сжьы абжа ыфаны,  иаанхаз сыбжа аума ахчы иқәбыртәауа!»–  имырхаакәа абас налҭеикын  нас ахчы зқәихыз аҟәардә иҽнықәикит.
Самахьхуаа ран лыхәҧҳа итәашьақәеи иҧшышьақәеи лгәамҧхакәа дшизыҧшуаз акы аҳәаха ламраӡакәа ус иара аҧхьа ибжьы нарганы,  иабаҟоу арҭ быҷкәынцәа ҳәа дналазҵааит. Мцык лҳәар илыҵидыраар ҳәа дацәшәазар акәхап,  аҩны ишыҟаз аниалҳәа,  ашьҭахь иҽаарцәгьаны арахь баарыҧхьа ҳәа налыдиҵеит. Убри аамҭаз ицәыҵагыланы ицәыҵаӡырҩуаз аишьцәа,  зҽырцәгьаны ирҭааз Капыта ицәажәашьақәа ргәамҧхомызт,  насгьы илеишәақәа зеиҧшразгьы рымдыруази,   убри аҟнытә ишыбжьҩыкыз рмаҕрақәа ларҟәны,   ртапачақәа  ыҵаҵәахны иркызаарын. Дара рахь ран лыбжьы аргаха ламраӡакәа,  убри аамҭаз  ус дара рхала  иаацәырҵын,  Капыта ишицәымшәоз идырбаразы иҿабыҕ-ҿабыҕӡа иааиҿагылеит.  Аишьцәа рылабарҭа шиоузҵәҟьа Капыта игәаҧсахы еиҳагьы еибакӡаны дшыҟанаҵазгьы иаачҳашәа,  ашьҭахь аишьцәа ргәырҽынҵо  ус иҳәеит:
–« Сара иахьала акгьы шәасҳәауам,  избанзар шәашьа аиҵбы аҧҳәыс дизҳәаны дыштәоу здыруеит. Убри шәҭаца данаажәго ауха шәгәышәҽаныз,  убасҟан иаабап шәхаҵашьа зеиҧшроу!»–иҳәан,  Капыта уаҳа ажәак рамҳәакәа абасеиҧш ажәа ааныжьны дынҽыжәланы ашҭа дынҭыҵит.
Кәыџ Капыта урҭ рҟынтәи дышнеиуаз имҩатәны Екусба Ҵыҵ иҟны днымҩахыҵын хәышә мааҭ аҧара ииҭазаап,  Самахьхуаа дрықәлараны даныҟәоу ауха диҧырхагамхарцаз. Уи аамҭаз Ҵыҵ дызхагылаз 30-ҩык ауаа рабџьар-дара рҽеиқныхла Азанҭҳа ақыҭа амҩақәа ирхылаҧшуазаарын,  қәылаҩцәақәак рҿаархозар ақыҭа иалармыжьразы. Ауаҩыцәгьа ҳәа еицырдыруаз Кәыџ Капыта  игәаҕьны аказы мап ицәызкхьадаз,  убри аҟнытә Ҵыҵ ихы цәгьасы иимҭаразы идигалаз дазыразымхар ада ҧсыхәа имоуит. Асеиҧш ианеиқәшаҳаҭха ашьҭахь Капыта уантәи дышиашаз нас аҭырқәа ҭуџьарцәақәак дрызцаны,  хазы урҭгьы драцәажәеит,  Самахьхуаа аишьцәа ҭитәыс иааигараны даныҟәоу аламҭалаз рыканџьақәа рыла,   Татеи лыгаҿа ҳәа иахьашьҭоу заанаҵ инеины изыҧшызарц.
Мчыбжьқәак рышьҭахь ус Самахьхуаа рҭаца лаагара аҿҳәара анааи,  ачара  аҽны  рыуа рҭахыра зегьы адгаланы,  уаҩ ишимбац ала аҽеиқәыршәара  иалагеит. Усҟантәи аамҭақәа рзы ачарақәа уеизгьы уахынла акәын ианыруаз,  убри ауха Кәыџ Капыта иҩызцәа   убра џьара ааигәа инартәаны,   нас иара ачара ахьыруаз днеины,  еизахьаз ауаа иҽырҩашьаны  дрылагылахьазаарын. Амаҵуцәа еицхырааны ашьаҧа еиҵҳәа рхианы ишаалгазҵәҟьа ус атәарахьы ианеиха,    еизаз ажәлар рнапқәа аадырӡәӡәаны иаразнакала иҩарыханы инадыртәеит. Ҽаанбзиала ҳәа инааимырдақәа ашьҭахь (ҭамадас) ныҳәаҩыс  иалырхыз аныҳәаҿақәа аҧҵо дшааиуаз,  ус ачара ааилашыҩкамҭаз  арҧарацәеи аҭыҧҳацәеи кәашараха ирысит. Акәашара иханагалаӡаны ишамаз, ашьҭахь  Самахьхуаа рангьы дааганы бкәашароуп ҳәа иналыдырцалеит,  аха убри аамҭаз лара мап ацәкуа абасеиҧшгьы лҳәеит:
–« Ҳаи,  нанхеит,  кәашашьас исымоузеи,  уаха сыхәҧҳа Кәыџ Капыта дҳақәлараны дшҟоу!»– ҳәа  ҿырҧас иҟалҵеит.
–«Сан,  уи бицәымшәакәа бкәаша!  Кәыџ Капыта иалихыз аҿҳәара дахьымӡакәа  инҵәахьеит!»– иҳәан,  убри аамҭаз лыбжьы заҳаз лыҷкәын аиҳабы дахьгылазынтәи иан ибжьы налықәиргеит.
–«Уҩашьеит,  уахык агуп!»– убри  аамҭазҵәҟьа   акеиҳәа ибжьы наиргеит Капыта.
Абас зҳәаз дарбаныз рзеилымкаауа,  ибжьы ахьгаз иарбан ганзу рзеилмырго ишынаҧшы-ааҧшуаз,  Капыта ицхырааҩцәеи иареи еибадырны иҟамзи, абас ибжьы шынаиргазҵәҟьа     иҩеи иҩарықәлан,  ачараҿ иҟаз Самахьхуа аишьцәеи урҭ рыуа-рҭахыра  зегьы неилакны иаарҳәынҷан,  нас  ираҧцаны ирыма рҿынархеит.  Капыта иҩызцәа заанаҵ ргәызларҽаниҵахьаз ала,  иара иҽаанкыланы амӡарха иқәгылаз ара-ҵла ду ашьапы даавагылт,  уи аамҭаз аҭаца ланхәыҧҳацәеи лареи амҳара аҟны рҽыҵәахны ишыҟазгьы ибон дахьынаҧшуаз,  аха урҭ дрырҧырхагахарц иҭахымызт. Фҩык аишьцәа уеизгьы ирытҟәахьан,  абыжьҩыктәи  аҧҳәыс даазгаз ҧсыуа ҵасла ичараҿ ихы цәырымгакәа агәылара џьара дшыҟаз идыруан,  уи иааира акәзаарын  ара-ҵла иҽавакны дыззыҧшызгьы.
Аҧҳәыс даазгаз  агәыларантәи   бжьыцәгьақәак илымҳа иҭасхьазаарын,   џьара митәык шыҟалаз ицәа иалашәазар акәхап,  ашьҭахь дыҿҟьаса иҩныҟа иҿааихеит. Дааизар уаҕеимшхара ибла иабеит,  ари ргәаҕ змаз Кәыџ Капыта ишихгамыз аҟара  иаразнакалагьы игәы азҩеит. Ашҭа дшааҭаххызҵәҟьа  дышиашаз  иаразнакала   амҳара дныҩнаххын,  нас рацәак иҽнамырхакәа  иабџьар-иара иҽеиқәныхла  уахьынтәи даадәылҟьеит,  убри аамҭаз  ишьҭахьҟа даахьаҳәны  иҧҳәысгьы налықәҿиҭит абас:
–« Сара сахьцо сеибганы сзымааргьы ҟалоит! Издыруада сзыхнымҳәкәа сҟалозар,  банхәыҧҳацәагьы баргьы абри шәақәҵәыуала!»– иҳәан,   ихҭырҧа ааихыхны абарҵа иныҵаиршәын  нас иара дыҿҟьаса иҿынаихеит.
–«Уиаҟара угәы лзыбылуазар,  лнапала уеиҵыхны уеиқәылкып!»–  иҳәан,   Капыта убри аамҭаз абас ааҳәаны аҵықьҳәа зҿынаирхаз иабџьар ала дышьны амҳара аҩашьҭра дынҭаижьит.
Зашьа ишьа зуз Капыта уаҳа ишьҭахьҟа дхьамҧшкәа ашҭа дынҭыҵын,   нас  иҩызцәа дрыхьӡаразы дыҿҟьаса  иҿынаихеит. Убри аухаҵәҟьа Самахьхуаа рыхьча Мышә зыхьӡыз арахә иманы аҧсҭа дахьҭаз абасгьы-абасгьы ҟалеит ҳәа  адырра шиоузҵәҟьа,  «Сара сцоит,  саанӡа арахә шәмырӡын!» ҳәа иҩызцәа ргәаарҽынҵаны иара дахьцоз мҳҳәакәа  ҽырххала амҩа дықәлеит. Аҧхьа дышиашаз иабчараҳцәа рҩны дахьнеиз,  аҧҳәыс даазгаз дшьны,  иаҳәшьцәа  ихатәаны амыткәмаҳәара ишаҿыз даарыхҭыгәлеит.
–«Екәыс Ҵыҵ ачара иаҳәазма?»– иҳәан,  Мышә еидҵәыуало еидтәалаз аеҳәшьцәа иаразнак  днаразҵааит.
Зыхьӡ иҳәаз ачараҿ дшыҟамыз аниарҳәа,  иаразнак идырит ара акы шыҟаз аҟара. Уаҳа анс-арс ҳәа  дымҵаакәа,  ашырҳәа уантәи иҿынаханы дшааиуаз Ҵыҵ дахьынхоз агәашә даалагыланы,  ихьӡ ҳәаны наиқәҿиҭит.  Ҵыҵ аҩны дшыҟаз аниба, сышҟа уааскьа ҳәа иамҳәакәа  абасгьы наизиҳәеит:
–« Ҵыҵ ухьымӡҕгьы уфеит,  сыхьымӡҕгьы уфеит!»–иҳәан,  Мышә  уаҳа аҽак ацымҵакәа нас агәашә днадҵны ашацаҳәа имҩахь  иҿынаихеит.
–«Ҳат,  анаасын,  ари аҵарҭыша шызгаз идырзаап!»–  убри аамҭаз Ҵыҵ абас игәы инҭиҳәаан,  нас иаргьы абҕьааҳәа иҽааибыҭаны Мышә  днаишьҭалеит дихьӡаны ихы хьаиршшаразы.
Самахьхуаа рыхьча Мышә бџьарла иҽеибыҭа дыҿҟьаса дышнеиуаз,  ус  дрыхьӡаны акыр дырзааигәахеит,  дзышьҭаз Кәыџ Капыта  иҩызцәагьы иаргьы.   Итҟәаны иргоз ӡыхьк азааигәа инеилартәаны,  даргьы рыҧсы ааиҭаркразы убри аамҭаз    аӡыжәра ишаҿыз ауп дышрыхьӡазгьы. Цқьа ауаа рахь ицәыргамыз,  зынӡагьы ирзымдыруаз Мышә  убри аамҭаз арҵәаа ҳәа дрылаҳәҳәаны шәақьла дрылахсуа иҿааихан,  еицқәаз реиҳараҩык  ҭаирхеит. Наҟ-ааҟгьы ишеиҿахысуаз ҧыҭрак аҟарагьы иааидхалт,  аха аҵыхәтәан ииулакгьы ус ихымҭала  длаишьҭит Кәыџ Капытагьы. Мышә итәарҭа бзиан,  аха  макьаназ дизҭамырхакәа иаанханы иҟаз аӡәи иареи шеиҿахысуаз мацара акыргьы еидшылеит, ус   дызгарыз ахы иқәшәеит иаргьы. Мышә дҭазырхаз ихы дахәаны иаразнакала дыбналт…
Абасеиҧш рзеибаухьазаарын Самахьхуаа аишьцәеи Кәыџ Капытеи. Изларҳәоз ала ашьҭахь Самахьхуаа раҳәшьцәеи   рҭаца Ҳанифеи ахьҵәыуаз рмыткәма иалаҵаны: «Зҟанҭаруази зыхҭреи  зыӡахра ҳамыхәоз ҳашьцәа акгьы рылымшеит!  Саргьы сҟанҭаруаз шәӡахы ҳәа анҳаиҳәалак,  ааҭ, уара абаҕь фҩы ухышәшәа ҳәа иҳадаҳмыргылоз ҳахьча Мышә ида ашьауҩы даҳмоуит! Ҳашьцәа ршьа,  хьчасы иҳамаз  Мышә ихала иуит!»– ҳәа ачамгәыр ианҵаны акраамҭаӡагьы ирҳәалозаарын.

      Амаршьанқәа ирзеибаухьаз ҳәа Быҭәба Шьааб иҳәамҭа ҳәа иахьанӡа еиқәхаз даҽа ажәабжькгьы,  иашаҵәҟьаны аҭоурыхаҿ иҟалахьоу хҭысуп,  аха Дали Ҵабали инхоз Амаршьанқәа ҧҳәыск лҵыхәала дара-дара шнибарҵәаз,  ишықәибагаз,  ишеибашьыз ҳәа иҳәамҭақәаны ҳара ҳҟынӡа иааӡаз авариантқәа ҳарзааҭгылозар аиқәымшәарақәагьы ҳҧылоит. Абри аҭоурыхтә хҭыс анызҵахьоу жәларык аишьцәа еибашьны ихибарҵәазшәа,  ҭауади аамсҭеи ргәаҕаз ҳәа иахырҟьаӡаны,  хҭҳәаак аҳасабала имцхәӡаны иацырҵазшәа убоит. Насгьы ажәытә иҟалахьаз абри ахҭыс ӡәырҩы акьыҧхь иахьадырбахьоу азы абраҟа иасырбарым ҳәагьы азнаказ усшәа сгәы иааснаҭеит,  аха анкьа Ҵабал иҭанхоз Шьааб иаб Быҭәба Еқәыҧ иабшьҭра рахьынтәи хҭысны иҟалахьаз ҳәа иаҳаны еиҭарҳәалоз мыӡкәа иахьа ҳара ҳҟынӡа иааӡаз ари аҳәамҭеи уаанӡа ирҩхьази еидукылозар,  Амаршьанқәа зхеибырҟьаз амзыз ҵакыла аиҧшымзаара шамоу убарҭоуп. Шьааб иабацәа ирҳәоны иаҳахьаз ари аҳәамҭаҿ Маршьанаа зегьы ааидкыланы ишнеибарҵәаз ҳәа акәымкәаны «Маршьанқәак ирзеибауз» ҳәоуп ишеиҭеиҳәоз,  убри азоуп хымҧада ианҵатәуп ҳәа еиҳаракгьы агәаанагара снаҭартә иҟазҵазгьы. Уажәшьҭа еиҿҳарҧшып  Маршьанаа ирызкны ақьаад ианырҵахьои,  Быҭәба Шьааб иҳәамҭеи егьырҭ авариантқәа излареиҧшым.

                              
                           АХҦАТӘИ   АҲӘАМҬА 

 (Маршьанқәак ирзеибауыз ҳәа амҳаџьырра ҟалаанӡа  иҟалахьаз    ажәабжь ҳәа,   Быҭәба Шьааб иҳәамҭа ала)
     
    Ажәытәын Дали Ҵабали аҧсуаа рацәаҩӡаны ианҭанхоз акәын. Ианакәзаалакгьы Дали Ҵабали  еснагь знапы иакыз Маршьанаа ракәын,  Далтәи Маршьанаа,  Ҵабалтәи Маршьанаа ҳәа ирышьҭан.  Дара хыҧхьаӡаралагьы ирацәаҩымызт,  урҭ рнаҩсангьы уаҟа инхон егьырҭ ажәлақәагьы маҷымкәа,  аха  еснагь ҳаҭыр рзеилан,  насгьы Амаршьанқәа ҭауадцәамзи,  ианакәзаалакгьы анхацәа бзиақәа рыдкыланы иҟан.
Дали Ҵабали инхоз Амаршьанқәа еиашьаралагьы еицәыхарамызт ҳәа рҳәон,  насгьы абарҭ есқьынгьы еиҳа иаҧызго ҳәа аханатә аахысгьы аиндаҭларагьы (аисара) рыбжьан,  аҽырҩра,  аимҵакьачара,  ахаҳә-рҧара,  акьаброу асра,  аҭарчеи мҵарсра,  ҽыла ачабра ашьҭҧаара уҳәа,  абасеиҧш иҟаз ахәмаррақәа ауаа алархәны есышқәса имҩаҧыргалон. Далтәи Амаршьанқәа рахьынтә хадара зуаз Маршьан Шабаҭ иакәын,  Ҵабалтәи Амаршьанқәа рахьынтә напхгара рызҭоз Маршьан Бабышь иакәын.
Убас шықәсык зны аныҳәа азгәарҭарц,  Ҵабал иахьаҵанакуаз  Џьаҳашьқьар ҳәа ажәытәын иахьашьҭаз адәы аҟны еизеит,  ишыҟарҵалац еиҧш уи аҽынгьы уаҟа аиндаҭларақәа мҩаҧыргарц. Ари адәы акыр иҭбаан, еизарақәак аныҟарҵалозгьы уаҟа акәын иахьымҩаҧыргалоз,  насгьы  аҭәа-ҵла дуқәа гылан,  ашәшьыра рацәан,  аӡыхь бзиагьы ааигәа иҟан,  ажәакала даараӡа зегь рыла иманшәалаз ҭыҧын. Аҧхьа иаалаган, абри адәаҿы ахаҳә-рҧареи аимҵакьачареи ҟарҵеит,  аха есымша еиҧш,  ари аиндаҭлараҿ Ҵабалтәи Амаршьанқәа аиааит. Ашьҭахь акьаброу асра иалагеит,  убри азыҳәангьы Ҵабалтәи Маршьанаа иргеит,  иара убас егьырҭ аиндаҭларақәагьы акакала имҩаҧыргеит,  аха  Маршьан Бабышь хадара зиҭоз Ҵабалтәи Амаршьанқәа зегьы рзыҳәан аиааира ргеит.
Ашьыбжьышьҭахь ииасит ҽыла ачабра ашьҭҧаара мҩаҧыргарц,  аха ари абаҩхатәразы Далтәи Амаршьанқәа аиааит,  убри ашьҭахь аҭарчеи мҵарсра мҩаҧыргеит,  уи азынгьы Далтәи Амаршьанқәа ҵабалаа ираҧыргеит. Аиндаҭларақәа рхыркәшамҭаз,  аҵыхәтәан аҽқәа реиҧхнырҩларахь ииасит.  Амаршьанқәа ус ҵасны ирымазаарын,  аҵыхәтәантәи адәы ахыкәшамҭаз «аҽыхара» ҟарҵон,  аҧхьагылара зҭахыз драҧысны егьырҭ рыҽқәа аанхартә еиҧш,  дасу иаҧхьа игылаз иҽы аҕәра мҵарсны мчыла даханы ишьҭахьҟа диаигар акәын. Маршьан Бабышь дызлаҟаз аҽыхәа ҽы-бзиаӡак,  ҽы-џьбараӡак акәзаарын,  иҽы аҕәра имахәар иахаршәны егьырҭ аҽқәа акакала  ишьҭахьҟа ииаго мацара аҵыхәтәан  дҩарылҟьаны дкаууа,  зегь раҧхьа дгыланы иҿынаихеит. Ари Шьабаҭ ианиба,  иаҧхьа инеиуаз даиааир ҳәа дшәаны итапанча ааҭганы,  Бабышь иҽы  иҵишьаарц инақәкны аҵықьҳәа аҿынарханы дахьхысыз,  аҽы иақәымшәакәа Бабышь иаахан иҽы ахәда днықәҳаит.
Асеиҧш збаз Ҵабалтәи Амаршьанқәа иаразнак рабџьарқәа иаарыхеит,  аха Шабаҭ ибзыцәашьа Аџыр-иҧа Данаҟаигьы аҽны уаҟа дыҟазаарын,  ицәгьарахоушәа аниба ихысыз еилкаара иахьӡаанӡа реилагьыжьымҭа иалагӡаны,  иаразнакала Шабаҭ дрылҧааны дигеит диҵәахырц. Аиҵашьыцра еимакны еиҿанагалаз меибарҧсырцаз анхацәа бзиақәа ҳәа иҟаз аҟәыҕацәа иаразнакала инарыбжьалан,  ирулакгьы аҽны иргәабзыҕны иааныркылеит. Амаршьанқәа аҽны ирыдеизаланы иҟаз  ажәларгьы ирыларҳәеит,  шьҭа еилыҵны  дасу рыҩныҟақәа рахь ицаразы.
Бабышь иқәшәаз ахы дахьагарҭаз имаахазт,  дымҧсыкәа деиқәхеит,   акгьы ахьмыхьыз иабзоураны Шабаҭгьы аус дақәымшәакәа дацәцеит. Бабышь ҵабыргны ҧыҭраамҭак дышьҭахеит,  ахәышәтәҩы дидтәаланы ихәшәтәрагьы даҿызаарын,  аха ари Далтәи Амаршьанқәа ишаараҳазҵәҟьа Шабаҭ ауаҩы дизынарышьҭит,  дзеихсыз ауаҩы дымҧсыкәа дшеиқәхаз,  знык ишьапы дзықәгылар ишьа мукәа ишаанимыжьуаз  ала. Убри аҟнытә иабжьыргеит,  иҟаиҵалакгьы дышьны наҟ дилгарц,  мамзар реиашьара далҵны дцарц,  избанзар уажәшьҭан иара иҵыхәала машәырк рылибахыр ҟалоит  ҳәа,  ацәгьа иҵаҳәаны иаҕа дишьразы  адырра ирҭеит. Шабаҭгьы имдыруази Бабышь ихаҵашьа зеиҧшраз, игәаҕ змаз ауаҩы  абыржәнатә  акы ӡбны ихы данамыхәа нас икылеибагараны иахьыҟаз идыруан,  убри аҟнытә анс-арс ҳәа мҳәакәа иаразнак дақәшаҳаҭхеит  иҵарҳәаз.Жәеиҭаҳәаҩыс изаарышьҭыз иҿала,  иаасадраӡааит ҳәагьы ашьҭахь  иашьцәа ирзицҳаит. 
Шабаҭ аҧхьа даалаганы Бабышь ауаа изкны,  ауаҩы ихы игәы ахшәар инапала иҽишьуеит,  саргьы сымдырра сыхьӡеит,  машәырны исхәазгьы сашьа иоуп,  иҟалозар илабарҭак сиҭар сҭахуп,  цхыраарак иҭахызаргьы сицхраауеит,  убри азын сыгәра игозар ибара сақәиҭитәааит ҳәа изицҳаит. Ҵабалтәи Амаршьанқәа асеиҧш анраҳа зныазыҳәан мап ацәыркит,  аха нас цқьа ианазхәыцқәа,  ҵабыргны машәырк ҳалибахаанӡа аҩыџьагьы наҟ еинышәар еиҕьуп ҳәа аҵыхәтәан иазааит. Ашьҭахь абас абасоуп,  иақәшаҳаҭхеит ҳәа Шабаҭ адырра шиоузҵәҟьа иаразнакала аҽырхиара далагеит,  дцараны дахьыҟаз   ибзыцәашьа Аџыр-иҧа Данаҟаигьы дигарц иҭаххеит.  Ашьҭахь абасгьы-абасгьы ҳәа изицҳаит,  аха Данаҟаи уи дзақәшаҳаҭымхакәа  ари аус иҽақәимыршәаразы,  иаарласӡаны Нхыҵҟа дымцар ада ҧсыхәа имамызшәа   иҽахигеит. Шабаҭ иццашаз уаҳа уаҩ  данимоу,  ашьҭахь  абрыгь-абрыгь аҽны Бабышь ибара снеиуеит ҳәа дыррак ҟамҵакәа,  ҽнак зны иҟама аццышә еиҧш ихны инаимҕыҵраиҵан,  нас иашьа аиҵбы Хьымкәарса даашьҭыхны амҩа дықәлеит.
Убри аамҭаз Бабышь дынхон Хьев (Хьыв) ҳәа иахьашьҭоу унахысны амрагыларахьала уахьынҭалауа,  иахьагьы уаҟа иҟоуп Маршьан-ҧҳа лӡыхь ҳәа изышьҭоу,  аабыкьанӡагьы ара-ҵла дуқәагьы гылан. Шабаҭи Хьымкәарсеи еицны  Бабышь дахьынхоз агәашә раадгыламҭаз ус рылаҧш дааҵашәеит,  Бабышь ибзыцәашьа Алҭеиба (ихьӡыз еилкаам) длаҩеиуа абарҵа дшыҵагылаз. Шабаҭ иаразнак ицәа иалашәеит,  ари ауаҩ Бабышь дшихылаҧшуаз аҟара,  убри аҟнытә иашьа ихы наидкыланы игәиҽаниҵеит,  иара аҩны аҩнуҵҟа дшыныҩналалак Алҭеиба цәажәарыла дыхҭакны абарҵаҿ ҧыҭраамҭак дааникыларц. Нас иаалырҟьаны аҩны аҩнуҵҟа «ҟыгә-чыгә» ҳәа шьҭабыжьқәак  шааиаҳалак,  Алҭеиба дахьагарҭаз  итапанча наидыргыланы дшишьлак дыбналарц.
Аишьцәа абас иааибырҳәан,  нас агәашә аартны  ашҭа иааҭалеит. Убри аамҭаз аҩны иҟаз Бабышь иҧшәмаҧҳәыси,  ибзыцәашьа Алҭеибеи налбаан,  ашҭа иҭаланы иааиуаз инарҧыланы  аҧсшәа нарарҳәеит,  дыррак рымҭакәа иахьаазгьы аарызџьшьарахеит,  аха уи акгьы ахымҳәаакәа акы   ираҧгыланы  абарҵа аҟны иаахалеит. Ашьҭахь Шабаҭи аҳәсеи еицны ачымазҩы дахьышьҭаз  ианыныҩнала,  Хьымкәарса заанаҵ игәы шиҽынҵаз еиҧш, убри аамҭаз  Алҭеиба абарҵаҿ даанкыланы цәажәарыла даахҭеикит,  асҟаҩык зегьы еицҩналар ачымазҩы иҧырхагазшәа ҽыҵгас иҟаҵаны.
Шабаҭ аҳәса ицны Бабышь дахьышьҭаз дшынаихагылазҵәҟьа  аминауаҭра шьҭаҵо,  машәырны иабџьар ахьицәҭҟьаз аҵыхәала аҭамзаара ҟаҵо, иаразнакала  иҽыргызмалны  апатара далагеит.  Ашьҭахь изааргаз аҟәардә  дышнықәтәазҵәҟьа зынӡа иҽыргьангьашӡаны,  ихьыз аҵыхәала ихы шәиуа,  унапы сылалозар ашьра зыхәҭоу сара соуп ҳәа,  ихы гәыбҕан аҭаны амитә иҿыҵҳәацәон. Бабышьгьы иаҳауаз акәыз џьшьаны,  хырқьиара изааз изыӡырҩра даҿын,  ишеицәажәоз ҧыҭрак аҟарагьы иааидхалт.
Хьымкәарса ҧыҭрак аҟара дааҧшит,  аха иашьа дмыццакӡозшәа аниба,  ашьҭахь игәы иазымчҳакәа ашә ихы аалаикын,  ибжьы наиқәиргеит абас: 
– «Наҟ уилга,  уара! Узыҧшузеи Шабаҭ!»  
–«Иууазеи,  аҷкәын,  узырццакуазеи!» – иҳәан,  Шабаҭгьы иашьа диҵаҟьозшәа ҟаҵаны  иоуыз аимҟьара ихы иаирхәаразы иҟама нҭҧааны,  убри аамҭаз  Бабышь инаиҕришьит. 
Ус иаалырҟьаны бжьыцәгьақәак аҩны ишаадәылҩзҵәҟьа  Хьымкәарсагьы дааласны аҵықьҳәа дахьынхысыз,  дзацәажәоз Алҭеиба иҧсырҭа инақәшәан,  аҟыт изымҳәакәа деизҟьа абарҵа дныҵаҳаит. Ацәгьара зуыз  аишьцәа  рыҧсы ргаразы   амардуан иналбааҟьаны ашҭа агәҭа ааҩыршахьан еиҧш,  ус  Бабышь имгәацәа изнапык аҵаҵаны,  егьи инапала ихчы иаҵаз итапанча имҟәыҵарҧс икны ииулакгьы дҳәазаны ашәхымс иҽаалаижьын,  амӡырха иқәсны иҿҟьаса инеиуаз  еиқәырццак дахьынареихсыз,  убри аамҭаз Хьымкәарса имаҟа инақәшәан иааҧнаҵәеит.  Бабышь деизҟьа ашәхымс дахьылажьыз ишьа шизымуыз ибазар акәхап,  лаҵас дахьыршьыз азы днарзыцәҳан,  уи нахыс уаҳа зымҳәакәа иҧсы ааихыҵит. 
Аҽны шьыбжьон ацәгьара зуыз аешьцәа џьара аӡәы дрыхьӡаанӡа иццакы-ццакуа Мытҟьал аӡлагара аҟны инылбаауан еиҧш,  Хьымкәарса уаҳа аныҟәара илымшакәа иҽааиҵыхны днаиан,  нас иашьа ус еиҳәеит: 
– «Шьҭа уаҳа  сызцом! Аныҟәара сылшартә сыҟам!  Бабышь ихымҭа саҿыҵахәхеит, аха уара ухы дмыркыкәа ухәы уахәа!» 
 Шабаҭ иаразнак идырит иҟалаз. Иашьа ахы иқәшәеит ҳәа дыҟамызт,  аха асеиҧш аниаҳа  даараӡа  иааицәымыҕҕхеит. Шьҭа илшараны иҟаз,   инапала иашьа дышҭаирхаз ауп еиликааз. Аҧсхыхра зҽазызкыз Хьымкәарса иҧахәага ҭанаҵы ихы инапы аҵаҵаны дшикыз,  ус дук мырҵыкәа иҧсы ааихыҵит.
–«Ҳаи,  уашәа саргьы ахы сықәшәааит,  сымшала ушҧаҭасырхеи!»– иҳәан,  Шабаҭ ихы дназышәиит.
 Иашьа инапала данеиқәик ашьҭахь   аӡлагарахьча дааиацәажәаны инапы днаниҵан,  нас  иара дышзахәоз деиханы  Далҟа дцеит. Уа дахьнеиз иҟалаз  анреиҳәа,  аешьцәа машәырк шәақәшәар аиҵкыс  шәара ара шәыҟаз ҳара ҳцоит рҳәан,  далаа ӡәырҩы хыҵны иааит аҧсы дыргаразы. Убри аамҭаз ацәгьа зуыз ирышьҭаланы,  Ҵабалтәи Амаршьанқәа маӡала иааны ирызкылатәахьазаарын,   урҭ ус рыгәҭакызаарын аҧсы игаразы иаараны  иҟаз  ауаа издыруада  Далтәи   Маршьанк  дрылазар иара убраҟа дышьны ашьа руразы,  аха  рыгәҭакы рықәымҿиакәа ишыҧшыз иаанхеит. Уи аҽны усеиҧш аӡәы дырҧыхьамшәакәа,   Дгьанҵәыш инхоз Адиан (ихьӡызу ижәлазу еилкаам),  жәларык раҧхьа дгыланы даакылсын,  аӡәы дырҧырхагамхакәа аҧсы даашьҭыхны дыргеит.
Иаалырҟьаны иҟалаз ауаҩшьра усхеит,  иаразнакала аҭыӡшәа бааҧсхеит,  Дали Ҵабали инхоз Амаршьанқәа аанеибамырҵәар ада ҧсыхәа рымамкәа,  уаҩы изнымкыло  наҟ-ааҟгьы рыҽдырцәгьеит. Урҭ раҵкьысгьа еицәаны иаақәгылеит зтәы дыршьыз Алҭеибақәагьы,  урҭгьы з-ҩык аешьцәа ыҟазаарын. Амаршьанқәа ауаҩдуреи ашьыцреи еимакны еибарҧсит,  аха ҳара ҳзыхҟьазеи ҳаӡәк дыршьыртә ҳәа,  уаҩы иҳәатәы рмаҳауа  зынӡа иҧаҧашькха иаақәгылеит. Гаӡарыла иҟалаз ауаҩшьра аҵыхәала  Амаршьанқәа   еибарҧсыр,  нас  дара ирыхҟьаны  далаагьы ҵабалаагьы урҭ реимак иаланагалар иахьакәымыз ахь икылеибагар шыҟалоз аҟара агәра анырга,  ашьҭахь иаарласӡаны  хар змамыз ҳәа иҟаз ауаа рыбжьалеит. Урҭ  ирацәажәаны еиндрааларц азы,  аизара ҟарҵарцаз  аҿҳәарагьы  ҧырҵәеит. Дали Ҵабали ҳаҭыр ду зқәыз,   ауаа ҟәыҕақәа ҳәа еицырдыруаз: Ахсалба Быдыҕ,  Аџыр-иҧа Кьамышә,  Азанҭҳа инхоз  Екусба Ҷыҷ,  унеишь-уааишь ҳәа зарҳәоз Адиан уҳәа,  иара убас  ацәгьеи абзиеи рҿы зажәа нагаз ҧшааны ауаа рацәа адыргалеит. Аҿҳәара анааи аҽны аизара мҩаҧысуан,  далааи ҵабалааи иахьырзеиҧшырҭаз,  Кәыдри Мытҟьали ахьеилалоз аҧшаҳәаҿы ишьҭаз адәы аҟны.
Еизашаз зегьы  анеиза ашьҭахь  Аџыр-иҧа Кьамышә «адоурҭаҿ» днагыланы  ажәлар ааирӡарҩын,  нас  илабашьагьы аҽыҩҳәа инарсны  ацәажәара дналагеит. Уи «адоура» даналага нахыс аӡәы ишьҭабжьык ҟамкәа изыӡырҩра иналагеит,  инхацәаз Алҭеибақәа рыла ауп  зегь раҧхьаӡагьы адоура дахьынтәалагаз. Ари аус ҽнакала иузыӡбашаз акәмызт аҟнытә,  уахыки ҽнаки ажәа уаара уаҩы иимҭеит,  убри азоуп Аџыр-иҧа Кьамышә данцәажәоз Кәыдри Мытҟьали ахьеилалоз «ҩажәижәаба маҭаҧшь иҿыхны аӡы иалаиҧсеит» ҳәа зхырҳәаауа,  аха   уижьҭеи шәышқәсала аамҭа рацәа злаҵхьоу ала убас зхырҳәаауа ҵакыс иамоу шьҭа еилкаашьак амамкәа иаанхеит.
Мчыбжьык инеиҳаны ицоз аизара иабзоураны,  аизара иалахәыз ирулакгьы-ирҳәалакгьы Дали Ҵабли инхоз Амаршьанқәа инарыбжьаланы еиндраалеит.Убри нахыс ишеиҧырхагамхаша ҳәа,  иаалаган хазы идырқәит. Аизараҿ изларӡбаз ала ашьҭахь Далтәи Амаршьанқәагьы ақәыршаҳаҭханы   Алҭеибқәагьы ршьа ршәеит,  усҟантәи аамҭаз анхаҩы ишьа зыҧсаз 300 мааҭ ракәын.
–«Дад,  абри азоуп ажәытә Далтәи Маршьанааи Ҵабалтәи Маршьанааи анеибашьыз ҳәа зхырҳәаауа,  аха рызегьы неиҿагыланы еибашьызшәа ирҳәо имцжәабжьуп. Иара убасгьы ирҳәоит  ҧҳәыск илыхҟьаны    ихибарҵәазшәа,  зынӡа иқәибахызшәа,  аха  сара излаздыруа ала  сабацәа ирҳәоны исаҳахьоу шыҟоу,  ишеиҭасҳәаз ауп!»– ҳәа,  абри ажәабжь ахыркәшамҭаз абасгьы нацҵаны акәзаарын иҧацәа ишырзеиҭеиҳәалоз  Быҭәба Шьааб.           

                    

                   БЫҬӘБА  ЕСЫФ  ИХЫЛҴЫШЬҬРА
       
     Абраҟа иҳәатәуп Быҭәба Есыф дшыхәаҷыз Быҭәба Шьааб дааганы дшиааӡаз, уи шыҟалазгьы абасоуп: Быҭәба Шьааб ианиаамҭаз дыззыркуаз амаҵурақәа рыдагьы дныҟәаҩын,  зны-зынлагьы  иҽыныбжьаршәны, изааигәаз ижәлантәқәак амҳаџьырра имцакәа  Ҵабалнтәи Нхыҵ-Кавказҟа иагаз, аха уа ианнеи ашьҭахь Битов ҳәа зыжәла еиҭазкыз  ахьынхоз ашьханхыҵҟагьы  дцалон. Убас шықәсык зны ныҟәара ҳәа Нхыҵ-Кавказҟа дахьцаз,  иашьарала ирзааигәаз ижәлантәык  Битов ҳәа аӡәы иҩнаҭаҿы дибеит ҭынха дызмамкәа иҟаз, Есыф зыхьӡыз аиҭым хәыҷык,  ашәма излеиҳәаз  ала ахәыҷгьы Битоваа (Быҭәаа) дырхылҵышьҭразаарын. Есыф усҟан 7- ҟа шықәса ракәын ихыҵуаз,  зыҟны дыҟазгьы ахшара рацәа рыман,  насгьы усҟантәи аамҭаз мал дук узырҳауа ҳәагьы иҟамызт аҟнытә уи аҭаацәа ахәыҷы рацәа рныҟәгара шырцәыуадаҩыз аҟара Шьааб ианиба, ашьҭахь  Есыф хәыҷы иааӡаразы иара дирҭарц рабжьигеит. Азнаказ иаарцәыцәгьахеит ашьханхыҵҟа,  иахьыхараз Аҧсныҟа ишьҭра,  аха ирҭагылазаашьазагьы зеиҧшраз рымбоузи, насгьы ахәыҷы иааӡара иаҳәаз Шьаабгьы иашьарала ирзааигәаз иакәын азы мап ицәымкыкәа аҵыхәтәан  иақәшаҳаҭхеит.
Абасоуп Быҭәба (Битов) Есыф нхыҵынтәи Быҭәба Шьааб иҩнаҭаҿы дшаанагаз. Ааӡара ҳәа даазгаз  Шьаабгьы ихәыҷқәа реиҧшҵәҟьа дыҧхьаӡаны,  хьҭакы млакы дамыркыкәа ихшара дырхиааӡалеит.  Есыф изҳаит,  дарҧысхеит, ашьҭахь аҧҳәыс дигаратәы даныҟала (амала изааргаз аҧҳәыс лыхьӡ лыжәла еилкаамкәа иаанхеит),  Шьааб даалаган иааӡаз аҧҳәыс дизааигеит. Шьаабгьы уеизгьы 10 -ҩык ахшара иман,  урҭгьы аҳәсақәа ааргар иҭаацәара духон аҟнытә,   изааигәара ганҩнык изыргыланы  ихы зланыҟәигашаз арахәҭиаагьы наиҭаны,  излаиашаз цәарҭалагьы дырманшәаланы  иааӡамҭа  Есыф  дынирхеит.
Быҭәба  Есыф ихылҵит 4 - ҩык ахшара,  х-ҩык аҧҳацәеи ҷкәынаки. Ахшара аиҵбӡа Микантра ихьӡын,  диит 1907 шықәсазы. Есыф иҧҳацәа Минакеи (егьырҭ ҩыџьа рыхьӡқәа еилкаамкәа иаанхеит),  рыхҩыкгьы ианраамҭаз хаҵа ицеит,  рашьеиҵб Микантра  аҧҳәыс дааигартә изҳахьан еиҧш,  иаб Есыф идунеи иҧсахит,  анышә дамадоуп Аҭара ақыҭан. Ашьҭахь шықәсқәак ааҵхьаны еиҧш,  Микантрагьы аҭаацәара далалеит,  аха иҭаххеит инхарҭа иҧсахырц. Игәы иҭеикыз иаб дшыхәыҷыз дзааӡаз Шьааб ианиеиҳәа, ус иҭахызар мап ицәымкыкәа иаразнак дақәшаҳаҭхеит. Быҭәба Микантра  ашьҭахь иан даашьҭыхны,   Аҭара ақыҭа иахьаҵанакуаз Кәыдрыхықә аганахь Бҷиааи Бигәааи ахьынхоз аҳблахь дцаны анхара далагеит,  аха ашьҭахь 1938  шықәсазы уантәи деиҭаҵны Дранда иахьаҵанакуа ҳаблак аҟны адгьыл нкыланы анхара иҽазикит. Микантра ихылҵыз иҷкәын аиҵбӡа,  Быҭәба Зураб иахьа уажәраанӡагьы иаб инхара камыжькәа иҭаацәеи иареи уаҟа инхоит.
Быҭәба Микантра  ианаамҭаз аҭәаацәара далалоит,1920 шықәсазы ииыз Уридиа Евгениеи Кондрат-иҧҳаи иареи рыҧсҭазаара еиларҵеит. Аҧхьатәи аҵеи Быҭәба Важьа диихьаны еиҧш, ус 1941-1945 шықәсқәа рзы Микантра Аџьынџьтәылатәи еибашьра Дуӡӡа ихьӡоит. Анемец фашистцәа дырҿагыланы  Новороссииск иахьаҵанакуаз раионкаҿ дшеибашьуаз 1942  шықәсзы ахәра иоуеит, насгьы убри  аҽны  ҕәҕәала  иоуыз   акантузиа иахҟьаны уаҳа деибашьыртә данзыҟамла, ашьҭахь дук мырҵыкәа  аҩныҟа даурыжьуеит. Ҩаҧхьа ақыҭа нхамҩа иҽадҳәаланы дшыхандиуаз ашьҭахь  еиҭах ихылҵит  ахшара,  даҽа ҩ-џьа аҷкәынцәеи ҩ-џьа аҧҳацәеи, зынӡа иман 5-ҩык: ахшара зегьы иреиҳабу Быҭәба Важьа Микантра-иҧа,  Быҭәба Алықьса Микантра-иҧа,  Быҭәба Зураб Микантра-иҧа,  аеҳәшьцәа– Быҭә-ҧҳа Кристина Микантра-иҧҳа,  Быҭә-ҧҳа  Каролина  Микантра-иҧҳа.

     1940 шықәсазы ииыз Быҭәба Важьа Микантра-иҧа аус иухьан Драндатәи ачаи фабрикаҿ,  уаҟатәи аҕәыхырҭаҿ,  иахьа аус иуеит Аҟәатәи аџьармыкьа хадаҿы  еидарашьҭыхҩыс. Иҧшәма ҧҳәыс Сыҷынаа Нази ( Аҧсны жәлар рџьынџьтәылатә еибашьра ашьҭахь зыдунеи зыҧсахыз) иареи ирхылҵит 5-ҩык ахшара,  аха ҩыџьа аачмазҩцәахан ишқәыҧшқәаз рыҧсҭазаара иалҵит,  егьырҭ еизынхаз аешьцәа: Быҭәба Џьон,  Быҭәба Ҳаџьараҭ,  урҭ раҳәшьазаҵә  Быҭә-ҧҳа Лали  дареи иахьа рхи-рыхшареи еиҵаҩҩы иҟоуп.

      1943 шықәсазы ииыз Быҭәба Алықьса Микантра-иҧа иаалырҟьаны  2013 шықәсазы даачмазҩхан, 70 шықәса дшырҭагылаз иҧсҭазаара далҵит. Иҧшәма ҧҳәыс Махрова Вереи иареи ирхылҵит 4-ҩык ахшара, ҩ-џьа аҧацәеи, ҩ-џьа аҧҳацәеи: аешьцәа-Быҭәба Спартак Алықьса-иҧа,  Быҭәба Ричард  Алықьса-иҧа ,  аеҳәшьцәа-Быҭә-ҧҳа Кристина Алықьса-иҧҳа,  Быҭә-ҧҳа Каралина Алықьса-иҧҳа. Аеҳәшьцәа руаӡәык Быҭә-ҧҳа Кристина шьҭрала Тҟәарчал иахьаҵанакуа Аӡхыда аҳаблан ииыз Аршба Емзари лареи рыҧсҭазаара еиларҵеит,  иахьа инхоит Гәымсҭа ақыҭан. Ирхылҵит ҩ-џьа ахшара,  ӡҕабки ҷкәынаки: Арыш-ҧҳа Доминикеи,  Аршба Дамири.

    Кристина лаҳәшьа Быҭә-ҧҳа Каралинагьы дҭаацәароуп,  Шәқьериа Лавренти лареи рыҧсҭазаара еиларҵеит. Илхылҵит ӡҕабки ҷкәынаки: Шәқьериа-ҧҳа Микаела,  Шәқьериа Леон.
   
   Быҭәба Алықьса иҧацәа рахьынтә  Быҭәба Спартак дҭаацәароуп,  ҩ-џьа ахшара имоуп: иҷкәын- Быҭәба Келеон,  иӡҕаб- Быҭә-ҧҳа Николь.

    Микантра иҧҳацәа руаӡәык Быҭә-ҧҳа Нази иаалырҟьаны лыҧсҭазаара далҵит,  Аҧсны жәлар рџьынџьтәалатә еибашьра ашьҭахь жәабаҟа шықәса ааҵхьаны еиҧш. Лхатәҩыза Бигәаа Ҕәыҕәыни лареи ирхылҵит ҩ-џьа аҷкәынцәа: Бигәаа Мамука,  Бигәаа Ҭамаз.

       Микантра ихшара рахьынтә зегь иреиҵбӡоу Быҭәба Зураб иашьцәеи  иаҳәшьцәеи  зылгахьаз  Бабышьратәи ақырҭуа школ иаргьы даналга ашьҭахь,  Асовет армаҵурахьы иҧхьоит. Арратә уалҧшьа ихганы даныхынҳә ашьҭахь амашьынаныҟәцаҩы-афымцамеханик изанааҭ шьҭихуеит,  уаҟа фышқәса аус иухьан еиҧш,  ус аибашьра ихьӡеит. Аибашьра ашьҭахь, 2001 шықәса раахыс Быҭәба Зураб аус иуеит Аҧсны аҳәынҭқарратә автоинспекциа (ГАИ) аинспекторс.
Быҭәба Зураб иҧшәма ҧҳәыс  Кополиани Еликои иареи ирхылҵит ҩ-џьа аҧҳацәа: Быҭә-ҧҳа Натиеи Быҭә-ҧҳа Гәындеи. Аеҳәшьа аиҳабы Натиа афармацевттә занааҭ ала аҵара даналга хаҵа дцеит,  шьҭрала Аҭара ақыҭа еиуоу Бигәаа Сааиди лареи рыҧсҭазаара еиларҵеит,  иахьа инхоит Гәылрыҧшь араион Владимировка ҳәа иахьашьҭоу ақыҭан. Быҭәба Зураб иҧҳа аиҳабы Натиа лыла  дибеит раҧхьаӡатәи имаҭа Бигәаа Баграт. Аҩбатәи иҧҳа Быҭә-ҧҳа Гәында аурыс школ даналга ашьҭахь,  лаҳәшьа Натиа дылҿыҧшны ларгьы афармацевттә занааҭ шьҭылхразы аҵара дҭалоит,  макьана аҭаацәара даламлац.
Быҭәба Зураб Микантра-иҧа ахшара зегьы дышреиҵбу еиҧш,  ҧсуа ҵасла иахьа иаб инхара дахагыланы аҕьараҳәа дынхоит-дынҵуеит,  иҭаауа ичеџьыка инапы иқәыргыла дырҧылоит,  аҳәынҭқарра аусгьы иҽалагаланы қәҿиарала аус иуеит.Ижәлантәқәа рыцәгьеи-рыбзиеи дацәаашьаны ахааназ џьара иҽагимырхац,  сашьцәа ҳәа еснагь зегьы дрывагылоуп.

 

               
            АҬАРАТӘИ  БЫҬӘАА  ИАХЬА (2015 ш.) 
                            ИҞОУ АБИҦАРА

1.Быҭәба Алик Џьамал-иҧа
2. Быҭә-ҧҳа Есма Алик-иҧҳа
3.Быҭә-ҧҳа Асҭанда Алик-иҧҳа
4.Быҭә-ҧҳа Фатима Хәаҭа-иҧҳа
5.Быҭә-ҧҳа Лиуда Хәаҭа-иҧҳа
6.Быҭәба Митиа Кьамышә-иҧа
7. Быҭәба Гиви Митиа-иҧа
8.Быҭәба Дауҭ Митиа-иҧа
9.Быҭә-ҧҳа Гәында Митиа-иҧҳа
10. Быҭә-ҧҳа Ҟәараса Гиви-иҧҳа
11.Быҭә-ҧҳа Линда Гиви-иҧҳа
12.Быҭәба Мураҭ Гиви-иҧа
13.Быҭә-ҧҳа Фатима Дауҭ-иҧҳа
14.Быҭә-ҧҳа Есма Дауҭ-иҧҳа
15.Быҭә-ҧҳа Сариа  Дауҭ-иҧҳа
16.Быҭәба Валери Кьамышә-иҧа
17.Быҭәба  Гурам Валери-иҧа
18.Быҭәба Ахра Валери-иҧа
19.Быҭәба Аслан Валери-иҧа
20.Быҭәба Алхас Гурам-иҧа
21.Быҭәба Алмас Гурам-иҧа
22.Быҭәба Хамзаҭ Гурам-иҧа
23.Быҭә-ҧҳа Кристина Ахра-иҧҳа
24.Быҭә-ҧҳа  Мадина Аслан-иҧҳа
25.Быҭә-ҧҳа Сабина Аслан-иҧҳа
26.Быҭәба Геннади Аслан-иҧа
27. Быҭә-ҧҳа Камила Аслан-иҧҳа
28.Быҭә-ҧҳа Валиа Кьамышә-иҧҳа
29.Быҭәба (Витали) Дмитри Иуан-иҧа
30.Быҭә-ҧҳа Кама  Дмитри-иҧҳа
31.Быҭәба  Арноу Дмитри-иҧа
32.Быҭә-ҧҳа Аҧсуанда Дмитри-иҧҳа
33.Быҭәба Гудиса Одик-иҧа
34.Быҭә-ҧҳа  Иарна Гудиса-иҧҳа
35.Быҭә-ҧҳа Алиса Одик-иҧҳа
36.Быҭәба (Анатоли) Автандил Иуан-иҧа
37.Быҭә-ҧҳа Рабиа Автандил-иҧҳа
38.Быҭәба Баҭал Автандил-иҧа
39. Быҭә-ҧҳа Нелли Иуан-иҧҳа
40. Быҭәба Славик Валикәа-иҧа
41.Быҭәба Анзор Славик-иҧа
42.Быҭәба Даҭо Славик-иҧа
43.Быҭәба Асҭамыр Славик-иҧа
44.Быҭәба Муџьа Валикәа-иҧа
45.Быҭә-ҧҳа Есмеҭ Анзор-иҧҳа
46.Быҭә-ҧҳа Саида Даҭо-иҧҳа
47.Быҭәба Ҭемыр Асҭамыр-иҧа
48.Быҭәба Кристиан Асҭамыр-иҧа
49.Быҭә-ҧҳа  Астелла Асҭамыр-иҧҳа
50.Быҭәба Томас Рамин-иҧа
51.Быҭә-ҧҳа Оксана Рамин-иҧҳа
52.Быҭәба Адамыр Рамин-иҧа
53.Быҭәба Адгәыр Даур-иҧа
54.Быҭәба Инал Даур-иҧа
55.Быҭәба Вахтанг Котик-иҧа
56.Быҭә-ҧҳа Индира Котик-иҧҳа
57. Быҭә-ҧҳа Зина Таииа-иҧҳа (92ш.)
58.Быҭәба Алықьса Таииа-иҧа
59.Быҭәба Леуа Алықьса-иҧа
60.Быҭәба Зураб Жора-иҧа
61.Быҭә-ҧҳа Диана Зураб-иҧҳа
62.Быҭәба Мираб Жора-иҧа
63.Быҭәба Игор Жора-иҧа
64.Быҭә-ҧҳа Кристина Игор-иҧҳа
65.Быҭә-ҧҳа Милана Игор-иҧҳа
66.Быҭәба Ҭемыр Игор-иҧа
67.Быҭәба Олег Жора-иҧа
68.Быҭәба Денис Олег-иҧа
69.Быҭә-ҧҳа Милана Олег-иҧҳа
70.Быҭәба Руслан Жора-иҧа
71.Быҭә-ҧҳа Светлана Жора-иҧҳа
72. Быҭәба Шамил Жора-иҧа
73.Быҭәба Шьааб Шамил-иҧа
74.Быҭәба Нестор Шамил-иҧа
75.Быҭәба Рушьни Таииа-иҧа
76.Быҭә-ҧҳа Сааида Рушьни-иҧҳа
77.Быҭә-ҧҳа Асида Рушьни-иҧҳа
      78.Быҭәба Астикәа Нури-иҧа
79.Быҭәба Асҭамыр Нури-иҧа
80.Быҭә-ҧҳа Асталина Нури-иҧҳа
81.Быҭә-ҧҳа Асҭанда Нури-иҧҳа
82.Быҭә-ҧҳа Асмаҭ Нури-иҧҳа
83.Быҭәба Ҳаџьараҭ Астик-иҧа
84.Быҭә-ҧҳа Хьыбла Астик-иҧҳа
85.Быҭәба Нарсоу Миро-иҧа
86.Быҭәба Леон Нарсоу-иҧа
87.Быҭә-ҧҳа Кристина Нарсоу-иҧҳа
88.Быҭәба Наҳар Миро-иҧа
89.Быҭәба Леуарса Наҳар-иҧа
90. Быҭәба Мираб Расым-иҧа
91.Быҭәба Мурман Мираб-иҧа
92.Быҭба Ерасҭа Мурман-иҧа
93.Быҭәба Даур Мираб-иҧа
94.Быҭә-ҧҳа Елада Даур-иҧҳа
95.Быҭәба Заур Расым-иҧа
96.Быҭәба (Борис) Валери Расым-иҧа
97.Быҭәба Даур Борис-иҧа
98.Быҭә-ҧҳа Дареџьан Борис-иҧҳа
99.Быҭәба Важьа Микантра-иҧа
100.Быҭә-ҧҳа Кристина Микантра-иҧҳа
101.Быҭә-ҧҳа Каролина Микантра-иҧҳа
102.Быҭәба Џьон Важьа-иҧа
103.Быҭә-ҧҳа Лали Важьа-иҧҳа
104.Быҭәба  Спартак Алықьса-иҧа
105.Быҭәба Ричард Алықьса-иҧа
106.Быҭә-ҧҳа Кристина Алықьса-иҧҳа
107.Быҭә-ҧҳа Каролина Алықьса-иҧҳа
108.Быҭәба Келеон Спартак-иҧа
109.Быҭә-ҧҳа Николь Спартак-иҧҳа
110.Быҭәба Зураб Микантра-иҧа
111.Быҭә-ҧҳа Натиа Зураб-иҧҳа
112.Быҭә-ҧҳа Гәында Зураб-иҧҳа

Абри ахыҧхьаӡара аҟынтәи 51 -ҩык ҳәсақәоуп, 61 -ҩык хацәоуп. Урҭ рахьынтәи еиуаеиҧшым азанааҭқәа рыла  37 -ҩык еиҳау аҵарақәа ирылгахьеит,  19-ҩык атехникумқәеи,  аучилишьчақәеи, аколлеџьқәеи ирылгахьеит,  егьырҭ иаанхаз абжьаратә ҵарақәа рымоуп.

              

             








              

























                 ҦАҚӘАШЬ ИНХО  БЫҬӘАА  РҴАКЫРА
      
      Ҧақәашь ақыҭа раҧхьаӡа иқәнагалақәаз Быҭәаа рабшьҭрақәа аҧхьа  анхара иахьалагаз,  ақыҭа аҳаблақәа руак (Аҟәараш) Урҭа ҳәа иахьашьҭоу аҳабла аҟны ауп. Насгьы абраҟа иазгәаҭатәуп,  Ҧақәашь ақыҭа иқәнагалаз Быҭәаа рабшьҭрақәа,   егьырҭ ақыҭақәа рҟны инхо  раасҭа  абшьҭрала еиҳа ишеиҳау. Ашқәсқәа цацҧхьаӡа есааира уааҧсырала рхыҧхьӡара иацло,  биҧарала еизҳауа ианалага,   ашьҭахь  абшьҭрақәак иргәаҧханы,  Ҧақәашь ақыҭа Кациҳабла ҳәа иахьашьҭо ицаны инхақәазгьы ҟалеит. Иаагозар,    Кациҳабла инхақәаз абшьҭрақәа иреиуан Быҭәба  Нарықь иҧацәа: Быҭәба Бақеи,  Быҭәба Каунеи, Быҭәба Елызбери, Быҭәба Ҕотои.  Быҭәба Грышьа иакәзар, уи Аҟәаҟа нхара диасуеит.   Урҭ рхылҵышьҭрақәа   роуп иахьа   Ҧақәашьи, Аҟәеи,  Очамчыреи,  Гәылрыҧшь араионқәеи рҟны инхақәо,  иара убас Урыстәылагьы  ҭаацәаныла иахьынхақәо ыҟоуп,  аха ирхадыршҭуам иахьааӡаз рабацәа рџьынџьгьы,  лассы-лассы иааны рашьцәа баны ицалоит.
Ишдыру еиҧш,  Ҧақәашь ақыҭа еснагь иалиаауан абаҩхатәра злаз,  аҿаҧыц ду зҿаз ауаа ҟәыҕақәа,  ауаа нагақәа ҳәа зарҳәоз,  урҭ рыжәлеи рыхьӡи еидкыланы иахьагьы ирҳәоит. Ҧақәашь инхоз Быҭәаа ракәзар,  урҭ рахьынтә убасеиҧш зажәа акыр ҧхылнадо иҟақәаз ацәажәацәа дуқәа иреиуан,  иаагозар: Быҭәба Бақа,  Быҭәба Камшьышь,  Быҭәба Елызбар,  Быҭәба Бабышь,  иара убас ажәытә жәабжьҳәацәа еицырдыруаз Быҭәба Кауна,  Быҭәба Гого уҳәа реиҧш иҟақәаз ӡәырҩы.
Аҭара ақыҭан инхоз Быҭәба  Сеилаҳ еиҧшҵәҟьа ишәарыцаҩцәа ҕәҕәақәан  Быҭәба Бақеи Быҭәба Елызбари,  урҭ акыр шықәса инеиҧынкыланы рыҧсасеи ршьамаҟеи рыманы ашьха ицалон. Быҭәба Бақа иакәзар,  иаабжьамыжькәа 50 шықәса инреиҳаны есышқәса ашьха дцон,  дыздыруаз изларҳәоз ала раҧхьаӡа иныҟәигоз ашьанҵа шәақьла аҵыс абла ҭицҟьаауан,  ашьҭахь иднагалт усҟан зныҟәгара азин ыҟамыз «авинтовка» шәақь ҳәа изышьҭоу абџьаргьы.
Быҭәба Бақа Нарықь-иҧа иҷкәын аиҳабы Быҭәба Заур иаби,  иаб иқәлацәаз ҧақәашьаа рабыргцәеи ирҳәоны излаиаҳахьаз ала,  аҧсуа жәлар хырҵәаны Ҭырқәтәылаҟа амҳаџьырра ианагоз аамҭаз Ҧақәашь ақыҭан инхоз аҭауад Ачба Сасрыҟәа ақыҭа ауааҧсыра зегьы алархәны аизара ааҟаиҵан,  убри аҽны ҧақәашьаа зегьы иршьамхныршгыланы ҭоуба ҟарҵарц ирқәызаап амҳаџьарра имцаразы. Зыҧсадгьыл ааныжьны Ҭырқәтәылаҟа ицаз дарбанзаалакгьы зқыҭеи зыжәлари зҕалатыз,  изнаҧхаз уаҩуп ҳәа аизараҿ  иазырҧхьаӡазаап. Аҭауад  ақыҭауаа ирабжьганы идирҟаҵаз аҵыхәтәан даргьы азхәыцзар акәхап,  Ҧақәашьынтәи амҳаџьырра ицаз 12-ҩык рыда уаҳа уаҩ дымцеит,  иара убас Быҭәаа рахьынтәгьы Ҭырқәтәылаҟа ицаз аӡәызаҵәыкгьы дҟамлеит. Ахара ихәыцуаз аҭауад Ачба Сасрыҟәа ибзоураны,  иуаажәлар атәым дгьылахь имышьҭакәа,  абасала жәларык рыҧсы еиқәирхеит. Амҳаџьырра иагаз аҧсуаа Ҭырқәтәыла иахьнеиз уаҟа ирыҧсҭазаашьахаз,  хыҵакырҭак рымамкәа,  ирыцхрааша дыҟамкәа амшын аҟәара  ианықәха,  насгьы реиҳараҩык ачымазара ишыннарҵәаз ала амшын нырцәынтәи ршәаџь ааҩуа ианалага ауп,  ҧақәашьаа рыҭауад рыҧсы шынирхаз анырдыр,  убри нахыс ихьӡ мҳәакәа аӡы рымжәуа аҟынӡа иаҳаҭыр еиҳагьы ирбо иалагазаап.
Ҧақәашь инхо Быҭәаа биҧарала еихушозар,  хыхь ишазгәаҭоу еиҧш,  егьырҭ ақыҭақәа рҟны аасҭа еиҳа иҭбаауп,  изларҳәо ала Гал араион Барҕьаҧ ақыҭахь нхара ицазгьы,  Ҧақәашь инхоз Быҭәаа рабшьҭрак  еиуаз ракәын ҳәагьы рҳәоит. Иахьатәи абиҧара излардыруа ала,  Быҭәба Қәасаџь иаахыс  ауп рабацәа рҭоурых аиҳарак ахьынтәиргәалашәо. Абри ашәҟәы аматериалқәа реизгара аан ацхыраара сызҭаз -(Б.Д.),  Ҧақәашьтәи ажәабжьҳәацәа: Быҭәба Заур Бақа- иҧеи,  Быҭәба Амиран Радион- иҧеи,  Быҭә-ҧҳа Валина Бабышь-иҧҳаи рабацәа ирҳәоны излараҳахьаз ала,  Быҭәба Қәасаџь ихылҵит ҩ-џьа аҧацәа: Быҭәба Баҕыри Быҭәба Мамаҭи.
Быҭәба Баҕыр иҧа Мыҭы ихьӡын,  Мыҭы иҧҳәыс Аӡынҧҳан,  илхылҵит ҩ-џьа аҧацәа: Быҭәба Салмақәеи Быҭәба Урыси. Салмақәа  иҧҳәыс Шьоууа-ҧҳан,  дылхылҵит аҧа: Быҭәба Бырдыҕу. Урыс   иҧҳәыс Гындиа-ҧҳан,  уи илхылҵит з-ҩык аҧацәа:Быҭәба Мыҷыҷ Урыс-иҧа,  Быҭәба Уасил Урыс-иҧа,  Быҭәба Нарықь Урыс-иҧа.
Быҭәба Мыҷыҷ иҧҳәыс  Каҷараа-ҧҳан,  дылхылҵит аҧа: Быҭәба Мамант. Мыҷыҷ иашьа Быҭәба Уасил иҧҳәыс Кәыбраа-ҧҳан,  дылхылҵит аҧа: Быҭәба Радион. Абраҟа иарбо аешьара рынахыс иҟаз рабшьҭрақәа рхаан аахижьҭеи шәышқәсала аамҭа злаҵхьоу ала инарҭбааны рыхцәажәара шьҭа иуадаҩуп,  убри аҟнытә Ҧақәашь инхо Быҭәаа рхы-рҵыхәа еиҕьны издыруа ҳәа иҟоу Быҭәба Заур Бақа-иҧеи,  Быҭәба Амиран Радион-иҧеи,  Быҭә-ҧҳа Валина Бабышь-иҧҳаи рабацәа ирҳәоны ираҳахьоуи,  хаҭала дара рхаҭақәа зхаану,  ирдыруа абиҧарақәеи рыла ауп,  Ҧақәашьтәи Быҭәбақәа рҭоурых шышьақәыргылоу. Шьҭа ҳазааҭгылап,  абшьҭрала иааиуа рхылҵышьҭрақәа ҳәа иахьа иҟоу рҭагылазаашьа зеиҧшроу.

           
          
         БЫҬӘБА  НАРЫҚЬ УРЫС-ИҦА ИХЫЛҴЫШЬҬРА 

Ҧақәашь ақыҭан ҳаҭыр ду зқәыз,  ацәгьеи абзиеи рзы унеишь-уааишь ҳәа зарҳәоз,  ақыҭанхамҩа аџьаусаҿ аџьабаа ду збахьаз Быҭәба Нарықь иҧшәма ҧҳәыс Гогохиа-ҧҳа Џьасҭулани иареи ирхылҵит 5 -ҩык ахшара,  4-ҩык аҷкәынцәеи ӡҕабки: аешьцәа- Быҭәба Бақа,  Быҭәба Кауна,  Быҭәба Гого,  Быҭәба (Кьыҵ) Грышьа, аешьцәа раҳәшьазаҵә- Быҭә-ҧҳа Ҷут.
Ахшара рацәа зхылҵыз Быҭәба Нарықь иҧсҭазаара даналҵуаз 92 шықәса ихыҵуан,  иҧҳәыс  Џьасҭулан лыдунеи лыҧсахит 83 шықәса анылхыҵуаз. Ирыхшаз рҧеиҳаб Быҭәба Бақа иҧшәма ҧҳәыс Гургәылиа-ҧҳа Валиа (Цоциа) абжьыуаа рҿы еицырдыруаз Гургәылиа Миха Кадыр-иҧа диҧҳан,  илхылҵит ҩ-џьа аҷкәынцәеи 3-ҩык аӡҕабцәеи: аешьцәа-Быҭәба Заур Бақа-иҧа,  Быҭәба Нодар Бақа-иҧа ,  аеҳәшьцәа- Быҭә-ҧҳа Заира Бақа-иҧҳа,  Быҭә-ҧҳа Ҧацикәа Бақа-иҧҳа,  Быҭә-ҧҳа Наҭела Бақа-иҧҳа.
Ажәабжьҳәацәа ибзианы иргәалашәо,  ираҳаны ирдыруа,  хаҭала изхаанқәоу  ртәы нарҭбааны  аҧхьаҟа иарбахоит азыҳәан,  Быҭәба Нарықь ихылҵыз зегьы Бақа дреиҳабын аҟнытә,  аҧхьа иара ҳаизааҭгыланы ҳихцәажәап:
Быҭәба Бақа Нарықь-иҧа Очамчыра араион абжьыуаа зегьы рҟны ҳаҭыр ду зқәыз уаҩын,  Ҧақәашь ақыҭан инхоз аҟәыҕацәа дыруаӡәкын,  ацәгьеи абзиеи рзыҳәан еснагь иаб еиҧш иаргьы унеишь-ааишь ҳәа зарҳәоз иакәын. Зхатә џьабаала ихандеиуаз уаҩын, нхашьала-нҵышьалагьы дхәыдамызт, ирахә-ишәахә рацәан,  сасдахьк днымҩахыҵыр шьтәак изымшькәа димышьҭыцызт. Абасеиҧш зегь рыла игәы аартны,  дчеџьыкауаҩны  дахьеицырдыруаз аҟнытә,  асасцәа рнаҩсангьы амҩасцәагьы иҩны рнеи-ааи агны иҟамлацызт,  араион аҟынтәи аума,  даҽаџьарантә аума еиҳабацәақәак ақыҭа иаҭаараны ианыҟаз, еснагь  Бақа иҩнаҭахьы акәын иахьымҩахыргалоз.
Быҭәба Бақа акыр шықәса инеиҧынкыланы аус иухьан ақыҭсовет ахантәаҩыс,  ақыҭа акомиссарс,  илшара зегьы еснагь ақыҭанхамҩеи аџьажәлари рҭагылазаашьа аиҕьтәра иазкын. Аҧсны жәлар зегьы рзыҳәан 1937 -тәи ашықәс еиқәаҵәақәа рхаҧаны ианыҟази,  иара убас 1941-1945 шықәсқәа рзы Аџьынџьтәылатә еибашьра Дуӡӡа ажәларқәа анаҿынҵәоз аамҭаз ашәарҭарақәа ирцәихьчахьаз ақыҭауаа рацәаҩын,  ҳқыҭа ауааҧсыра еиқәзырхаз ҳәа акәын  ҧақәашьаа зегьы еснагь ишизырҳәоз,  ибзиарақәа рхамыршҭыкәа иахьагьы дызгәалазыршәақәоу маҷҩым. Ақыҭанхамҩаҿ уск анырӡбоз,  мамзаргьы еизарак аныҟаз Быҭәба Бақа дыҟамкәа иалацәажәомызт,  акгьы рыӡбомызт,  абри амацарагьы ҳара иаабоит ари ауаҩ заҟа ауаҩ  дыр,  ауаҩ  ҟәыҕа ҳәа  дыршьоз.
1902 шықәсазы Ҧақәашь ақыҭан ииыз Быҭәба Бақа Нарықь-иҧа иҧсҭазаара далҵит 1985 шықәсазы 83 шықәса дшырҭагылаз,  насгьы ихшаз аишьцәа Заури Нодари изларҳәоз ала раб ихы шитәыз,  агәабзиарагьы дазрыцҳамкәа ишьапы дшықәгылаз ауп идунеи шиҧсахыз. Ауаа зегьы рыҧсышьақәа еиҧшым рҳәоит,  аха Бақа Нарықь-иҧа инарцәы мҩа иқәлашьа шыҟалаз ҳәа иҧацәа ирҳәо уазхәыцыр,   даараӡа иџьаушьаратәы иҟоуп.  Ажәакала,  Быҭәба Бақа дыҧсраны даныҟаз аҽны ашьыбжьышьҭахь,  аешьцәа Заури Нодари рҩызцәақәак рҭазаарын,  ачеџьыка ианахатәоз Бақагьы днарыдтәаланы фырџьанқәак ааникылеит. Аҧсуа хаҵа ихымҩаҧгашьа ианымаалоз ала иҧацәа рықәлацәеи дареи дрыдтәаланы арыжәтә иҽаиршьуазма,  ашьҭахь еидтәалақәаз аҿар мыццакразы нараҳәаны дҩагылан,  нас иара ажәборахь дцеит арахәқәа еилиргаразы. Арахә рҭыҧ иқәҵаны даныхынҳә ашьҭахь итәаз арҧарацәа дырҩегьых даархагылан,  уаҳа дрыдымтәалакәа даҽа фырџьанкгьы аашьҭыхны ирҭаз рныҳәаҿа ааникылан,  нас  дара ирылшоз быргк шьҭа ишилымшоз,  уи азы ргәы иалымсразы наҳәаны шьҭалара дцеит. Ҧыҭрак ашьҭахь Бақа иҧшәмаҧҳәыс Гургәылиа-ҧҳа Валиа лхаҵа дахьышьҭаз дныҩналаны дахьынаихаҧшыз ицәашьа лгәамҧхазт,  ашьҭахь иаразнак лыҷкәынцәа дрыҧхьеит,  иҩагыланы раб дырбаразы.
Иҷкәынцәа шааҩналазҵәҟьа дцәажәонаҵы днарыхәаччашәа ҟаҵаны иуасиаҭ ркьаҿӡаны ианреиҳәа,  ирцәымыҕхханы игәы дырҕәҕәаразы дара ртәала инаиабжьақәеит,  аха ауаҩ ҟәыҕа иаџьал ааины ишааидгылаз изеилымкаауа дыҟазма, насгьы дызлашәаҳәаҩыз ала шәак наҳәаны инарцәымҩа дықәларц иҭаххазаап. Иара иаҵкысгьы еиҕьны ашәаҳәара иазҟазаз иҷкәын иаиҵбы Нодар дахьихагылаз ихы наиқәкны,  ашьҭахь  ус иҳәеит: «Абыржәы шәак наҳәаны сымҩа сықәлар сҭахуп! Озбақь ахаҵа иашәа уаргьы иаасыцҳәеишь»– иҳәан,  Бақа убри аамҭаз акеиҩҳәа ашәа ааҭирҟьеит. Аби аҧеи рыбжьқәа еиқәыршәаны ашәа аицҳәара ишаҿыз  ус  иаалырҟьаны Бақа ибжьы наҿахҵәан,  убри аамҭаз гәаҟрак иааигәа иҟамкәа,  ацәа хаа изыраҳаҭханы иҽаиҭазшәа ишьҭабжь мыргаӡакәа,  ашәаҳәара дшаҿыз аҵыхәтәанӡа анагӡара дахьымӡакәа ҧшьаала иҧсы ааихыҵит.
Быҭәба Бақа иҧшәмаҧҳәыс Гәыргулиа-ҧҳа Валиа (Цоциа) Миха-иҧҳа лхаҵа ишьҭахь 28 шықәса дыҟан,  ларгьы чмазарак дамыргәаҟкәа (арратә уалҧшьа шынаигӡоз иҭахаз лмаҭа иакәымзар),  егьыс илыхшаз рыбзиара дахаанханы лхы шылтәыз лыдунеи лыҧсахит 2003 шықәса азы,   83 шықәса анылхыҵуаз.

      Ахшара рахьынтә иахьа аҳәатәы рацәа зҽаҧсазтәыз иакәны деицырдыруа зыуаажәлар аҕьараҳәа ирылагыло иоуп, 1947 шықәса ианар 12 рзы,  Очамчыра араион Ҧақәашь ақыҭан ииыз Быҭәба Заур Бақа-иҧа. Абраҟа рҽхәарак иатәымкәа,  егьырҭ раасҭа еиҳа иӡыргатәу аӡә  иоуп ҳәа азхәыцра амҭакәа, Быҭәба Заур иқыҭа ауааҧсыра  рнаҩсангьы ҵабыргны иуаажәлари иҧсадгьыли рзыҳәан,  иаб еиҧшҵәҟьа иаргьы аџьабаа маҷымкәа зыжәҩа иқәызхьоу уаҩуп. 
     Заур Бақа-иҧа раҧхьаӡа акәны ишьаҿа еихигеит Кациҳабла иҟоу ихарҭәаам абжьаратә школ ала,  ашьҭахь 1960  шықәсазы диасуеит Аҟәатәи 1-тәи аҧсуа школ-аинтернат ашҟа, 1965 шықәсазы қәҿиарала дагьалгоит 11  класс. Аҵара ацҵара иазгәышьуаз Заур Бақа-иҧа дцаны дҭалоит Пензатәи аполитехникатә институт,  Афымцамеханикатә еимадара ашьақәыргыларатә еибыҭа факультет. Иҵара қәҿиарала ихыркәшаны даналга ашьҭахь аусура далагоит,  Улиановсктәи аполитехникатә институт анаукатә ҟәша иаҵанакуаз Афымцамчы хархәагатә маругақәа рлабараториа аҟны анаука аусзуаҩыс. Уаҟа аус шиуаз дҭаланы далгоит,  Улиановсктәи аполитехникатә институт «Афымцамчы» факультет. Иҵара нагӡаны уантәи даныхынҳә  ашьҭахь аусура далагоит,  Аҟәатәи афымцаеибыҭаратә  усбарҭа аҟны «Афымцамҩангаратә ргылара аиқәыршәаратә ҟәша» аиҳабыс. Шықәсқәак рышьҭахь уантәи диаргоит «Иӡсоргыларатә аибыҭаратә гәыҧ № 9,  Новороссииск амшынргыларатә» атрест иатәыз аусбарҭа аҟны,  Афымцамчы аҟәша ахадас. Иара убас иҳәатәуп,  Заур Бақа-иҧа инеиҧынкыланы 15 шықәса,  Аҧсны Иреиҳаӡоу Аӡбарҭаҿ жәлар ралатәыҩысгьы дшыҟаз.
Еиуаеиҧшым аамҭақәа рзы З. Быҭәба иара убас аус иухьан уи аусбарҭаҿ « амаҭәахәшьаҭәар - техникатә еиқәыршәара» аҟәша аиҳабыс,  нас  уи аусбарҭа аиҳабы 1-тәи ихаҭыҧуаҩыс. Уаҟа далырххьан азанааҭеидгыла амаӡаныҟәгаҩыс,  иара убас аамҭакала дҟарҵоит аџьаус (СТК) ахаҭарнакцәа рхеидкыла ахантәаҩысгьы. Заур Бақа-иҧа абаҩхатәра шилаз,  адырразгьы дышкәадамыз,  насгьы дыззыуклак зегьы рзыҳәан дышҵоураз анеицгәарҭа,  ашьҭахь «Атранспортргылара» аминистрра ахьӡала Аҟәатәи «Иӡсоргыларатә гәыҧ №9» аҟынтәи икандитатура дәықәырҵеит СССР Иреиҳаӡоу Асовет жәлар рдепутатрахь кандидатс. Уи зегьы ақәшаҳаҭханы адгылара ирҭеит,  аха убри аламҭалаз аҧсуа жәлар рҭагылазаашьа аншәарҭаха,  ашьҭахь иаалырҟьаны 1992 шықәсазы Аҧсны жәлар рџьынџьтәылатә еибашьра аныҟала,  иаҧхьаҟа дыззыркраны иҟаз аусқәа дзырхьымӡакәа иҧырхагахеит. 
Быҭәба Заур ианакәзаалакгьы иуаажәлар дырзааигуан,  еснагь рымаҵ ахьиушаз дашьҭан,  уи арҵабыргуеит 1980 -тәи ашқәсқәа рынҵәамҭаз ихацыркхаз аҧсуа милаҭтә қәҧара иҽалырхәрагьы. Еилаҟьаеилҕәыцәшьеи ихәыцшьеи,  иара убас ижәлар рахь имаз агәыцыхцыхреи шаҳаракыз еилырымкаахьаз,  уаҳа гәыҩбарак ҟамҵакәа зегьы еицҿакны,   аус ахьиуаз «Иӡсоргылараеибыҭаратә гәыҧ №9» аусбарҭаҿ иаҧҵахаз жәлар рфорум «Аидгылара» аиҿкааратә ҟәша ахантәаҩыс дахадаргылоит,  иара убас аамҭакала Аҟәа ақалақьаҿ еиҿкаахаз жәлар рфорум «Аидгылара» ахантәаҩы ихаҭыҧуаҩсгьы дҟарҵоит. 1989 шықәсазы Аҟәатәи ақалақь «азабастовкатә» комитет ахантәаҩы ихаҭыҧуаҩысгьы дыҟан. Аҧсны аҩнуҵҟа анҭынчмыз аамҭаз  аҧсуа милаҭтә зҵааразы Москваҟа ицаз аҧсуа делегациа дрылахәны,  СССР Иреиҳаӡоу Асовет Апрезидиум усҟан ахантәаҩыс иҟаз А.И. Лукианов иҧылаҩцәа дыруаӡәкын. Иара убас СССР Апрокурор Хадеи,  СССР Иреиҳаӡоу Асоет «Амилаҭтә зҵаараз» ахантәаҩыс иҟаз иацәажәара иаргьы далахәын.
Абасеиҧш аҭагылазаарақәа аныуадаҩӡаз аамҭаз,  Аҧсны жәлар рџьынџьтәылатә еибашьра иалагарц мызқәак раҟара шагыз,  Ҧақәашь ақыҭа ахаҭарнакуаа гәыҧҩык иҟарҵаз аҳәара ала З.Быҭәба ақыҭа ахадас далырхуеит 1992 шықәсазы. Ақыҭа ауааҧсыра асеиҧш иқәгәыҕны хадас дахьырҭаххаз мап изацәымкыкәа ашьҭахь иқыҭахь дхынҳәны,  аус ицызуышаз иуаажәлар дырхагыланы аусура иҽазикуеит,  уаҟа дшыҟаз ауп аибашьрагьы  шихьӡаз.
Афырхаҵара ауп аҭоурых зхылҿиаауа. Аамҭа ауп афырхаҵара ҧышәагас иамоу. Убасеиҧш аҧышәара рхыргарц лахьынҵас ирыман ҧақәашьаагьы,  уи арҵабыргит Аҧсны жәлар рџьынџьтәылатә еибашьра. 1941-1945 шықәсқәа рзы Аџьынџьтәылатә еибашьра Дӡӡа аамҭазгьы ҧақәашьаа еибашьра ицеит 300 -ҩык инарыцны,  урҭ рахьынтә 126 -ҩык ҭахеит. Иҭахаз рхыҧхьаӡараҿ иҟалеит (хабарда ибжьаӡит),  Быҭәба Бырдыҕу иҧацәа: Быҭәба Кьышьуарди  Быҭәба Акакьи.
1992 шықәса август 14 азы ақырҭуа мпыҵахалаҩцәа Аҧсны ианақәлаз,  Ҧақәашь ақыҭа ахада Быҭәба Заур Бақа-иҧа иабжьгарала иаарласӡаны ақыҭа ауааҧсыра еизганы аилацәажәара мҩаҧган,  аҕа инкылашьас иҟаҵатәыз рыӡбарц. Убри аҽныҵәҟьа нап аркын ақыҭа аҳәаа ахьчараз ахырҕәҕәарҭақәа раҧҵара. Иаарласӡаны еиҿкаахаз,  аибашьцәа еидызкылаз аицгыларатә батальон «Ҧақәашь» аибашьратә ҭоурых ҳаналацәажәо,  ақыҭа ахадас усҟан иҟаз З.Быҭәба ихьӡ адҳәаламкәа ахцәажәашьа амаӡам. Абатальон аиҿкаара,  атыл усура арманшәалара,  ақыҭа ахырҕәҕәара азыҟаҵара,  аибашьра ихнарҵәаз ақыҭақәа ацхыраара рыҭара,  ахҵәацәа рыдкылара уҳәа,  ижәҩа иқәихыз аџьабаа иахьагьы иргәаладыршәоит.
Быҭәба Заур ақыҭа ахадас дызлаҟаз ала ақыҭа ахьчаратә еилазаара ахантәаҩыс далырхуеит,  инапхгарала иагьышьақәиргылоит аибашьра аамҭаз иаҭахыз арратә еиҿкаарақәа. Хаҭала далахәын Ҧақәашь ахырхарҭала аҕа  иаанкылараз иҟарҵоз аҿагыларақәа,  иара убас абатальон еиҿнакаауаз  ажәыларақәа. Аибашьра ианалагаз аҽны инаркны Аиааира амш аҽнынӡа З.Быҭәба иааирҧшыз ақәҿиарақәа рзы Аҧсны раҧхьатәи Ахада В.Г.Арӡынба иҟаиҵаз Ақәҵарала ианашьоуп аҳәынҭқарра аҳамҭа ҳарак Леон Иорден.
Ҧақәашь инхо Быҭәаа рахьынтә иара убас еибашьуаз иреиуоуп: Быҭәба Нодар ( «Агәымшәараз» амедал занашьоу),  Быҭәба Резо («Агәымгшәараз» амедал занашьоу),  Быҭәба Ҭемыр  («Агәымшәараз» амедал занашьоу), забшьҭра Ҧақәашь ақыҭа еиуаз,  ашьҭахь Очамчыраҟа нхара ииасыз,  Мрагыларатәи афронт ахырхарҭаҿ аибашьҩы ҕәҕәа ҳәа зыӡбаху раҳахьаз,  (аибашьра ашьҭахь ақырҭуа деверсант инапала 2012 шықәсазы иҭахаз),  аибашьра аамҭаз афырхаҵарақәа ахьааирҧшхьаз азы Леон Иорден занашьаз Быҭәба Вальмер,  иара убас аибашьра иалахәқәаз: Быҭәба Емзар,  Быҭәба Амиран,  Быҭәба Ерик,  Быҭәба Гена,  Быҭәба Лаврент уҳәа егьырҭгьы.
Аибашьра анеилга ашьҭахь,  Аҟәатәи аҧсуа школ-аинтернат ҧыхьатәи аиҳабы Ачба Леила Николаи-иҧҳа лабжьгарала аинтернат аушьҭымҭцәа гәыҧҩык иҟарҵаз аҳәарала,  ашьҭахь Аҟәатәи алицеи-интернат ҳәа ахьӡ зауз аиҳабыс дҟаҵан  Быҭәба Заур Бақа-иҧа,  аха аибашьра аамҭаз ари аинтернат иаиоуыз ааха рацәа иахҟьаны уи аамҭаз аус ауртә аҭагылазаашьа амамызт. Быҭәба З.Б.,  аамҭа кьаҿк иалагӡаны илиршеит иҟәыбаса еилажьыз ахыбрақәеи аргыларақәеи реиҭашьақәыргылара. Иара ибзоураны 1995 шықәса октиабр мза 15 рзы,  аибашьра ашьҭахь раҧхьаӡа акәны иаартын Аҟәатәи алицеи-интернат. Зегь раҧхьаӡа аинтернат иахыҧхьаӡаланы уаҟа аҵара иалагеит,  Аҧсны ахақәиҭра зхы ақәызҵаз  аҧсуаа рыхшара.
Заур Бақа-иҧа акыр шықәса уаҟа қәҿиарала аус иухьан еиҧш,  ашьҭахь диаргоит Аҟәа ақалақь афымцаҳа (СУЕС) аусбарҭахь анџьныр хадас. Аџьабаақәа ирыцәхьамҵыцыз,  зеиҿырцаа бзиаз З.Быҭәба уаҟагьы иусушьа зегьы еицгәарҭатә  аус шиуаз, ашьҭахь 2007 шықәсазы уантәи диаргоит,  Аҟәа араион афымцаҳа аусбарҭахь анџьныр хадас,  иахьа уажәраанӡагьы уаҟа аус иуеит изанааҭ ала.
З.Быҭәба дҭаацәароуп,  иҧшәма ҧҳәыс Герхьелиа-ҧҳа Флора Кьамсыс-иҧҳаи иареи  рыҧсҭазаара еиларҵеит,  ирхылҵит ҩ-џьа аҧацәа: Быҭәба Ҭемыр Заур-иҧа,  Быҭәба Асҭамыр Заур-иҧа.

     Аиашьа аиҳабы Быҭәба Ҭемыр Заур-иҧа диит Очамчыра араион Ҧақәашь ақыҭа 1976  шықәса апрель мза 25 азы. Аҵара иҵон Ҧақәашьтәи абжьаратәи ашкол №1 аҟны, аха нас 2-тәи аклассаҿ дыштәаз иҭаацәа диаргоит Н.Лакоба ихьӡ зху Аҟәатәи абжьаратәи ашкол № 10 ашҟа.
     Ҭемыр Заур-иҧа аибашьра ихьӡоит 16 шықәса анихыҵуаз 10 класск  далгахьаны еиҧш, аҧхынтәи аҧсшьара мшқәа рзы иқыҭа гәакьаҿ дшыҟаз. Деибашьыртә иқәра шаҵанамкуазгьы аибашьра аҧхьатәи амшқәа инадыркны, иеиҳабацәа ишырымуаз аибашьцәа дрыцны иқыҭа ахьчара дазгылоит. Иаарласӡаны игәымшәашьеи еилҟьашьеи зеиҧшраз зегьы ианеицгәарҭа ашьҭахь, 1993 шықәса февраль мза инаркны аицгыларатә батальон «Ҧақәашь» аилазаараҿ аибашьҩы-еимадаҩыс дҟарҵоит. Акырынтә иҧсҭазаара ашәарҭа иҭаргыланы аибашьцәа рыбжьара реимадарақәа анрыбжьаҧҵәалоз, аҕа иахьибарҭаз аҭыҧхтырақәа рахь дцаны аимадара шьақәиргылон. Иара убас, Тамшь адесант рыӡхыҵра ашәарҭадара арманшәалараз  имҩаҧгаз ажәыларагьы далахәын.  Абасала иҿырҧшыгаз еиҿамсреи, аҭагылазаарақәа егьа ишәарҭазаргьы  иааирҧшуаз агәымшәареи азы, абатальон акомандаҭареи, абатальон аимадара аҟәшеи рыхьӡала иҟаҵаз ахзырхарала ианашьан аҳәынҭқарратә ҳамҭа ҳарак «Агәымшәараз» амедал. Быҭәба Ҭемыр Заур-иҧа аибашьра аилгамҭаз 17 шықәса данырҭагылаз,  арратә маҵзура шынаигӡоз машәырла дҭахеит.

     Аиашьа аиҵбы Быҭәба Асҭамыр Заур-иҧа еиҳау аҵара далгахьеит, иахьа аус иуеит Аҧсны  аҳаза алхратә усбарҭа аусзуаҩыс,  акапитан ичын имоуп. Асҭамыр Заур-иҧа ианиаамҭаз аҭаацәара аҧиҵеит,  Кәакәасқьыр-ҧҳа Кристина Борис-иҧҳаи иареи рыҧсҭазаара еиларҵеит,  дырхылҵит ҧҳак: Быҭә-ҧҳа Амина Асҭамыр-иҧҳа,  макьана дсабиуп. Аҧсны аҳәынҭқарра ашәҟәҭыжьырҭаҿ аредақторс аус зуа Герхелиа-ҧҳа Флора лхаҵа Быҭәба Заури лареи ирбаз раҧхьаӡатәи  рмаҭа Амина хәыҷы илеигәырҕьаҵәа иҟоуп.  Иахьа ҳаҷкәынзаҵә ҳәа изхәаҧшуа Быҭәба  Асҭамыр ихылҵышьҭрала иҵагьы ирацәаҩны   амаҭацәа рбартә  еиҧш,  андугьы абдугьы  разҟыс  ҳазшаз ириҭааит.

     Быҭәба Нодар Бақа-иҧа диит 1952 шықәса март мза 19 рзы,  Очамчыра араион Ҧақәашь ақыҭан. Аҵара иҵон Ҧақәашьтәи аиҵбыратәи абжьаратә школқәа рҟны. Ашкол даналга ашьҭахь дцаны дҭалоит Пензатәи аполитехникатә институт,  аха нас ихатәгәаҧхарала изанааҭ иҧсахразы  диасуеит Пензатәи ақыҭанхамҩатә инстиут ашҟа,  қәҿиарала дагьалгоит 1978 шықәсазы. Иҵара хыркәшаны  даныхынҳә ашьҭахь,  Ҧақәашь ақыҭа аколнхараҿ еиуаеиҧшым азанааҭқәа рыла аус иухьан. Асовет ҳәынҭқарра ду еилаҳаны,  аколнхарақәа уаҳа рыӡбаху амҳәаӡо ианықәӡаа ашьҭахь аҩнытә усқәа иҽырзикит,  иахьа ихатә баҳча имоуп,  ихатәџьабаала ацитрустә нхамҩа иаҭнихуа ала иҭаацәеи иареи рхы аланыҟәыргоит.
Нодар Бақа-иҧа дҭаацәароуп,  Аҭара ақыҭа ииыз иҧшәма ҧҳәыс Кәыҵниа-ҧҳа Лариса Тули-иҧҳаи иареи ирхылҵит ҩ-џьа аҧацәа:Быҭәба Адамыр Нодар-иҧа,  Быҭәба Аслан Нодар-иҧа. Аешьа аиҳабы Адамыр Нодар-иҧа Ҧақәашьтәи абжьаратәи ашкол даналга ашьҭахь,  Аҟәатәи аҳәынҭқарратә коллеџьҵара дҭаланы далгоит. Иҵара аныхиркәша ашьҭахь иҩныҟа дхынҳәны иқыҭаҿ афермерра иҽазикуеит,  алҵшәа бзиақәа иманы иахьа уажәраанӡагьы ихатәџьаабала аус иуеит. Адамыр ианаамҭаз аҭаацәара далалоит,  иҧшәма ҧҳәыс Қацә-ҧҳа Есма Мирон иҧаҳаи иареи х-ҩык ахшара рхылҵит: Быҭәба Адгәыр Адамыр-иҧа,  Быҭәба Наур Адамыр-иҧа,Быҭәба Демыр Адгәыр-иҧа.
Адамыр иашьеиҵбы Быҭәба Аслан Нодар-иҧа иакәзар, 
уааиегәырҕьартә хшарала дыҭбаахеит. Иҧшәмаҧҳәыс Џьуҕьелиа-ҧҳа Кристина Ҷыҷыкәа-иҧҳаи иареи ирхылҵит 4-ҩык ахшара,  ҩ-џьа аҧацәеи ҩ-џьа аҧҳацәеи: Быҭәба Ҭемыр Аслан-иҧа,  Быҭәба Еснаҭ Аслан-иҧа,  Быҭә-ҧҳа Сариа Аслан-иҧҳа,  Быҭә-ҧҳа Садиа Аслан-иҧҳа. Ахшара раб  Аслан Нодар-иҧа  иахьа аус иуеит Аҧсны аҳәынҭқарра ашәарҭадара ахьчара (СГБ) аусбарҭа аусзуаҩыс.
Быҭәаа ианакәзаалакгьы абжьы зхаз ашәаҳәацәа шьахәқәақәагьы  рылиаауан. Ҿырҧштәыс иаагозар Аҭара ақыҭан инхоз Быҭәба Шьааб иҧацәа,  аишьцәа Быҭәба Таииеи  Быҭәба Расыми,  иара убас Расым ихылҵыз   Быҭәба Нури Быҭәба Валикәа Сеилаҳ-иҧа ихылҵыз  Быҭәба Славики   абжьы бзиа зхаз шәаҳәацәан. Быҭәба Нури иакәзар,  хыхь ишазгәаҭоу еиҧш,  ихатәы ашәақәа аҧиҵон,  иара убас Аҭара ақыҭан хазы еиҿкааны иман ақыҭатә (хор) шәаҳәацәа еидызкылоз жәлар рансамбльгьы.
Иҟан ҭаацәаныла ашәа ахьеицырҳәозгьы,  убасеиҧш аҟазара злаз ҭаацәаран Быҭәба Бақа иҵакырагьы. Аҧхын мшқәа рзы ашәшьыра иныҵатәаны хәыҷла дула ашәа анеицырҳәоз иаҵашьыцуаз рацәаҩын,  урҭ рашәаҳәашьа бзиа ибаны шьыбжьонлеи мамзаргьы хәылбыҽхалеи инеидтәаланы ианшәаҳәоз агәылацәагьы рыдеизалон. Лассы-лассы ашәа зҭыҩҩуаз Быҭәба  Бақа иашҭаҿ ныҳәак ыҟазшәа еснагь ашәаҳәареи акәашареи агмызт,  ашәаҳәара бзиа избоз агәылацәагьы нарыдтәаланы ашәа рыцырҳәалон. Убри азын акәхап,  ашәаҳәара азҟазахара дшыхәыҷыз доуҳәала ишьҭызкааз Быҭәба Нодар Бақа-иҧа ақыҭаҿ ихатә усқәа иҽырхаршәаланы,  иахьа Очамчыра араионаҿ еиҿкаау жәлар рвокал инструменттә  ансамбль «Ерцаху» аҟны,  ашәаҳәараз абаҩхатәра злоу аҟаза ҳәа дыҧхьаӡаны ахапа ҳәаҩыс дызрымоу.

      Аҧсҭазаараҿ иҟоу разҟуп,  насыҧуп рҳәоит иахьагьы,  ҳәарада иагьиашоуп,  избанзар ауаҩы арызҟи анасыҧи ицымныҟәар нас зегь рыла дуаҩызаҵәхоит,  убас дшыҟоу мацара дагьымҩасуеит,  аха аразҟи анасыҧи мчыла иузаагом ҳазшаз уанимырманшәала. Ирацәаҩымзаргьы заҟаҩы аҳәса аамгакәа,  аҭаацәара аҧҵара иахьымӡакәа имҩасхьоузеи,  урҭ рабшьҭрақәа ыҟазаргьы хаҭала дара рышьҭамҭа ҿыцәаауеит хшарада ианаанхалак. Уи азыҳәан аӡәы аарак идҧхьаӡалара иашамзар ҟалап,  избанзар аҭаацәа раҧҵара зҭахымда,  аха аҧҳәысаагара знык ауаҩы данахыҧалак нас ицәыуадаҩхоит агәаҕьра,  уи анаҩсангьы  хаҵа имцац иқәлак лыҧшаарагьы  изымариахом. Иара убас иахьыҟалахьоу ыҟоуп,  иахьагьы иҟалалоит усеиҧш,  еиднагалаз хаҵеи ҧҳәыси хшара дырхылымҵыкәа ианымҩасуа, убри аамҭаз урҭ рахьынтә иҟалоит даҽаџьарантә  ҵеик  дааганы данырааӡоугьы,  аха ари даҽа усуп. Убасеиҧш ҵеик дихылымҵыкәа имҩасыз дыруаӡәкхеит,  Быҭәба Бақа ишьҭанеиуаз иашьеиҵбы Быҭәба  Кауна Нарықь иҧагьы. Ахьӡ-аҧша игмызт,  ақыҭаҿ ҳаҭыр зқәыз уаҩын,  дахьеицырдыруаз ақыҭақәа рацәан,  аха ишилыхьынҵахаз еиҧш,  ҧҳәыск даамгакәа, хшарагь димамкәа иҧсҭазаара далҵит,  1971 шықәса рзы  66 шықәса дшырҭагылаз.

     1979 шықәсазы 69 шықәса дшырҭагылаз зыҧсҭазаара иалҵыз Быҭәба Гого Нарықь-иҧа иашьцәа дреицәамкәа нхарала-нҵырала бзиа иҟаз нхаҩын,  аҧсуа гьамала иааӡаз,  зџьа зызгьамаз,  ачеџьыка еснагь изцыз,  ҳаҭыр зқәызгьы уаҩын. Гого Нарықь-иҧа ҩ-нтә аҭаацәара далалахьан,  милаҭла иаурысыз аҧхьатәи иҧҳәыс  Иакуба Лидиеи иареи дырхылҵит ҷкәынак: Быҭәба Борис Гого-иҧа. Ишдыру еиҧш,  аӡәы иҭаацәа рныӡбра аӡәгьы дақәиҭӡам,  иани иаби ракәзааит,  аҭахызаргьы иашьцәа ракәзаргьы џьара бжьгарак  ирымҭозар  абас ҟауҵароуп ҳәа акы идҵара иашам. Избанзар,  аҧсҭазаараҿ иҟалалоит хаҵеи ҧҳәыси изеинымаалакәа,  мамзаргьы даҽа мзызқәак рҵыхәала еиқәышаҳаҭханы рхатәгәаҧхарала ианеилыҵуагьы. Ҵабыргны хаҵеи ҧҳәыси реилыҵра игәырхьгоуп,  ахшара рзыҳәангьы ирыцҳара духоит,  аха уаҳа ҧсыхәа аныҟамлалак еиҧырҵыр акәхоит. Быҭәба Гогогьы убасеиҧш аҭагылазаара дақәшәеит,  еилыҵит аҧхьатәи иҧҳәыси иареи,  ихылҵыз аҷкәын Быҭәба Борисгьы дшыхәыҷыз иан дылгеит.
Быҭәба Борис Гого-иҧа иахьа аҧсшәа ахьынӡаидыруа,  ҧсуа ҵасла дахьынӡааӡоу адырра уадаҩуп,  аха иӡбахә заҳақәахьоу иашьцәа изларҳәо ала иан данылгоз зынӡа дхәыҷын. Иабацәа рҵасқәа иааигәагь иҟам,  ихатәы бызшәагь издыруам ҳәоуп урҭ ишазгәарҭо,  аха уи ихы-иҵыхәа,  иҭаацәара уҳәа нарҭбааны ирзымдыруазаргьы,   иахьа иара Краснодар дшынхо заҵәык ауп еилкааны ирымоу.
Быҭәба Гого аҩбатәи иҧҳәыс Ҧачлиа-ҧҳа Шьушьа Аслан-иҧҳа илхылҵит з-ҩык аҧҳацәа: Быҭә-ҧҳа Римма,  Быҭә-ҧҳа Алла,  Быҭә-ҧҳа Лариса.

     Быҭә-ҧҳа Римма Гого-иҧҳа Тҟәарчал инхоз Кьышьмариа Заури лареи рыҧсҭазаара еиларҵеит,  илхылҵит 4-ҩык ахшара,  ҩ-џьа аҧацәеи ҩ-џьа аҧҳацәеи. Ахшара раб З.Кьышьмариа занааҭла машьынаныҟәцаҩын,  аха иара данқәыҧшыз аахижьҭегьы аҟазара ицәара иалан,  асценаҿ дцәырҵны ахәмарраз еснагь  агәыблра иман аҟнытә,  Тҟәарчал еиҿкааз жәлар ртеатраҿ (аҧхьа абас акәын ишахьӡыз),  иусура иҽахаршәаланы аҟазарагьы иҽазикуеит,  уаҟа  иқәдыргылоз иарбанзаалакгьы иҽалархәны акыр рольқәа наигӡахьан. Атеатртә ҵара дшалымгацызгьы ибаҩхатәра иабзоураны  ҟазарыла иааирҧшхьаз ахаҿсахьақәа акыр ирацәан аҟнытә,  насгьы асценаҿ аџьабаа рацәаны иахьибахьаз азы Аҧсны акәыльтура зҽаҧсазтәыз ҳәа ахьӡ ихҵан,  ашьҭахь Аҧсны  жәлар рартист ҳәа ахьӡ ҳарак ихырҵеит. Кьышьмариа Заур иахьа дахагылоуп,  ибаҩхатәреи иџьабааи зегь здиҵахьаз,  1990 -тәи ашқәсқәа рзы Шә.Ҧачалиа ихьӡ  ахҵаны,  Тҟәарчалтәи аҳәынҭқарратә  театр ҳәа иҟарҵаз  анапхгаҩыс.
З.Кьышьмариа ихы ихшара уҳәа, рызегьы ҳәоуеиқәшәала еицынхоз ҭаацәаран,  зегь рыла уаареигәырҕьартә иҟан,  иҧшәма ҧҳәыс диҧымхазҭгьы. 2014 шықәсазы иаалырҟьаны лыҧсҭазаара далҵит,  4-ҩык ахшара зааӡаз Быҭә-ҧҳа Римма Гого-иҧҳа.

     Егьырҭ аеҳәшьцәа руаӡәык Быҭә-ҧҳа Алла Гого-иҧҳа Мыркәыла инхоз Гогохьиаа дырҭацан,  уигьы 4-ҩык ахшара лхылҵит. Аеҳәшьцәа иреиҵбыз Быҭә-ҧҳа Лариса Гого-иҧҳа Џьырхәа ақыҭан инхоз Ажьибаки лареи рыҧсҭазаара еиларҵеит,  аха лхаҵа машәырла (амашьына авариала) данҭаха ашьҭахь,  илхылҵыз лыӡҕаб заҵә длыманы Аҟәаҟа нхара диасуеит.

      Быҭәба (Киҵ) Грышьа Нарықь-иҧа диит 1911 шықәсазы,  Очамчыра араион Ҧақәашь ақыҭан. Усҟантәи аамҭақәа рзы ихарҭәаамыз Ҧақәашьтәи абжьаратәи ҵарақәа данрылга ашьҭахь,  дышқәыҧшӡаз ихы-игәы зызцаз аҵарадырра иаҵиҵарц иҭаххоит,  дцаны дагьҭалоит Москватәи ауниверситет азиндырратә факультет. Қәҿиарала иҵара аныхиркәша ашьҭахь иҧсадгьылахь дхынҳәны,  еиуаеиҧшымыз аамҭақәа рзы аус иухьан Ҧақәашь раҧхьаӡа акомҿареидгыла анеиҿыркааз амаӡаныҟәгаҩыс,  ашьҭахь диаргоит Очамчыраҟа. Акраамҭа аус иуит Очамчыратәи араионтәи акомҿареидгыла Актәи амаӡаныҟәгаҩыс.
Абаҩхатәра злаз,  усҟантәи аамҭақәа рзы еиҳау аҵарақәа змаз аҧсуаа анмаҷыз акырӡа ианмаҷыз еиҳау азиндырратә ҵара иалгахьаз,  Быҭәба Грышьа ашьҭахь изанааҭ ала аусура иҽазикуеит. Еиуаеиҧшымыз аамҭақәа рзы акыр шықәса инеиҧанкыланы аус иухьан Гагра,  нас  Очамчыреи Гәдоуҭа араионқәеи  рҟны прокурорс. Ашьҭахь диаргоит Аҟәа ақалақь Адукатцәа рколлегиа ахантәаҩыс,  аамҭакала далырхуеит Аҧсны Иреиҳаӡоу Аӡбарҭа алахәылаҩыс.
Быҭәба Грышьа изанааҭ анаҩсангьы аус иухьан егьырҭ анаплакқәа рҟынгьы,  аамҭаказ дыҟан Абсоиуз ахантәаҩы ихаҭыҧуаҩыс,  ашьҭахь дҟарҵеит Аҧсны азеиҧшкрыфарҭақәа (обшьчепит)  аилазаарақәа  рхантәаҩыс уҳәа,  убас аҭакҧхықәрақәа зцыз егьырҭ амаҵурақәа рҟынгьы акыр џьара аус иухьан. Грышьа Нарықь-иҧа ианиаамҭаз аҭаацәара аҧиҵеит,  Кобахьиа-ҧҳа Ката Нестор-иҧҳаи иареи рыҧсҭазаара еиларҵеит,  аха ахшара дырхылымҵит. Ашьҭахь ҧак иаҳасабала ааӡара дыргеит Грышьа иашьа  Быҭәба Бақа ихшаз иҧеиҳаб,  хыхь инарҭбааны зыӡбаху арбоу Быҭәба Заур Бақа-иҧа.
Зыжәлар рзы аџьабаа ҕәҕәа збахьаз,  Аҧсны аҩнуҵҟа деицырдыруа ҳаҭыр  ду зқәыз Быҭәба (Киҵ) Грышьа Нарықь-иҧа иҧсҭазаара далҵит1993 шықәсазы 83 шықәса анихыҵуаз. Быҭәба Грышьа иашьцәа еиҳабацәа Быҭәба Бақа,  Быҭәба Кауна,  Быҭәба Гого ақыҭанхамҩаҿ аџьабаа ду збахьаз,  Ҧақәашь ақыҭа аколнхараҿ иҿырҧшыганы активла аус зуаз,  ақыҭсовети аколнхара абригадақәеи рнапхгарақәа ныҟәызгахьаз,  ақыҭа анапхгаҩцәа еснагь ирывагалақәаз ракәын. Быҭәба Нарықь иҧацәа рыҧшьҩыкгьы акоммунисттә партиа иалан,  рыҧсы ҭанаҵы акоммунисттә идиологиа иацныҟәон,  апартиа ирыднаҵоз иарбанзаалакгьы уалҧшьас иҧхьаӡаны инарыгӡон.

     Ҧшьҩык аешьцәа раҳәшьазаҵә Быҭә-ҧҳа Ҷут Нарықь-иҧҳа ианлахәҭаз аҭаацәара далалеит,  Бедиа ақыҭан инхоз Аҧшьлаа Иуа Мачагәа-иҧа диман. Рыхшареи дареи гьамала еицынхоз,  зхатә ҧхӡашала ихандеиуаз ҭаацәаран. Ҷут Нарықь-иҧҳа илхылҵит ҧшьҩык аҷкәынцәеи ӡҕабки: Аҧшьлаа Терент,  Аҧшьлаа Ардауан,  Аҧшьлаа Гули,  Аҧшьлаа-ҧҳа Ҭаликәа.

      Ҧақәашь  дынхон даараӡа ҳаҭыр ду зқәыз,  ауаҩ ҟәыҕа ҳәа еицырдыруаз Быҭәба Елызбар Кәына-иҧа. Ҧақәашь ақыҭа Кациҳабла иқәынхоз хәыҷгьы-дугьы изгәдууны «бабаду» ҳәа ишьҭан. Ианакузаалакгьы ақыҭаҿ унеишь-уааишь ҳәа зырҳәоз иакәын,  усеиларгатәык аныҟалоз иара дыҟамкәа иалацәажәомызт. Елызбар иҟәыҕара  адагьы дагьжәабжьҳәаҩын,  иара ихааназ  қьаадк ианызҵаша дҟамлеит акәымзар,  иидыруаз ажәытә жәабжьқәа даара ирацәан,  даараӡа еиҿкаангьы ацәажәара иазҟазаз уаҩын. Дызхааныз ацәгьеи абзиеи рацәан,  аҿаца-аҿацаҳәа данцәажәоз бзиа ибаны ииҳәоз иазыӡырҩуан. Усҟантәи аамҭа иақәнагахашала акыр зымпыҵакыз уаҩын,  згәы ҭганы инхоз-инҵуаз нхаҩын,   инеиҧынкыланы шықәсы рацәала есышқәса ираху иманы ашьха дцалон. Кациҳабла инхо иахьагьы ирҳәоит,  еснагь хыбаҩыс иҳамаз Быҭәба Елызбар иакәын ҳәа. Ибзианы  ихаану иахьагьы дыргәаларшәаны абасала  иӡбаху иалацәажәоит,  насгьы иқәлацәаз изларҳәоз ала Елызбар цәгьала дуаҩыхаан,  аха ианиааз ацәгьарахь дурхаргьы  аӡәы сицәшәап ҳәа иҟамыз иакәзаарын.
Быҭәба Елызбар иҧшәма ҧҳәыс Ҳаг-ҧҳа Гаине иареи ирхылҵит ҩ-џьа аӡҕабцәа: Быҭә-ҧҳа Багьыл,  Быҭә-ҧҳа Лена. Багьыл Елызбар-иҧҳа хаҵа дрыман,  Ҧақәашь ақыҭан инхоз Тапаҕуа Мамиеи лареи игәаҧхеибашьаны рыҧсҭазаара еиларҵеит. Илхылҵит ҩ-џьа ахшара,  ҧаки ҧҳаки: Тапаҕуа Сергеи,  Тапаҕуа-ҧҳа Лила.
Уи лаҳәшьа Быҭә-ҧҳа Ленагьы Ҧақәашь ақыҭан хаҵа дрыман,  Курцаӡе Грышьеи лареи рыҧсҭазаара еиларҵеит,  дырхылҵит ҷкәнак: Курцаӡе Џьумбер Грышьа-иҧа.
Абраҟа иазгәаҭатәуп,  Быҭәба Елызбар маҭацәас имаз рыхҩыкгьы,   аешьеи аеҳәшьеи Сергеии Лилеи Тапаҕуаа, нас Курцаӡе Џьумбери шыхәыҷқәаз рабду иҩны  иааӡеит,  ашьҭахь урҭгьы ирызҳаны иҭаацәарахеит. Аҧсҭазаараҿ акыр збахьаз-изаҳахьаз,  ақәра ду нҵны акыргьы зхызгахьаз Быҭәба  Елызбар Кәына-иҧа иҧсҭазаара далҵит 123 шықәса дшырҭагылаз  1974 шықәсазы.

      Ҧақәашь ақыҭан дынхон Быҭәба Елызбар иашьа Быҭәба Ҕото Кәына-иҧа. Уи иҧшәмаҧҳәыс Лацәыш-ҧҳан,   Маро лыхьӡын,  илхылҵит ҩ-џьа ахшара,  ӡҕабки ҷкәынаки: Быҭә-ҧҳа Наҭела,  Быҭәба Гура.
Ҕото иҧҳа Наҭела (Ҧача) аҭаацәара далалеит,  Латариа Димеи лареи рыҧсҭазаара еиларҵеит,  илхылҵит 5 -ҩык ахшара, 4-ҩык аҷкәынцәеи ӡҕабки. Ҕото иҷкәын Быҭәба Гура дынхон Ҧақәашь ақыҭан Кациҳабла ҳәа иахьашьҭоу,  нхара-нҵыралагьы даара бзиа дыҟан. Ахангатә аахысгьы зхатәҧхӡашала инхоз нхаҩын, ичеџьыка,  иламыс,  иаҳаҭыр уҳәа,  иқыҭан ахьӡ змақәаз дыруаӡәкын. Иҧшәмаҧҳәыс Ҭаниа-ҧҳа Светланеи иареи дырхылҵит аҧазаҵә: Быҭәба Ерик Гура-иҧа.
Аҧсны жәлар рџьынџьтәылатә еибашьра аамҭаз,  Ҧақәашь ақыҭагьы ақәылаҩцәа амитә азааргеит. Абџьар кны ирҿагылаз ҧақәашьаа реибашьцәа иахьырзымиааиуаз агәаҕ шьҭыхны,  ақыҭа ахымца иаирбылрыц еиуаеиҧшым артилерриатә шьақәгылақәа рыла алахысрақәеи абомба алажьрақәеи лассы-лассы еиҿыркаауан. Убасеиҧш ҽнак зны излагаз ақыҭа алахысраан иҧжәаз аснариад аҟәырҷахала дҭахеит,  Гура иҧшәма ҧҳәыс, Ҭаниа-ҧҳа Светлана.
Ус аибашьрагьы еилгеит. Ирхылҵыз рыҷкәын заҵә Быҭәба Ерик ианиаамҭаз аҭаацәара далалеит,  Шьоууа-ҧҳа Мадинеи иареи рыҧсҭазаара еиларҵеит,  дырхылҵит аҷкәын: Быҭәба Дамеи Ерик-иҧа. Ани абаи макьана иҿарацәоуп,  аҧхьаҟа хылҵла иҵагьы иҭбаахартә еиҧш аамҭагьы рымоуп. Рхәыҷы заҵә Быҭәба Дамеи Аҟәатәи абжьаратәи ашколқәа руакаҿ дҿырҧшыганы аҵара иҵоит. Дамеи хәыҷы иҵара иҽахаршәаланы,  Аҧсны аҳәынҭқарра ахәыҷтәы акәашаратә ансамбльгьы далоуп,  ари аус аҟынгьы аҟазараз абаҩхатәра шилаз ааирҧшит.
Быҭәба Ерик Гура-иҧа иҭаацәеи иареи иахьа Аҟәа ақалақьаҿ инхоит,  занааҭла иара машьынаныҟәцаҩуп,  ихатәы машьынала акрырҳаны иҭаацәа аланыҟәигоит.  Ерик иаб Быҭәба  (Жора) Гура аибашьра ашьҭахь акраамҭа иқыҭаҿ дынхон,  аха иаалырҟьаны ицәа иалаҽыз ачымазара даныхҭанакы,  насгьы ақыҭаҿ ихала аагылара шьҭа илымшоушәа аниба ашьҭахь иҧа Ерик иахь даауеит,  аха ачымазара мыждагьы есааира иара атәы ҟанаҵон. Быҭәба (Жора) Гура Ҕото-иҧа ихьуаз ачымазара изхымгакәа,  Аҟәа иҧа иҟны дшыҟаз иҧсҭазаара далҵит 2013 шықәсазы.


         
            БЫҬӘБА  БЫРДЫҔУ (БЫДЫҔУ) САЛМАҚӘА-ИҦА 
                             ИХЫЛҴЫШЬҬРА
     
       Аӡиас мҩаск  еиҧшушәа инырхәа-аархәашәа,  аҟәаҧа-ҿаҧара дгьыл иагәылганы инеиуа амҩа уаныланы ушнеиуа,  ус Ҧақәашь ақыҭа иҟоу ахәы ҧшӡа ҳаракқәа руакаҿ уахьынхало Быҭәаа аишьцәа рабиҧарак  ахьынхо аҳабла уналагылоит,  уи Быҭәаа рхәы ҳәагьы иашьҭоуп. Абраҟа акәын иахьынхоз-иахьынҵуаз,  1836 шықәсазы ииыз Быҭәба Бырдыҕу Салмақәа-иҧы ихшара. Раҧхьаӡа абшьҭрак еицатәыз,  аха нас есааира хылҵышьҭрала  иҿианы уааҧсырала еизҳацыҧхьаӡа,  нас  дгьылҭыҧла инахара-аахараны анхара иалагеит.  Быҭәаа рҵакыра  ахьынеихьаҧшу ахааназгьы рхы иазрыцҳаны иҟамлацызт,  жәытәнатә аахижьҭегьы ирфашаз-иржәшаз еснагь ирыман,  рырахә-рышәахә рацәан,  еихашьшьы иҟаз рбаҳчаҭрақәа рҿы аҵәа,  аҳа,  аца, атама,  ашымҳа уҳәа , ашәыреихаҳақәа рацәаны ирыҵакын. Рӡахәаҭрақәа рҿы еиншәыла есышқәса иҿырхуаз хкыла аҧсуа ажьеиқәаҵәақәа аеҳәаҿ ихәаны,  нас  аҳаҧшьақәеи ауалырқәеи ирҭарҭәоз аҩы аиқәаҵәа  цаҳә-цаҳәо арахь иҭыҧаны ацҧхьқәа уҿаҧалон. «Уа,  аҧшәма уҟоума!»-ҳәа аҽнышьыбжьон  мҩасҩык ибжьы аагар,  аирӡ хыхәхәо ҩыла ирҭәны,  араса,  аџьанџьыхәа,  алаҳарҩа уҳәа,  ачеџьыка рнапы иқәыргыла  агәашәаҿ иҧылон. Дасу рыҩнаҭақәа рҿы асас ихәы еснагь иҵәахын,  ашьтәақәа шьны ҳаҭыр иқәырҵон,  иара убас изламҩацыз асас ишьҭаларҭа ҳәа ,  даҽа цәарҭакгьы  хазы  ирхианы ирызгылан.
Ҧақәашь инхо иахьатәи абиҧара излардыруа ала  Быҭәба Бырдыҕу ҩ-нтә аҳәса ааигахьан,  раҧхьатәи иҧшәма ҧҳәыс Харчлаа-ҧҳаи иареи ирхылҵит 4-ҩык  аҧацәа: Быҭәба Баџьга Бырдыҕу-иҧа,  Быҭәба Камшьышь Бырдыҕу-иҧа,  Быҭәба  Кьышьуард Бырдыҕу-иҧа,  Быҭәба (Кико) Акакь Бырдыҕу-иҧа.  Бырдаҕу аҧҳа димамызт аҟнытә,  Ҧақәашь ақыҭан аныхаҧааҩыс иҟаз Саџьаиак  иҧҳа еаҳәшьас  дҟаҵаны диааӡон.
Хыхь ишазгәаҭо еиҧш,  1941-1945 шықәсқәа рзы Аџьынџьтәылатә еибашьра Дуӡӡа аныҟала,  Ҧақәашь инхоз Быҭәаагьы ирыцрамсыр амуит,  бри аибашьра дуаҿ иҭахеит Бырдыҕу иҧацәа,   1899 шықәсазы ииыз Быҭәба Кьышьуарди,  1917 шықәсазы ииыз  Быҭәба Акакьи.
Ҧшьҩык ахшара раб Быҭәба Бырдыҕу 74  шықәса данырҭагылаз аламҭалаз,  раҧхьатәи ихатәҩыза Харчлаа-ҧҳа даачмазҩханы лыҧсҭазаара далҵит,  уи аамҭаз  (аибашьраҿ ибжьаӡыз,  иҭаацәарамхацыз Быҭәба Акакь ида) егьырҭ зегьы аҳәсақәа ааргахьан,  ирхылҵхьаз ахшарагь ыҟан. Ажәытәтәи агәамчду зызҭаз,  ашьха ҳауа иааӡахьаз Быҭәба Бырдыҕу ашьҭахь даалаган,  Отаҧ ақыҭан инхоз,  иара димаҭазар ихәҭан ҳәа ззуҳәашаз,  иара иаҵкыс  зықәра акырӡа имаҷыз Воу-ҧҳак  даалацәажәан ҧҳәысс дааигеит. Аҩбатәи иҧҳәысхаз Воу-ҧҳа дылхылҵит ҧак,  хьӡысгьы ирҭеит Бабышь.
Быҭәба Бабышь хәыҷы ҩ-баҟа шықәса ихыҵхьаны еиҧш,  зықәрахь инеихьаз иаб Бырдыҕу 82 шықәса анихыҵуаз 1928 шықәсазы иҧсҭазаара далҵит. Дышқәыҧшыз иҧҳәысеибахаз Воу-ҧҳа ҧшрала-сахьала ссирӡак лакәын ҳәа рҳәон илхааныз зегьы,  лабхәындацәагьы даараӡа ҳаҭыр лықәырҵон,  еаҳәшьак леиҧш бзиа дырбон. Ус аамҭа ҧыҭк аныбжьыс,  лабхәындцәа дрыцҳашьаны дара рнапала анасыҧ лзырҧшааит,  лхатә ҩызагьы маҳәык иаҟара дыҧхьаӡаны иаҳаҭыр рбон.
Ари аныҟалаз 1928 шықәса азын ауп. Аҷкәын дызмамыз Быҭәба Камшьышь  рҭаца Воу-ҧҳа хаҵа даныршьҭ ашьҭахь,  аҧхьа илыхшаз рашьа хәыҷы Бабышь иара иҩнаҭаҿы даанкыланы иааӡара иҽазикит. Камшьышь иҧҳәыс Жьаниа-ҧҳа Бубцеи иареи ирааӡоз «Бабышь дымсит» ҳәа данырнықуаз аӡы ржәуамызт. 1941-1945 шықәсқәа рзы Аџьынџьтәылатә еибашьра Дуӡӡа  ианалагаз, усҟан Быҭәба Бабышь ихыҵуаз 12 шықәса ракәын. Иашьцәа аиҳабацәа зегьы уеизгьы еибашьра иҟан,  уи аамҭаз иара иқәра аҵанакуамызт аҟнытә ихала аҩны даанхеит.
СССР атәылаҿ излагаз аибашьра ду  ацхыраара аҭахын,  насгьы Ҧақәашь ақыҭаҿ аус зушаз ахацәа рхыҧхьаӡара азхомызт аҟнытә,  зыбаҩ иацәымаашьоз,   акы азыҳәан ахеигӡара ҟазымҵацыз  Быҭәба Бабышь иқәра шмаҷызгьы ихәыцшьеи игәырҵҟәыли  шыбзиаз  анырба,  ашьҭахь игәра ганы аусура даладыргеит ақыҭанхамҩа аколнхараҿ абригада   абригадирс. Аколнхаратә усқәа дшырҿыз,  ус  аибашьрагь еилгеит. Дзааӡаз иашьеиҳаб Быҭәба  Камшьышь ида егьырҭ иашьцәа еиҳабацәа,  Быҭәба Кьышьуарди  Быҭәба Акакьи аибашьра аҟынтәи изыхнымҳәит.
Быҭәба Бабышь аҭаацәара далалеит 1949 шықәсазы,  ихы лыдикылеит,  ацәгьеи абзиеи рҿы иажәа хәшәуп ҳәа инахараны еицырдыруаз  Аргәын Ташь  иҧҳа  Аргәын-ҧҳа  Буца. Илхылҵит 7 -ҩык ахшара,  5-ҩык аҧҳацәеи ҩ-џьа аҧацәеи: аеҳәшьцәа- Быҭә-ҧҳа Света Бабышь-иҧҳа,  Быҭә-ҧҳа Нанули Бабышь-иҧҳа,  Быҭә-ҧҳа  Мимоза Бабышь-иҧҳа,   Быҭә-ҧҳа Валина Бабышь-иҧҳа,  Быҭә-ҧҳа Роза Бабышь-иҧҳа,  аешьцәа- Быҭәба Витали Бабышь-иҧа,  Быҭәба Емзар Бабышь-иҧа.
    
      Ахшара реиҳабы Быҭә-ҧҳа Света Бабышь-иҧҳа аҭаацәара далалеит 1971 шықәсазы. Агәбедиа ақыҭан инхоз Баркаиа Омар Макар-иҧеи лареи рыҧсҭазаара еиларҵеит,  илхылҵит ҩ-џьа ахшара,  ҧаки ҧҳаки: Баркаиа Цезар,  Баркаиа-ҧҳа Сирена,  аҩыџьагьы ҭаацәарахахьеит.
     Баркаиа Омар иҧсҭазаара далҵит 2012 шықәса март мза азы.

      Быҭә-ҧҳа Нанули Бабышь-иҧҳа аҭаацәара далалеит 1976 шықәсазы. Шьҭрала анкьа Гәдаа ақыҭан инхоз,  аха нас  Очамчыра ақалақьахь нхара ииасыз Ҷолариа Нодар Уџьушь-иҧеи лареи рыҧсҭазаара еиларҵеит,  илхылҵит ҩ-џьа ахшара,  ҷкәынки ӡҕабки: Ҷолариа Роберт Нодар-иҧа,  Ҷолариа-ҧҳа Альбина Нодар-иҧҳа.

     Быҭә-ҧҳа Мимоза Бабышь-иҧҳа аҭаацәара далалеит 1977 шықәсазы. Шьҭрала Ҧақәашь ақыҭан инхоз,  иахьа Тҟәарчал ақалақьаҿ инхо Шәқьериа (Славик) Виачеслав Грышьа-иҧеи лареи рыҧсҭазаара еиларҵеит. Ирхылҵит ҩ-џьа ахшара,  ҧаки ҧҳаки: Шәқьериа Альберт Славик-иҧа ,  Шәқәери-ҧҳа Фатима Славик-иҧҳа.

      Быҭә-ҧҳа Валина Бабышь-иҧҳа Ҧақәашьтәи абжьаратәи ашкол даналга ашьҭахь лҵара иацылҵаразы дҭалоит Аҧсуа ҳәынҭқарратә университет афилологиатә факультет,  лҵара нагӡаны қәҿиарала дагьалгоит аҧсуа бызшәеи алитературеи азанааҭ ала.  Ишьҭылхыз лзанааҭ ала аҧхьа аус луан Ҧақәашьи,  нас Агәбедиатәи абжьаратәи школқәа рҟны,  аҧсуа бызшәеи алитературеи рырҵаҩыс. Шықәсқәак рышьҭахь диасуеит Тҟәарчалҟа,  уаҟа 1988 шықәса инаркны аус луан Аҟармаратәи абжьаратәи ашкол №3 аҟны,  аҧсуа бызшәеи алитературеи рырҵаҩыс.1990 шықәсазы лхатәгәаҧхарала усура диасуеит Аҟармаратәи ахәыҷбаҳча №1 аҟны ааӡаҩыс,  уаҟа аус шылуаз ауп Аҧсны жәлар рџьынџьтәылатә еибашьрагьы шлыхьӡаз.
Быҭә-ҧҳа Валина Бабышь-иҧҳа илгәаҧханы ишьҭылхыз арҵаҩы изанааҭ анаҩсангьы,  лусура иалагӡаны арҿиара аусгьы лнапы алалкуеит.  Данқәыҧшыз инаркны бзиа илбаз алитература азҿлымҳахара иабзоураны,  ашьҭахь лхатәы жәеинраалақәа рыҩра лҽазылкуеит. Аџьабаа ду зцу арҿиаратә усхьанҭа камыжькәа иахьа уажәраанӡагьы лхы  аус адылулоит,  акымкәа лхатәы жәеинраалақәа анылахьан ажурнал «Алашара» адаҟьақәа рҿы,  иара убас агазеҭ «Аҧсны ҟаҧшь» аҟынгьы. 1997  шықәсазы,  Валина Быҭә-ҧҳа иагьҭлыжьуеит «Сымҩа агәҭыха» ҳәа зыхьӡылҵаз раҧхьаӡатәи лырҿиаратә шәҟәы еиднакылаз лажәеинраалақәа. Ҧақәашь инхо Быҭәаа рахьынтә Валина лыдагьы лашьа Емзар иҧҳа Быҭә-ҧҳа Каролинагьы лаб иаҳәшьа дылҿыҧшзар акәхап,  дара аҩыџьа заҵәык роуп иахьа арҿиара знапы алакны иҟоугьы.
Ашколаҿ рҵаҩыс аусура,  аҩнытә усқәа,  анхара-анҵыра,  иара убас ацәгьеи абзиеи  рыхьӡара уҳәа,  Валина Бабышь-иҧҳа аки-аки илзеиқәылаз иахьа аџьабаа зықәлырӡуа аамҭа иалагӡаны хазы арҿиарагьы агәақәкра имариаусу акәым. Убри аамҭа азымхара иахҟьаны лырҿиаратә усура иахьа маҷк иаанхашәа иҟалазаргьы,  уеизгьы Быҭә-ҧҳа Валина абаҩхатәра злалылоу ала,  насгьы даныхәыҷыз аахижьҭеи ишьҭылкааз арҿиаратә доуҳа  лхымҧсаакәа аҧхьҟа еиҭах илылаҿыхараны ишыҟу агәра мгашьа амаӡам. Убри аҟнытә,  аҧхьаҩцәа аҧхьаҟа   ирыдылгалаша зеҕь ыҟам ажәеинраала шьахәқәа,  иҵагьы имаҷымкәа  илымҟәыҵыҵраны  ишыҟоу ала агәыҕра зегьы ирымоуп.
Быҭә-ҧҳа Валина аҭаацәара далалеит 1992 шықәсазы. Тҟәарчал инхоз Шьоууа (Сергеи) Сериожеи лареи рыҧсҭазаара еиларҵеит,  дырхылҵит аҧҳа: Шьоууа-ҧҳа Гәында. 
Аҧсны жәлар рџьынџьтәылатә еибашьра анеилгагьы Тҟәарчал ақалақьаҿ ахныҟәгара зынӡа ианыуадаҩхаӡа,  ашьҭахь  нхара ииасуеит Гәылрыҧшь араион Уарча ақыҭа ашҟа. Адгьыл иқәаадрыхуаз ада ауалафахәы  зынӡа ианыҟамыз,  насгьы аибашьра ашьҭахь ашколаҿ аусура агәаҕьра аныуадаҩыз,  рҵаҩцәас аус зуаз   ҽнак  чахык  анрырҭоз аамҭаз  Быҭә-ҧҳа Валинагьы  Уарчатәи абжьаратәи ашкол аҟны рҵаҩыс аусура далагоит. Аҧсуаа рхыҷқәа рааӡара анаҭахыз,  ахныҟәгараз ауадаҩрақәа аныҟаз  аамҭаз аҧарарҳара  дашьҭамлакәа  арҵаҩы иуалҧшьа анагӡара  лҽазылкуеит,  иахьа уажәраанӡагьы Уарчатәи абжьаратәи ашкол аҟны  аус луеит лзанааҭ ала,  аҧсуа бызшәеи алитературеи  рырҵаҩыс.
Уарча ақыҭан ҧшьаала хаҵеи-ҧҳәыси шынхоз-ишынҵуаз,  аџьабаа еицаҵагыланы ишеицхындеиуаз ус иаалырҟьаны 2005 шықәсазы  даачмазыҩхан,  қәра дук нымҵыкәа иҧсҭазаара далҵит  Валина лыҧшәма хаҵа Шьоууа Сергеи. Лхәыҷызаҵә лааӡара уҳәару,  анхара-анҵыра иацу аџьабаа уадаҩ уҳәару,  ахаҵа усгьы аҧҳәыс усгьы  Валина лыхәда инықәлеит. Абасала азаҵәреи аџьабааи иацу ауадаҩрақәеи  лахьынҵас ишлоузгьы  акала лхы аҵамырхакәа,   лусурагьы камыжькәа,  хазы  аҩнытә усқәагьы лҽырхарашәаланы илыхшаз Гәында хәыҷы напы лыгмыжькәа длааӡеит,  аҵара ллырҵеит.
Быҭә-ҧҳа Валина лыҧҳазаҵә Шьоууа-ҧҳа Гәында Сергеи-иҧҳа  Уарчатәи абжьаратәи ашкол ибзиаӡаны даналга ашьҭахь  дҭалоит,  Аҧсуа ҳәынҭқарратә униерситет аҭоурыхтә факультет. Ари азанааҭ ала  ибзиаӡаны даналга,  лҵара иҵагьы иацылҵаразы дҭалоит Аҧсуа университетаҿ иаарту аспирантура. Аҵарадырраз абаҩхатәра злоу,  адырра адунеи аҭҵаара иазҿлымҳахаз Шьоууа-ҧҳа Гәында  лҵара иалагӡаны  аусура далагоит лан аус ахьылуа,  лхаҭа дзылгаз Уарчатәи абжьаратәи ашкол аҟны аҭоурых арҵаҩыс,  иахьа уажәраанӡагьы уаҟа аус луеит. Заҧхьаҟа анасыҧ бзиа зауша Гәында  макьана дқәыҧшуп,  макьана аҭаацәара даламлац.

      Быҭә-ҧҳа Роза Бабышь-иҧҳа аҭаацәара далалеит 1984 шықәсазы,  Ҷлоу ақыҭан инхоз Џьапуа Сурам Санарда-иҧеи лареи рыҧсҭазаара еиларҵеит. Роза илхылҵит з-ҩык ахшара,  ҷкәынки ҩ-џьа аҧҳацәеи: 1987 шықәсазы ииыз Џьапуа Баҭал (12 шықәса дшырҭагылаз машәырла 1999 шықәсазы зыҧсҭазаара иалҵыз),  аеҳәшьцәа-1988 шықәсазы ииыз Џьапуа-ҧҳа Сиузанна Сурам-иҧҳа,  2000 шықәсазы ииыз Џьапуа-ҧҳа Оксана Сурам-иҧҳа.
     Быҭәба Бабышь хшарала деизҳаит,  дыҭбаахеит ҳәа рыуа-рҭахы рыдныҳәало ишыҟаз,  1979 шықәсазы иаалырҟьаны аҭаацәа ирзыҟалеит бзанҵы ирхамышҭыша ахҭыс. Раҧхьаӡа акәны ирыланагалаз аҭаца лбаразы ирҭаауаз ргәылацәа,  рыуацәа,  рҭынхцәа уҳәа  аҭацамш дышрыдырныҳәалоз,   аҧҳәыс даазгаз Бабышь иҷкәын  Быҭәба Витали  иаалырҟьаны игәы бааҧсхеит. Ачара аҿҳәара ҧҵәаны ачараура аҽазыҟаҵара иаҿыз  аҭаацәа иахьа-уаҵәы ихгап,  дыбзиахап ҳәа ишизыҧшыз уаҳа еиҕьхашьак имоукәа ҽнак зны иаразнакала зынӡа дааиҭашәан,  иҭаацәа зегьы шихагьыжьуаз,  дызгаз закәытә чмазароу  рзымдырӡо  иҧсҭазаара далҵит.
Быҭәба Витали Бабышь-иҧа ичара аура дахьымӡакәа  иааиқәшәаны иҧсҭазаара даналҵ ашьҭахь,  иҧшәмаҧҳәыс Ашә-ҧҳа Света шықәсык аамҵыцкәаны аҧа длоуит,  ари гәырҕьара духеит аҭаацәа зегьы рзыҳәан. Дшыҷкәынӡаз зыдунеи зыҧсахыз аб ибла дабаанӡа ииыз иҷкәынзаҵә,  аҭаацәа аалаган иара ихьӡ ихьӡырҵеит. 1980 шықәсазы ииыз,  заб илабарҭа змауыз  Быҭәба Витали Витали-иҧа иахьа дҭаацәароуп,  иҧшәма ҧҳәыс Какубаа-ҧҳа Альбинеи иареи ирхылҵит з-ҩык аҧҳацәа: 2008 шықәсазы ииыз Быҭә-ҧҳа Ариана Витали-иҧҳа,  2010 шықәсазы ииыз Быҭә-ҧҳа Мариана Витали-иҧҳа ,  2012 шықәсазы ииыз Быҭә-ҧҳа Орнелла Витали-иҧҳа.

       Быҭәба Емзар Бабышь-иҧа иахьа дынхоит иаҳәшьа Быҭә-ҧҳа Валина лгәылараҿ,  Гәылрыҧшь араион Уарча ақыҭан. Емзар зхы идызкылаз иҧшәма ҧҳәыс Ҟаитан-ҧҳа Еленеи иареи ирхылҵит 5-ҩык аҧҳацәа: Быҭә-ҧҳа Кристина Емзар-иҧҳа, Быҭә-ҧҳа Каролина Емзар-иҧҳа ,  Быҭә-ҧҳа Кама Емзар-иҧҳа,  Быҭә-ҧҳа Есма Емзар-иҧҳа,  Быҭә-ҧҳа Елана Емзар-иҧҳа.
1985 шықәсазы ииыз еҳәшьцәа реиҳабы Кристина Емзар-иҧҳа абжьаратәи ашкол даналга ашьҭахь дҭалоит,  Аҧсуа ҳәынҭқарратә университет,  аматематикатә факультет. Лҵара нагӡаны ианыхлыркәша ашьҭахь аҭаацәара далалоит, лхы здылкылаз Гәарамиа Алик занааҭла дыспортсменуп,  ақәҧаратә хкы «карате» ҳәа изышьҭоу ашколқәа рҟны аҵаҩцәа азыҟаиҵоит. Алик иҧшәмаҧҳәыс  Быҭә-ҧҳа Кристинеи иареи ирхылҵит ҩ-џьа ахшара,  ҷкәынки ӡҕабки: 2009 шықәсазы ииыз Гәарамиа Саид Алик-иҧа,  2011 шықәсазы ииыз Гәарамиа-ҧҳа Самир Алик-иҧҳа. 
Есма лаҳәшьеиҵбы, 1986 шықәсазы ииыз Быҭә-ҧҳа  Каролина Емзар-иҧҳа абжьаратәи ашкол даналга ашьҭахь арҵаҩы изанааҭ шьҭылхразы дҭалоит Аҧсуа ҳәынҭқарратә университет,  афилологиатә факультет. Абри ашәҟәы анҭаҩыз 2014 шықәсазы  Каролина Емзар-иҧҳа аҭаацәара даламлацызт,  иахьа аус луеит Аҧсуаҭҵааратә институт аҟны анаука аусзуаҩыс. Быҭә-ҧҳа Каролина лусура иалагӡаны хазы арҿиарагьы лнапы алакуп,  лхы ҧылшәаразы ажурнал «Алашара» адаҟьақәа рҟны акымкәа акьыҧхь алырбахьеит лхатәы жәеинраалақәагьы.

      1988 шықәсазы ииыз Быҭә-ҧҳа Кама Емзар-иҧҳа абжьаратәи ашкол даналга ашьҭахь дҭалоит Аҧсуа ҳәынҭқарратә университет афилологиатә факультет,  аҧсуа бызшәеи алитературеи азанааҭ ала. Лҵара нагӡаны дшалгазҵәҟьа аҭаацәара далалоит, Ҧақәашь ақыҭан инхо Ҧачлиа Демури лареи рыҧсҭазаара  еиларҵеит. Лыҧшәма хаҵа Демургьы еиҳау аҵара имоуп,  абиологиа-географиатә факультет далгахьеит. Иҧшәмаҧҳәыс Быҭә-ҧҳа Камеи иареи дырхылҵит аҧа: Ҧачлиа Наур Демур-иҧа.

     1990  шықәсазы ииыз Быҭә-ҧҳа Есма Емзар-иҧҳа ашкол даналга ашьҭахь, бзиа илбаз амедеҳәшьа лзанааҭ шьҭылхразы Аҟәа амедецинатә училишьча дҭаланы далгоит. Иахьа аус луеит Аҟәатәи ахәышәтәырҭақәа руакаҿ амедеҳәшьас,  макьана дҭаацәарамхац.

     Ахшара зегьы иреиҵбӡоу,  1992 шықәсазы ииыз  Быҭә-ҧҳа Елана Емзар-иҧҳа ашкол даналга ашьҭахь еиҳау аҵара лымазарц лҭахханы дҭалоит Аҧсуа ҳәынҭқарратә университет аҭоурыхтә факультет. Ахшара раб Быҭәба Емзар иҭаацәара ирызкны аҭаҩрақәа анымҩаҧгаз 2014 шықәса декабр мза анҵәамҭаз Елана лҵара далымгацызт,  аҭаацәарагьы даламлацызт.
Быҭәба Бабышь Бырдыҕу-иҧа ихшара 7 -ҩык ахьыҟаз рахьынтәи еиҳау аҵара змаз,  афилологиатә факультет иалгахьаз,  арҿиара азгьы абаҩхатәра злаз Быҭә-ҧҳа Валина заҵәык лакәын. Аеҳәшьцәа реиҳабӡа Света Бабышь-иҧҳа занааҭла аҳасабеилыргаратә ҵара далгахьан,  Агәбедиа инхоз Баркаиа Омар даницца,  ашьҭахь лзанааҭ ала аусура далагоит ақыҭа аколнхараҿ ҳасабеилыргаҩыс. Еиҳау аҵара иалгахьоу раҳәшьа Валина лыда,  егьырҭ аеҳәшьцәа еиҳау аҵара аҭалара иахьашьҭмалаз џьашьатәым,  избанзар хшара гәарҭак усҟантәи аамҭаз рызегьы реилаҳәара-реилацара,  рныҟәгара,  аҵарақәа дырҵара усҵәҟьа имариамызт аҟнытә,  аҵаразы агәаҳәара змазгьы алшарақәа ахьрымамыз азы анхара-анҵыра еиҳа рҽазыркит. Амала ирџьоушьаша убри ауп,  дара зхьымӡаз еиҳау аҵарақәа рыхшара ироуртә  алшарақәа рырҭеит,  ҵабыргны урҭ рахьынтә иахьа иҟоуп: афилологцәа,  аматематикцәа, аҭоурых дырцәа уҳәа,  азанааҭ хкқәа змоу аҿар.
           

             БЫҬӘБА  КАМШЬЫШЬ БЫРДЫҔУ-ИҦА
                        ИХЫЛҴЫШЬҬРА
     
    Быҭәба Камшьышь иҧшәма ҧҳәыс Оқәым ақыҭа еиуаз Жьаниа-ҧҳа Бубца илхылҵит з-ҩык ахшара,  ҩ-џьа аҧҳацәеи ҷкәынки:аеҳәшьцәа- Быҭә-ҧҳа Цуца Камшьышь-иҧҳа,  Быҭә-ҧҳа Льули Камшьышь-иҧҳа,  Быҭәба Валодиа Камшьышь-иҧа ( ҩ-баҟа шықәса анихыҵуаз даачмазаҩханы зыҧсҭазаара иалҵыз). Аеҳәшьа аиҳабы Быҭә-ҧҳа Цуца ианлаамҭаз аҭаацәара далалеит,  Бжьаниа Ладикәеи лареи рыҧсҭазаара еиларҵеит,  илхылҵит з-ҩык ахшара, ҩ-џьа аҷкәынцәеи ӡҕабки: аешьцәа- 1953 шықәсазы ииыз Бжьаниа Даҭо Ладикәа-иҧа,  1958 шықәсазы ииыз Бжьаниа Шьоҭа Ладикәа-иҧа (1985 шықәсазы машәырла зыҧсҭазаара иалҵхьоу),  урҭ раҳәшьазаҵә,  1955 шықәсазы ииыз  Бжьаниа-ҧҳа Манана Ладикәа-иҧҳа. 
 Быҭә-ҧҳа Цуца Камшьышь-иҧҳа лыҧсҭазаара далҵит 2010 шықәсазы.

    Быҭә-ҧҳа Льульу Камшьышь-иҧҳа лаҳәшьа леиҧш ларгьы ианлаамҭаз хаҵа дцеит,  шьҭрала Отаҧ ақыҭа еиуаз Џьапуа Қарбеи лареи рыҧсҭазаара еиларҵеит,  аха ианеиднагала ашьҭахь  иаалырҟьаны лхаҵа даачмазаҩхан, хҭылҵк длоуаанӡа иҧсҭазаара далҵит. Иҧҳәысеибахаз  Быҭә-ҧҳа Льульугьы уаҳа аҭаацәара даламлакәа,  ахшарагь длымамкәа лықәрахь днеит.       
Аҧсны жәлар рџьынџьтәылатә еибашьра ҟалаанӡа Быҭә-ҧҳа Льульу акраамҭаӡа аус луан,  Тҟәарчал амаҭәа ашәырҭеи-арыцқьарҭеи аҟны аусзуҩыс. Аусуаҩ бзиа ҳәагьы дыҧхьаӡан,  ҳаҭыргьы лықәын.
    Ҳазшаз уирманшәалароуп ҳәа акәымзар,  аразҟи анасыҧи рҿаҧхьа ауаҩы акгьы шимчым еиҧш,  Быҭәба Камшьышьгьы ишьҭрамҭа хылҵышьҭрала иҭбаахартә,  цқьа иҿиартә изыҟамлеит.  Насгьы абраҟа иазгәаҭатәуп,  Быҭәба Камшьышь ихшара дырхыҧхьаӡаланы дшырхиааӡалаз,  милаҭла иаурысыз хәыҷыкгьы. Ари 1941-1945 рзы Аџьынџьтәылатә еибашьра Дуӡӡа ианалагаз   ашықәсқәа руак  зоуп,  иааӡаз дышиднагалаз,  уи шыҟалаз абасоуп: 
    
     Убри аибашьра ду  анцоз Аҧсны инхоз аурыс милаҭ арыцҳара дуӡӡа иааҭанаргылт,  арахь џьара аагарҭак рымамкәа иқәыхәлацәгьаха,  ирыцҳахәхәа,  имлагоз рхәыҷқәа ирфаша рыҧшааразы иҳәаркьиуа ақыҭақәа ианрылаз акәын. Убасеиҧш ҽнак зны Быҭәба Камшьышь игәашә аҟынтәи урыс ҧҳәыск лҿыҭбжьы анга,  аҩны иҟаз ндәылҵны иналҧылеит. Ари аҧҳәыс зхәыҷы иааӡара злымшоз аӡә лакузаарын, Быҭәаа рҿы схәыҷы акгьы ихьрым,  амла дадыркрым ҳәа лгәахәны акузаап Камшьышь иҩнаҭа залылкааз,  аха лгәы иҭакыз арҭ абардыруаз. Ашьҭахь аҧшәмацәа ус ралҳәазаап,  саанӡа ахәыҷы шәысзихылаҧшла,  сара џьаранӡа сцаны лассы схынҳәуеит ҳәа,  аҧшәмацәагьы илҳәаз акәыз џьшьаны иаразнак иақәшаҳаҭхеит. Ари аҧҳәыс лхәыҷы иҧсы еиқәлырхаразы Быҭәаа днарыҭаны лара дцеит,  дцаӡеит,  убри аҽны нахыс уаҳагьы лыхабарк ҟамлаӡеит. Амчабжьқәеи амзақәеи неишьҭаланы ицеит,  ашқәсақәагьы акакла иниасит,  аурыс хәыҷы дара рҟны дшыҟаз ус аибашьрагьы еилгеит,  аха уи аҧҳәыс уаҳа лыхабарк аныҟамлаӡа ашьҭахь ахәыҷы дара дрыдкыланы иааӡара иалагеит.
    Зан иаанлыжьыз ахәыҷы,  1937 шықәсазы ииыз Васиа(Уасил) ихьӡын,  аха ижәлаз рыздыруамызт. Аибашьра анеилга ашьҭахь издыруада шьҭа иан даауазар ҳәагьы акыр иаалзыҧшит,  аха уаҳа данымааӡа ашьҭахь Камшьышь даалаган, ахәыҷы  Быҭәба ҳәа дҭаҩит. Аибашьра аамҭаз абасала ирыднагалаз  Васиа ҧак иаҳасабала дыҧхьаӡаны  ихшара дырхиааӡалеит,  аурыс ҧшра иман ҳәа акәымзар урысрак иламкәа зегь рыла даҧсыуаны ианизҳа,  ашьҭахь аҧҳәысгьы дизааигеит. Быҭәба Васиа иҧшәмаҧҳәыс Вардаиа-ҧҳа (Ҩардан-ҧҳа)  Хәыхәеи иареи ирхылҵит  ҩ-џьа аӡҕабцәа: 1967 шықәсазы ииыз Быҭә-ҧҳа Инга Васиа-иҧҳа,  1970 шықәсазы ииыз Быҭә-ҧҳа Ирма Васиа-иҧҳа. Аеҳәшьцәа аҩыџьагьы аҭаацәара иалалахьеит,  аха ахшара дырхылымҵит.
Быҭәба (Васиа) Уасил ихылҵыз иҧҳацәа рганахьала амаҭацәа рбара дахьӡаанӡа иҧсҭазаара далҵит аабыкьа,  1999 шықәсазы.


    БЫҬӘБА  РАДИОН  УАСИЛ-ИҦА  ИХЫЛҴЫШЬҬРА
     
    Хыхь ишазгәаҭо еиҧш,  Ҧақәашь ақыҭа Быҭәаа ахьынхо ҩ-ҳаблакны,  Кациҳаблеи Ҟәараш аҳаблеи ҳәа ишан,  аҩҳаблак рҟны  биҧарала рҽеихшаны инхон,  инхоит иахьагьы. Раҧхьаӡа аешьцәа зегьы ахьеицынхаз Ҟәараш аҳабла аҟынтәи,  биҧарала иҵагьы ианыҭбааха ашьҭахь Кациҳаблаҟа ииасқәаз ҟалеит,  урҭ рхылҵышьҭрақәа иахьа уажәраанӡагьы уаҟа инхоит.
     Ҟәараш аҳаблан инхоз Быҭәба Радион Уасил-иҧа зхатә ҧхӡашала инхоз нхаҩын,  ианакәзаалакгьы иҩнаҭа ачеџьыка агханы иҟамлацызт. Ианаамҭаз аҭаацәарагьы далалоит,  Охуреи ақыҭан инхоз Шьониа Чонч иҧҳа, 1928 шықәсазы ииыз Шьониа-ҧҳа Еҭери иареи рыҧсҭазаара еиларҵеит.  Радион Уасил-иҧа ахшара рацәа ихылҵхьаны еиҧш,  қәра дук нымҵкәа иаалырҟьаны иҧсҭазаара далҵит 1981 шықәсазы 54 шықәса дшырҭагылаз. Быҭәба Радион иҧшәма ҧҳәыс Шьониа-ҧҳа Еҭери иареи ирхылҵит 6-ҩык ахшара,  5-ҩык аҧацәеи ҧҳаки: Быҭә-ҧҳа Раиа Радион-иҧҳа, аешьцәа- Быҭәба Амиран Радион-иҧа,  Быҭәба Лаврент Радион-иҧа,  Быҭәба Раули Радион-иҧа,  Быҭәба  Резо Радион-иҧа,  Быҭәба  Даҭикәа Радион-иҧа . 
  
      Ахшара зегьы иреиҳабу  Быҭә-ҧҳа (Валиа) Раиа диит 1948 шықәсазы Очамчыра арион Ҧақәашь ақыҭан,  анхаҩы иҭаацәараҿы.  Ҧақәашьтәи абжьаратәи ашкол даналга ашьҭахь Қарҭ дцаны дҭалеит  з-шқәсатәи аҳасабеилыргаратә  ҭаҩратә ҵара,  дагьалгоит ибзиаӡаны. Лҵара хыркәшаны даныхынҳә ашьҭахь аусура далагоит Очамчыратәи  РАИПО ҳәа усҟан изышьҭаз,  АОБСОИУЗ иахыҧхьаӡалаз ахәҳәахәҭратә усбарҭаҿ ҳасабеилыргаҩыс. Ашьҭахь  уантәи усура диаргоит,  Аӡҩыбжьа ақыҭан иҟаз амагазин аиҳабыс. Уаҟа акыр шықәса аус лухьан еиҧш,  нас уантәи диаргоит лқыҭа Ҧақәашьтәи амагазин аиҳабыс,  уаҟа аус шылуаз Аҧсны жәлар рџьынџьтәылатә еибашьрагьы  лыхьӡоит.
Быҭә-ҧҳа Раиа аибашьра ашьҭахь аус луан Очамчыратәи адәыҕба нхамҩа иатәыз акоммуналтә нхамҩа  аусбарҭаҿ ҳасабеилыргаҩыс. Убасҟан аҭаацәарагьы далалоит,  лхы здылкылаз Воуба Рудики лареи  иахьа инхоит Гәылрыҧшь араион Уарча ақыҭан,  аха макьана ахшара дырхылымҵыц.

     Быҭәба Амиран  Радион-иҧа диит 1952 шықәсазы,  Очамчыра араион Ҧақәашь ақыҭан. Ақыҭатәи абжьаратәи ашкол даналга ашьҭахь Урыстәылаҟа дцаны ахәҳахәҭратә училишьча далганы даауеит,  раҧхьаӡа акәны аусурагьы далагоит Аҟәатәи акрыфарҭақәа руакаҿ. Шықәсқәак раҟара уаҟа аус иухьан еиҧш,  ашьҭахь уантәи усура диасуеит акрыфарҭақәеи аресторанқәеи зҵазкуаз Аҟәатәи атрест иатәыз акрыфарҭақәа руакаҿ. Иара убас изанааҭ ала аусқәа иухьан аамҭала Шәача,  Афон-ҿыц,  Очамчыра,  нас Тҟәарчалтәи аресторанқәа руак аиҳабыс. Аҧсны жәлар рџьынџьтәылатә еибашьра алагара шықәсқәак шагыз Быҭәба Амиран ҩаҧхьа Аҟәаҟәа диасуеит,  аусура далагоит «ИВА» зыхьӡыз акаҳауажәырҭа аиҳабыс,  уаҟа аус шиуаз аибашьрагь ихьӡоит.
Быҭәба Амиран иашьцәа реиҧш иаргьы Аҧсны жәлар рџьынџьтәылатә еибашьра далахәын,  Гиви Камыгә-иҧа Агрба напхгара зиҭоз абатальон акомендатураҿ арратә уалҧшьа наигӡон. Аибашьра ашьҭахь  Быҭәба Амиран изанааҭ деиҭазыхынҳәны аамҭала аусура далагоит,  Раҧхьатәи Аҧсны Ахада иусурҭа хыбраҿ иаартхаз акрыфарҭаҿ,  ашьҭахь уантәи усура диасуеит акрыфарҭақәеи аресторанқәеи еидызкылоз Атрест иатәыз акондитертә цех аиҳабыс. Уаҟа аус шиуаз 2000 шықәсазы Азеиҧшкрыфарҭа (обшьчепит) зынӡа ианадыркы ашьҭахь,  Амиран Радион-иҧа ихатә бизнес аартра иҽазикуеит,  аха  иқәманшәаламхоушәа аниба иҽыззикыз ари аус  наҟ инышьҭаҵаны аусура далагоит,  Аҧсны аҳәынҭқарра адәыҕба еихамҩа иатәу ахьчаратә ҟәша (ВОХР) аҟны,  2009 шықәса инаркны иахьа уажәраанӡагьы уаҟа аус иуеит.
Быҭәба Амиран дҭаацәароуп,  Дәрыҧшь ақыҭан 1952 шықәсазы ииыз Гыц-ҧҳа Галина Ладикәа-иҧҳаи иареи рыҧсҭазаара еиларҵеит. Галина Ладикәа-иҧҳа занааҭла дҳасабеилыргаҩуп,  Аҧсны жәлар рџьынџьтәылатә еибашьра ҟалаанӡа лзанааҭ ала аус лухьан Атәанчаҩцәа рҭаҩырҭа (СБС) аҟны 15-ҟа шықәса,  аибашьра ашьҭахьгьы 17-ҟа шықәса еиҭахгьы уаҟа аус луит. Ҧҳас дҟаҵаны ирааӡаз, 1989 шықәсазы ииыз Быҭә-ҳа (Рита) Асна Амиран-иҧҳа абжьаратәи ашкол даналга ашьҭахь амедицинатә училишьча дҭаланы далгоит,  иахьа аус луеит Аҧснытәи ареспубликатә хәышәтәырҭаҿ амедеҳәшьас. Асна макьана зынӡа дқәыҧшуп,  аҭаацәара даламлацызт.
Мышрақә  ирааӡаз Асна лымшьҭа бзиазаарын,  ишымгәыҕӡоз  Амиран иҧшәмаҧҳәыс Гыц-ҧҳа Галина ашьҭахь аҵеи дылхылҵит. Ани абаи аҧазаҵә ҳәа иахьа изхәаҧшуа, 1996 шықәсазы ииыз Быҭәба Аслан Амиран-иҧа абжьаратәи ашкол даналга ашьҭахь Шәача дцаны дҭалоит,  Урыстәылатәи ауниверситет (РУДН) ажәларқәа реҩызара аекономикатә факультет,  иахьа уажәранӡагьы игәы ақәкны қәҿиаралагьы аҵара даҿуп.
Быҭәба Амиран Радион-иҧа иҭаацәеи иареи иахьа Аҟәа ақалақьаҿ инхоит-инҵуеит,  иҧшәмаҳәыси иареи рыхшара напы рыгмыжькәа,  ахылаҧшра рыгмырхакәа  рааӡара иаҿуп.  Еиднагалаз хаҵеи ҧҳәыси  Быҭәба Амирани  Гыц-ҧҳа Галинеи  аӡәы итәык рзымдыруа,  џьарантә цхырааракгьы рымамкәа  иахьа  рхатә џьабаа  мацарала ирҳаны  ашьшьыҳәа еицынхоит.

      Быҭәба Лаврент Радион-иҧа диит 1954 шықәсазы Ҧақәашь ақыҭан. Абжьаратәи ашкол даналга ашьҭахь еиҳау аҵара аҭалара иҽазымкыкәа иаб иҩны иҽаанкыланы,  ҧыҭраамҭак иқыҭа аколнхараҿ аус иуан. Ашьҭахь аусура иҽазикуеит,  Аҟәа-Москва ирыбжьаз адәыҕба авагонқәа руак амҩаҧгаҩыс,  нас уантәи усура диасуеит,  Урыстәыла аҩнргыларақәа ахьцоз аусбарҭақәа руакаҿ аргылаҩыс. Уаҟа шықәсқәак раҟара аус аниу ашьҭахь  дхынҳәуеит иқыҭахь,  иаб иџьынџь мырӡкәа иахьа уажәраанӡагьы иҭаацәеи иареи уаҟа инхоит-инҵуеит. Рхатәы ҧхӡашала ихандеиуеит,  сасдахьк днымҩахыҵыргьы,  аказы  рхы иацәыҧхашьартә иҟам. Ҧсыуаҵасла рынхашьа-рынҵышьа,  рысасдкылашьа,  рырахә-рышәахә уҳәа,  абарақьаҭра рыцны избо даареигәырҕьартә иҟоуп.
Аҧсны жәлар рџьынџьтәылатә еибашьра аныҟала,  Лаврентгьы иашьцәа реиҧш иаргьы иабџьар шьҭыхны,  иқыҭаҿ зҽеидызкылаз аибашьцәа днарылагылеит. Аџьабаа ду азибахьан атыл аусгьы,  иара убас аибашьцәа ацхыраара рыҭара азгьы. Быҭәба Лаврент аибашьра ашьҭахь ауп аҭаацәара даналала,  шьҭрала Мыркәыла ақыҭан ииыз Убириа-ҧҳа Риммеи иареи рыҧсҭазаара еиларҵеит,  ирхылҵит ҧаки ҧҳаки: Быҭәба Леон Лаврент-иҧа, Быҭә-ҧҳа Камила Лаврент-иҧҳа,  аҩыџьагьы макьана ақәранаӡа аҟынӡа имнеиц. Аҷкәын аиҳабы Быҭәба Леон  аҵара иҵоит Ҧақәашьтәи абжьаратәи ашкол аҟны, 10-тәи акласс   аҟны дтәоуп. Камила Быҭә-иҧҳа лашьа дахьҭоу ашколаҿ ларгьы аҵара лҵоит,  з-тәи акласс аҟны дтәоуп.

     Быҭәба Резо Радион-иҧа диит 1956 шықәсазы,  Очамчыра араион  Ҧақәашь ақыҭан. Ҧақәашьтәи абжьаратәи ашкол даналга ашьҭахь  Асовет Еидгыла арратә маҵзурахьы иҧхьоит,  арратә уалҧшьа  ихигон Беларусиа атанктә архәҭаҿ. Арратә  ихганы даныхынҳә ашьҭахь,  акраамҭаӡа иҽаанкыланы аус иуан иқыҭа аколнхараҿ.
1991 шықәсазы Асовет мчра хыбгаланы аҳәынҭқарра анеилаҳа ашьҭахь егьырҭ атәылақәа рҟны еиҧш,  Аҧсынтәылагьы аполитикатә  ҭагылазаашьақәа ашәарҭара анаанахуа,  иаарласны иаҧҵахаз Аҧсны аҩнуҵҟатәи архәҭатә полк иаргьы далалоит,  аполк акомандаҭара иднаҵоз адҵақәа рынагӡара иҽазикуеит. 1992 шықәсазы ус иаалырҟьаны Аҧсны жәлар рџьынџьтәылатә еибашьра аныҟала,  аибашьра раҧхьатәи амшқәа руак азы Резо Агуӡера дшыҟаз,  гәиҽынӡамкәа  ақырҭуа мпыҵахалаҩцәа дрымпыҵашәеит. Уаҟа  2 мзы дҭакны дрыманаҵы хыҧсыра изааргеит, мчыла ддырҳәацәон,  аха деиқәхаразы аразҟы иман,  ашьҭахь аҧсуааи ақырҭцәеи рыбжьара иҟалаз реицәажәара иабзоураны  ихы дақәиҭыртәуеит. Згәаҕ  ҿыхаз Быҭәба Резо ихы данақәиҭха инаркны  Гәымысҭатәи афронт ахырхарҭаҿ даагыланы деибашьуан,  аха  нас диасуеит еиҳа иахьшәарҭахаз Мрагыларатәи афронт ашҟа. Иқыҭауаа злахәыз аицгыларатә батальон «Ҧақәашь» еиднакылаз аибашьцәа иаргьы дрылагыла деибашьуан Охуреи афронт ахырхарҭаҿ,  иара убас далахәын Ахалдаба ахақәиҭтәрагь. Убасеиҧш ажәыларақәа  анымҩаҧысуаз ҽнак зны  ҕәҕәала дагьырхуеит,  иахьа аибашьра аинвалидцәа дырхыҧхьаӡалоуп. Ажәыларақәа раан иааирҧшуаз ақәҿиарақәа рзы ианашьоуп,  аҳәынҭқарратә ҳамҭа ҳарак «Агәымшәараз» амедал.
Быҭәба Резо Радион-иҧа иҭаацәеи иареи иахьа инхоит Гәылрыҧшь араион Агуӡера аҳаблан,  аус иуеит Аҟәатәи апассаџьыртә усбарҭа иатәу амашьынақәа руакаҿ машьынаныҟәцаҩыс. Аибашьра ашьҭахь зхатәы бизнес аартны измоу Резо иҧшәмаҧҳәыс Ҷкотуа-ҧҳа  Марина Лиова -иҧҳаи иареи ирхылҵит ҩ-џьа ахшара, ӡҕабки ҷкхынаки: Быҭә-ҧҳа Вика Резо-иҧҳа,  Быҭәба Астик Резо-иҧа.
Вика Резо-иҧҳа абжьаратәи ашкол даналга ашьҭахь дҭалоит Москватәи адунеижәларбжьаратәи институт. Қәҿиарала лҵара далганы даныхынҳә ашьҭахь аусура далагоит,  Аҧсуа ҳәынҭқаратә университет аҟны,  аурыс бызшәеи алитературеи азанааҭ ала. Лҵара аизырҳаразы аамҭакала  аҽазыҟаҵара даҿуп,   лаҧхьаҟа аспирантура  дҭаларц азы.
Быҭә-ҧҳа Вика дҭаацәароуп,  лхатәҩыза милаҭла дуаҧсуп,  Плиев Виктори лареи аабыкьа рыҧсҭазаара еиларҵеит,  макьаназ ахҭылҵ дырмоуцызт. Вика лашьеиҵбы Быҭәба Астик Резо-иҧа сынтәоуп (2014 ш.) ашкол даналгаз. Москва дцаны дҭалеит Аргыларатә институт,  анџьныр-аргылаҩ изанааҭ шьҭихразы.

      Быҭәба Даҭикәа Радион-иҧа иқыҭаҿ ашкол даналга инаркны Урыстәыла дахьцаз даанхеит,  иахьа иҭаацәеи иареи Тула ақалақьаҿ инхоит. Уаҟа дшыҟаз ауп аҭаацәара дшалалазгьы,  иҧшәма ҧҳәыс милаҭла даурысуп Лида лыхьӡуп(илыжәлоу еилкаамкәа иаанхеит),  илхылҵит ӡҕабки ҷкәынаки: Быҭә-ҧҳа Алена Даҭикәа-иҧҳа ,  Быҭәба Артур Даҭикәа-иҧа.
Быҭә-ҧҳа  Алена  24 шықәса лхыҵуеит,  еиҳау аҵара лымоуп,  азиндырратә институт далгахьеит. Лзанааҭ ала аус луеит дахьынхо Тула ақалақьыҿ,  макьана дҭаацәарамхацызт. Лашьеиҵб Артур Даҭикәа-иҧа Урыстәыла аррамаҵзурахьы ианиҧхьа арра дцеит,  архәҭа ҷыда (спецназ) ҳәа изышьҭоу дақәшәеит. Аррамаҵзура ихганы даныхынҳә ашьҭахь,  игәҭакқәа дырхьымӡакәа  22 шықәса дшырҭагылаз машәырла иҧсҭазаара далҵит.

    Быҭәба Раули Радион-иҧа Ҧақәашьтәи абжьаратәи ашкол даналга,   шықәсқәак рышьҭахь Тҟәарчал дцаны ашахтақәа руакаҿ рацәаҵхҩыс аусура далагоит.   Ашахтаҿ 10 -ҟа шықәса аус иухьан еиҧш,  аҭаацәара алалара дахьӡаанӡа 28 шықәса дшырҭагылаз 1983 шықәсазы машәырла дҭахеит,  ашахтқәа рзыҳәан  ақды ҭызгоз  амашьынаҿ.


      БЫҬӘБА  МАМАНТ  МЫҶЫҶ-ИҦА  ИҴАКЫРА
     
      Быҭәба Мамант диит  Очамчыра арион Ҧақәашь ақыҭан,  анхаҩы иҭаацәараҿы. Ианаамҭаз аҭаацәара далалоит,  Џьгьарда-Ахәҵа ҳәа иахьашьоу ииыз иҧшәмаҧҳәыс Каздал-оҕлы (Зоиа) Шьушька Мысҭафа-иҧҳаи иареи рыҧсҭазаара еиларҵеит. Мамант Мыҷыҷ-иҧа иаб еиҧш иаргьы дынхаҩын,  иарахә-ишәахә ыҟан,  Ҧақәашь аколнхараҿ ихатә џьабаала аус иуан. Қәра дук нымҵкәа иҧсҭазаара далҵит 2013 шықәсазы. 
Иахьа 82 шықәса дшырҭагылоугьы макьана зусура ҧкым,  Мамант иҧшәмаҧҳәыс Каздал-оҕлы Шьушькеи иареи ирхылҵит  4-ҩык ахшара, ҩ-џьа аҧацәеи ҩ-џьа аҧҳацәеи: Быҭәба Гена Мамант-иҧа,  Быҭәба Гиви Мамант-иҧа,  Быҭә-ҧҳа Назо Мамант-иҧҳа,  Быҭә-ҧҳа Емма Мамант-иҧҳа.
Ахшара иреиҳабыз Быҭәба Гена Мамант-иҧа (43 шықәса анихыҵуаз 2001 шықәсазы зыҧсҭазаара иалҵыз),  Аҧсны жәлар рџьынџьтәылатә еибашьра далахәын. Ҧақәашьтәи абатальон аибашьцәа дрывагыланы Охәреитәи ахырҕәҕәарҭаҿи,  афронт егьырҭ ахырхарҭақәеи рҟнгьы акырџьара деибашьхьан. Быҭәба Гена иҧшәмаҧҳәыс Ҳаџьым-ҧҳа (Сулико) Жьулетеи  иареи ирхылҵит 6-ҩык ахшара,  4-ҩык аҷкәынцәеи  ҩ-џьа аӡҕабцәеи:1988 шықәса  апрель 26 рзы ииыз Быҭәба Ахра Гена-иҧа,  1990 шықәса ианар 1 азы ииыз,  Быҭәба  Асҭамыр Гена-иҧа,  1996 шықәса ҧеруал 24 азы ииыз Быҭәба Асҭана Гена-иҧа,  2001 шықәса апрель 25 рзы ииыз Быҭәба Генади Гена-иҧа, 1992 шықәса маи 12 рзы ииыз Быҭә-ҧҳа Асҭанда Гена-иҧҳа,  1998 шықәса  ҧеруал 26 рзы ииыз Быҭә-ҧҳа Алиса Гена-иҧҳа. Ахшара зегьы иреиҵбу лыда егьырҭ зегьы Ҧақәашьтәи абжьаратәи ашкол иалгахьеит,  аха еиҳау аҵарақәа ирҭамлакәа ақыҭаҿ ҧшьаала еицыхандеиуа еицынхоит.

     Гена ихшара иреиҳабу Быҭәба Ахра Ҧақәашьтәи абжьаратәи ашкол даналга ашьҭахь арра иҧхьоит,  арратә уалҧшьа ихганы даныхынҳә ашьҭахь иаб иҩны иҽынкыланы аҩнытә усқәа иҽырзикуеит. Аеҳәшьцәа руаӡәык,  Быҭә-ҧҳа Асҭанда Ҧақәашьтәи абжьаратәи ашкол даналга ашьҭахь акомпиутртә ҵара дахысуеит,  аха џьаргьы аус луам,  аҩны лҭаацәа дрыцхраауеит. Ахшара реиҵбӡа Быҭә-ҧҳа Алиса макьана Ҧақәашьтәи абжьаратәи ашколаҿ аҵара лҵоит, 11 -тәи аклассаҿ дтәоуп,  ашкол далгоит 2015 шықәсазы. Ахшара рахьтә аҭаацәара иалалахьоу дыҟам,  макьана зынӡа иқәыҧшқәоуп.

    Быҭәба Гиви Мамант-иҧа  Ҧақәашьтәа абжьаратәи ашкол  даналга ашьҭахь Асовет Еидгыла арратә маҵзурахьы иҧхьоит. Арратә уалҧшьа ихганы даныхынҳә ашьҭахь,  шықәсқәак раҟара ансамбль «Шьараҭын» аҟны дкәашон. Нас Урыстәыла иахьаҵанакуа Иакутиаҟа дцаны аусура далагоит,  иахьа уажәраанӡагьы  абизнес инапы алакны уаҟа аус иуеит. Гиви Мамант-иҧа 42 шықәса шихыҵуагьы,  макьаназ аҭаацәара даламлац.
      Аеҳәшьцәа руаӡәык Быҭә-ҧҳа Назо Мамант-иҧҳа ианлаамҭаз аҭаацәара далалеит,  ахаҵа ҳәа  лхы здылкылаз, шьҭрала Отаҧ ақыҭа еиуаз,  аха ашьҭахь нхараҳәа Драндаҟа ииасыз  Адлеиба Иуреи (иҧсҭазаара далҵхьеит)  лареи рыҧсҭазаара еиларҵеит. Илхылҵит 4-ҩык ахшара,  з-ҩык аҧацәеи ӡҕабки: Адлеиба Бесик Иура-иҧа,  Адлеиба Рамин Иура-иҧа,  Адлеиба Мухран Иура-иҧа,  Адлеи-ҧҳа Кама Иура-иҧҳа.

Аеҳәшьа аиҵбы Быҭә-ҧҳа Емма Мамант-иҧҳагьы ианлыхәҭаз аҭаацәара далалеит. Ахаҵа ҳәа лхы здылкылаз,  Тамшь ақыҭан ииыз  Занҭариа Наликои (зыҧсҭазаара иалҵхьоу) лареи ирхылҵит 4-ҩык ахшара,  ҩ-џьа аҧацәеи ҩ-џьа аҧҳацәеи: Занҭариа Џьон,  Занҭариа Џьамбул,  Занҭариа-ҧҳа Џьени,  Занҭариа-ҧҳа Џьуна.

                   

                БЫҬӘБА  УАСИЛ  УРЫС-ИҦА  ИХЫЛҴЫШЬҬРА
    
    Очамчыра араион Баслахә ақыҭан анхара зҽазызкыз Быҭәба Ладикәа Уасил-иҧа аҧхьа дынхон Ҧақәашь ақыҭан Ҟәараш аҳаблан иашьцәа рзааигәара. Ашьҭахь игәаҧханы Тҟәарчалҟа дцоит,  аусурагьы  далагоит ашахҭақәа руакаҿ рацәаҵхҩыс. Уаҟа аус шиуаз шықәсқәак рышьҭахь Баслахә ақыҭа иалсуа адәыҕба еихамҩа аихҵәарҭа азааигәараҵәҟьа  ҿыц анхара аҟаҵара иҽазикуеит. Иаарласны иагьыҟаиҵоит анхара бзиа,  аҩны еихагыла,   аказарма еиҵҳәа,  аҧацха,  ирахә-ишәахә уҳәа,  нхара-нҵырала даара бзиа иҽеибиҭеит. Баслахә анхара даналагагьы ашахтаҿ иусура камыжькәа акраамҭаӡагьы уаҟа аус  иуан. Ладикәа Уасил-иҧа инхара-инҵыра,  ихы ихшара уҳәа,  зегь рыла даара бзиа дшьықәгыланы дыҟан,  аха ашьҭахь иаалырҟьаны нас иаҩсҭаахә дизыцәгьахеит акәымзар. Аҧсны жәлар рџьынџьтәылатә еибашьра ашьҭахь  1994 шықәсазы, ҽнак зны еиҧҟьаз афымцамчы ацәаҳәа иахҟьаны иҩны  дшыҟаз машәырла дҭахеит,  қәра дук анҵара дахьымӡакәа 60 шықәса дшырҭагылаз.
Быҭәба Ладикәа  ҩ-нтә аҭаацәара даланагалахьан, Баслахә ақыҭа еиуаз аҧхьатәи иҧҳәыс Хәаџьаа-ҧҳа Клара илхылҵит з-ҩык ахшара: Быҭәба (Виачеслав) Славик Ладикәа-иҧа,  Быҭә-ҧҳа Света (зыҧсҭазаара  иалҵхьоу) Ладикәа-иҧҳа,  Быҭәба Важьа Ладикәа-иҧа.

       Ахшара иреиҳабу Быҭәба Славик акраамҭаӡа аус иуан Аҩнуҵҟатәи аусқәа рҟәшаҿы автомобилтә инспекциа аинспекторс. Аҧсны жәлар рџьынџьтәылатә еибашьра ашьҭахьгьы акыр шықәса инеиҧынкыланы уаҟа аус иуит,  ашьҭахь диаргоит Кәыдры аҩхаа ашҟа,  иахьа уажәраанӡагьы уаҟа аус иуеит изанааҭ  ала.
Виачеслав иҧшәмаҧҳәыс,  Ҭхьына ақыҭан ииыз Инаҧшь-ҧҳа Наҭелеи иареи ирхылҵит 4-ҩык ахшара,  ҩ-џьа аҷкәынцәеи ҩ-џьа аҧҳацәеи: Быҭәба Ҳаџьараҭ Виачеслав-иҧа (2006 шықәсазы зыҧсҭазаара иалҵыз), Быҭәба Даур Виачеслав-иҧа,  Быҭә-ҧҳа Милана Виачеслав-иҧҳа,  Быҭә-ҧҳа Асҭанда Виачеслав-иҧҳа  (аибашьра ҟалаанӡа зыҧсҭазаара иалҵыз).
Быҭәба Даур 26 шықәса ихыҵуеит,  макьаназ аҭаацәара даламлац,  еиҳау аҵара далгахьеит. Иахьа аус уеит Аҧсны аекономика аизырҳара (ЕРА) апартиа аусзуаҩыс.
Даур иаҳәшьа Быҭә-ҧҳа Милана абжьаратәи ашкол даналга ашьҭахь,  Аҧсуа ҳәынҭқарратә университет аекономикатә факультет дҭаланы далгоит. Иахьа аус луеит Агуӡератәи абанк аусзуаҩыс.

      Быҭәба Важьа Ладикәа-иҧа иахьа уажәраанӡагьы Баслахә ақыҭан,  иаб иџьынџьаҿ дынхоит. Аибашьра изыннажьыз ачымазарақәа ирыхҟьаны аҧхьа изшьапык хырҵәахьан,  ашьҭахь даҽа шықәсқәак ааҵхьаны еиҧш,  аҩбатәи ишьапгьы хырымҵәар ҧсыхәа ҟамлеит. Иҩшьапык шимамгьы иахьа уажәраанӡагьы иаб инхара камыжькәа дахуп,  излаилшо ала ихы дацхраауеит. 
Важьа Ладикәа-иҧа ихылҵит 4-ҩык аҧҳацәа: Быҭә-ҧҳа Нана Важьа-иҧҳа,  Быҭә-ҧҳа Аза Важьа-иҧҳа,  Быҭә-ҧҳа Нани Важьа-иҧҳа,  Быҭә-ҧҳа Кристина Важьа-иҧҳа. Аеҳәшьцәа з-ҩык аҭаацәара иалалахьеит,  аиҵбы Кристина лаб иҟны дыҟоуп.
Аеҳәшьа аиҳабы Нана Важьа-иҧҳа ахаҵа ҳәа лхы идылкылеит,  Ҷлоу ақыҭан инхо Кьышьмариа Лиониа. Илхылҵит 4-ҩык аҧҳацәа: Кьышьмариа-ҧҳа Камила,  Кьышьмариа-ҧҳа Џьамила,  Кьышьмариа-ҧҳа Лиудмила,  Кьышьмариа-ҧҳа Альдона.
Аеҳәшьа аиҵбы Аза Важьа-иҧҳа шьҭрала Арасаӡыхь инхоз амҷба Џьони лареи рыҧсҭазаара еиларҵеит. Илхылҵит 3-ҩык ахшара, ҩџьа аҧҳацәеи ҷкәынки: Амҷ-ҧҳа Миранда,  Амҷ-ҧҳа Милана,  урҭ рашьазаҵә Амҷба Мураҭ,  рыхҩыкгьы макьана ихәыҷқәоуп,  ашкол ахьгьы аныҟәара иаламгац.
Аеҳәшьа агәыбжьанытә Быҭә-ҧҳа Нани Важьа-иҧҳа шьҭрала Кутол ақыҭа еиуоу Џьалаҕаниа Одики лареи рыҧсҭазаара еиларҵеит,  макьана ахшара дырмоуц. 

       Быҭәба Ладикәа аҩбатәи иҧҳәыс Багатуриа лыжәлан,  Луна лыхьӡын,  шьҭрала Кохора ақыҭа датәын. Ладикәа иҟынтәи дылхылҵит ҷкәынак: Быҭәба (Ҭенго) Гиви  Ладикәа-иҧа. Аҧсны жәлар рџьынџьтәылатә еибашьра ҟалаанӡа,  адәыҕбаныҟәцара занааҭс измаз Быҭәба Гиви аус иуан,  Тҟәарчали,  Очамчыреи Аҟәеи аидарақәа мҩанызгоз адәыҕбаҿ аҧхьа аныҟәцаҩы ихҭыҧуаҩыс,  нас адәыҕбаныҟәцаҩыс.
Аҧсны жәлар рџьынџьтәылатә еибашьра аныҟала Быҭәба Гивигьы иабџьар аанкыланы иқәлацәа баслахәаа днарылагылт. Аибашьра аҵыхәтәантәи амшқәа рзынӡа деибашьуан Мрагыларатәи афронт ахырхарҭаҿ,  Баслахәтәи ахырҕәҕәарҭақәа рҟны еибашьуаз баслахәаа рбатальон далагыланы.
Быҭәба Гиви иҧшәмаҧҳәыс,  шьҭрала Актәи Бедиа ақыҭан ииыз Горгонӡиа-ҧҳа Луизеи иареи ирхылҵит з-ҩык ахшара: Быҭәба Беслан Гиви-иҧа,  Быҭәба Баҭал Гиви-иҧа,  Быҭә-ҧҳа Есмеральда Гиви-иҧҳа. Ахшара иреиҳабу  Беслан Гиви-иҧа абжьаратәи ашкол даналга ашьҭахь,  дхәыҷы аахыс бзиа иибоз арратә занааҭ шьҭихырц аниҭахха,  дҭалоит Питертәи арратә академиа, макьана уаҟа қәҿиаралаҵәҟьа аҵара даҿуп. Беслан иашьеиҵб Быҭәба Баҭали,  урҭ раҳәшьеиҵб Быҭә-ҧҳа Есмеральдеи макьана ихәыҷқәоуп,  Баслахәтәи абжьаратәи ашколаҿ аҵара рҵоит.


     Быҭә-ҧҳа Мери Уасил-иҧҳа аҭаацәара далалоит,  Тҟәарчал инхоз Џьынџьал Қарбеи лареи рыҧсҭазаара еиларҵеит. Лхы змалдаз Қ. Џьынџьал ианакәзаалакгьы Тҟәарчал ақалақьаҿ ҳаҭыр зқәыз уаҩын,  тәанчара дцаанӡа ашахҭақәа  рнаҩсангьы акырџьара анаплакқәа рҟны аусқәа иухьан. Иара ҧшрала-сахьала цәгьа еиқәшәаз хаҵан,  ичеџьыка,  иламыс,  ипату,  иҟәыҕашьа уҳәа,  унеишь-ааишь ҳәа зарҳәоз иакәын. Хаҵагьы ҧҳәысгьы рацәак рыбжьымскәа рыҧсҭазаара иалҵит,  Аҧсны жәлар рџьынџьтәылатә еибашьра ашьҭахь шықәсқәак раҟара ааҵхьаны еиҧш,  Быҭә-ҧҳа Мери Уасил-иҧҳа 83 шықәса дшырҭагылаз,  лхаҵа Џьынџьал Қарбеи 80-ҟа шықәса днарҭысхьаны еиҧш.
Быҭә-ҧҳа Мери Уасил-иҧҳа илхылҵит 4-ҩык аҧацәа: Џьынџьал Ҭамел,  Џьынџьал Рафик (Урыстәыла дынхоит),  Џьынџьал Нодар (аибашьра ашьҭахь машәырла иҭахаз),  Џьынџьал Ҭемыр.


АИШЬЦӘА,   БЫҬӘБА   БАЏЬГЕИ   БЫҬӘБА   КЬЫШЬУАРДИ
             БЫРДЫҔУ   ИҦАЦӘА   РХЫЛҴЫШЬҬРАҚӘА
      
     Ҧақәашь ақыҭа аҟынтәи 1940 шықәсазы нхара Очамчыра ақалақь ашҟа ииасит Быҭәба Бырдыҕә иҧацәа,  аешьцәа Быҭәба  Баџьгеи,  Быҭәба Кьышьуарди. Очамчыра ақалақь амрагылара аганахьала уахьналагыло аҳабла дуаҿ рхатәы ҩнқәа дыргылеит, ишьыцра бзианы уаарыҵашьыцыртәгьы инхеит-инҵит,  хылҵышьҭралагьы даара бзиа иҿиаз ҭаацәарақәахеит. 1886 шықәсазы ииыз Быҭәба Баџьга аҭаацәара далалеит 1928 шықәсазы,  иҧшәмаҧҳәыс Кубраа-ҧҳа Уарди иареи ирхылҵит 4-ҩык ахшара ҩ-џьа аҷкәынцәеи,  ҩ-џьа аӡҕабцәеи: Быҭәба Авалион Баџьга-иҧа,  Быҭә-ҧҳа Лида Баџьга-иҧҳа,  Быҭәба Сергеи Баџьга-иҧа,  Быҭә-ҧҳа Наҭела Баџьга-иҧҳа.
   Ахшара зегьы иреиҳабыз Быҭәба  Авалион Баџьга-иҧа диит
1929 шықәсазы Очамчыра араион Ҧақәашь ақыҭан,  анхаҩы иҭаацәараҿы. Очамчыра ақалақьаҿ раҧхьаӡа атакси машьынақәа анцәырҵыз инаркны,  инеиҧынкыланы  46 шықәса амашьынаныҟәцаҩыс аус иуит. Быҭәба Авалион ақалақьаҿ ҳаҭыр зқәыз аусуаҩ бзиа ҳәа дыҧхьаӡан,  иҩызцәа иқәылацәа рацәаҩын,  ачеџьыка ҳаҭар ақәызҵоз дреиуан. Иҧсҭазаара далҵит 2009 шықәсазы. 
      Быҭәба Авалион иҧшәмаҧҳәыс Абыхә-ҧҳа Мери иареи ирхылҵит 4-ҩык ахшара,  3-ҩык аҷкәынцәеи ӡҕабки: Быҭәба Вальмер Авалион-иҧа,  Быҭәба Темур Авалион-иҧа,  Быҭәба Беслан Авалион-иҧа,  урҭ раҳәшьазаҵә Быҭә-ҧҳа Мадина Авалион-иҧҳа.
    
  Ахшара реиҳабы Быҭәба Вальмер Авалион-иҧа диит 1963    шықәсазы  Очамчыра  ақалақьаҿ,  аусуаҩ иҭаацәараҿы. Очамчыратәи абжьаратәи ашкол даналга ашьҭахь Аҧсуа ҳәынҭқарратә университет дҭалоит,  1986 шықәсазы далгоит абаҩрҵәратә факультет. Убри ашықәсан Асовет Еидгыла арра маҵзурахьы иҧхьоит,  арратә уалҧшьа ихигон ақ. Улиановск. Аррантә даныхынҳә ашьҭахь 1988- 1990 шықәсақәа рзы аус иуан абжьаратәи аҵараиурҭатә школаҿ абаҩрҵәра анапхгаҩыс. Ашьҭахь,  1990-1998 шықәсақәа рзы аус иуан Очамчыра араион аҩнуҵҟатәи аусқәа  Ашьаусҧшааратә ҟәша аусзуаҩыс.1992-1993 шықәсазы иҟалаз Аҧсны жәлар рџьынџьтәылатә еибашьра далахәын,  аибашьҩы ҕәҕәа ҳәагьы дыҧхьаӡан, ианашьоуп Леон Иорден. Иара убас, Аҧсны Аҳәынҭқарра Ахада Владислав Григори-иҧа Арӡынба  аибашьҩы ҕәҕәаӡа ҳәа дыҧхьаӡаны ихьӡала иақәҩны ианеишьахьан ахатәы тапанчагьы. Аибашьра ашьҭахь 1998-2005 шықәсқәа рзы аус иуан Аҳәынҭқарра амчра ахылаҧшратә маҵзураҿы (СОГВ),  иахьа  Аҳәынҭқарра ахьчаратә маҵзура (ГСО) ҳәа иҧсаххаз амаҵзураҿы.1998 шықәсазы Гал араион ақырҭуа диверсантцәа ралцара далахәын.
Быҭәба Вальмер аибашьра ашьҭахьгьы 2011 шықәсанӡа,  ақырҭцәа рганахьала ацәгьоурақәа раанкылараз аҭыҧшыхәрақәа еиҿикаауан,  зны-зынлагьы Қырҭтәыла атерриториахь диасны,  Аҧсны ашәарҭадараз уаҟа еиҿдырцаауаз амаӡақәа  ҭҵааны дхынҳәуан. Акырӡа ишәарҭаз абри аус дшаҿыз,  Гал инхоз,  ибзиаӡангьы иидыруаз агыруак инапала дҭахеит 2011 шықәса декабр 28 рзы. Иаалырҟьаны ари ицәыӡ дуны иҟалеит,  Аҧсны амрагыларахьтәи  аҳәаа ахылаҧшра азуразы.
Быҭәба Вальмер иҧшәмаҧҳәыс Џьапуа-ҧҳа  Екатеринеи иареи ирхылҵит ҩ-џьа аҷкәынцәеи ҩ-џьа аӡҕабцәеи: 2004 шықәсазы ииыз Быҭәба Владислав Вальмер-иҧа, 2006  шықәсазы ииыз Быҭәба Вадим Вальмер-иҧа,  2009 шықәсазы еициз аеҳәшьцәа  Быҭә-ҧҳа Валериеи,  Быҭә-ҧҳа Вероникеи Вальмер иҧҳацәа. Рыҧшьҩыкгьы Очамчыратәи абжьаратәи ашкол аҟны аҵара рҵоит.
Аҧсныжәлар зегьы рзыҳәан зыхьӡ ҧшьахаз Аҧхьатәи Аҧсны Ахада Владислав Арӡынба жәҩантә дылбааны дырзылҧхазшәа, зыхьӡ акырџьара адунеи иахыҵәаны идоуҳаха издызкылаз аҧсуаа ӡәырҩы, ҿыц ииуаз рыхшара  Владислав ихьӡ рыхьӡызҵозгьы рацәаҩхо иалагеит. Убасеиҧш убри ахьӡ зыхьӡырҵаз иоуп Быҭәба Вальмер ихшара иреиҳабу,  иахьа Очамчыратәи аинтернатаҿ аҵара зҵо Быҭәба Владиславгьы.

      Быҭәба Ҭемыр Авалион-иҧа диит 1964 шықәсазы ақалақь Очамчыра,  аусуаҩ иҭаацәараҿы. Ҭемыр Авалион-иҧа абжьаратәи ашкол далганы Асовет аррамаҵура анихига ашьҭахь аусура далагоит  Аҧсны аҳәынҭқааратә ГСО,  4-тәи аҟәҵәа 1-тәи аҟәша аиҳабыс. 1985-1989 шықәсқәа рзы аус иуан агиологиатә-адгьылкылҵәара наплак аҟны амашьынаныҟәцаҩыс,  ашьҭахь уи анаплакы аусбарҭаҿ амеханик хадас дҟарҵоит. 1989-1992 шықәсқәа рзы аус иуан,  Очамчыратәи акооператив «Амцабз» аусбарҭаҿ. 1992-1993 шықәсқәа рзы Аҧсны жәлар рџьынџьтәылатә еибашьра ианалага,  ҕәадаа еидызкылоз абаталион «Аҧсны» иҽалархәны Мрагыларатәи афронт ахырхарҭаҿ деибашьуан. Ажәыларақәа руаказ ахәрагьы иоухьан.
Аибашьра анеилга ашьҭахь иҭышәантәалахьаз усурҭак аҧшаара уадаҩын аҟнытә,  инеиҧынкыланы џьара аус ахьиушаз имоуцкуа дааиуан. Ашьҭахь аусура далагоит, Аҧсны аҳәынҭқарра Аҧыза-министр иҟны иаҧҵоу ашәарҭадаратә маҵзураҿы.
Быҭәба Ҭемыр иҧшәмаҧҳәыс Гадлиа-ҧҳа Марина еиҳау аҵара далгахьеит. Занааҭла дматематикуп,  акраамҭагьы аус лухьан Аҧсуа ҳәынҭқарратә университет,  аматематикатә факультет аҟны рҵаҩыс Иахьа лхатәы наплакы лымоуп,  Кьалашәыр аҧсшьарҭаҿ атуризм аусқәа лнапы рылакуп. Лхаҵа Ҭемыри лареи  ирхылҵит ҩ-џьа ахшара,  ҷкәынки ӡҕабки: 2004 шықәсазы ииыз Быҭәба Баграт Ҭемыр-иҧа,  2005 шықәсазы ииыз Быҭә-ҧҳа Тамила Ҭемыр-иҧҳа,  аҩыџьагьы макьана зынӡа иқәыҧшқәоуп,  Аҟәатәи абжьаратәи ашкол № 1 аҟны аҵара рҵоит.

      Быҭәба Беслан Авалион-иҧа диит 1966 шықәсазы ақалақь Очамчыра. Очамчыратәи абжьаратәи ашкол даналга ашьҭахь акульинариатә ҵара дҭаланы далгоит,  Аҧсны жәлар рџьынџьтәылатә еибашьра ҟалаанӡа аресторанқәа руакҿ администраторсгьы аус иухьан. Аибашьра анеилга ашьҭахь аргыларақәа ирызҟазаз аусуцәа еидкыланы  ихатәы бригада еиҿикаауеит,  иахьа уажәраанӡагьы  Очамчыра ақалақь аҩнуҵҟа аргыларатә  усқәа иҽрызкны аус иуеит. 
Быҭәба Беслан иҧшәмаҧҳәыс,  Џьгьарда ақыҭан ииыз Гулиа-ҧҳа Анеттеи иареи ирхылҵит 4-ҩык ахшара, ҩ-џьа аҷкәынцәеи ҩ-џьа аҧҳацәеи:1991 шықәсазы ииыз Быҭәба Адгур Беслан-иҧа,  1992 шықәсазы ииыз Быҭә-ҧҳа Алиса Беслан-иҧҳа,  1996 шықәсазы ииыз Быҭәба Аслан Беслан-иҧа,  2003шықәсазы ииыз Быҭә-ҧҳа Анна Беслан-иҧҳа. Ахшара иреиҳабу Быҭәба Адгур Аҧсны аҳәынҭқарра Ахада ихатәы хьчаҩцәа реилазаара, 1-тәи аҟәшаҿы аус иуеит.
Адгәыр иаҳәшьа Быҭә-ҧҳа Алиса абжьаратәи ашкол даналга ашьҭахь дҭалоит амедицинатә училишьча,  макьана аҭаацәара даламлац. Алиса илышьҭанеиуа лашьеиҵбы Быҭәба Аслан абжьаратәи ашкол даналга ашьҭахь Аҧсны арра маҵзурахьы иҧхьоит,  иахьа уажәраанӡагьы арратә уалҧшьа анагӡара даҿуп. Ахшара зегьы иреиҵбӡоу Быҭә-ҧҳа Анна макьана дхәыҷуп,  абжьаратәи ашколаҿ аҵара лҵоит.

      Быҭә-ҧҳа Мадина Авалион-иҧҳа диит 1973 шықәсазы ақалақь Очамчыра. Абжьаратәи ашкол даналга ашьҭахь дҭалоит,  дшыхәыҷыз  бзиа илбаз аблатә ҳақьымҵара. Ишьҭылхыз лзанааҭ ала иахьа  аус луеит Аҟәа ақалақьаҿ абла-аҳақьымс.  Очамчыра араион Ҕәада ақыҭан ииыз,  иааӡаз,  Аҧсны жәлар рџьынџьтәылатә еибашьра иалахәыз аибашьра аветеран,  Леон иорден занашьоу Ашәба Оҭар Енвер-иҧеи лареи аибашьра ашьҭахь рыҧсҭазаара еиларҵеит,  ирхылҵит з-ҩык ахшара,  ҩ-џьа аҧҳацәеи ҷкәынки:1995 шықәсазы Аҟәа ииыз Ашә-ҧҳа Милана Оҭар-иҧҳа,  1997 шықәсазы Аҟәа ииыз Ашә-ҧҳа Милада Оҭар-иҧҳа,  2003 шықәсазы Аҟәа ииыз Ашәба Аинар Оҭар-иҧа.
Ахшара иреиҳабу Ашә-ҧҳа Милана Оҭар-иҧҳа абжьаратәи ашкол даналга ашьҭахь Петербург дцаны амедицианатә институт дҭалеит, иахьа уажәраанӡагьы уаҟа қәҿиарала аҵара лҵоит. Егьырҭ аиҵбацәа Быҭә-ҧҳа Миладеи Быҭәба Аинари абжьаратәи ашколаҿ макьана аҵара рҵоит.

      Быҭә-ҧҳа Лида Баџьга-иҧҳа диит 1936 шықәсазы Очамчыра араион Ҧақәашь ақыҭан. Ианлаамҭаз аҭаацәара далалоит,  лхы ималдеит Хурциа Индико. Илхылҵит  4-ҩык ахшара: 1968 шықәсазы ииыз Хурциа Нонна,  1970 шықәсазы ииыз Хурциа Лика, 1973 шықәсазы ииыз Хурциа Нино,  1973 шықәсазы ииыз Хурциа Гоча.

     Быҭәба Сергеи Баџьга-иҧа диит 1937 шықәсазы Очамчыра араион Ҧақәашь ақыҭан. Асовет арратә уалҧшьа ихганы даныхынҳә ашьҭахь еиҳау  аргыларатә ҵара дҭаланы далгоит,   анџьныр-ргылаҩ изанааҭ ала. Очамчыра ақалақь аҩнуҵҟа аргыларақәеи,  иара убас аҵыхәтәантәи асоветтә аамҭақәа рзы  ақалақьаҿ иргылоу аҩны еихагыла ҿыцқәа рыргылара,  иара инапхгарала акәын  шымҩаҧысуаз.
     Быҭәба Сергеи иҧшәмаҧҳәыс,  Ҷлоу ақыҭан ииыз Қацә-ҧҳа Ларисеи иареи ирхылҵит з-ҩык ахшара: 1975 шықәсазы Очамчыра ииыз Быҭәба Вальтер Сергеи-иҧа, 1977 шықәсазы Очамчыра ииыз Быҭәба Баҭал Сергеи-иҧа,  1979 шықәсазы Очамчыра ииыз Быҭәба Виачеслав Сергеи-иҧа.
Ахшара иреиҳабу Быҭәба Вальтер Сергеи-иҧа Очамчыратәи абжьаратәи ашкол даналга ашьҭахь,  1990 шықәсазы  Саратов дцаны дҭалоит еиҳау амилициатә школ. Уи даналга ашьҭахь  иҵара аизырҳаразы Москва  дцаны иҵара  иациҵоит. Иҵара хыркәшаны даныхынҳә ашьҭахь Аҧсуа ҳәынҭқарратә университет (АГУ) дҭалоит азиндырратә факультет,  дахырҧхьаӡалоит з-тәи акурс. Араҟагьы қәҿиарала иҵара аныхиркәша ашьҭахь изанааҭ ала аусура далагоит Аҧсны аҩнуҵҟатәи аусқәа рминистрраҿ (МВД) аҟәшақәа руакаҿ.
1998 шықәсазы Гал араион ақырҭуа диверсантцәа ралцара далахәын. Ашьҭахь дцоит Москваҟа,  аус иуан Москватәи аҩнуҵҟатәи аусқәа,  аҳәынҭқарра аекономикатә цәгьаҟаҵара аҿагыларатә ҟәшаҿы.  Уаҟа 10 шқәса раҟара аус иухьан еиҧш,  ашьҭахь  иҧхьаны Аҧсныҟа дааргеит,  2014 шықәса декабр мзазы Аҧсны Аҳәынҭқарра Ахада иҟаиҵаз  Аусҧҟала Быҭәба Вальтер Сергеи-иҧа дҟарҵоит,  Аҧсны аҩнуҵҟатәи аусқәа рминистрра (МВД) аминистр актәи ихаҭыҧуаҩыс.
Быҭәба Вальтер иҧшәмаҧҳәыс Инаҧшь-ҧҳа Асҭанда еиҳау аҵара лымоуп,  Аҧсуа ҳәынҭқарратә университет (АГУ) далгахьеит,  аха ахшара рааӡараз дахьаҿу азы иахьала џьаргьы аус луӡом. Илхылҵит з-ҩык ахшара,  ҩ-џьа аҧҳацәеи ҷкәынки:2004 шықәсазы ииыз Быҭә-ҧҳа Николь Вальтер-иҧҳа,  2004 шықәсазы ииыз Быҭә-ҧҳа Викториа Вальтер-иҧҳа,  2012 шықәсазы ииыз Быҭәба Амир Вальтер-иҧа.

      Быҭәба Баҭал Сергеи-иҧа  иахьа аус иуеит,  дынхоит дахьиз Очмачыра ақалақьаҿ. Аҧсны жәлар рџьынџьтәылатә еибашьра ианалагаз аламҭалаз 14 шықәса шихыҵуазгьы аибашьра ихы алаирхуеит,  ажәыларақәа руаказ дагьырхухьан. Аибашьра ашьҭахь абизнесттә усқәа  инапы рылаикуеит.Иахьа аус иуеит анаплакытә Еидгыла «Гермес» иаҵанакуа Очамчыратәи афилиал (аҟәша) анапхгаҩыс.
Быҭәба Баҭал иҧшәмаҧҳәыс Ҭандаа-ҧҳа Нани иареи ирхылҵит ҩ-џьа ахшара:1999 шықәсазы Очамчыра ииыз Быҭәба Алиас Баҭал-иҧа,  2001шықәсазы Очамчыра ииыз Быҭә-ҧҳа Лана Баҭал-иҧҳа,  аҩыџьагьы макьана ихәыҷқәоуп,   Очамчыратәи абжьаратәи ашколаҿ аҵара рҵоит.

    1979 шықәсазы Очамчыра ақалақьаҿ ииыз Быҭәба Виачеслав Сергеи -иҧа абжьаратәи ашкол даналгаз ашқәсан Москва дцаны аекономикатә факультет дҭалоит. Иҵара нагӡаны ианихиркәша ашьҭахь иҧсадгьыл ахь дхынҳәуеит,  иахьа аус иуеит Аҟәа ақалақьаҿ. Қәралагьы шьҭа дмаҷым,  41 шықәса дшырҭагылоугьы макьанагьы  аҭаацәа аҧҵара дахыццакуам.

    Быҭә-ҧҳа Наҭела Баџьга-иҧҳа диит 1940 шықәсазы Очамчыра араион Ҧақәашь ақыҭан. Хаҵас ҳәа лхы здылкылаз Абулаӡе Анзори лареи ирхылҵит ҩ-џьа ахшара: 1967 шықәсазы ииыз Абулаӡе Алик,  1970шықәсазы ииыз,  аха 13 шықәса дшырҭагылаз 1983 шықәсазы зыҧсҭазаара иалҵыз Абулаӡе Робик.

Быҭәба Кьышьуард Бырдыҕә-иҧа диит 1899 шықәсазы, Очамчыра араион  Ҧақәашь ақыҭан. Хыхь ишазгәаҭоу еиҧш,  Кьышьуард Бырдыҕә-иҧа 1941-1945 шықәсқәа рзы иҟалаз Аџьынџьтәылатә еибашьра Дуӡӡа анеилгагьы ишьҭахьҟа дзыхнымҳәит,  иахьанӡагьы хабарда ибжьаӡқәаз аибашьцәа рхыҧхьаӡараҿ дыҟоуп. Кьышьуард иҧшәмаҧҳәыс Ҭар-ҧҳа Лиуба Дашаныхә-иҧҳаи иареи рхылҵит 5-ҩык ахшара, з-ҩык аҧацәеи ҩ-џьа аҧҳацәеи: Быҭәба Жора Кьышьуард-иҧа,  Быҭә-ҧҳа Лили Кьышьуард-иҧҳа,  Быҭә-ҧҳа Цаца Кьышьуард-иҧҳа,  Быҭәба Жьоржь Кьышьуард-иҧа,  Быҭәба Валериан Кьышьуард-иҧа.
      Быҭәба Кьышьуард иҧшәмаҧҳәыс Ҭар-ҧҳа Лиуба лхаҵа аибашьра аҟынтәи дшзыхнымҳәызгьы илхылҵыз 5-ҩык ахшара хьҭакы-млакы иамыркыкәа илааӡеит. Иҧҳәысеибахаз ацхыраара лырҭон лабхәындацәагьы,  аха аҕьырак аџьабаа зыхәда иқәлаз  лара лакәын. Лыҷкәын аиҳабы Быҭәба Жора иакәзар иан длывагыланы,  ахаҵа усқәа зегьы ихахьы иганы  излаилшоз ала иашьцәеи иаҳәшьцәеи  лыциааӡон. 
 
Ахшара зегьы иреиҳабыз  Жора Кьышьуард-иҧа диит 1932 шықәсазы Очамчыра араион Ҧақәашь ақыҭан. Дшыҷкәынӡаз ахәҳахәҭратә усқәа инапы рылаикуеит,  Тҟәарчал,  Гәыҧ,  Очмачыра уҳәа,  акырџьара ихатәы дәқьанқәа аартны иман. Ихшыҩ ҟәыбҷала иашьцәеи иашәшьцәеи ршьапы рықәыргылараз рыцхыраара дшаҿыз,  ихатәы аҭаацәа раҧҵара дахьӡаанӡа 36 шықәса дшырҭагылаз 1967 шықәсазы,  ихатәы машьынала дышцоз амҩан амашәыр ҕәҕәа дақәшәоит. Иҧсы дахагәышьоит,  аха  шықәсык аҟара ааҵхьаны еиҧш,  дзықәшәаз амашәыр инаҭаз ааха ҕәҕәа  изхымгакәа  иҧсҭазаара далҵуеит 1968 шықәсазы.

Быҭә-ҧҳа Лили Кьышьуард-иҧҳа диит 1935 шықәсазы Очамчыра араион Ҧақәашь ақыҭан. Инлаамҭаз аҭаацәара далалоит,  хаҵас  ҳәа лхы здылкылаз  Булискьериа (Абраскьыл) Вахтанги лареи  ирхылҵит ҩ-џьа ахшара,  ӡҕабки ҷкәынки:1962 шықәсазы ииыз Булискьериа-ҧҳа Инга Вахтанг-иҧҳа,  1963 шықәсазы ииыз Булискьериа Феликс   Вахтанг-иҧа.

Быҭә-ҧҳа Цаца Кьышьуард-иҧҳа диит 1937 шықәсазы Очамчыра араион Ҧақәашь ақыҭан. Лаҳәшьеиҳаб леиҧш ларгьы ианлаамҭаз аҭаацәара даланагалоит. Лхы здылкылаз Бжьаниа Гуд (зыҧсҭазаара иалҵхьоу),  иареи лареи ирхылҵит 4-ҩык аҧҳацәа: 1966 шықәсазы ииыз Бжьаниа-ҧҳа Ирина,  1966 шықәсазы ииыз Бжьаниа-ҧҳа Марина,  1973 шықәсазы ииыз Бжьаниа-ҧҳа Индира,  1974 шықәсазы ииыз Бжьаниа-ҧҳа Ека.

Быҭәба Жьоржь Кьышьуард-иҧа диит 1939 шықәсазы Очамчыра араион Ҧақәашь ақыҭан. Очамчыра абжьаратәи ашкол даналга ашьҭахь Асовет Еидгыла арра  маҵзурахьы иҧхьоит, арратә уалҧшьа наигӡон ақ.Лубны. Арра ихганы даныхынҳә ашьҭахь рацәак аамҭа мгакәа,  ақалақь Краснодар дцаны дҭалоит азиндырратә факультет. Иҵара хыркәшаны даныхынҳә,  инеиҧанкыланы 5-ҟа шықәса Очамчыра аҩнуҵҟатәи аусқәа рыҟәшаҿы аусеиларгаҩыс  аус иуит. Шықәсқәак раҟара уаҟа аус иухьан еиҧш,  ашьҭахь инапы злакыз азанааҭ шьҭаҵаны,  Очамчыратәи ауааҧсыра рыбзазаратә усбарҭаҿ,   «Абжьыуаа» ҳәа захьӡиҵаз ихатәы кооператив ааиртуеит. Уаҟа ирӡахуан аҧсуа маҭәақәа,  ацехаҿ аус зуаз аҟазацәа рнапала иҟарҵон аҟама чаҧақәа. Ҟамацыҧхьаӡа абжьыуаа рдамыҕа заҷны асахьа  анырҵон абасеиҧш иҟаз  
Арҭ аҟазацәа рыҟаҵамҭа згәаҧхаз,  акәашацәа рансамбль «Шьараҭын» анапхгара иргәаҧхан,  акәашацәа зегьы ирызхашаз аҟама  чаҧақәа  дырҟаҵаны иргахьан.
Быҭәба Жьоржь 1989 шықәсазы иааиртуеит аҩбатәи акооперативгьы,  «Адырра» ҳәа зыхьӡиҵаз. Усҟантәи аамҭақәа рзы Аҧсуара апроблемақәа рыӡбразы азҵаарақәа ҵырны ианықәгылаз кәын,  убри аҟнытә Жьоржь Кьышьуард-иҧа напхгара зиҭоз ари аусбарҭа маӡа-аргама инанагӡахьаз аус бзиақәа маҷмызт. Ҿырҧштәык аҳасабала ҳазааҭгылозар,  Нхыҵ -Кавказынтәи аҟазацәа рымчала аҧсуа нбанқәа (аҧсуа шрифтқәа) дырҟаҵаны иааигахьан,  нас акооператив «Адырра» аҟны аус зуаз напылатәи акьыҧхьга аҧсуа нбанқәа рахь ииаганы Аҟәа,  Гәдоуҭа,  Тҟәарчал уҳәа анаплакқәеи аорганизациақәеи рҟны ҧсышәала аусмҩаҧгара аиҿкаараз еихишон. Аамҭа еишьҭала ишцоз ус  1989 шықәсазы Аҧсны инхоз ақырҭуа милаҭи аҧсуааи ҕәҕәала  инеиҿанагала ашьҭахь,  Быҭәба Жьоржь ажәлар реиашьара иаҧырхагоу анацианалистцәа дыруаӡәкуп,  ақырҭуа жәлар драҕоуп ҳәа дыҧхьаӡаны акооператив «Адырра» адыркуеит,  ҧсышәала иҟаҵаз акьыҧхьгақәагьы  ицәыргоит,  уаҳагьы азин ирҭомызт аҟаҵара. Убри нахыс  гәрамгарҭас дҟаҵаны,  Очамчыра инхоз ақырҭқәа  ишьклаҧшрагьы  рҽазыркуеит.
Абраҟа иазааҭгылатәуп даҽа азгәаҭакгьы. Убри 1989 шықәсазы ақырҭқәеи аҧсуааи анеиванагалаз,  Быҭәба Жьоржь иҩыза гәакьа,  шьҭрала Лашькьындар ақыҭа еиуаз  Ашба Аҧҭеи иареи Очамчыратәи амилициа аҟәша аҟны аус зуаз,  игәрагаз аҧсацәа азааганы,  уаҟа еизганы иҟаз ашәарыцагатә шәақьқәа маӡала ирымырхын,  нас Быҭәба  Жьоржь ихатә машьына ласы  иакыша нақәҵаны,  ашьҭахь  аҧсуа қыҭақәа ирылсны ирзыршеит. Аамҭакала ауааҧсырагьы ргәырҽанырҵеит,  ақырҭқәа Егры ирны Аҧсны иалаларц шрыгәҭакыз ала. Иара убас,  Жоржь иҩызеи иареи  Гәдоуҭаҟагьы ицеит,  ишшәарҭахаз ала уахьгьы ргәырҽанырҵарц. Ус иаарласӡаны аибашьрагьы иалагоит. Абашьра аҧхьатәи амшқәа рзы аҕа инапаҿы иҟалаз ируакын,  амҩаду хада иаҽҧныз Лашькьындар ақыҭагьы. Убарҭ амшқәа руаказ Ашба Аҧҭа ақырҭуа еибашьцәа рнапы дампыҵшәоит. Уи дахьаҧсыуаз дахырҟьаны изаарцаз аиҭаҳәара уадаҩуп,  урҭ ирҭахын Аҧсынтәыла ақырҭуа дгьылуп ҳәа мчыла идырҳәарц,  аха иазҵаацҧхьаӡа аҭак риҭон дахьынхоз аҧсуаа заҵәык ишрыдгьылыз ала. Дшыршьуаз шибозгьы,  Аҧсынтәыла ахаан ирызгараны ишыҟамыз алагьы,  дырцәымшәакәа ирҿеикуан,  уи еиҳагьы дара игәаҕ днаркуан.  Дара ираҳарц ирҭахыз иҳәарангьы дшыҟамыз анеилыркаа,  ашьҭахь убри  дахырҟьаны дыкнарҳауеит,  дышдыргәаҟуаз  мацара,  дышдырҳәацәоз мацара аҵыхәтәан цәгьаҧсышьала  дагьҭадырхоит.
Аибашьра ианалага аҽны инаркны Очамчыра ақалақь ақырҭқәа рнапаҿы излаҟалаз ала,  насгьы уаҟа инхоз аҧсуаа рышьклаҧшра ианалага инаркны аагылара занӡа ианшәарҭаха,  Быҭәба Жьоржь ихшара машәырк рмыхьразы, насгьы  усҟан аиҳаб ида егьырҭ хәыҷқәан аҟнытә  иҭаацәа иманы Тҟәарчалҟа дцоит,  ус аибашьра анеилга   рыҩныҟа ихынҳәуеит. Аҧсҭазаара акыр икыднаҟьахьаз,  акыргьы збахьаз,  Быҭәба Жьоржь Кьышьуард-иҧа  иҧсҭазаара далҵит 2012 шықәсазы.
Шьҭрала Мыркәыла ақыҭа еиуоу,  Быҭәба Жьоржь иҧшәмаҧҳәыс Шьоууа-ҧҳа Ламареи иареи ирхылҵит з-ҩык ахшара,  ҩ-џьа аҷкәынцәеи ӡҕабки: Быҭәба Роберт Жьоржь-иҧа,  Быҭә-ҧҳа Альбина Жьоржь-иҧҳа,  Быҭәба Даур Жьоржь-иҧа.

     Ахшара иреиҳабу Быҭәба Роберт Жьоржь-иҧа диит 1972 шықәсазы ақалақь Очамчыра. Абжьаратәи ашкол даналга ашьҭахь 1990 шықәсазы дҭалоит Аҧуа ҳәынҭқарратә университет афизикатә факультет,  қәҿиарала иҵара нагӡаны далгоит 1994 шықәсазы. 1998-2004 шықәсақәа рзы аус иуан «Абхазтоп» аҟны (снабженецыс) еиқәыршәаҩыс. 2004 шықәса инаркны иахьа уажәраанӡа аус иуеит асасааирҭа «Рица» аҟны еиқәыршәаҩыс.
Быҭәба Роберт иҧшәмаҧҳәыс  Кәарҷиа Индира Валери-иҧҳа Аҧсуа ҳәынҭқарратә университет далгахьеит. Иахьа уажәраанӡа аус луеит  еицырдыруа аҵарауаҩ, академик,аекономикатә наукақәа рдоктор, лаб Кәарҷиа Валери Андреи-иҧа аректорс дызхагылоу Аҟәатәи иаарту аинститут (СОИ)  аҟны аҧсихолог-лагопед азанааҭ ала,  иара убас аамҭакала  аус луеит  Ахәыҷтәы поликлиника аҟынгьы. Шықәсла лхаҵа Роберти лареи еиқәлацәоуп,  ирхылҵит ҩ-џьа аҧацәа: 1996 шықәсазы Аҟәа ииыз Быҭәба Леон Роберт-иҧа,  1997шықәсазы  Аҟәа ииыз Быҭәба Давид Роберт-иҧа.
Аешьа аиҳабы Быҭәба Леон абжьаратәи ашкол даналга ашьҭахь Калиниград дцаны Урыстәылатәи Афедерациа ашәарҭадаратә маҵзура (ФСБ) дҭалоит.  Аешьа аиҵбы Быҭәба Давид макьана ашкол дҭоуп,  Аҟәатәи  абжьаратәи Ашьхарыуатәи ашкол № 10 аҟны аҵара иҵоит. 

     Быҭә-ҧҳа Альбина Жьоржь-иҧҳа диит 1973 шықәсазы Очмачыра ақалақь. Очамчыратәи абжьаратәи ашкол даналга ашьҭахь дҭалоит Аҧсуа ҳәынҭқарратә университет,  аматематикатә факультет. Лҵара даналга ашьҭахь лзанааҭ ала шықәсқәак раҟара аус лухьан еиҧш,  ашьҭахь аҭаацәара далалоит,  шьҭрала Тҟәарчал инхоз Ҳашба Ҭамази лареи рыҧсҭазаара еиларҵоит. Дырхылҵит аҧҳа: 1996 шықәсазы ииыз Ҳаш-ҧҳа Саида Ҭамаз-иҧҳа.

      Быҭәба Даур Жьоржь-иҧа диит 1978 шықәсазы Очамчыра ақалақьаҿ. Очамчыратәи абжьаратәи ашкол даналга ашьҭахь 1994-1999 шықәсқәа рзы аҵара иҵон Аҧсуа ҳәынҭқарратә университет,  аекономикатә факультет аҟны. Дызҭаз афакультет 3-тәи акурс аҟынӡа днаӡахьаны еиҧш аколлеџьгьы дҭаланы ҩ-ҵарак еидибалоит,  иҵара инаваргыланы акомпиутер дырратә ҵарагьы далгоит. Абасала еидибалоз иҵарақәа аныхиркәшаз  1999 шықәсазы аусура далагоит,  Аҧсны  аминистрра аекономика  аҟәшаҿы,  уаҟа аус шиуаз Аҧсны арратә маҵзурахьы иҧхьоит. Арратә уалҧшьа 2 шқәса анихига ашьҭахь 2002- 2006 ашқәсқәа рзы,   Аҟәатәи иаарту аинститут (СОИ) аҟны акомпиутортә курсқәа аартны астудентцәа дырҵара иҽазикуеит. Уаҟа аус шиуаз дҭалоит Аҟәатәи иаарту аинститут (СОИ) аекономикеи азинқәеи рфакультет,  насгьы еиҳау аҵара дызлалгахьаз ала 3-тәи акурс инаркны аҵара далагоит. Иҵара аныхиркәша ашьҭахь иааиртуеит ихатәы фирма «Аимадара-Комп» даҽакала иуҳәозар,  ихатәы наплакы авидиохылаҧшратә шьақәгылақәа рықәыргыларақәа рзы анапхгаҩыс. Авидиокамерақәа еиҳарак  иахьықәдыргылоз ахатәы  амагазинқәа рҟны акәын,  иара убас изҭахыз  егьырҭ аобиектқәа рҟынгьы.
Быҭәба Даур  Жьоржь-иҧа иҧшәмаҧҳәыс Лагәлаа-ҧҳа Стелла абжьаратәи ашкол даналга ашьҭахь еиҳау аҵара дҭаланы далгоит,  Аҧсуа ҳәынҭқарратә униерситет  афизика-математикатә факультет. Ашьҭахь даҽа занааҭкгьы шьҭылхразы,  лхатәгәаҧхарала дҭаланы далгоит аҳасабеилыргаратә ҵарагьы. Аҵыхәтәантәи лзанааҭ ала иахьа аус луеит асасааирҭа «Рица» аҟны  аҳасабеиларгаҩ хадас. Быҭәба Даури лареи ирхылҵит ҩ-џьа ахшара,  ӡҕабки ҷкәынаки: 2003 шықәсазы ииыз Быҭә-ҧҳа Наала Даур-иҧҳа,  2008 шықәсазы ииыз Быҭәба Алан Даур-иҧа,  аҩыџьагьы макьана ихәыҷқәоуп,  Аҟәатәи абжьаратәи ашколқәа руакаҿ   аҵара рҵоит.

     Быҭәба Валериан Кьышьуард-иҧа диит 1942 шықәсазы Очамчыра ақалақьаҿ. Очамчыратәи абжьаратәи ашкол даналга ашьҭахь ақалақь Ленинград дцаны дҭалоит,  Абнанхамҩатехникатә академиа аекономист изанааҭ ала. 1972 шықәсазы иҵара далганы даныхынҳә,  раҧхьаӡа акәны аусура далагоит,  Бзыҧтәи Абнаусадуларатә акомбинат аҟны анџьнырс. Уаҟа аус шиуаз, ашьҭахь   1979 шықәсазы диаргоит Очамчыраҟа.  Очамчыра ақалақь ауааҧсыра рыбзазаратә нхамҩа (УБОН) аусбарҭа анапхгаҩыс дахадаргылоит. Уаҟа акыр шықәса аус иухьан еиҧш,  ашьҭахь араион анапхгара усура диаргоит,  усҟан РАИПО ҳәа изышьҭаз Очамчыра араион Ахәҳахәҭратә ҭахрақәа реихшарҭа  аиҳабыс. Быҭәба Валери дыззырклак иарбан усзаалакгьы қәҿиарала аусура ахьилшоз, уи азы абаҩхатәрагьы шилаз анырба,  1991 шықәсазы диаргоит Очамчыра ақалақь анагӡком ахантәаҩыс,  уаҟа аус шиуаз рацәак мырҵыкәа ус 1992-1993 шықәсқәа рзы иҟалаз Аҧсны жәлар рџьынџьтәылатә еибашьра ихьӡоит. Ажәлар русқәа рзы акырӡа аџьабаа збахьаз,  араионаҿ ҳаҭыр ду зқәыз,  зыжәлар рхьаа еснагь изхьааз,  аҵыхәтәан аҧсуа жәлар аибашьра изықәнаршәаз арыцҳара ду изнарҵасыз ачымазара бааҧсы изхымгакәа Быҭәба Валериан Кьышьуард-иҧа иҧсҭазаара далҵит,  аибашьра ашьҭахь   2008 шықәсазы.
Быҭәба Валериан иҧшәмаҧҳәыс Авилова Валентина занааҭла анџьныр-химикуп. Аҧсны жәлар рџьынџьтәылатә еибашьра ҟалаанӡа  20 шықәса инареиҳаны аус лухьан лзанааҭ иазкыз алабараториаҿ. Валериани лареи ирхылҵит 4-ҩык ахшара, ҩ-џьа аҧацәеи ҩ-џьа аҧҳацәеи: Быҭәба Едуард Валериан-иҧа,  Быҭә-ҧҳа Ельвира Валериан-иҧҳа,  Быҭәба Асҭамыр Валериан-иҧа,  Быҭә-ҧҳа Адица Валериан-иҧҳа.

    Ахшара иреиҳабу Быҭәба Едуард Валериан-иҧа диит 1974 шықәсазы Очмачыра ақалақьаҿ. Очамчыратәи абжьаратәи ашкол даналга ашьҭахь  Москва дцаны дҭалоит амедицинатә академиа,  занааҭс иалихыз    аҳақьым-травматолог ҳәа иҧхьаӡоу  аҟаза дуқәа иаргьы дырхыҧхьаӡалоуп. Изанааҭ ала иахьа аус иуеит Москва ақалақьаҿ,  иҭаацәеи иареи иахьа уажәраанӡагьы уаҟа инхоит.  Едуард иҧшәмаҧҳәыс Трухина Татиана Виктор иҧҳагьы занааҭла дҳақьымуп,  лхаҵеи лареи ирхылҵит ҩ-џьа аҧҳацәа: 2003 шықәсазы ииыз Быҭә-ҧҳа Асҭанда Едуард-иҧҳа,  2008 шықәсазы ииыз Быҭә-ҧҳа Елона Едуард-иҧҳа.

     Быҭә-ҧҳа Ельвира Валериан-иҧҳа диит 1975 шықәсазы Очамчыра ақалақьаҿ. Очамчыратәи абжьаратәи ашкол даналга ашьҭахь дҭаланы далгоит Москватәи амедицинатә академиа. Ианлаамҭаз аҭаацәара далалоит,  ахаҵа ҳәа лхы здылкылаз,  шьҭрала Кәтол ақыҭа еиуоу  Коҕониа Валери Владимир-иҧеи лареи ирхылҵит 3-ҩык ахшара, ӡҕабки ҩ-џьа аҧацәеи: 2002 шықәсазы ииыз Коҕониа-ҧҳа Наала Валери-иҧҳа,  2005 шықәсазы ииыз Коҕониа Ҭемыр Валери-иҧа,  2007 шықәсазы ииыз Коҕониа Алан Валери-иҧа.

     Быҭәба  Асҭамыр Валериан-иҧа диит 1979 шықәсазы Очамчыра ақалақьаҿ. Очамчыратәи абжьаратәи ашкол даналга ашьҭахь дцаны дҭалоит Москватәи академиа  Анаплакра анапхгараҭаратә ҵара.  35 шықәса дшаарҭагылахьоугьы,  макьаназ ихатәы ҭаацәа аҧҵара дахымццакыкуа  дааиуеит. 

     Быҭә-ҧҳа Адица Валериан-иҧҳа диит 1980 шықәсазы Очмачыра ақалақьаҿ. Очамчыратәи абжьаратәи ашкол даналга ашьҭахь Москва дцаны дҭалоит,  амедицинатә академиа афармацевттә факультет. Лҵара нагаӡаны даныхынҳә аҭаацәара далалоит,  лхы здылкылаз Гамсаниа Бакур Индикәа-иҧеи лареи дырхылҵит аҧҳа: 2012 шықәсазы ииыз Гамсаниа-ҧҳа Марта Бакур-иҧҳа.


ҦАҚӘАШЬТӘИ  БЫҬӘАА  АБШЬҬРАЛА  ИАХЬА (2015 ш.) 
                            ИҞОУ  АБИҦАРА

1.Быҭәба Заур Бақа-иҧа
2.Быҭәба Нодар Бақа-иҧа
3. Быҭә-ҧҳа Заира Бақа-иҧҳа
4.Быҭә-ҧҳа Ҧацикәа Бақа-иҧҳа
5.Быҭә-ҧҳа Наҭела Бақа-иҧҳа
6.Быҭәба  Асҭамыр Заур-иҧа
7.Быҭә-ҧҳа Амина Асҭамыр-иҧҳа
8.Быҭәба Адамыр Нодар-иҧа
9.Быҭәба Аслан Нодар-иҧа
10.Быҭәба  Адгур Адамыр-иҧа
11.Быҭәба Наур Адамыр-иҧа
12.Быҭәба Ҭемыр Аслан-иҧа
13.Быҭәба Еснаҭ Аслан-иҧа
14.Быҭә-ҧҳа Сариа Аслан-иҧҳа
15.Быҭә-ҧҳа Садиа Аслан-иҧҳа
16.Быҭәба  Борис  Гого-иҧа
17.Быҭә-ҧҳа  Алла  Гого-иҧҳа
18.Быҭә-ҧҳа  Лариса  Гого-иҧҳа
19. Быҭә-ҧҳа  Наҭела  Ҕото-иҧҳа
20.Быҭәба  Ерик  Гура-иҧа
21.Быҭәба  Дамеи  Ерик-иҧа
22.Быҭә-ҧҳа Света  Бабышь-иҧҳа
23.Быҭә-ҧҳа  Нанули  Бабышь-иҧҳа
24.Быҭә-ҧҳа  Мимоза  Бабышь-иҧҳа
25.Быҭә-ҧҳа  Валина  Бабышь-иҧҳа
26.Быҭә-ҧҳа  Роза  Бабышь-иҧҳа
27.Быҭәба  Емзар  Бабышь-иҧа
28.Быҭәба  Витали Витали-иҧа
29.Быҭә-ҧҳа  Ариана  Витали-иҧҳа
30.Быҭә-ҧҳа  Мариана  Витали-иҧҳа
31.Быҭә-ҧҳа  Орнелла  Витали-иҧҳа
32.Быҭә-ҧҳа  Кристина  Емзар-иҧҳа
33.Быҭә-ҧҳа  Каролина Емзар-иҧҳа
34.Быҭә-ҧҳа Кама Емзар-иҧҳа
35.Быҭә-ҧҳа  Есма  Емзар-иҧҳа
36.Быҭә-ҧҳа  Елана  Емзар-иҧҳа
37.Быҭә-ҧҳа  Инга  Васиа-иҧҳа
38.Быҭә-ҧҳа  Ирма  Васиа-иҧҳа
39.Быҭә-ҧҳа  Льульу Камшьышь-иҧҳа
40.Быҭәба (Славик) Виачеслав Ладикәа-иҧа
41.Быҭәба  Даур  Виачеслав-иҧа
42.Быҭә-ҧҳа  Милана  Виачеслав-иҧҳа
43.Быҭәба Важьа Ладикәа-иҧа
44.Быҭә-ҧҳа  Нана Важьа-иҧҳа
45.Быҭә-ҧҳа  Аза Важьа-иҧҳа
46.Быҭә-ҧҳа  Нани  Важьа-иҧҳа.
47.Быҭә-ҧҳа  Кристина Важьа-иҧҳа
48.Быҭәба  (Ҭенго) Гиви Ладикәа-иҧа
49.Быҭәба  Беслан Гиви-иҧа
50.Быҭәба  Баҭал  Гиви-иҧа
51. Быҭә-ҧҳа Есмеральда Гиви-иҧҳа.
52.Быҭә-ҧҳа (Валиа) Раиа Радион-иҧҳа
53. Быҭәба Амиран Радион-иҧа
54. Быҭәба Лаврент Радион-иҧа
55.Быҭәба Резо Радион-иҧа
56.Быҭәба Даҭикәа Радион-иҧа
57.Быҭә-ҧҳа (Рита) Асна Амиран-иҧҳа
58.Быҭәба  Аслан  Амиран-иҧа
59.Быҭәба  Леон Лаврент-иҧа
60.Быҭә-ҧҳа Камила Лаврент-иҧҳа
61.Быҭә-ҧҳа  Вика  Резо-иҧҳа
62.Быҭәба  Астик  Резо-иҧа
63.Быҭә-ҧҳа  Алена Даҭикәа-иҧҳа
64.Быҭә-ҧҳа  Лида Баџьга-иҧҳа
65.Быҭәба  Сергеи Баџьга-иҧа
66.Быҭә-ҧҳа  Наҭела Баџьга-иҧҳа
67.Быҭә-ҧҳа  Лили  Кьышьуард-иҧҳа
68.Быҭә-ҧҳа  Цаца  Кьышьуард-иҧҳа
69.Быҭәба  Ҭемыр  Авалион-иҧа
64.Быҭәба  Беслан  Авалион-иҧа
70.Быҭә-ҧҳа  Мадина Авалион-иҧҳа
71.Быҭәба  Вальтер  Сергеи-иҧа
72.Быҭәба  Баҭал Сергеи-иҧа
73.Быҭәба  Слава Сергеи-иҧа
74.Быҭәба  Роберт  Жьоржь-иҧа
75.Быҭә-ҧҳа  Альбина Жьоржь-иҧҳа
76.Быҭәба  Даур  Жьоржь-иҧа
77.Быҭәба  Едуард  Валериан-иҧа
78.Быҭә-ҧҳа  Ельвира  Валериан-иҧҳа
79.Быҭәба  Асҭамыр  Валериан-иҧа
80.Быҭә-ҧҳа  Адица  Валериан-иҧҳа
81.Быҭәба  Владик  Вальмер-иҧа
82.Быҭәба  Вадим  Вальмер-иҧа
83.Быҭә-ҧҳа  Валериа  Вальмер-иҧҳа
84.Быҭә-ҧҳа  Вероника  Вальмер-иҧҳа
85.Быҭәба  Баграт Ҭемыр-иҧа
86.Быҭә-ҧҳа  Ҭамила Ҭемыр-иҧҳа
87.Быҭәба  Адгур  Беслан-иҧа
88.Быҭә-ҧҳа  Алиса  Беслан-иҧҳа
89.Быҭәба Аслан Беслан-иҧа
90.Быҭә-ҧҳа  Анна Беслан-иҧҳа
91.Быҭә-ҧҳа  Николь  Вальтер-иҧҳа
92.Быҭә-ҧҳа  Викториа  Вальтер-иҧҳа
93.Быҭәба  Амир  Вальтер-иҧа
94.Быҭәба  Алиас  Баҭал-иҧа
95.Быҭә-ҧҳа  Лена  Баҭал-иҧҳа
96.Быҭәба  Леон  Роберт-иҧа
97.Быҭәба  Давид  Роберт-иҧа
98.Быҭә-ҧҳа  Наала  Даур-иҧҳа
99.Быҭәба  Алан  Даур-иҧа
100.Быҭә-ҧҳа Асҭанда Едуард-иҧҳа
101.Быҭә-ҧҳа Илона Едуард-иҧҳа
102.Быҭәба Гиви Мамант-иҧа
103.Быҭә-ҧҳа Назо Мамант-иҧҳа
104.Быҭә-ҧҳа Емма Мамант-иҧҳа
105.Быҭәба Ахра (Генади) Гена-иҧа
106.Быҭба  Асҭамыр Гена-иҧа
107.Быҭба  Асҭана Гена-иҧа
108. Быҭәба  Генади Гена-иҧа
109.Быҭә-ҧҳа Асҭанда Гена-иҧҳа
110.Быҭә-ҧҳа  Алиса  Гена-иҧҳа

Абри ахыҧхьаӡараҿ аҳәса  еиҳауп 58 -ҩык ыҟоуп, 52 -ҩык хацәоуп. Урҭ рахьынтәи еиуаеиҧшым азанааҭқәа рыла 37 -ҩык еиҳауа аҵарақәа рымоуп,  7-ҩык  аучилишьчеи аколлеџьи ирылгахьеит,  егьырҭ абжьаратәи ҵара иалгахьеит.


       












  ҶЛОУ  АҚЫҬА ИНХОЗ  БЫҬӘБА  ҶУИ  ҞАРАБАЧ-ИҦА
                                   ИҴАКЫРА       
  
Ҧанаҩ ашьха аҽадырхаланы,  адунеи ршаз аахыс ахәы ҳарак ҧагьақәа ирҭыҧны,  ҷыдала ахатә ҧшӡарагьы аманы,  ирҩашушәа еибаха-еибафо Дәаб аӡиас злысуа Ҷлоу ақыҭа уаназхәыцуа,  аҧсуара агәадура уадзыҧхьало акәны иузыҟалоит. Ари ақыҭа жәынгьы-ҿангьы иаман,  иахьагьы иамоуп узхәыҽхуаша ахатә ҭоурых,  убас мацарала иахьа уажәраанӡагьы  ахатәы хаҿра ацәымӡыцкәа иааиуеит.
Ашьха еибаркырақәа уахьынаргәыдҧшыло,  ари ақыҭа иацу аҧсабара аҧшӡара лабҿабаны иубар,  аҳауа ацқьара,  инхо ауаа ржәытә-рҿатә,  рчеџьыка агьама,  рхымҩаҧгашьа уҳәа,  хымҧада уааҵашьыцны уамыргачамкыр залшом. Ажәытә аахижьҭеи ари ақыҭаҿ инхо ажәлақәа биҧарала ӡәырҩы аҩнаххьеит,   иахьа иҟоу ракәзар,  зыҧшра зсахьа иагым,  згәамч ҕәҕәоу,  рабацәа реиҧш зыламыс ҳараку,  зегь рыла заҧсуара иақәныҟәоу,  заҳаҭыр ҳараку,  иҭәы-иҧха игәыҭбааӡа иҟоу уаауп,  нхацәоуп. Аҧсадгьыл ашәарҭа ианааҭагылагьы,  рыҧсы иамеигӡакәа ахьчара зылшоз ракәны,  аибашьраҿ  фырхаҵарыла рхы аадырҧшит.
Ҷлоу ақыҭа аханатә аахысгьы иацыз адоуҳатә культура ҳазааҭгылозар,  иаҳҳәап: арҵаҩцәа,  аграномцәа,  анџьнырцәа,  ашәҟәҩҩцәа,  ажурналистцәа,  артистцәа,  адраматургцәа,  актиорцәа,  аҵарауаа,  анаука аусзуҩцәа,  ҳинтеллигенциа ахаҭарнакцәа уҳәа,  ҳажәлар рдоуҳатә культура иахьагьы амаҵ азызуа маҷҩымкәа иҟоуп. Аҧсны жәлар рпоет Б.Шьынқәба ихыҧша мацара зыҧсоузеи ари ақыҭа азыҳәан. Ҷлоу ақыҭа жәытәнатә аахижьҭегьы иаҧсыуа қыҭоуп ҳәа иҧхьаӡоуп,  хыхь ишазгәаҭоу еиҧш,  аҭоурых ҵааула змоу акәны иҟоуп. Ари ақыҭа еснагь иалиааун абыргцәа ҟәыҕақәа,  Абжьыуаа рҿы зажәа нагаз,  ацәгьеи абзиеи рҿы унеишь-уааишь ҳәа зарҳәоз,  зегь рзыҳәан  зажәа хәшәыз ацәажәацәа дуқәа.
Иарбан шықәсоу еилкаамзаргьы,  абри ақыҭан еиҳа иахьыҧшӡараз,  аҩадаҟа унхьаҧшыр Ҧанаҩ  ашьха еибаркырақәа иааигәаӡаны иахьубарҭоу еиқәыҕьазҕьазуа унарыҵаҧшуа,  аладаҟала иахьдгьыл ҟьаҟьараз ашьха ӡиас Дәаб ахықәынҵәҟьа нхарҭас  адгьылҭыҧ ылихит,  усҟантәи аамҭаз акыр зымпыҵакыз анхаҩы ҳәа еицырдыруаз Быҭәба Ҷуи Ҟарабач-иҧа. Анхаҩы дызлаихылҵышьҭраз ала иахьынхатәыз  изымдыруа дыҟазма,  иҵакны анхара нап ахьаиркыз идгьыл чашәран,  идгьыл каршәран,  абна рацәаны иаҵакын,  ашьамаҟеи аҧсасеи рцарҭа-аарҭа маншәалан,  унацәа нӡааукылар ихнаҵәартә ааҵраҿ ииаусуаз  ашьха ӡиас  ахықә дхықәынхалеит.
Быҭәба Ҷуи зқьхык  ааӡаны шәхык абна илазҵоз иакәын ҳәа,  иахьагьы дыргәаларшәаны ӡбахә рҳәалоит,  уи адагьы  ацәажәацәа дуқәа дыруаӡәкын. Иабацәа ирҿиҵаахьаз ахымҩаҧгашьақәа еснагь дақәныҟәон,  ачеџьыка зцыз уаҩын аҟнытә лассы-лассы иҭаалон асасцәа,  иуацәа,  иҭынхацәа,  дыздыруаз иқәлацәа уҳәа,  иара убас урҭ рнаҩсангьы иҩны мҩахыҵырҭас  измаз  рацәаҩын.
Ҷуи иаб Быҭәба Ҟарабач бжьҩык аишьцәа иман. Аҧсны амҳаџьырра аныҟала Ҟарабач иаб ( Ҟарабач иашьцәагьы иабгьы ирыхьӡқәаз еилкаамкәа иаанхеит,  иахьа издыруа ҳәагьы уаҩ дыҟам),  иҭаацәагьы иаргьы Ҭырқәтәылаҟа иахыргеит. Уа иахьнеиз уеизгьы аҧсра,  ачымазара,  амлакра уҳәа,  уаҩ изхымгашаз аҭагылазаара уаҕеимшхара даргьы ирхыргеит,  аҵыхәтәан еилыркааит иахьнанагаз атәымтәыла дара рзыҳәан ишҭырхагаз,  шышьҭрарӡгаз,  шьҭа ихынҳәыргьы рҭахуп,  аха ирыздыруамызт хынҳәышьас иҟаҵатәыз. Ҭырқәтәыла иҟанаҵы заҟа  хыҧсыра еиқәаҵәа рхыргаз еилкаам,  аха зыҧсадгьыл ахь ахынҳәара зҽазкны иҟаз Быҭба Ҟарабач иаалырҟьаны изыҟалаз аҭагылазаара маншәалара ихы иархәаны ҩ-џьа иҧацәа: Ҷуи Хьрыҧси нас иҧшәмаҧәыси маӡала ииулакгьы Аҧсныҟа иааишьҭит. Уи аамҭаз ишынҭаацәаз еицаартә аҭагылазаара рымамызт азы,  Ҟарабач  бжьҩык иаб иашьцәеи уаҟа иаагылеит,  избанзар асҟаҩык ауааҧсыра рҽеидкыланы Аҧсныҟа рыӡхыҵра  ҟаломызт,  аҭырқәцәа еилыркаар иақәиҭыртәуамызт,  иҟалон уи иахырҟьаны нас гәаҕшақә ирызныҟуар. Зышьҭахьҟа ихынҳәыз Ҟарабач иҧацәа изларҳәоз ала раб ус игәы иҭазаарын,  аҧхьа ишиқәҿиаз еиҧш,  издыруада ҩаҧхьа  аҭагылазаара маншәалақәа иуны дшааҟалалак,  уаҟа инхаз егьырҭ иҭаацәагьы иашьцәагьы  инеивыга-ааивыганы  Аҧсныҟа  раашьҭра иҽазикырц,  нас  аҵыхәтәан иаргьы дрышьҭаланы дхынҳәырц .
Ҟарабач иҧацәа Ҷуи Хьрыҧси ран дрыманы Аҧсныҟа ишыхынҳәызҵәҟьа,  акгьы амыхьыцкәа еиқәханы иҟаз раб инхара иахылеит. Арахә-ашәахә анҵаны анхара-анҵыра рҽазыркит,  рҳәасҭақәа хкааны адгьыл ақәаарыхра нап адыркит. Акакала ашқәсқәа акатаҳәа аиасра иаҿын. Рыхынҳәра иазыҧшын Ҭырқәтәыла иаанханы иҟаз раби егьырҭ рашьцәеи, аха рыхабарк ыҟамызт,  раб иашьцәагьы рахьынтәгьы аӡәгьы дзыхнымҳәыцызт.  Урҭ раара ишазыҧшыз мацара ашқәсқәа акакла иниаӡаа ицацҧхьаӡа,  изеимааибыз Ҭырқәтәылеи Урыстәылеи рполитикатә ҭагылазаашьақәа рҽыҧсахрақәа ирыхҟьаны,  Кавказынтәи амҳаџьырра иагаз ажәларқәа рџьынџьдгьылахь рыхынҳәра ааннакылеит. Абри аҩыза аҭагылазаара шыҟалазгьы Быҭәба Ҟарабач иҧацәа Ҷуи Хьрыҧси ргәыҕрақәа рхыҧсаауамызт аҟнытә,  Ҭырқәтәылантәи Аҧсныҟа иӡхыҵлоз  аҭырқәатә  ҕбақәа зтәыз еилкааны маӡала ирацәажәон,  рашьцәа ирлахьынҵахаз,  мамзаргьы рыхабарк  рзеилкаауазар ҳәа. Абас ишҵаа-ҧшаауаз мацара акыр шықәса шцахьазгьы,  рашьцәа ҧсыма-еиқәхама ҳәа рыбзарӡык уаҳа аилкаара рылымшакәа,  есааира  аамҭақәа ықәҳа ацара иаҿын. Зыҧсадгьыл ахь ахынҳәра лахьынҵас изауыз,  Ҟарабач иҷкәын Быҭәба Хьрыҧс аҧҳәыс дааигаанӡа иаалырҟьаны даачмазҩхан,  уаҳа еиҕьхашьак имоукәа иҧсҭазаара далҵит. Убри нахысгьы уаҳа уаҩ дзыхнымҳәкәа,  зашьа дзаҧхаз Быҭәба Ҷуи иани иареи рымацара иааизынхеит.
Быҭәба Ҟарабач ихылҵышьҭрақәа рахьынтәи иҟоу иахьатәи абиҧара рабацәа ирҳәоны ираҳахьан,  Ҷуи иан (Ҟарабач иҧҳәас) амҳаџьырра ицарц амҩа ианықәлоз,  рыҩны ашҭа иқәгылаз ахьаца-ҵла ду абжьараҿ аҳаҟьа ҧхьалкырц ибжьаҵаны дцеит ҳәа,  иҟалап мышкы зны еибганы рышьҭахьҟа изыхынҳәыр еиҭахгьы илыхуап ҳәа илҵәахызаргьы. Ҵабыргны,  ашьҭахь ҩ-џьа лыҷкәынцәеи лареи хынҳәны рыҩны ишахылазгьы,  Ҭырқәтәылаҟа ианцоз уи ахьаца-ҵла иахьынабжьалҵаз ныхахәыраҵас иҧхьаӡаны далакьысуамызт,  лҭаацәа зегьы рышьҭахьҟа ихынҳәаанӡа сазыҧшуеит ҳәа аҵла абжьыгара дахыццакуамызт. Убас лҭаацәа рыхынҳәра дшазыҧшыз мацара,  аҳаҟьагьы даламкьыскәа уи аҵла ишыбжьаз мацара,  ус лыҧсҭазаара аҵыхәтәанӡа ихыркәшаны лыдунеи лыҧсахуеит.
Аҟәатәи абжьаратәи Ашьхарыуаа рышкол № 10 аҟны рҵаҩыс аус зуа Быҭәба Ҷуи имаҭа Быҭә-ҧҳа Белла Алықьса-иҧҳа лабду иан аҳаҟьа ахьылҵәахыз ахьаца-ҵла иазкны иазгәалҭеит абас еиҧшгьы: « Сара саныхәаҷыз инаркны исгәалашәоит,  ҳаҩнаҭаҿы аныҳәарақәа уи ахьаца-ҵла амҵан ишымҩаҧыргоз. Шьҭа ергьҳәа иубарҭоу убри ахьаца-ҵла ашьапы ҭахкааны иахьагьы иҟоуп,  иҧшьоу ҭыҧны иаҳзыҟалеит.   Анкьа ианныҳәалозгьы ибзианы исгәалашәоит,  амшын нырцә иҟоу ҳашьцәа ҳәа ҳҭаацәа ирхыҧхьаӡаланы   ишныҳәалоз. Иахьа уажәраанӡагьы ҳаҩнаҭа  зегьы убраҟоуп  ныҳәарҭас иахьҳамоу».
Быҭәба Ҷуи Ҟарабач-иҧа макьанагьы дахьгәыҕуаз азы лассы-лассы Баҭымҟа дцалон,  изыхнымҳәыцыз иҭаацәа  издыруада  рыхабарк иӡхыҵлоз аҭырқәцәа рыла изеилкаауазар ҳәа,  аха есымша еиҧш,  ҩаҧхьа гәыҕрада ишьҭахьҟа дхынҳәуан. Зҭаацәа рлахьынҵа зеиҧшрахаз иахьеи уахеи гәҭыхас измаз,  ҧыҭк аамҭа анаабжьыслак еиҭах инықәыршәны Баҭымҟа дцалон,  аха  ҩаҧхьа баша дцаны даахынҳәуан,  убас  дцо-даауа дшыбжьаз мацара ашқәсқәагьы маҷымкәа иныбжьысит.
Ҷуи Ҟарабач-иҧа ихатәы бызшәа еиҧшҵәҟьа абырзен бызшәеи аҭырқәшәеи бзиаӡаны идыруан,  иуа-иҭахы,  дыздыруаз зегьы акы иашьҭаланы Баҭымҟа,  мамзаргьы Аҟәа,  Очамчыра ицарц анырҭаххалоз, еиҭагаҩык иаҳасбала Ҷуи иҳәаны лассы-лассы дыргалозаарын. Ҷуи иаб иҩны уаанӡа излахыбыз аҟаур ақәхны,  ашьҭахь ацинк ҳәа изышьҭоу  Баҭым иаахәаны  мшынгәыла иӡхыганы иааигаз ахыбга акәзаап иахьа уажәраанӡагьы иақәу. Убасҟан иқыҭантәи Қацәбақәакгьы уахь иццзаап, Ҷуи абызшәақәа ахьидыруаз азы еиҭагаҩыс рхы дархәаны,   даргьы акыц хыбга аахәаны иааргаразы.
Быҭәба Ҷуи аҭаацәара даналалоз 24 -ҟа шықәса ракәын ихыҵуаз,  ҩ-нтә аҭаацәара даланагалахьан,  раҧхьа инасыҧхаз Ҧлиа-ҧҳан,  аха аҧхьатәи ахшароура дахҧсааит. Шықәсқәак аныбжьыс ашьҭахь Ҷуи иабхәараа Аҧлиақәа идқәыланы  иабжьыргеит ҿыц аҭаацәара далаларц,  иара уи дахымццакуашәа анырба ашьҭахь дыхҭакӡаны аҧҳәысаагара идырцалеит. Иҭынхацәагьы анкьатәи иабхәараагьы асҟак анырҳәа аҵыхәтәан иаргьы ихаҿы иааганы дазхәыцзар акәхап,  ашьҭахь рҳәатәы аахаҵаны аҭаацәара деиҭалалеит. Аҩбатәи иҧшәмаҧҳәыс (Б.Шьынқәба иаб иашьа иҧҳа),  Шьынқәыр-ҧҳа Кәыҷи иареи рыҧсҭазаара еиларҵеит,  ирхылҵит 10 -ҩык ахшара,  4 -ҩык аӡҕабцәеи 6-ҩык аҷкәынцәеи: аеҳәшьцәа-Быҭә-ҧҳа Хәыхәа Ҷуи-иҧҳа,  Быҭә-ҧҳа Лили Ҷуи-иҧҳа,  Быҭә-ҧҳа Жьениа Ҷуи-иҧҳа,  Быҭә-ҧҳа Тулиа Ҷуи-иҧҳа. Аешьцәа- Быҭәба Мџьыҭ Ҷуи-иҧа,  Быҭәба (Ҷаҷ) Алықьса Ҷуи-иҧа,  Быҭәба Ҷыҷыкәа Ҷуи-иҧа,  Быҭәба Тыкәа Ҷуи-иҧа,  Быҭәба Фирон Ҷуи-иҧа,  Быҭәба  Аиза Ҷуи-иҧа.
Быҭәба Ҷуи анхашьа-анҵышьа иаманшәалаз нхаҩын,  усҟантәи аамҭаз амал зымпыҵаку уаҩуп ҳәа дыҧхьаӡан,   мал дус ирҧхьаӡоз ҳәа иҟазгьы: адгьыл рацәаны импыҵакын,  аҧсаса,  ашьамҟа,  ауахьад уҳәа, иузымҧхьаӡартә араху рацәаны изанын. Абжеиҳан аҩнытә усқәа иҽырхаршәаланы Баҭымынтәи ацитрустә шәырҵлақәагьы аахәаны иааигон: амандариана,  алимон,  апатырқал,  иара убас амагнолиа ҳәа изышьҭоуи нас еиуаеиҧшым апальма-ҵлақәеи,  урҭ раҧхьаӡа Аҧсныҟа иқәызгалақәоз дыруаӡәкын иаргьы. Ақыҭа ауааҧсыра апальма-ҵлақәеи амагнолиеи абарбахьаз,  ирыхьӡқәаз рыздыруамызт аҟнытә аҵла ҧшӡақәа ҳәа ирышьҭан. Аҧсныҟа иааигалоз аҵла еиҭаҳатәқәа рнасангьы,  иара убас ацәашәҵатәқәагьы аахәаны иҭаацәа рзы иааигалон. Ҷуи имаҭа Быҭә-ҧҳа Белла лабду Баҭымынтәи иаахәаны ишааигоз ҳәа ирҳәоны илаҳахьаз абасеиҧш иҟоуп: « Ирҳәо саҳахьан,  санду (Ҷуи  иҧшәмаҧҳәыс Шьынқәыр-ҧҳа Кәыҷ) лзыҳәан амаҭәа лыҧшаахқәагьы аахәаны уахьынтәи ишылзааигалоз. Схаҭагьы ибзианы исгәалашәоит сызхаану,  иара убас хаҭала  сыбла иабахьан санду илзааихәахьаз аҳаргьи ашьаҵатәқәеи ҭаҵәахны саб иаҳәшьцәа ишрымаз,  алакьысрагьы аӡәгьы дақәиҭымызт.»
Аамҭа ықәҳа ишцоз ус Асовет мчра анааи,  амал рацәаны изымпыҵаку Быҭәба Ҷуи дкулакуп ҳәа дыҧхьаӡаны имал имырхит,  иҵакыз адгьылқәеи,  хыҧхьаӡара рацәала изаныз ирахәқеи ицәыргеит. Ус иаалырҟьаны,  70 шықәса рышьҭахь Асовет ҳәынҭқарра анеилаҳа,  аколнхара иагахьаз Ҷуи идгьылқәа еиҭадырхынҳәит иахьатәи ихылҵышьҭрақәа.

   Быҭәба Ҷуи ихшара иреиҳабыз Быҭә-ҧҳа Хәыхәа  хаҵа ҳәа дзыццаз Ҷлоу ақыҭан дынхон,  ақыҭаҿ ҳаҭыр зқәыз Ҵәыџьба Кьамшьышь лареи рыҧсҭазаара еиларҵеит. Илхылҵит 7 -ҩык  ахшара,  4-ҩык аӡҕабцәеи з-ҩык аҷкәынцәеи.

    Хәыхәа илышьҭанеиуаз Быҭә-ҧҳа Лили Ҷуи-иҧҳа диит 1917 шықәсазы,  занааҭла дырҵаҩын,  Ҷлоутәи абжьаратәи ашкол аҟны рҵаҩыс аус луан. Ианлаамҭаз аҭаацәара далалоит,  Ҧақәашь ақыҭан инхоз  Џьынџьал Шьрын  Ҭемыр-иҧеи лареи рыҧсҭазаара еиларҵоит. Данҭаацәараха ашьҭахьгьы  лзанааҭ ала аус луан,  Ҧақәашьтәи ихарҭәаам ашкол аҟны рҵаҩыс. Лхаҵа аибашьреи аҭакреи ихганы даныхынҳә  ашьҭахь  Ҧақәашьынтәи  нхара Тҟәарчалҟа ианиас,   1954 шықәса инаркны аусура далагоит Тҟәарчалтәи арацәарбеиагатә фабрика аҟны ҳасабеиларгаҩыс. Быҭәба-Џьынџьал  Лили Ҷуи-иҧҳа лыҧсҭазаара далҵит 1975 шықәсазы.
1914 шықәсазы Ҧақәашь ақыҭан ииыз,  Быҭә-ҧҳа Лили лхаҵа аибашьреи аџьеи рветеран  Џьынџьал Шьрын Ҭемыр-иҧа раҧхьаӡа арра маҵзура дахысуан Ахалцыхь,  усҟан акапитан ичын иман. Арратә маҵзура ахьихигоз (ар ршәарҭадаратә усқәа дреиҳабын) архәҭаҿ  аҟәша ҷыда дафицарын. Уаҟа аус шиуаз ус 1941-1945 шықәсқәа рзы  Аџьынџьтәылатә еибашьра Дуӡӡа аныҟала дызлахәыз архәҭа Украинаҟа еиҭарган,  нас уаҟа аҕа иҿагыланы еибашьуан. 
Аибашьра алагара мчыбжьқәак шагыз мызкы ҳәа даурыжьын аҩныҟа даауеит, Украина арратә маҵзура зхызгоз Шьрын иашьеиҳаб Џьынџьал Арсен. Ус аибашьра ианалага, Шьрын дызлахәыз архәҭа иацны аешьцәа аҩыџьагьы Украинаҟа еиццоит, уаҟа аицеибашьрагьы иалагоит. Убасеиҧш аидысларақәа руак аан Шь.Џьынџьал дызлахәыз архәҭа рымч мхакәа  амацәаз иҭашәеит,  убасҟан аҕа инапы иампыҵашәеит Шьрын иашьа Арсенгьы иаргьы,  иара убас ирытҟәеит архәҭаҿ зыҧсы ҭаны  иаанхазгьы. Ҧыҭрак ашьҭахь аҕа иконцлагер Иугославиа аҳәаа азааигәарахь ииаигоит, убасҟан рацәак  аамырҵыкәа Шьрын иашьа Арсенгьы иаргьы, иара убас уаҟа ирыцҭакыз рҩызцәақәаки дареи иааибыҳәаны  аҕа илагер аҟынтәи зыгәаҕьра цәгьаз маӡала абналара рылдыршеит.   Иаарласӡангьы иманшәалахеит, Броз Тито напхгара зиҭоз аҭыҧантәи Иугославиатәи апартизанцәа ротриад рыҽрымаданы  аибашьра еилгаанӡа еибашьуан,  аха аибашьра аилгамҭаз Џьынџьал Шьрын иҩныҟа ахынҳәра дахьымыгӡакәа,  аҕа илагер дахьақәшәаз дахырҟьаны иус рыӡбан,  ихарамкәа 10 шықәса иқәҵаны дҭаркит,  Иарославскитәи аобласт ақ. Углич абахҭаҿ.       Аибашьра анеилга ашьҭахь Шьрын иашьа  аҩныҟа дхынҳәуеит, аха Арсенгьы дытҟәаны аҕа илагер дахьақәшәаз дахырҟьаны иус рыӡбан, 10 шықәса иқәҵаны Русҭав дганы дҭаркит.
Џьынџьал Шьрын иҩныҟа дханҳәит, И.В. Сталин иҧсҭазаара даналҵ ашьҭахь 1954 шықәсазы,  убасҟан ауп, убри аамҭаз 12 шықәса зхыҵуаз иҷкәын заҵә Џьынџьал Митиа раҧхьаӡа акәны иаб данибаз. 
Џьынџьал Шьрын   аибашьраҿ деиқәханы аҭакрагьы ихганы  даныхынҳә ашьҭахь Тҟәарчал анхара иҽазикуеит, Аӡхыда ҳәа иахьашьҭоу аганахь амҩа аҿықәанҵәҟьа ихатәы ҩны иргылоит. Аусура далагоит Тҟәарчалтәи «Ақырҭрацәа» аинспекциа аинспекторс,  тәанчара дцаанӡагьы  уаҟа аус иуан. Аҧсҭазаараҿ абасала акыр мыҟәмабарақәа зхызгахьаз,  акырынтә аҧсра иахыҧахьаз Џьынџьал Шьрын Ҭемыр-иҧа иҧсҭазаара  далҵит 1978 шықәсазы.
Быҭә-ҧҳа Лили Џьынџьал Шьрыни ирхылҵыз аҵеи заҵә, 1941шықәса октиабр  31 рзы Очамчыра араион Ҧақәашь ақыҭан ииыз Џьынџьал (Митиа) Дмитри Шьрын-иҧа ила  иаб ишьҭрамҭа  ҿиараны иҟан. Дуаҩымшны ирхылҵыз рыҷкәын заҵә ихылҵышьҭрахаз ирыбзоураны Џьынџьал Шьрын ишьҭрамҭа дырҭбааит.
Џьынџьал (Митиа) Дмитри Шьрын-иҧа Тҟәарчалтәи абжьаратәи ашкол 1960 шықәсазы даналга ашьҭахь дҭалоит Аҟәатәи аиндустриалтә техникум,  дрыдыркылеит 3-тәи акурс аҟны. Иҵара нагӡаны далгоит 1963 шықәсазы,  аусура далагоит Тҟәарчал ГРЕС аусзуаҩыс. Уаҟа аус шиуаз Асовет Еидгыла арратә маҵзурахьы иҧхьоит,  1967 шықәсазы арратә уалҧшьа ихганы даныхынҳә ашьҭахь ҩаҧхьа аусура далагоит уаанӡа аус ахьиуаз ГРЕС. 1962 шықәсазы аҭаацәара далалеит,  ашьҭахь 1978 шықәсазы иҭаацәа иманы Аҟәа араион-ҿыц ахь нхара даниас инаркны аусра далагоит,   ихазыз аргылара атрест аучасток  № 3 аҟны афымца еиқәыршәаҩыс.
Митиа иҧшәмаҧҳәыс Качериани Алла занааҭла дырҵаҩуп,  аус луан Аҟәатәи абжьаратәи ашкол № 15 аҟны. 2015-тәи  аҵара ашқәс азы илыхҵан «Аҧсны арҵаҩра зҽаҧсазтәыз » ҳәа ахьӡ ҳарак.  Лхаҵа Џьынџьал Митиеи лареи ирхылҵит 3-ҩык ахшара,  ҩ-џьа аҷкәынцәеи ӡҕабки: Џьынџьал Џьамал ахшара дреиҳабуп. Аҧсуа ҳәынҭқарратә университет,  аекономикатә факультет 1982 шықәсазы даналга  аусура далагоит ОБСОИУЗ аусзуаҩыс, ашьҭахь усура диасуеит Аҧсны аҩнуҵҟатәи аминистрра УБЕП аҟәшаҿы,  иахьа уажәраанӡагьы уаҟа аус иуеит. Ҩ-џьа аишьцәа раҳәшьазаҵә Џьынџьал-ҧҳа Аида аҭаацәара далалоит,  аха ахшара данлоу ашьҭахь лхаҵеи лареи рҳәатәы зеиқәымшәакәа ианеилыҵ ашьҭахь лхәыҷы даашьҭыхны лҭаацәа  рахь дхынҳәуеит,  иахьа лани лаби рҟны дҟоуп.  Аҷкәын аиҵбы Џьынџьал Адгәыр Дмитри-иҧа Аҧсны жәлар рџьынџьтәылатә еибашьра далахәын, 1993 шықәса декабр 23 рзы Гал араион иалаханы иҟаз ақырҭуа диверсантцәа раанкылара  аан  дҭахеит 23 шықәса анихыҵуаз. Анышә дамадоуп Аҟәа аибашьра ахьӡ-аҧша  апарк аҟны,  данҭаха ашьҭахь ианашьоуп аҳәынҭқарратә ҳамҭа ҳарак Леон Иорден. Иара убас,  Адгәыр  аҵара ахьиҵоз,  дзылгаз  Аҟәатәи абжьаратәи ашкол  № 15 аҟны  аклассқәа руакгьы   ихьӡ ахҵоуп.
Џьынџьал Митиа ихшаз рыла имаҭацәа: Џьынџьал Баҭал иахьа аус иуеит Аҟәатәи аҩнуҵҟатәи аусқәа  ашьаусҧшаара аҟәшаҿы,  акапитан ичын имоуп. Гал араионаҿ иҭахаз Џьынџьал Адгәыр ихьӡ акамыршәразы Адгәыр зыхьӡырҵаз иҷкәын,  иахьа Москва ақалақьаҿ Афедерациа шәарҭадаратә маҵзура (ФСБ) аҟны қәҿиарала иҵара нагӡаны,  нас иҧсадгьыл ахь дхынҳәырц игәы иҭоуп. Митиа иҧҳа лҟынтәи  имаҭа Џьынџьал  Саид Виктор-иҧа иакәзар абжьаратәи ашкол даналга  афинанстә ҵара дҭаланы далгоит,  иахьа ахәҳахәҭратә усқәа инапы  рылакуп.
Џьынџьал (Митиа) Дмитри Шьрын-иҧа бзиагьы цәгьагьы шихигахьоугьы,  шьҭа сааҧсеит ҳәа мҳәакәа макьанагьы аҕьараҳәаҵәҟьа  аус  иуеит «Амшынеиқәафымцамчы» аусбарҭа амаҵзураҿы,  иахьа иҭаацәеи иареи нхоит Гәылрыҧшь араион Баҕбаран ақыҭан. Иаабахьац ҧсуа ҭаацәарак  реиҧш,  ламыслеи уаҩышьалеи еиқәшәоу  ракәны  ишынҭаацәоу ҳәоуеиқәшәала инхоит-инҵуеит,  рыҩны унымҩахыҵыргьы рчеџьыка рнапы иқәыргыла гәаартыла иуҧылоит,  хымҩаҧгашьала акәзаргьы уаарыҵашьыцыртәы иҟоуп. Рыуа,  рҭахы,  реашьара,  агәылара уҳәа,  зегь рҿаҧхьа зегь рыла  ҳаҭыр зқәу  ҭаацәароуп.

      Быҭә-ҧҳа Жьениа Ҷуи-иҧҳа динасыҧхоит Тҟәарчал инхоз Аршба Ианкәа,  ирхылҵит ҩ-џьа аӡҕабцәеи ҷкәынаки. Жьениа илышьҭанеиуаз лаҳәшьеиҵбы Быҭә-ҧҳа Тулиа Ҷуи-иҧҳа даараӡа дыӡҕаб ҧшӡан ҳәа рҳәон. Аҵара лҵон Аҟәатәи Ашьхарыуаа рышкол аҟны,  ҩыза бзиасгьы длыман ҳәа рҳәоит Ашьхаруа-ҧҳа Татиана. Аҩыџьагьы еҩызцәа бзиақәан,  мышкы еибамбакәа иҟамлацызт,  аха Тулиа Ҷуи-иҧҳа аҭаацәара алалара дахьӡаанӡа дшыӡҕабӡаз иаалырҟьаны даачмазҩхан,  иаалыдыргалаз иара ус хәшәык  аалмыхәакәа лыҧсҭазаара далҵит.

     Быҭәба Ҷуи ихшаз аҷкәынцәа рахьтә зегьы дреиҳабын, 1908 шықәсазы Ҷлоу ақыҭан ииыз  Быҭәба Мџьыҭ. Усҟантәи аамҭақәа рзы иара аҵара ду змаз ҳәа дыҧхьаӡан,  аусқәа иухьан Очамчыра араион аҵара аҟәша аиҳабыс,  ашьҭахь Очамчыра арион анагӡком ахантәаҩы ихаҭыҧуаҩысгьы. Мџьыҭ арратә ҵара имазу имамзу еилкаамкәа иҟоуп,  аха ашьҭахь диаргоит Очамчыра арион арратә комиссариатә акомиссарс,  уаҟа аус иуанаҵы аподполковник ичын аҟынӡа дҳараркуеит. 1941-1945 шықәсқәа рзы Аџьынџьтәылатә еибашьра Дуӡӡа ианалага,  Аахыҵ-Кавказ еидырҵаз арратә госпитальқәа ирхыҧхьаӡалахаз Қәҭешьтәи  арратә  госпиталь  аиҳабыс дахадаргылоит. Быҭәба Мџьыҭ Ҷуи-иҧа  ашьҭахь дагоит афронтахь,  дҭахоит 1943 шықәсазы.
Быҭәба Мџьыҭ иҧшәмаҧҳәыс Ҷолокуа Зоиа Ҧшьҟан-иҧҳа шьҭрала Ҷлоу ақыҭан дынхон,  илхылҵит з-ҩык аӡҕабцәа: Быҭә-ҧҳа Лили Мџьыҭ-иҧҳа,  Быҭә-ҧҳа Света Мџьыҭ-иҧҳа,  Быҭә-ҧҳа Ламара Мџьыҭ-иҧҳа. Аеҳәшьцәа реиҳабы Быҭә-ҧҳа Лилиа  хаҵа ҳәа лхы идылкылеит Очамчыра инхоз Челиӡе Вахтанг (иҧсҭазаара далҵхьеит),  аеҳәшьа аиҳабы илышьҭанеиуа Быҭә-ҧҳа Света  шьҭрала Ҷлоу ақыҭан инхоз Џьынџьиа Вовеи  лареи рыҧсҭазаара еиларҵеит. Аеҳәшьа аиҵбы Быҭә-ҧҳа Ламара  шьҭрала Баслахә ақыҭан инхоз Ҧаҕәаа Толики лареи игәаҧхеибашьаны  еинасыҧхеит.

      Быҭәба (Ҷаҷ) Алықьса  диит 1914 шықәсазы Очамчыра араион Ҷлоу ақыҭан,  анхаҩы Быҭәба Ҷуи Ҟарабач-иҧа иҭаацәараҿы. Раҧхьаӡа ишьаҿа еихигеит Џьгьарда иаартыз ҩ-классктәи ашкол ахь,  уи даналга ашьҭахь иҵара  ахарҭәааразы  диасуеит Н.Лакоба ихьӡ зху Аҟәатәи Ашьхарыуаа рышкол ашҟа.  Быҭә-ҧҳа Белла излеиҭалҳәаз ала, лаб Ҷаҷ уаҟа идтәалақәаз,  аҵара ицызҵоз рахьынтә лассы-лассы дигәаларшәаны  иӡбаху иҳәалозаарын,  аҵарауаҩ Быџьгәыр Саҕариеи иареи шеҩызцәаз. Быҭәба (Ҷаҷ) Алықьса  Ашьхарыуаа рышкол  даналга ашьҭахь дҭалоит Аҟәатәи амедицинатә училишьча,  даараӡа ибзиаӡаны дагьалгоит. Изанааҭтә ҵара иациҵаразы ашьҭахь дцоит Ленинградтәи Арратә медицинатә академиа дҭаларц,  уаҟа шықәсыктәи аҽазыҟаҵара  даналга ашьҭахь дахырҧхьаӡалоит актәи акурс ахь.  Бзиа ибаны иалихыз азанааҭ ала қәҿиарала аҵара дшаҿыз ус  1940 шықәсазы  Асовет Еидгыла арратә маҵзурахьы иҧхьеит,  дақәшәеит Латвиа архәҭа ахьгылаз Либава.  Уаҟа арратә маҵзура шихигоз ус ихьӡоит,  1941-1945 шықәсқәа рзы излагаз  Аџьынџьтәылатә  еибашьра Дуӡӡа.
Аибашьра ду ашьҭахь Алықьса Быҭәба  игәаларшәаны излеиҳәоз ала, 1942 шықәса иун мза 12 рзы,  Ленинград амҵан иҟалаз аибашьрақәа руак аан  дызлахәыз аибашәцәа ӡәырҩы атҟәацәа ирылашәеит. Анемец мпыҵахалаҩцәа иртҟәаз зегьы ашьҭахь Франциаҟа идәықәырҵеит,  инанагоит ақалақь Нунмепер. Алықьса амедицинатә ҵара шимаз анемеццәа ишеилыркаазҵәҟьа афельдшерс дҟарҵоит,  ҧсыхәак зламаз ала ихәшәтәуан ахәцәеи ачымазцәеи,  иара ибзоураны аҭыҧантәи ауааҧсыреи ихәыз аруааи ӡәырҩы рыҧсқәа еиқәирхахьан. Уи аамҭаз ихәыз,  мамзаргьы ичмазҩыз дарбанзаалакгьы анемец фашистцәа амедицинатә цхыраара аӡәгьы ирҭомызт аҟнытә ахәшәтәра здыруаз  ирылакьысуамызт,   атҟәацәа дара-дара рхала еицхыраалар акәын.
Алықьса Быҭәба  иҩызцәеи иареи еибадырны зныкымкәаны иақәыркхьан,  аҭыҧантәи афранцыз партизанцәа рахь ибналаны ицарц,  аха абналара ақәыркыцҧхьаӡа ирықәымҿиакәа,  анемеццәа алақәа рышьҭаҵаны иркуан,  ҩаҧхьа ирхынҳәны иааргон,  иахьааргозгьы абналара ахьыргәаҕьыз аҵыхәала мыждарыла ирызныҟәон. Алықьса Франциатәи анемецтә аконцлагер аҟынтәи аҵыхәтәан даныбналоз ҕәҕәала дырхуит,  ихдырра ицәыӡны дшыҟаз машәыршәа дгәеиҭеит афранцыз нхаҩк. 
Алықьса Быҭәба иҧсы еиқәханы аҩныҟа даныхынҳәгьы  иҭаацәа дахьырбоз шамахамзар иҽикәабомызт,  идырцәа рҟынгьы ишырбоз иҽеилихуамызт,  избанзар дыхтны унаихәаҧшыр  ицәеижь зегьы ала ацҭыҧ иарганы,  дахьеибгаз  ыҟамкәа  дырҕҕаны дахьыҟаз аҵыхәала  дацәыҧхашьаны аӡәы ибар  иҭахымызт.
–« Ҽнак зны, –аибашьраҿ ихигахьаз игәаларшәаны иҳәалон Алықьса, – анемец лагер аҟынтәи 25 -ҩык иааибыҳәаны ҳаныбналаз,  усҟан сҩыза Шьоҭа  Шамаҭаагьы дҳацыбналеит,  ҳазынтәыкгьы ҳшеицыз ҳцеит ихәыз атҟәацәеи ачымазцәеи рзы астационарк аҳасабала зыҩны иаартыз,  сара  фельдшерс сахьыҟаз,  ахәшәтәрақәа ахьымҩаҧызгалоз афранцыз Луи  Недемик иҩныҟа,  иџьоушьаша ибзиангьы ҳидикылеит. Х-ҩык аҧҳацәа иман,  Жанна,  Жомен,  нас иреиҵбыз  Мариа-Тереза. Убри аиҵбы Мариа-Тереза  ашьҭахь ҳлыҳәеит, маӡала апартизанцәа рштаб ахьыҟаз дцаны адырра рылҭарц.  Ларгьы мап ҳцәымкыкуа ҳҳәатәы аахалҵан,  гәыҧҩык атҟәацәа анемец лагер аҟынтәи ҳшыбналаз,  аҭыҧантәи апартизанцәа ҳаҽрымаҳдарц шаҳҭахыз ала дцаны ҳаиҭалҳәеит. Убри ашьҭахь рацәак аамырҵыкәа ҩыџьа афранцыз-партизанцәа х-барбалк зҵаз амотацикл ала иаакылҟьан,  еицыбналаз зегьы рштаб ахь ҳаргеит,  ҳагьахырҧхьаӡалеит  аҿагылаҩцәа  ротриад.»
Англызцәеи америкааи еидызкылоз рырхәҭа Франциа иандыртәа ашьҭахь аҩбатәи афронтгьы аартра ҟалеит,  убасҟан анемец фашистцәа ирыӡбеит атҟәацәа зегьы Асовет Еидгылантәи  англызцәеи америкааи рырхәҭақәа рҿаргылараз Франциатәи афронт  ашҟа  идәықәырҵарц. Атҟәацәа  амҩа иқәнаҵы ӡәырҩы ирылдыршеит ибналаны аҭыҧантәи  афранцыз партизанцәа рыҽрымадара,  ашьҭахь аинрал Де Голлиа  напхгара зиҭоз архәҭа иацны,  анемец фашистцәа ирҿагыланы Франциа зегьы ахы иақәиҭхаанӡа  еибашьит.
1944 шықәсазы Асовет Еидгылеи егьырҭ атәылақәеи рҟынтәи  Франциа еибашьуаз  атҟәацәа зегьы америкатәи арратә маҭәала еилаҳәаны,  бџьарла еибыҭаны идәықәырҵеит аҕа ихырҕәҕәара ҕәҕәа ахьыҟаз Межино араион ахақәиҭтәраз. Уи араион ахы ианақәиҭыртә ашьҭахь Еизенхауер иҟаиҵаз адҵала атҟәацәа  зегьы афронт аҟынтәи ирхынҳәны атыл аҩнуҵҟа еихыршеит. Алықьса Быҭәба иакәзар,  ақалақь Леон днанагеит,  уаҟа диқәшәеит Гәдоуҭа араион Ҟәланырхәатәи ижәлантә Быҭәба Рафик  Маҳҭ-иҧа,  убасҟан гәаларшәагас ҳәа еидтәаланы  иагьеицҭырхит  рпатреҭ. 1945 шықәсазы Алықьса Быҭәба аибашьраҿ иааирҧшуаз ақәҿиарақәа ирыбзоураны ақалақь Ангулен дрыдыркылеит Франциатәи Акоммунистцәа рпартиахь. 
Аҧсреи аиқәхареи акырынтә лахьынҵас изаухьаз Алықьса Ҷуи-иҧа аибашьра анеилга ашьҭахь иҧсадгьыл ахь дхынҳәуеит,  дахьааизгьы баша дымтәакәа ауаа ирыхәашаз аусқәа иҽырзикуеит. Аибашра  аамҭаз аконцлагери,  абналарақәеи,  аибашьрақәеи идыркарахьаз,  акырынтә аҧсра абла иҭаҧшхьаз  ауаҩы сааҧсеит ҳәа аҩны дымтәакәа иуаажәлар ацхырара риҭарц ҳақьымс  аусура далагоит аҧхьа иқыҭа Ҷлоу,  нас Отаҧи Ҭхьынеи ақыҭақәа рҟынгьы инеимда-ааимданы х-қыҭак реидбалара иҽазикуеит. Убри аамҭаз иҭакра иашьҭаз ацәгьаҳәацәагьы ишьклаҧшуазаарын,  аха ауаа ирыхәо аус даҿуп ҳәа зыҟны ацәгьа рҳәоз иламкьыскәа инаивслон. Сталини Бериеи  рыҟазаара шьҭа рацәак шаанымхазгьы,  урҭ ацәгьаҳәацәа рҵыхәала ауаа дара-дара рцәа иацәшәо аҟынӡа инаргахьан,  абри аҩыза аҭагылазаара аныҟалахьаз аамҭаз  ашьҭахь аӡәы  дцаны Алықьса ицәгьа иҳәеит,  абри ауаҩ иҭакра шәзазхымццакуеи ҳәа. Ауаа рыгәра еибамго излаҟалахьаз ала ацәгьаҳәаҩ зыҟны дашшыз ашьҭахь иаргьы ихы дацәшәазар акәхап,  Алықьсагьы асеиҧш дыхҭаркуа ианалага шьҭа ивсра ауамызт аҟнытә,  Аҧсадгьыл аҿаҧхьа «дчарҳәаҩызшәа» харада ахара идҵаны ддырбаандыҩуеит. Убри аамҭаз Алықьса аҭаацәара даналалоз аламҭалаз акәын,  дандырбаандыҩуаз иҧшәма ҧҳәыс Сангәлиа-ҧҳа Лианора 18 шықәса ракәын илхыҵуаз.
Аибашьра аамҭаз Алықса иааирҧшыз ачҳареи  афырхаҵареи рзы СССР аҳәынҭқарратә ҳамҭақәа ианашьара ахаҭыҧан атҟәацәа дахьрылашәаз аҵыхәала «чарҳәаҩыс» дыҧхьаӡаны 25 шықәса иқәҵаны Сибраҟа дахыргеит,  убасҵәҟьа изыруит зыҩныҟа Ҟәланырхәаҟа ихынҳәыз ижәлантә Быҭәба Рафикгьы,  уигьы 25 шықәса иқәҵаны дахыган. Быҭәба Алықьса ахара идҵаны Сибраҟа данахыргоз иҧшәмаҧҳәыс  лцәалтәымкәа дыҟазаарын,  ашьҭахь аҧҳа длоуит ҳәа дахьҭакыз ашәҟәы аниоу,  иаргьы даалаган иаразнакала иаҳәшьцәа аҭак рзиҩит, Франциа данырхәыз дзыхәшәтәыз афранцыз иҧҳа руаӡәык лыхьӡ аҳаҭыраз сыҧҳагьы «Лилита» лыхьӡышәҵа ҳәа. Алықьаса иҟаиҵаз аҭакгьы бжьамӡкәа ироуит,  аха иҧҳа лзы ииҭаххаз ахьӡ аҧсуаа рҟны уиаҟара ианааломызт аҟнытә,  ашьҭахь  Лиуда  лыхьӡырҵеит.
Алықьса Ҷуи-иҧа иҳәамҭаны ихшара излараҳахьаз ала,  дахьнанагаз Сибратәи алагераҿгьы иҧсеиқәырхаган изыҟалеит,  иара еиҧш иахыгаз абаандаҩцәа амедицинатә цхыраара ахьриҭоз аҵыхәала,  уаҟагьы изанааҭ иабзоураны имариаз аҭагылазаашьа еснагь инаҭон. Алықьса Сибра дшыҟаз, 1944 шықәсазы Америкатәи армаҭәа ишәҵаны иҭыхыз апатреҭ анидырбала,  убри ишәыз армаҭәа иабзоураны  5-ҟа шықәса ихигахьан еиҧш,  алагер анапхгара  мызкы ҿҳәарас иҭаны азин ирҭеит,  иҩныҟа дцаны иҭаацәа баны нас ианаамҭаз дхынҳәырцаз. Насыҧны изыҟалаз убри апатреҭ идырбалаз иабзоураны аҩныҟа дагьааит,  аха имаз мызкы аҿҳәара анынҵәа ашьҭахь,  Лабахуа Архип Мирон-иҧа иҟаиҵаз ацхыраарала Алықьса Быҭәба Сибраҟа дмышьҭыкәа,  изаанханы иҟаз ахара иҧсадгьыл аҟны,  шьҭа аҭакра Тҟәарчал ихигартә еиҧш аҟаҵара илиршеит. Ашқәсқәа акакала ишиасуаз ус 1953 шықәсазы И.В.Сталин иҧсҭазаара даналҵ,  ашьҭахь Бериагьы иҵыхәтәа анықәырга,  харада ахара рыдҧхьаӡаланы иҭаркхьаз зегьы аноурыжьуаз иҟалаз амнистиа иабзоураны Алықьса  Быҭәбагьы ихы дақәиҭыртәит,  раҧхьаӡа иибаз ихшара Быҭә-ҧҳа Лиудагьы убри аамҭаз 5 шықәса ракәын илхыҵуаз. 
Ашьҭахь,  1963 шықәсазы СССР Иреиҳаӡоу Аӡбра еиҭарҿыцны имҩаҧнагаз аусҭҵаара иабзоураны Алықьса Быҭәба иганахьала ацәгьаҟаҵара аҭыҧ ахьыҟамыз азы,  идҧхьаӡалаз ахара ихыхны аҵыхәтәанӡа дыриашоуп ҳәа азханаҵеит. Абасала акгьы шихарамыз ала дыриашаны Алықьса Ҷуи-иҧа ихы данақәиҭха ашьҭахь,  аибашьреи аџьеи рветеран ҳәа дыҧхьаӡаны ианаршьеит Аҳәынҭқарратә ҳамҭақәа маҷымкәа. Тәанчара данца ашьҭахьгьы,  иҧсҭазаара аҵыхәтәантәи ашқәсқәа рзынӡа иқыҭауаа амедицинатә цхырара риҭон,  чмазаҩык дахьыҟалоз егьырҭ ақыҭақәа рҟынтәигьы ишьҭаланы  иааны дыргон,  иаргьы ахааназ ихы дамеигӡацызт,  имч днанагонаҵы рымаҵ иуан.
Быҭәба Алықьса Ҷуи-иҧа иҧшәма ҧҳәыс Сангәлиа-ҧҳа Лианореи иареи ирхылҵит 4-ҩык ахшара,  з-ҩык аҧҳацәеи ҷкәынки: аха (ҩ-џьа аҧҳацәа аҭаацәара иалалаанӡа руаӡәык 24 шықәса анылхыҵуаз лыҧсҭазаара далҵит,  егьи 16 шықәса дшырҭагылаз даачмазҩханы лыдунеи лыҧсахит). Еизынхаз аеҳәшьеи аешьеи : Быҭә-ҧҳа Белла Алықьса-иҧҳаи,  Быҭәба Роман Алықьса-иҧеи   рыла  Алықьса  ишьҭамҭа мыӡраны иҟан.
Акырантә аҧсра абла иҭаҧшхьаз,  атҟәареи,  аибашьреи,  аҭакреи уҳәа  акыр мыҟәмабарақәа зхызгахьаз Алықьса Ҷуи-иҧа аибашьраҿ дызлаҧшхьаз изымхазшәа,  иҧсадгьыл гәакьа аҟынгьы даҽа еибашьракгьы ихигар акәхеит. Аҧсуаа рнырҵәаразы ирықәлаз ақырҭуа мпыҵахалаҩцәа еиҿдырцаауаз ацәгьа-мыцәгьарақәа ахьибоз иааҧсахьаз игәы есааира иарҵаҕон,  иуаажәлар зҭагылаз арыцҳара еснагь игәырҩа цәгьаха изыҟан. Афырхаҵара згым аҧсуа жәлар ақәылаҩцәа  Аҧсны иалцаны аиааира анырга ашьҭахь шықәсык аҟара ааҵхьаны еиҧш,  Быҭәба (Ҷаҷ) Алықьса Ҷуи-иҧа иҧсҭазаара далҵит 1994 шықәсазы,  анышә дамадоуп иабацәа рҳаҭгәынқәа рывараҿ,  дахьиз иқыҭа гәакьа Ҷлоу.

     Быҭәба Алықьса  иҧҳа Быҭә-ҧҳа Белла абжьаратәи ашкол даналга ашьҭахь дҭаланы далгоит Аҧсуа ҳәынҭқарратә университет,  афилологиатә факультет. Лзанааҭ ала аус луеижьҭеи акрааҵуеит Н.Лакоба ихьӡ зху Аҟәатәи абжьаратәи Ашьхарыуаа рышкол №10 аҟны,  аҧсуа бызшәеи алитературеи рырҵаҩыс. Ҷлоу инхо Быҭәаа ирызкны аҭаҩрақәа анымҩаҧгаз 2014-2015  шықәсқәа рзы,  заҧхьаҟа анасыҧ бзиа разҟыс изауша Белла Алықьса-иҧҳа дҭаацәарамхацызт. Лыҿцәажәарақәа  анымҩаҧгаз руаказ лаб изкны иазгәалҭеит абас еиҧшгьы: « Иахьа атәым ҳәынҭқаррақәа рышҟа ацара-аарақәа аныманшәалаха ашьҭахь даараӡа агәаҳәара соуит, аибашьра аан ҳаб деиқәзырхаз убри афранцыз иҩнаҭеи ҳареи ҳҽеимаҳдарц,  ихылҵышьҭреи ҳареи ҳаибаҧшааны аибадырра ҳабжьаҳҵарц,  аха ҳазлалагаша ҳаздыруам. Насгьы ҳаб аиабашьраҿ ихигахьаз ауадаҩрақәа рыӡбаху  ихшара дҳалатәаны ахаан еиҭеимҳәацызт,  сгәанала усҟантәи Асоветтә ҧсҭазаара ацәымҕххара ихшара иаҳнаҭар ҳәа дҳацәшәозар акәхарын. Ҳаб ихигахьоу ҳәа иаадыруа ахәыҷгьы ҳани,  ҳаб иашьцәеи,  нас  атәымуааи  рылоуп  иҳаҳаны  излеилаҳкааз.»
Арҵареи ааӡареи  аус  иацу аџьабаа ду закәу ззымдыруада,  аха Аҧсны жәлар рџьынџьтәылатә еибашьра ашьҭахь ахныҟәгара шыуадаҩызгьы хьаас иҟамҵакәа Белла Алықьса-иҧҳа лзанааҭ камыжькәа,  арҵаҩы иџьабаа даҵагыланы иахьа уажәраанӡагьы қәҿиарала ашколаҿ аус луеит. Шәҩыла илааӡахьоу аҿар иахьа еиҳау аҵарақәа ирылгахьеит еиуаеиҧшым азанааҭқәа рыла,  Белла Алықьса-иҧҳа урҭ анылбо  лааӡамҭацәа дрылагәдууны илҳәалоит: «Сара смал,  сара сааӡамҭацәа роуп!» ҳәа,  ҵабыргны лџьабаа мыӡкәа есышқәса иахьылҧыло  дрылаҽхәартә  иагьалаҟоуп лааӡамҭацәа.
Иахьа  Ҷуи инхара мырӡкәа иаху,  Алықьса иҩнаҭа иахылаҧшуа Белла лани лареи роуп. Лашьеиҵбы Быҭәба Роман Алықьса-иҧа иҭаацәеи иареи Моска инхоит азы зықәрахь инеихьоу лан лымацара даанымхаларазы лусура ашьҭахь  есәны ақыҭахь дцны,  нас шьыжьшаанӡа дгыланы усура ҳәа Аҟәаҟа даалоит. Ари имариа усым  аҧҳәыс лзы,  насгьы асеиҧш аҟаҵара зегьы ирылшом,  аха Белла Алықьса-иҧҳа бзиа илбо лзанааҭ камыжькәа,  хазы аџьабаа дацәымшәакәа аҩнытә усқәагьы  ааӡара аусгьы  дрыхьӡаны  зныкала  еидылбалоит.
Хымҧада,  ауаҩы иааӡара еиҳау даҽа малк узыҧшаашам,  сара сзааӡаз абри лоуми,  мамзаргьы абри иоуми  ҳәа уааӡамҭацәа ургәалашәонаҵы уаргьы уҟоуп ҳәа ауп  Быҭә-ҧҳа Белла агәрагара шлымоу,  ҵабыргны  убасеиҧш арҵара -ааӡаратә  доуҳамч зхылҵуа лакәны дрыҧхьаӡоит лылшарақәа зегьы рызкны  аҧсҭазаара амҩаду ианылҵахьоу лааӡамҭацәа зегьы. Ус анакәха,  Белла Алықьса-иҧҳа лыжәлантәқәагьы,  лҩызцәагьы,  луацәагьы,  лҭыхцәагьы зегьы гәык-ҧсыкала   илзеиҕьаҳшьап анасыҧ бзиеи,  лџьабаа зегьы здылҵахьоу арҵаратә-ааӡаратә усаҿ аринахысгьы ақәҿиара ҟаимаҭқәеи,  иара убас  аҧсынҵры дуи  лзеиҕьаҳшьап.

     Быҭәба Роман Алықьса-иҧа Аҟәатәи ашколқәа руакаҿ аҵара иҵон 9 акласс аҟынӡа,  ашьҭахь ихатәгәаҧхарала 10-11- тәи аклассқәа дрылгоит иқыҭа Ҷлоутәи ашколаҿ. Абжьаратәи ашкол даналга ашьҭахь иҵара иациҵаразы дцаны дҭалоит Москватәи абнатехникатә академиа. Иҵара аныхиркәша ашьҭахь дук мырҵыкәа ианиаамҭазҵәҟьа  аҭаацәарагьы  далалоит. Шьҭрала Гәдоуҭа ақалақьаҿ ииыз,  Шәачатәи атехнологиатә институт иалгахьоу Роман иҧшәма ҧҳәыс Махариа-ҧҳа Аидеи иареи ирхылҵит з-ҩык ахшара,  ӡҕабки ҩ-џьа аҧацәеи: Быҭә-ҧҳа Марта Роман-иҧҳа ,  аешьцәа- Быҭәба Наур Роман-иҧа ,  Быҭәба Инал Роман-иҧа.
Быҭә-ҧҳа Марта Роман-иҧҳа аҵарадырразы абаҩхатәра злоу лакәны дыҟоуп. Абжьаратәи ашкол даналга ашьҭахь,  2014 шықәсазы аамҭак еицалагӡаны иреиҳаӡоу аҵараиурҭақәа ҩ-ба еидылбалон,  Ломоносов ихьӡ зху Москватәи аҳәынҭқарратә университети нас дызҭалаз Москватәи Абызшәадыррақәа ринститути,  4-тәи акурс аҟны дтәоуп. Аҵаразы абаҩхатәреи агәырҵҟәыл бзиеи ахьлымоу иабзоураны,  атәым бызшәақәа 5 рҟынӡа лдыруеит. Марта лашьцәа Быҭәба Наури Быҭәба Инали аҵара рҵоит Москва аекономикатә школ аҟны,  Инал 6 -тәи акласс аҟны дтәоуп,  Наур аҵара иҵоит 5-тәи акласс аҟны.
Быҭәба Роман Алықьса-иҧа  аус иуеит Москва,  иҭаацәагьы иаргьы уаҟа инхоит. Иахьа 82 шықәса зхыҵуа Быҭәба Алықьса иҧшәмаҧҳәыс Сангәлиа-ҧҳа Еленора лзы еиҳау насыҧ ыҟам,  аҧхын мшқәа рзы лмаҭацәа ақыҭахь аанҿасра ианаало.

     Быҭәба Ҷыҷыкәа Ҷуи-иҧа ихьӡгьы ижәлагьы рымҧсахкәа дшыхәыҷыз драаӡеит ианшьцәа Шьынқәыраа. З-ҩык аӡҕабцәа зхылҵыз Шьынқәба Быгә аҷкәын димамызт аҟнытә,  рымаҳә Быҭәба Ҷуи ихшаз аҷкәынцәа рахьынтә Быҭәба Ҷыҷыкәа ҧас дҟаҵаны диааӡеит. БыҭәбаҶыҷыкәа аҧхьа дынхон Тҟәарчал ақалақьаҿ,уаҟа аус иуан, Аҧсны жәлар рџьынџьтәылатә еибашьра ашьҭахь иҭаацәеи иареи нхара ииасуеит Гәылрыҧшь араион Баҕбаран ақыҭа ашҟа.
Ҷыҷыкәа Ҷуи -иҧа ихылҵит 4-ҩык ахшара,  ҩ-џьа аҷкәынцәеи ҩ-џьа аӡҕабцәеи: аеҳәшьцәа - Быҭә-ҧҳа Лариса Ҷыҷыкәа-иҧҳа, Быҭә-ҧҳа Лиана Ҷыҷыкәа-иҧҳа,аешьцәа- Быҭәба Руслан Ҷыҷыкәа-иҧа (зыҧсҭазаара иалҵхьоу), Быҭәба Ерик Ҷыҷыкәа-иҧа.  
      Аеҳәшьцәа руаӡәык, Быҭә-ҧҳа Лиана дҭаацәаран, Мықә ачаи-совнхара инхоз Шкериа Даҭои лареи рыҧсҭазаара еиларҵеит, аха нас лара даачмазаҩханы лыҧсҭазаара далҵуеит.
       Быҭәба Ерик Ҷыҷыкәа-иҧа иҭаацәеи иареи иахьа Москва
ақалақьаҿ инхоит,уаҟа аус иуеит. Иҧшәмаҧҳәыс  Светланеи
(милаҭла даурысуп) иареи ирхылҵит 4-ҩык аҧҳацәа: Быҭә-ҧҳа Ерна Ерик-иҧҳа, Быҭә-ҧҳа Есма Ерик-иҧҳа, Быҭә-ҧҳа Илона Ерик-иҧҳа, Быҭә-ҧҳа Диана Ерик-иҧҳа.
      Аеҳәшьцәа иреиҳабу Быҭә-ҧҳа Ерна еиҳау аҵара лымоуп, Москва аекономикатә факультет далгахьеит. Уи лаҳәшьеиҵбы Быҭә-ҧҳа Есма амедицинатә училишьча далгахьеит, иахьа аус луеит Москватәи ахәышәтәырҭақәа  руакаҿ амедеҳәшьас. Уи илышьҭанеиуа лаҳәшьа Быҭә-ҧҳа Илона  «атуризми асервиси» ҳәа изышьҭоу азанааҭ шьҭыхны Москва аус луеит. Аеҳәшьцәа реиҵбӡа Быҭә-ҧҳа Диана макьана дхәыҷуп, абжьаратәи ашкол далымгац, 7-тәи акласс аҟны иахьа аҵара  лҵоит.

              

                 БЫҬӘБА (АНАТОЛИ)  ТЫКӘА  ҶУИ-ИҦА
                                       ИХЫЛҴЫШЬҬРА

     Быҭәба Тыкәа Ҷуи-иҧа диит 1930 шықәсазы,  Очамчыра араион Ҷлоу ақыҭан, усҟантәи аамҭаз акыр зымпыҵакыз анхаҩы иҭаацәараҿы. 1941-1945 шықәсқәа рзы Аџьынџьтәылатә еибашьра Дуӡӡа аныҟала,  Быҭәба Тыкәа еибашьра дцартә иқәра аҵанакуамызт,  аха  еибашьыртә иҟаз ҷлоуаа зегьы еибшьра иахьагаз азы  Тыкәа ашкол дышҭазгьы,  ақыҭа аколнхараҿ уаҳа аус зушаз дахьыҟамыз азы ақыҭа аусмшҧхьаӡаҩыс дҟарҵеит. Дшыхәыҷыз бзиа иибаз ақыҭанхамҩа данадҳәалаха инаркны,  ашьҭахь иҧсҭазаара зегьы иқыҭан аколнхара аусқәа ирзикырц,  абжьаратәи ашкол даналга дцаны дҭалоит Қарҭтәи ақыҭанхамҩатә институт. Уи қәҿиарала даналга ашьҭахь,  ишьҭихыз азанааҭ иҵагьы арҳаракразы иҵара иациҵарц аниҭахха,  дцаны дҭалоит Ленинградтәи ақыҭанхамҩатә аспирантура. Иҵара бзиаӡаны ианихиркәша ашьҭахь,  дук мырҵыкәа  изанааҭ ала ихьчоит анакатә  диссертациагьы.
      Иҵарақәа хыркәшаны даныхынҳә ашьҭахь  Быҭәба (Анатоли) Тыкәа инеиҧынкыланы 12  шықәса аус иуит дахьиз Ҷлоу ақыҭа ахадас,  ашьҭахь диаргоит Гәылрыҧшьтәи ацитрустә совнхара аиҳабыс. Дшыҷкәыназ ақыҭа анхамҩаҿ аҧышәа ду заухьаз,  уи азын иақәнагахаша аҵара дыра бзиа змаз Тыкәа Ҷуи-иҧа ашьҭахь уантәи диаргоит,  Ешыратәи ацитрустә совнхара ашҟа аграном хадас. Акыр шықәса инеиҧанкыланы уаҟа аус иуит,  иџьатә ҧсҭазаарагьы уаҟа  ихиркәшеит тәанчара данца инаркны. Абасала зыҧсадгьыли зуаажәлари рзы аџьабаа ду збахьаз,  Аҧсны араионқәа рҿы еицырдыруаз Быҭәба (Анатоли) Тыкәа Ҷуи-иҧа иҧсҭазаара далҵит 82 шықәса анихыҵуаз  2012 шықәсазы,  анышә дамадоуп иабацәеи иашьцәеи рызқәаҭыҧ  ахьыҟоу  Ҷлоу ақыҭан.
     Быҭәба Тыкәа Ҷуи-иҧа иҧшәма ҧҳәыс Амҷ-ҧҳа Нореи иареи ирхылҵит з-ҩык аҧацәа: Быҭәба Беслан Тыкәа-иҧа,  Быҭәба Асҭамыр Тыкәа-иҧа,  Быҭәба Даур Тыкәа-иҧа. Иара убас,  Аҟәаҟа иааны еиҳау аҵарақәа ирҭалоз Тыкәа иашьцәа рыхшара раҕьырак иара иҩнаҭаҿы акәын аагыларҭас иахьрымаз,  избанзар усҟантәи  аамҭақәа рзы  Быҭәаа рахьынтә  Аҟәа зхатәы ҩны зманы инхоз Тыкәа заҵәык икәын.
       
    Тыкәа Ҷуи-иҧа ихшара иреиҳабу Быҭәба Беслан  диит 1960 шықәса февраль мза 7 рзы,  Очамчыра араион Ҷлоу ақыҭан. Абжьаратәи ашкол даналга ашьҭахь Урыстәыла дцаны дҭалоит Куибишев ихьӡ зху Москватәи анџьныр-ргыларатә институт,  қәҿиарала дагьалгоит 1983 шықәсазы.
Раҧхьаӡа акәны иџьатә усура ахы аиркуеит Москва ақалақь аремонт-ргыларатә усбарҭа №1 аҟны аҟаза изанааҭ ала. Быҭәба Беслан дышҵоураз аҟара данеицгәарҭа, аус ахьиуаз аусбарҭаҿ анџьныр хадас дҟарҵеит  26 шықәса анихыҵуаз,  ашьҭахь дук мырҵыкәа уи аусбарҭа  аиҳабысгьы дахадаргылоит. 1989 шықәсазы аргыларатә кооператив аҧҵаны,  хазы напы алаикуеит ихатәы бизнесгьы. 1990 шықәсазы дхынҳәуеит Аҧсныҟа, ус дук мырҵыкәа 1992-1993 шықәсқәа рзы излагаз  Аҧсны жәлар рџьынџьтәылатә еибашьра ихьӡоит. Аибашьра ашьҭахь инапы злакыз абизнес ахарџьала еиҭашьақәиргылоит  аибашьра аамҭаз ирхәашаз асааирҭа ҩны «Риҵа»,  иара убас 2007 шықәсазы  ахарџьқәа зегьы ихахьы иганы,  Б.Быҭәба ибзоурала раҧхьаӡа акәны Аҧсны хазы иаартхоит ихьыҧшым  ателеканал «Абаза».
 Беслан Тыкәа-иҧа ашьҭахь аполитика адунеиахьгьы дцәырҵуеит 2000 шықәса инаркны. Убри 2002 шықәса инаркны 2007 шықәсанӡа Аҧсны жәлар реизара адепутатс далхын,  напхгара аиҭон апарламентбжьаратәи аимадаратә комитет. Иара убас,  иара ибзоураны 2007 шықәсазы иаҧҵахаз,  Аҧсны аекономика арҿиаратә партиа (ЕРА) ахантәаҩыс  дахадаргылоит, ашьҭахь  2012 шықәсазы ҩаҧхьа далырхуеит Аҧсны жәлар реизара адепутатс. 2013 шықәса февраль мза инаркны,  Америкатәи атәылақәа рҩызахареи русеицуреи азы,  Аҧсны Ахада ихаҭарнак  ҷыдас дҟаҵан.
2014 шықәса иун мза инаркны Б.Быҭәба дахадаргылоит,  Аҧсны аҳәынҭқарра Аҧыза министр инапынҵақәа рынагӡаҩыс. Иара убри ашықәсан (2014 ш) сентиабр мза 29 инаркны,  Аҧсны аҳәанҭқарра Аҧыза аминистрс дҟарҵоит. 2015 шықәса апрель мза 21 азы Аҧсны Аҳәынҭқарра Ахада Рауль Ҳаџьымба Иусҧҟала Быҭәба Беслан дҟаҵоуп аҧыза аминистр ихаҭыҧуаҩы имаҵура аҟынӡа днаганы, аҳәаанырцәтәи атәылақәеи Аҧсни рхәааҳхәҭра- економикатә еизыҟазаашьақәа рзы анапынҵа змоу Аҧсны Ахада ихаҭарнакс, иара убас Б.Быҭәба аамҭакала хазы   зхатәы  бизнес  ду знапы алакны иҟоу иоуп ҳәагьы  Урыстәылеи  Аҧсни  деицырдыруеит. 
Быҭәба Беслан Тыкәа-иҧа дҭаацәароуп,  иҧшәма ҧҳәыс Смирнова Марина аҧхьа аус луан ателеканал «Абаза» аҟны атележурналистс,  ашьҭахь Аҧсны аҩнуҵҟа ицәырҵқәаз  Анаплакҩцәа рнапхаграҭаҩцәа дыруаӡәкхеит. Лхы здылкылаз лхаҵа Беслан Тыкәа-иҧеи лареи  ирхылҵит 5 -ҩык ахшара,  4-ҩык аҧҳацәеи ҷкәынаки: аеҳәшьцәа- Быҭә-ҧҳа Асида Беслан-иҧҳа,  Быҭә-ҧҳа Алина Беслан-иҧҳа,  Быҭә-ҧҳа Алиса Беслан-иҧҳа,  Быҭә-ҧҳа Есениа Беслан-иҧҳа,  ҧшьҩык аеҳәшьцәа рашьазаҵә- Быҭәба  (Дима)  Дмитри  Беслан-иҧа.
Ахшара иреиҳабу Быҭә-ҧҳа Асида  абжьаратәи ашкол даналга ашьҭахь аҵара лҵон,  Америка Еиду аштатқәа руак Ниу-Иорк ақалақьаҿ акинорежиссиор изанааҭ ала,  дагьалгоит қәҿиарала. Уи лаҳәшьеиҵб Быҭә-ҧҳа Алина 2014 шықәса азы аҵара лҵон  Москватәи  МГИМО  аҟны  актәи  акурсаҿ.
Егьырҭ аеҳәшьцәа ҩ-џьа Аҟәа инхоит,  руаӡәык Быҭә-ҧҳа Алиса аҵара лҵоит Н.Лакоба ихьӡ зху Аҟәатәи абжьаратәи Ашьхарыуаа рышкол №10 аҟны. Ахшара иреиҵбацәоу Быҭә-ҧҳа Есениеи  Быҭәба (Дима) Дмитрии  макьана  ихәыҷқәоуп,  2015  шықәса азгьы  ашколқәра  иаҵанамкыцызт.

      Быҭәба Асҭамыр Тыкәа-иҧа абжьаратәи ашкол даналга ашьҭахь дцаны дҭалоит Москватәи акьыҧхьратә институт. Уаҟа дшыҟаз аҭаацәарагьы далалоит,  Москва ақалақьаҿ ииыз, уаҟа инхоз  иҧшәмаҧҳәыс Ажьиба Ларисеи иареи дырхлҵит аҧҳа: Быҭә-ҧҳа Лаура Асҭамыр-иҧҳа.
      Асҭамыр Тыкәа-иҧа иҭаацәеи иареи уаареигәырҕьартә ишыҟаз,  ус иаалырҟьаны қәрадук нымҵкәа,  дахьынхоз Москва ақалақьаҿ  иҧсҭазаара далҵит 2011 шықәсазы 39 шықәса дшырҭагылаз. Асҭамыр  иҭынхаз иҧҳазаҵә Быҭә-ҧҳа Лаура ашкол даналга ашьҭахь дҭалоит Москватәи иреиҳаӡоу аҵараиурҭа РУДН. Лҵара нагӡаны 2014 шықәсазы дгьыжьуеит Аҧсныҟа,  аусура далагоит амабилтә еимадара «Амобаил» аусбарҭа аҟны. Лаура лан Ажьи-ҧҳа Ларисеи лареи иахьа инхоит Аҟәа ақалақь аҟны.

     Быҭәба Даур Тыкәа-иҧа абжьаратәи ашкол даналга ашьҭахь иҵара иациҵаразы дҭаланы далгоит Аҧсуа ҳәынҭқарратә университет. Аус иухьеит еиуаеиҧшым анаплакқәа рҟны,  аамҭақәак рзы ихатәы бизнесгьы инапы алаикуеит. Даур иҧшәма ҧҳәыс Кәыҵниа-ҧҳа Фатима Алықьса-иҧҳа абжьаратәи ашкол даналга ашьҭахь Аҧсуа ҳәынҭқарратә университет азиндырратә факультет даналга,   лзанааҭтә дыра иазлырҳаразы Москваҟа дцаны  аспирантура дҭалоит. Ҟаимаҭла лҵара аныхлыркәша ашьҭахь рацәак мырҵыкәа илыхьчеит адоктортә диссертациа,  иахьа аус луеит Аҧснытәи арбитражтәӡбара аиҳабыс,  аамҭакала алекциақәа дрыҧхьоит дзылгахьаз  Аҧсуа ҳәынҭқарратә университет аҟынгьы. Быҭәба Даури Кәыҵниа-ҧҳа Фатимеи ирхылҵит ҩ-џьа ахшара,  ҷкәынаки ӡҕабки: Быҭәба Саид  Даур-иҧа,  Быҭә-ҧҳа Асҭанда Даур-иҧҳа. 

     Аҷкәын аиҳабы Саид Даур-иҧа абжьаратәи ашкол даналга ашьҭахь Москва дцаны,  Урыстәылатәи Афедерациа  иахыҧхьаӡалоу жәлар рынхамҩатә академиа дҭаланы далгеит. Уантәи иҩныҟа даныхынҳә ашьҭахь изанааҭ ала аусура далагоит,  Аҧснытәи апарламент азиндырратә аҟәша аҟны,  иахьа уажәраанӡагьы уаҟа аус иуеит. Быҭәба Саид аҭаацәа аҧиҵартә еиҧш,  шьҭа ақәра дышҭагылоугьы макьана аҭаацәа алалара дахыццакуам.

     Быҭә-ҧҳа Асҭанда Даур-иҧҳа абжьаратәи ашкол даналга ашьҭахь дҭалоит Москва з-тәи Амедицинатә академиа. Лҵара қәҿиарала инагӡаны ианыхлыркәша ашьҭахь аҭаацәара далалоит,  Лакрба Иракли лареи рыҧсҭазаара еиларҵеит,  илхылҵит ҩ-џьа ахшара,  ҷкәынаки ӡҕабки. Асҭанда Даур-иҧҳа лҭаацәагьы ларгьы иахьа инхоит Москва ақалақьаҿ,  лхаҵагьы ларгьы уаҟа аус руеит.

              

        БЫҬӘБА  ФИРОН  ҶУИ-ИҦА  ИХЫЛҴЫШЬҬРА
      
      Агәырҕьареи алахҿыхреи агымкәа ахшара рацәа зыҩнарааӡахьаз Быҭәба Ҷуи иҩнаҭаҿы диит ахәбатәи аҵеиҷкәынгьы,  ашьҭахь зыхьӡи зыжәлеи еидкыланы ирҳәоз Быҭәба Фирон. Ианакәзаалакгьы алахҿыхра зҿықәҳәҳәыз,  ахымҩаҧгашьеи анаалашьа бзиеи змаз, аҩызара иашьҭаз, ауеи аҭынхацәеи ҳаҭыр рықәызҵоз,  ақәлацәа рацәаҩны изырҳахьаз Быҭәба Фирон усҟантәи аамҭақәа рызтәи идырқәаз ауаа ирхыҧхьаӡалаз уаҩын иаргьы. Аҩнытә усқәа рнаҩсангьы ажәлар русқәа азгьы аџьабаа ду азибахьан,  акыр шықәсала инеиҧанкыланы аусқәа иухьан Ҷлоутәи аколнхараҿ бригадрс,  ашьҭахь ақыҭаҿ еиҿкааз апартиа амаӡаныҟәгаҩыс уҳәа,  араион аиҳабыра  акырџьара   аусқәа  дырзыркхьан.
Быҭәба Фирон Ҷуи-иҧа динасыҧхеит иара дишьашәаланы аҭаацәара бзиа иалҵыз,  Џьгьарда ақыҭан инхоз анхаҩ нага ҳәа еицырдыруаз ажәабжьҳәаҩ ду Амҷба Едыгьа иҧҳа Гәилиа (Бубца) Амҷ-ҧҳа. Ианеиднагала нахыс ҳәоуеиқәшәала еицыхандеиуа еицынхон,  арахә-ашәахә ду рзанын,  ирфоз ыҟан,  иржәуаз ыҟан,  рыҩны имҩахыҵуаз дарбанзаалакгьы рчеџьыка рнапы иқәыргыланы иҧылон,  иуаамшқәаны,  иуаабарақьаҭқәаны аӡәы еицәамкәа инхон-инҵуан. Ирхылҵит з-ҩык аҷкәынцәеи ӡҕабки: аешьцәа- Быҭәба Хозик Фирон-иҧа,  Быҭәба (Раули) Славик Фирон-иҧа,  Быҭәба Витали Фирон-иҧа,  урҭ раҳәшьазаҵә- Быҭә-ҧҳа (Џьулетта) Светлана Фирон-иҧҳа.
Ахшара зегьы иреиҵбыз Витали Фирон-иҧа диины иаб ибла абара дахьымӡакәа,  1955 шықәсазы Очамчыра ақалақь уахьналало амҩан иҟалаз амашәыр иахҟьаны,  иҕәҕәамҭаҵәҟьа данырҭагылаз қәра дук ниҵаанӡа машәыла дҭахеит,  зыхьӡи зыжәлеи еидкыланы ирҳәоз,  зқыҭан ҳаҭыр ду зқәыз Быҭәба Фирон Ҷуи-иҧа.
Ахаҵа инапы шрыгызгьы Амҷ-ҧҳа (Бубца) Гәилиа илхылҵыз ахшара:Быҭәба Хозики,  Быҭәба Славики,  Быҭә-ҧҳа Џьулеттеи,  Быҭәба Виталии шыхәыҷқәаз хьҭакы-млакы иамыркыкәа,  ашколаҿ рҵара иаҧмырҟьакәа  илааӡеит,  рызегьы еиҳау аҵарақәагьы ирҭаланы ирҵартә илырманшәалеит. Ҵабыргны даргьы аҵаразы абаҩхатәра рылан,  ибзиангьы ирыцааиуан,  раҧхьаӡа ршьаҿа ахьеихыргаз  Ҷлоутәи абжьаратәи ашкол аҟны аҵара рҵонаҵы алеишәа ҷыда ахьрымази аҵара азыҳәангьы еснагь иҿырҧшыганы иахьыҟаз азы арҽхәаҧхьыӡ шрымаз мацара ашкол иалгеит. Аибахара зыхьӡаны џьабаа мацарала иааиуаз ран илхылгақәахьаз ауадаҩрақәа лзымхозшәа,  ус иаалырҟьаны  лыхшара иреиҵбыз аҵарауаҩ,  аҭоурыхҭҵааҩ  Быҭәба Витали аибашьраҿ ибжьаӡра уҳәа,  абарҭқәа зегьы игәырҩаха згәы иҭагӡаны иааиуаз Амҷ-ҧҳа (Бубца) Гәилиа лыҷкәын ихабарк лаҳаанӡа,  ибаҩгьы лмоукәа  лыҧсҭазаара далҵит 2015 шықәса ианар мза 10 рзы.

      Ахшара иреиҳабу Быҭәба Хозик Фирон-иҧа абжьаратәи ашкол даналга ашьҭахь Асовет Еидгыла арра маҵзурахьы иҧхьоит. Иуалҧшьа нагӡаны уантәи даныхынҳә ашьҭахь дҭалоит Аҟәатәи ақыҭанхамҩатә институт (ГИСХ),  иҵара нагӡаны ҟаимаҭла даналга ашьҭахь аусура далагоит дахьиз Ҷлоу ақыҭа Н.Лакоба ихьӡ зху аколнхараҿ,  ақыҭа ахада ихаҭыҧуаҩыс. Иара убас аамҭакала далырхуеит ақыҭаҿ еиҿкааз апартиа амаӡаныҟәгаҩысгьы. Ҧыҭраамҭак аҩускгьы еидбало уаҟа аус иухьан еиҧш,  ашьҭахь усура диаргоит Очамчыра араион ақыҭанхамҩаҿ  адгьылақәаарыхраз аҟәшақәа руак аиҳабыс.
Ус иаалырҟьаны Аҧсны жәлар рџьынџьтәылатә еибашьра аныҟала,  Хозик Фирон-иҧа аганахь дымгылакәа  Ҷлоу ақыҭан еиҿкааз Мрагыларатәи афронт аштаб иднаҵоз  атыл ауснагӡатәқәа иҽрылархәны излаилшоз ала афронт дацхраауан. Аибашьцәа рыфатә аизгараз ауснагӡатәқәа реиҿкаара напхгара аиҭон,  иара убас ахырҕәҕәарҭақәа рҿы игылаз ҳаруаа фатәы-жәтәыла хазы ацхыраара риҭон. Аиааира аҧсуа жәлар иртәны Аџьынџьтәылатә еибашьра анеилга ашьҭахь аусура далагоит изанааҭ ала,  Аҧсны аҳәынҭқарра ақыҭанхамҩа аминистрраҿ аграномс,  акраамҭаӡагьы уаҟа аус иуит.
Быҭәба Хозик Фирон-иҧа уаанӡатәи  иҧшәмҧҳәыс  Ҳаџьым-ҧҳа Суликои иареи дырхылҵит аҧа: Быҭәба Адгәыр Хозик-иҧа. Ааӡара бзиа змоу ауаҩы ианакәзаалакгьы дҩашьом,  иаразнакалагьы зегьы деицгәарҭоит,  Быҭәба Адгәыргьы убасеиш ҧсуаҵасла зхымҩаҧгашьа ҧшӡо,  анаалашьа бзиа змоу,  аиҳаби аиҵби здыруа,  зегь рылагьы зыхы ҳаҭыр ззақу иакәны изызҳаз иоуп. Адгәыр Хозик-иҧа абжьаратәи ашкол даналга ашьҭахь дҭаланы далгоит Аҧсуа ҳәынҭқарратә университет афилологиатә факультет,  атәымбызшәақәа рыҟәша. Иахьа иҭаацәеи иареи Аҟәа ақалақьаҿ инхоит,  аус иуеит асасааирҭа ҩны  «Риҵа» анапхгара  усбарҭаҿ.
Адгәыр Хозик-иҧа ианаамҭаз аҭаацәара далалеит,  аҭоурых ҵакы змоу Лыхны ақыҭан ииыз Вартагаа-ҧҳа Камеи иареи аабыкьашәа рыҧсҭазаара еиларҵеит,  дырхылҵит аҧа: Быҭәба Емиль Адгәыр-иҧа,  макьана дхәыҷуп,  ашколқәрагьы даҵанамкыц.

     Быҭәба (Раули) Славик Фирон-иҧа Ҷлоутәи абжьаратәи ашкол даналга ашьҭахь Асовет Еидгыла арра маҵзурахьы иҧхьоит,  арратә уалҧшьа ихигон Германиа. Аррантә даныхынҳә ашьҭахь еиҳау аҵара дҭаланы далгоит Аҟәатәи ақыҭанхамҩатә факультет (ГИСХ), шьахәла иҵара аныхиркәша изанааҭ ала аусура далагоит Мықәтәи аефирхәшатә совнхараҿ аграномс. Уаҟа ҧыҭраамҭак аус аниу ашьҭахь аусура далагоит,  дахьиз Ҷлоу ақыҭа аколнхараҿ аграномс. Уаҟа аус ахьынӡаиуаз аамҭакала,  Ҷлоутәи ақыҭа акомҿареидгыла ахантәаҩысгьы далхын.
Славик Фирон-иҧа акыр шықәса иқыҭа аколнхараҿ дхандеихьан еиҧш,  ашьҭахь ихатәгәаҧхарала аусура далагоит изанааҭ ала,  Очамчыра араион ақыҭанхамҩа аграном хадас,  Арадутәи ақыҭнхамҩатә наплакаҿы. Ус иаалырҟьаны 1992-1993 шықәсазы Аҧсны жәлар рџьынџьтәылатә еибашьра анихьӡа,   аибашьра аҧхьатәи амшқәа инадыркны абџьар шьҭыхны ақыҭа ахьчаҩцәа иаргьы днарывгылт. Мықәтәи ачаисовнхареи Цагьера ақыҭа рыбжьареи иҟаҵаз ахырҕәҕәарҭа аанкылаҩцәа дыруаӡәкын,  Гәымысҭатәи  афронт ахырхарҭаҿ 1993 шықәсазы итрагедиахаз марттәи ажәылара аҽнынӡа. Иҟалаз уиоуп,  аешьцәа Хозики Славики рашьеиҵб (уи итәы нарҭбааны аҧхьаҟа иарбахоит),  аҵарауаҩ Быҭәба Виталигьы марттәи ажәылара далахәызаарын,  аха убасҟан рашьа хабарда дыбжьаӡит ҳәа анраҳа,  акыр изеилкаауазар ҳәа Гәдоуҭаҟа дцеит Быҭәба Славик Фирон-иҧа. Убри итрагедиахаз марттәи ажәылара ашьҭахьгьы иашьа Витали  акыргьы дишьҭаҵааит,  аха иӡбахәк аныҟамлаӡа издыруада мышкы зны иӡырҭа-иҧсырҭа изеилкаауазар ҳәа Мраҭашәарахьтәи афронт ашҟа дахьцаз даагылеит. Уаҟагьы баша дымтәакәа Гәымысҭатәи афронт аштабаҿ аусура иҽазикуеит,  ибжьаӡыз иашьа иӡбахә уаҳа иҟамкәа аибашьра  ааилгаанӡагьы уаҟа даанхоит.
Быҭәба Славик Фирон-иҧа 60 шықәса дшырҭысхьоугьы аҭаацәара даламлацкәа дааиуеит,  Ҷлоу ақыҭа иаб инхара камыжькәа иахьа уажәраанӡа иахугьы иараӡәк иоуп.

     Быҭә-ҧҳа (Џьулетта) Светлана Фирон-иҧҳа лашьцәа зылгаз Ҷлоутәи абжьаратәи ашкол ларгьы даналга ашьҭахь лҵара иацылҵаразы дҭалоит,  Аҟәатәи ақыҭнахамҩатә институт (ГИСХ),  абиологиатә факультет. Абраҟа иазгәаҭатәуп, 1970 шықәсазы агазеҭ «Советскаиа Абхазиа» адаҟьаҿ ишанылаз,  Алеко Гәарамиа истудентцәа иреиҕьқәоу ируаӡәку ҳәа Быҭә-ҧҳа Светлана илызкны астатиа зҵагылаз лфотосахьа шанырҵахьаз. Ҵабыргны,  Светлана дҿырҧшыганы лҵара даналга ашьҭахь лқыҭахь дхынҳәны аусура далагоит Н.Лакоба ихьӡ зху Ҷлоутәи аколонхараҿ аграномс,  шықәсқәак рышьҭахь усура диасуеит Ҷлоутәи абжьаратәи ашколи,  нас Ҭхьынатәи ашколи рҟны абиологиа амаҭәар арҵаҩыс.
1982 шықәса инаркны иахьа уажәраанӡа аус луеит,  Л.Кәыҵниа ихьӡ зху Аҭаратәи абажьаратәи ашкол аҟны аҵара аҟәша аиҳабыс. Зныкымкәаны далырххьеит Аҭара ақыҭа Аизара адепутатс,  аҵыхәтәан далылрхуеит Очамчыра араион Аизара адепутатс.
Быҭә-ҧҳа (Џьулетта) Светлана Фирон-иҧҳа дҭаацәароуп,  Аҭара ақыҭан инхоз Кәыҵниа Қәача Ҭыкә-иҧеи лареи рыҧсҭазаара еиларҵеит, ирхылҵит ҩ-џьа аҧацәа: Кәыҵниа Алхаси Кәыҵниа Алмаси. Ҩ-џьа ахшара раб Кәыҵниа Қәача дахьынхоз араионаҿ арҵаҩы-ааӡаҩ ду ҳәа еицырдыруаз еиҳау аҵара даналга ашьҭахь даҽаџьара ихы мырхакәа дшыҷкәынӡаз аусура далагоит иқыҭа гәакьаҿ,  Л.Кәыҵниа ихьӡ зху Аҭаратәи абжьаратәи ашкол аҟны арҵаҩыс. Шәҩыла еиҵаиааӡахьаз аҿар,  еиҳау аҵарақәа ирылганы еиуаеиҧшым азанааҭқәа рыла иахьа аус руеит,  абарҭ ацәаҳәақәа зыҩуа-(Б.Д.),  схаҭагьы 1970 -тәи ашқәсқәа рзы рҵаҩыс дсыман. Ибзианы исгәалашәоит арҵаҩы ҟаимаҭ Қә.Кәыҵниа ҭеиҭҧшла уаҩыҧшӡак шиакәыз,  илеишәагь даара иџьбаран,  аха иџьбацәара бааҧсрак аҵамызт,  заҟа дыџьбараз аҟара ақьиарагь иныҧшуан,  избанзар иҭахын иҵаҩцәа идирҵоз амаҭәар ибзианы ирдыруа ашкол иалгарц. Уи ус шакәыз аҵыхәтәан иарҵабыргуан,  еиҳау аҵарақәа ирҭаларц зҭаххоз зегь рзыҳәан,  усҟан акәын еиҕьны ианырдаруаз аҵаразы изакәазы иадицалоз змааназ. Аҵара-ааӡара аус зҽаҧсазтәыз  арҵаҩы ҳәа ахьӡ ҳарак зыхҵаз,  еиҵагыло абиҧарақәа иуаахарцаз,  рыжәлар ираҧсаны иҟаларцаз аҿар аџьабаа ду рыдызбалахьаз Кәыҵниа Қәача Ҭыкә-иҧа қәра дук нымҵкәа иҧсҭазаара далҵит,  Аҧсны жәлар рџьынџьтәылатә еибашьра ашьҭахь  жәабҟа  шықәса  ааҵхьаны  еиҧш.
Быҭә-ҧҳа Светланеи Кәыҵниа Қәачеи ирхылҵыз аҧацәа аҩыџьагьы,  Аҭаратәи абжьаратәи ашкол ианалга ашьҭахь еиҳау ҵарақәа ирҭаланы иалгоит. Аешьа аиҳабы Кәыҵниа Алхас Қәача-иҧа аус иухьеит дзылгаз Аҭаратәи абжьаратәи ашкол аҟны рҵаҩыс,  ашьҭахь дахадаргылоит Аҭара ақыҭа ахадас. Аҵыхәтәантәи аамҭақәа рзы акомерссиатә усқәа нап рылаикуеит,  иахьа уажәраанӡагьы ихатә бизнес даҿуп. Алхас Қәача-иҧа шьҭа ишихәҭоугьы макьана аҭаацәара алалара дахыццакуам,  кыр зычҳаз кыр ибеит рҳәоит,  асҟак иҽанааникылах уажәшьҭа иара ишиҭаху аҧхьаҟа насыҧла иманшәалахаша.
Аешьа аиҵбы Кәыҵниа Алмас Қәача-иҧа аус иуеит Аҟәатәи асасааирҭа ҩны «Риҵа» аиҳабы ихаҭыҧуаҩыс. Дҭаацәароуп,  иҧшәмаҧҳәыс Адлеи-ҧҳа Илона Руслан-иҧҳа Аҧсуа ҳәынҭқарратә университет аҭоурыхтә факультет ибзиаӡаны далгоит диплом ҟаҧшьыла. Аҧхьа ларгьы аус луан лхаҵа аус ахьиуа уи асасааирҭа «Риҵа» аусбарҭаҿ,  аха ашьҭахь лусура аамҭала иаанлыжьуеит. Лхаҵа Алмаси лареи рааӡара иаҿуп ҩ-џьа аҷкәынцәа: Кәыҵниа Алими  Кәыҵниа Асҭани.

     Ахшара зегьы иреиҵбыз Быҭәба Витали Фирон-иҧа диит Очамчыра арион Ҷлоу ақыҭан 1955 шықәсазы (иаб Фирон Быҭәба машәырла данҭаха ашьҭахь) иуль мза 22 азы. Ҷлутәи абжьаратәи ашкол дҿырҧшыганы даналга ашьҭахь Асовет Еидгыла арратә маҵзура ихганы 1973 шықәсазы даныхынҳәлак иҵара-дырра иациҵоит Аҟәатәи арҵаҩратә институт,  афилологиатә факультет,  аурыс бызшәеи алитературеи азанааҭ ала.
1978 шықәсазы В.Быҭәба ддәықәырҵоит Еревантәи аҳәынҭқарратә университет,  аҭоурыхтә факультет ашҟа. Араҟа уи хықәкы хадас иман аерман жәлар рҭоурых хыҵхырҭақәа рыла аҧсуаа рҭоурых аҭҵаара. Аҵара иҵонаҵы,  аҭоурых адырраз уаҟа еиҿыркаауаз еиуаеиҧшым аицлабрақәа раан зныкымкәан  аҧхьахәқәагьы игахьан. Ибзиаӡаны ихы аус ахьадиулоз иабзоураны, насгьы аҵарадырразы абаҩхатәра ду злаимаз ала 1982 шықәсазы,  Еревантәи аҳәынҭқарратә университет астудентцәа рыбжьара иреиҕьу аусумҭақәа равторцәа дыруаӡәкхеит,  иусумҭаз  ианашьан аџьазтә медалгьы.
1984 шықәсазы дҿырҧшыганы иҵара хиркәшеит, убри ашықәсан уаҟа даагыланы дҭалоит аерман жәлар рҭоурых кафедраҿ аспирантура,  аамҭакала аусура далагоит Еревантәи аҳәынҭқарратә университет аҟны лекторс. Аспирантура даналга ашьҭахь,  Москватәи аҳәынҭқарратә университет аҟны акандидаттә  диссертациа ихьчоит,  ашьҭахь аусурагьы далагоит Ермантәыла ССР Академиатә наука Амрагылараҭҵааратә институт аҟны,   аха 80-тәи ашқәсқәа рзы Аҧсны азеиҧш-политикатә ҭагылазаашьа зынӡа ианшәарҭаха  В.Быҭәба иҧсадгьылахь дыхнымҳәыр ҧсыхәа имоуит. 1990 шықәсазы аусура далагоит Д.Гәлиа ихьӡ зху Аҧсуаҭҵааратә нститут аҟны анаука усзуаҩыс,  аамҭакала ҩуск еилагӡаны хазы аус иуан Аҧсуа ҳәынҭқарратә университет аҟынгьы лекторс. Иара убас Витали Фирон-иҧа абжьаратәи ашәышқәсақәа раамҭаз аерман хыҵхырҭақәа рыла Аҧсны иазкны инапы иҵижьхьаз аусумҭақәа рацәоуп,  иара убас 1991 шықәсазы иҭыҵыз «Аҧсны аҭоурых» авторцәа дыруаӡәкуп.
1992-1993 шықәсқәа рзы Аҧсны жәлар рџьынџьтәылатә еибашьра ианалага,  Аҧсадгьыл аиқәырхараз ақәылаҩцәа ирҿагыланы абџьар шьҭызхқәаз дыруаӡәкын иаргьы. 1993 шықәса март мза 15-16 рзы аҳҭнықалақь Аҟәа ахақәиҭтәраз имҩаҧгаз ажәылара иаргьы далахәын,  аха хыхь ишазгәаҭоу еиҧш аибашьра еилгеижьҭеи 21 шықәса шҵхьоугьы,  убри ажәылара ашьҭахь илахьынҵахаз иахьанӡагьы еилкаамкәа иаанхеит. Еиуаеиҧшым ажәыларақәа раан хабарда ибжьаӡыз рхыҧхьӡара иахыҧхьаӡалахаз,  Витали Фирон-иҧа данҭаха ашьҭахь ианашьоуп  аҳәынҭқарратә ҳамҭа ҳарак «Агәымшәараз» амедал.
Аҭоурыхҭҵаҩы,  аҵарауаҩ,  Быҭәба Витали Фирон-иҧа қәҿиаралаҵәҟьа Москватәи аҭоурыхтә институт РАН аҟны иихьчаз  акандидаттә диссертациатә усумҭа акьыҧхьра дахьымӡакәа ауп аибашьра шихьӡаз. Ашьҭахь 2001 шықәсазы иҭыжьыз,  аха нас  2005 шықәса  азгьы ҩаҧхьа еиҭаҭыжьхаз ашәҟәы ауп, аҵыхәтәан   иусумҭақәа зегьы еидызкылаз. В.Быҭәба инаукатә усумҭа иаанарҧшуеит,  Мраҭашәаратәи Кавказ заатәи абжьаратәи ашәышқәсақәа рызтәи аетнополитикатә ҭоурыхтә ҭагылазаашьа зеиҧшраз. Ианҭынчмыз усҟантәи аамҭақәа рзы ажәларшьҭрақәа  амрагыларахь ала гәыннааи,  аҩада-амраҭәашәарахьала аготцәеи реиҭаҵра дуӡӡақәа рыҽшеиҭаркуаз,  урҭ ретностә хсаала зеиҧшраз ауп еиҳарак иусумҭа   ианыҧшуа.
Витали Фирон-иҧа дҭаацәаран,  ҩ-џьа ахшара драбын. Иҧшәмаҧҳәыс Барыкина Вера Уасил-иҧҳа занааҭла декономистын,  илхылҵыз ҩ-џьа аҧҳацәа: Быҭә-ҧҳа Кира Витали-иҧҳаи  Быҭә-ҧҳа Кама Витали-иҧҳаи иахьа рангьы даргьы Москва ақалақьаҿ инхоит.
Аеҳәшьа аиҳабы,  Кира Витали-иҧҳа Ломоносов ихьӡ зху Москватәи аҳәынҭқарратә универстет даушьҭымҭоуп. Иахьа  лара дҭаацәароуп,  лыҧшәма Смирнов Николи занааҭла дҳақьымуп,  амедицинатә наукақәа дыркандидатуп. Киреи иареи ирхылҵит ҩ-џьа аҷкәынцәа: Смирнов Даниил Николаи-иҧа,  Смирнов  Иван Николаи-иҧа.
Кира лаҳәшьеиҵбы Быҭә-ҧҳа Кама Витали-иҧҳа еиҳау аҵара лымоуп,  Москватәи Мрагыларатәи аинститут даналга ашьҭахь лҵара иазлырҳаразы,  иара убас аспирантура дҭалоит. Камагьы дҭаацәароуп,  лыҷкәынзаҵә лаб ихьӡ Витали ихьӡылтәит. Быҭәба Витали Фирон-иҧа аибашьраҿ дҭахагәышьеит,  аха угәы иахәартә  иҟоуп  ишьҭрамҭа змырӡша ахшара  ахьиҭынхаз.
Иахьа уажәраанӡагьы Аҧсны ахақәиҭтәраз зхы ақәызҵаз аҵеицәа рыхьӡқәа анаунагӡатәраз,  ҳауаажәлар лассы-лассы еиуаеиҧшым аус бзиақәа рымҩаҧгара иахьазҿлымҳау,  даараӡа игәахәараны иҟауҵаша акоуп. Убасеиҧш,  Быҭәба Витали изкны,  Б.Шьынқәба ихьӡ зху Ҷлоутәи абжьаратәи ашкол аҟны 2013 шықәсазы имҩаҧган,  ақыҭа азгьы аҿар рзыҳәангьы аҵак ду змаз ахәлҧаз. Убри аҽны иаартын аҵарауаҩ,  аҭоурыхҭҵааҩ Витали Быҭәбеи аибашьраҿ иҭахаз Одисеи Адлеибеи ианизи ианҭахази арыцхәқәа арбаны рфотосахьақәа зну амемориалтә хаҳәҕәы. Очамчыра араион Аизара иҟанаҵаз ақәҵарала Ҷлоу ақыҭа Аимара аҳаблахь ицо амҩадугьы Витали Фирон-иҧа ихьӡ ахҵоуп,  иара убас Ҷлоутәи абжьаратәи ашкол аклассқәа руакгьы  хазы  В.Быҭәба  ихьӡ  ахҵоуп.


      Быҭәба Аиза Ҷуи-иҧа 10-ҩык  ахшара ахьыҟаз зегьы дреиҵбын,  (иара ихьӡ зыхьӡыз ижәлантә Быҭәба Аиза Џьгәаҭан-иҧа дынхон Абҕархықә ақыҭан),   1941-1945 шықәсқәа рзы иаргьы Аџьынџьтәылатә еибашьа Дуӡӡа далахәын. Ҷлоуаа рхацәарҧар аибашьра ианрыҧхьоз Быҭәба Аизагьы   иқыҭауаа дрыцны   еибашьра дцеит, усҟан аҭаацәара даламлацызт,  еибашьра данцоз 24 шықәса ракәын ихыҵуаз. 
Хәышқәса дуӡӡа ицоз аибашьра 1945  шықәсазы еилгеит,  аха Аиза Ҷуи-иҧа уи нахысгьы ихабарк ыҟамкәа хабарда дыбжьаӡит. Аҧсуа хаҵа доуҳаҵас ицииуа аҟазшьақәа:агәаҕьра,  ахаҵара,  агәымшәара,  ахачҳара,  ахмеигӡара,  афырхаҵара уҳәа,  шәышқәсала аҭоурых иагәылсны иаауа зцәаҩаз иакәзаарын Быҭәба Аизагьы. Убри зыргамо акәны иаанхоит,  Ҷлоутәи абжьаратәи ашкол аҭӡаҿы 1941-1945 шықәсақәа рзы Аџьынџьтәылатә еибашьра Дуӡӡа аан хабарда ибжьаӡыз рхыҧхьаӡараҿ дшыҟоу Быҭәба Витали иаб иашьа Быҭәба Аиза Ҷуи-иҧагьы  ипатреҭ кыдны иахьубо. Быҭәба Аиза ихылҵшьҭарак ыҟамкәа аибашьраҿ дыбжьаӡзаргьы,  Аҧсадгьыл ду ахьчара зхы ақәызҵаз ҳәа,  ихьӡ кашәара ақәымкәа наӡаӡа  аҭоурыхаҿ иаанхеит.

            
            ҶЛОУТӘИ  БЫҬӘАА  АБШЬҬРАЛА  ИАХЬА (2015ш.) 
                          ИҞОУ  АБИҦАРА

1.Быҭә-ҧҳа Лили Мџьыҭ-иҧҳа
2.Быҭә-ҧҳа Света Мџьыҭ-иҧҳа
3.Быҭә-ҧҳа Ламара Мџьыҭ-иҧҳа
4.Быҭә-ҧҳа Белла Алықьса-иҧҳа
5.Быҭәба Роман Алықьса-иҧа
6.Быҭә-ҧҳа Марта Роман-иҧҳа
7.Быҭәба Наур Роман-иҧа
8.Быҭәба Инал Роман-иҧа
9.Быҭәба Беслан Тыкәа-иҧа
10.Быҭәба  Даур Тыкәа-иҧа
11.Быҭә-ҧҳа Асида Беслан-иҧҳа
12.Быҭә-ҧҳа Арина Беслан-иҧҳа
13.Быҭә-ҧҳа Алиса Беслан-иҧҳа
14.Быҭә-ҧҳа Есениа Беслан-иҧҳа
15.Быҭәба (Дима) Дмитри  Беслан-иҧа
16.Быҭәба Саид  Даур-иҧа
17.Быҭә-ҧҳа Асҭанда Даур-иҧҳа
18.Быҭә-ҧҳа Лаура Асҭамыр-иҧҳа
19.Быҭәба Хозик Фирон-иҧа
20.Быҭә-ҧҳа (Џьулета) Светлана Фирон-иҧҳа
21.Быҭәба (Раули) Славик Фирон-иҧа
22.Быҭәба Адгур Хозик-иҧа
23.Быҭәба  Емиль Адгур-иҧа
24.Быҭә-ҧҳа  Кира Витали-иҧҳа
25.Быҭә-ҧҳа  Кама  Витали-иҧҳа
26.Быҭә-ҧҳа Лариса  Ҷыҷыкәа-иҧҳа
27. Быҭәба Ерик Ҷыҷыкәа-иҧа
28.Быҭә-ҧҳа Ерна Ерик-иҧҳа
29.Быҭә-ҧҳа Есма Ерик-иҧҳа
30.Быҭә-ҧҳа Илона Ерик-иҧҳа
31.Быҭә-ҧҳа Диана Ерик-иҧҳа
      Абри ахыҧхьаӡараҿ 18-ҩык ҳәсақәоуп, 12 ҩык хацәоуп. Урҭ рахьынтәи 17-ҩык еиуаеиҧшым азанааҭқәа рыла еиҳау аҵарақәа ирылгахьеит,  егьырҭ абжьаратә ҵарақәа рымоуп.























ГӘДОУҬЕИ  ГАГРЕИ  АРАИОНҚӘА   РҞНЫ   ИНХО   БЫҬӘАА 
                                РХЫЛҴЫШЬҬРАҚӘА                 
       Иахьатәи абиҧарақәа излардыруа ала 200-ҟа шықәса раҧхьа Ешыра ақыҭан дынхон Сеидыҟ зыхьӡыз Быҭәбак (акыр шықәса злаҵхьоу ала Сеидыҟ иаб ихьӡыз,  ешьцәас имақәаз иахьа издыруа ҳәа уаҩ дыҟам),  уи ихылҵыз Быҭәба Есҳаҟ  90 -ҟа шықәса анихыҵуаз иҧсҭазаара далҵит. Иахьа Гәдоуҭа араион иаҵанакуа  Дәрыҧшь,  Ҟәланырхуа,  Абҕархықә ақыҭақәа рҟны инхо Быҭәаа рыжәла аҿиара ахьынтәалаго,  Быҭәба Есҳаҟ  ихылҵышьҭрқәа рылоуп (Есҳаҟ иҧҳәыс илыхьӡыз дзыжәлаз здыруа ҳәа уаҩ дыҟам),  аха  иахьа азыҳәан еилкаау,  Есҳаҟ  ҩ-џьа аҧацәа  шимаз ауп:  Быҭәба Шьаҳани (Дәрыҧшь ақыҭан инхоз),  Быҭәба (Меҳмеҭ) Маҳҭи (аҧхьа Ешыра ақыҭан инхоз, ашьҭахь Дәрыҧшьҟа нхара ииасыз),  абарҭ аешьцәа рхылҵышьҭрақәа рыла ауп Гәдоуҭеи Гагреи араионқәа рҿы иахьа инхо Быҭәаа рхылҵышьҭратә ҭоурых ахыҵхырҭа ахьынтәалаго ҳәа иҧхьаӡоуп.
 Гәдоуҭа араионаҿ раҧхьаӡа акәны Быҭәаа анықәнагалаз еилкааны издыруа ҳәа шьҭа уаҩ дыҟам,амала  ажәытәӡа зны Ҷлоунтәи инанагазшәа ауп иахьатәи абиҧарақәа ишырдыруа, насгьы  Быҭәба Есҳаҟ иаахыс  рабацәа ирҳәамҭаны иаанхаз ауп ҽеишәа иргәалашәоугьы. Шьҭа   аҧхьа ҳазааҭгылап,  Быҭәба Шьаҳан Есҳаҟ-иҧа ихшази нас  урҭ  рхылҵышьҭрақәеи рыла инарҭбааны рыхцәажәара.

    
       ДӘРЫҦШЬ  ИНХОЗ  БЫҬӘБА  ШЬАҲАН   ЕСҲАҞ– ИҦА
                                ИҴАКЫРА                      
       
    Быҭәба Шьаҳан  хшарала дыҭбаан, 8 -ҩык ахшара ихылҵит,  7-ҩык аҧацәеи ҧҳаки. Аешьцәа- Быҭәба Уаҳаид Шьаҳан-иҧа,  Быҭәба Џьгәаҭан Шьаҳан-иҧа,  Быҭәба Ҳасан Шьаҳан-иҧа,  Быҭәба Осман Шьаҳан-иҧа,  Быҭәба (Меҳмеҭ) Маҳҭ Шьаҳан-иҧа,  Быҭәба Хәсин Шьаҳан-иҧа,  Быҭәба Шәылман Шьаҳан-иҧа,  урҭ раҳәшьазаҵә Быҭә-ҧҳа Рафида Шьаҳан-иҧҳа. Лара ианлаамҭаз аҭаацәара далалеит,  Бениаа дырҭацан,  аха  лхаҵа ихьӡыз,  хшарала дахьынӡаҟаз здыруаз ҳәа шьҭа уаҩ дыҟам,  ажәабжьҳәацәа  Бениаа дшырҭацаз заҵәык ауп ирдыруа.
     Быҭәба  Шьаҳан Есҳаҟ-иҧа дхәаџьан ҳәагьы рҳәоит, аха уи иҧа Ҳасангьы ахәаџьа ҵара  Мсыртәыла ақалақь Мекка дшалгахьаз ауп ҽеишәа ирдыруа. Насгьы усҟантәи аамҭақәа рзы Мысра инхоз аҧсуаа рацәаҩны идыруан аҟнытә, Ҳасан лассы-лассы уахь дцалозаарын. Ари џьашьатәым, избанзар 1382-1517 шықәсақәа рзы Мсыртәыла рнапахьы иааганы акыр шықәса инеиҧанкыланы атәыла иахагылаз, «амамлиукцәа»  (араб бызшәала атәы шкуауаа) ҳәа изышьҭаз аҧсуааи адыгааи рхылҵышьҭрақәа ракәын. Иара убас, 1771 шықәсазы амамлиукцәа  рхада Али-беи Абаза Булуткалан ҳәа изышьҭаз  (Али-беи шьҭрала  Лӡаатәын ҳәагьы ҭоурыхҭҵааҩцәақәакгьы иазгәхарҭахьеит), амамлиук хылҵышьҭрақәа зегьы еизганы Ҭырқәтәылатәи асулҭан бџьарла диҿагыланы даниааи ашьҭахь, усҟан  асулҭантә империа иаҵанакуаз,Ҭырқәтәылатәи  Мысра ҳәа изышьҭаз инапахьы иааганы ахагылара илиршеит.  Иахьа уажәраанӡагьы Мысра  инхоит  аҧсуааи адыгааи рхылҵышьҭрақәа маҷымкәа, аха зхатәы бызшәа здыруа иҧшаара шьҭа иуадаҩуп, акыр шәышқәсақәа злаиасхьоу ала ирцәыӡит рҵасқәеи рқьабзқәеи. Иахьазыҳәан рҭагылазаашьа ус иҟалеит, аха 200-300 шықәса раҧхьа рбызшәала ицәажәон, рабацәа рҵасқәагьы рдыруан, Быҭәба Ҳасангьы уи идыруан азоуп лассы-лассы дара рахь дызцалозгьы.  Ҳасан иаб Шьаабан диҿыҧшзар акәхап,  насгьы уаҟа инхоз идырцәа аҧсуаагьы иҵарҳәах здыруада, ашьҭахь  Мекка  иаҧҵаз ахәаџьаҵара дҭаланы далгоит, усҟантәи аамҭақәа рзы аҧсылманцәа рзы уи еиҳаз даҽа ҵарак ыҟамызт, аха рыцҳарас иҟоу Быҭәба Ҳасан хылҵышьҭрала дахьынӡаҟаз еилкааны иахьазын аӡәгьы издыруам, дызнысыз иҧсҭазааратә мҩа зеиҧшразгьы здыруа ҳәа  уаҩ  дыҟам.
Быҭәба Шьаҳан ихылҵыз рахьынтә   Быҭәба Уаҳаид зегьы дреиҳабын,  уи ихылҵит 5-ҩык ахшара,  ҩ-џьа аҷкәынцәеи,  3-ҩык аҧҳацәеи: Быҭәба Рамиз Уаҳаид-иҧа,  Быҭәба Қыбеи Уаҳаид-иҧа,  аеҳәшьцәа- Быҭә-ҧҳа Машьа Уаҳаид-иҧҳа,  Быҭә-ҧҳа Наадида Уаҳаид-иҧҳа,  Быҭә-ҧҳа Наргиза Уаҳаид-иҧҳа. 
Быҭәба Уаҳаид Шьаҳан-иҧа иҧшәма ҧҳәыс Нанба  Раҳаима ашықәс рацәаны инылҵит, 117 шықәса анылхыҵуаз лыҧсҭазаара далҵит. Лмаҭацәа изларҳәаз ала,  лыҧсра аҽнынӡа чмазарак зыхьӡыз ахаан илымбацызт,  лшьапы дшықәгылаз мацара лхы нықәҵаны  лнарцәымҩа дықәлеит.
Быҭәба Уаҳаид ихылҵыз рыхцәажәарахь ҳиасаанӡа аҧхьа иҳәатәуп ахара идҧхьаӡаланы ддырӡыртә еиҧш,  дзыхдырҟьаз ззымдыруа рзы азааҭгылара. Уаҳаид дызхааныз 30-тәи ашықәс еиқәаҵәақәа,  ашәиҧхьыӡ згымхаша ҳәа акәын аҧсуа жәлар  зегьы ишазырҳәоз,  избанзар аҧсуаа рҭоурыхаҿ акыр ирацәоуп изыниахьоу-изынҧахьоу атрагедиатә хҭысқәа. Сталини Бериеи еиҵарҟәаҟуоз аполитикатә ҭархага иаладырӡуан аҧсуа жәларгьы,  харада ахара рыдҵаны ҿааҳәырак рымамкәа ибжьадырӡуан,  реиҳараҩык цәгьаҧсышьа рыҭаны рыҧсҭазаара иалырхуан. Убасеиҧш идырӡыз дыруаӡәкын,  Дәрыҧшь ақыҭан инхоз анхаҩы Шьаҳан иҧа Быҭәба Уаҳаидгьы.
       Быҭәба Уаҳаид иаамҭаз иаб Шьаҳан еиҧшҵәҟьа иаргьы аҕьараҳәа инхоз-инҵуаз нхаҩын,  ирахә-ишәахә,  иҵакыз адгьыл,  ихшара уҳәа,  бзиа зшьапы иқәгыланы иҟаз уаҩын. Аҧсуаа аиҵашьыцра мыждагьы граны иҳалагәышьами,  усҟангьы ашьыцыҩцәа ыҟазар акәхарын,  ари ауаҩ адгьыл рацәаны иҵакуп,  арахәгьы рацәаны изануп,  дкәлакуп ҳәа иҵашьыццәа ицәгьа рҳәо мацара аҵыхәтәан ирулакгьы,   харада ахара идҵаны 1938  шықәсазы ҿааҳәыра имоуа дыбжьадырӡит.
1937 -тәи ашқәсқәа инадыркны Сталин иҧсҭазаара далҵаанӡа 1953 шықәсанӡа,  Аҧсны аҩнуҵҟа еиҿкааз аҭакрақәа еихсыҕьра рымамызт. Сталин иарҕьажәҩауаҩ  Л.Бериа еиҿирцаауаз ацәгьахәыцрақәа ирыхҟьаны мызкибжаки рыла 2186 -ҩык инарыцны иҭаркит Асовет мчра иаҕацәазшәа ахара рыдҧхьаӡаланы,  урҭ рахьынтә 794 -ҩык ашьра рықәҵаны иҭархан. Убри ашықәсан иршьыз Быҭәба Осман ихыҧша иахырҟьаны иашьа Быҭәба Хәсини,  урҭ раб иашьа иҧа Аҩӡба Лизбари  кны иҭаркит,  аха урҭ зыхдырҟьаз аҧхьаҟа ҳазааҭгылап.
 Ауаа рцәа иацәшәо ианыҟаз аамҭаз иргәамҧхоз дырӡуан,  аха рышьҭахьҟа иаанхоз рашьцәагьы рыхшарагьы Асовет мчра аҕа иашьцәа,  мамзаргьы иҧацәа ҳәа нас урҭгьы лаҧшықәҵарыла ирышьклаҧшуан. Уажәшьҭан иаҳҿагылар ҟалоит ҳәа ацәгьара ахьрыҵаргалаша иашьҭалон,  маҵурак иахагылазар иамырхуан,  ҵара хәыҷык рымазар,   Аҧсны зегьы ҵарадартәырц аҧхьашьеи аҩышьеи здыруа ҳәа иҟазгьы ирмеигӡакәа ибжьадырӡуан. Убасеиҧш харада ахара идҧхьаӡаланы 1938 шықәсазы иҭаркыз дыруаӡәкхеит Уаҳаид иҧа Быҭәба Қыбеигьы,  аха аразҟы имазаарын,  урҭ аамҭа еиқәаҵәақәа дырзымшькәа 9-шқәса ҭакрыла ихганы иҩныҟа дхынҳәит. Акгьы ихарамкәа аполитикатә дамыҕа еиқәаҵәа заадырхахьаз Быҭәба Қыбеи Уаҳаид-иҧа  ашьҭахь 1955 шықәса декабр мза 2 рзы, Аҧсны Аҳәынҭқарра Иреиҳаӡоу Аӡбарҭа ахантәаҩы Р.М. Коруа инапхгарала Быҭәба Қыбеи  идҧхьаӡалаз ахарадҵаратә ус ахәаҧшра мҩаҧган. 1938 шықәса февраль мза  16 рзы НКВД излашьақәнаргылаз ала ахара здыҧхьаӡалаз Быҭәба Қыбеи Уаҳаид-иҧа акгьы ихарамкәа идҧхьаӡалаз ахарадҵара ихыхны аҵыхәтәанӡа дыриашоуп ҳәа, Аҧсны Аҳәынҭқарра Иреиҳаӡоу Аӡбарҭа ишьақәнаргылт. Иара  убас иаб Быҭәба Уаҳаид Шьаҭан-иҧа даныршь ашьҭахь, уаанӡа идрыҧхьаӡалахьаз ахара ихыхны иаргьы дыриашан. 
 Быҭәба Қыбеи иҧшәмаҧҳәыс  Кьырвал-оҕлы Макбулиеи иареи ирхылҵит 6-ҩык ахшара, з-ҩык аҧҳацәеи з-ҩык аҷкәынцәеи: Быҭә-ҧҳа Аза Қыбеи-иҧҳа,  Быҭә-ҧҳа Инна Қыбеи-иҧҳа,  Быҭә-ҧҳа Римма Қыбеи-иҧҳа,  аишьцәа- Быҭәба Руслан Қыбеи-иҧа,  Быҭәба Аслан Қыбеи-иҧа,  Быҭәба Занбеи Қыбеи-иҧа.
Ахшара зегь иреиҳабыз Быҭә-ҧҳа Аза Қыбеи-иҧҳа ианлаамҭаз аҭаацәара далалеит,  Џьынџьалаа дырҭацан,  аха Афганисҭан аибашьра зыхганы ихынҳәхьаз,  ашьҭахь 1992-1993 шықәсқәа рзы Аҧсны жәлар рџьынџьтәылатә еибашьра аамҭаз иҭахаз лыҷкәын,  Аҧсны Афырхаҵа ҳәа ахьӡ ҳарак зыхҵоу Џьынџьал Динуар иҭахара лызхымгакәа,  иаарласӡаны  ларгьы лыдунеи лыҧсахит.

     Быҭәба Руслан Қыбеи-иҧа акраамҭаӡа аус иухьан Аҟәатәи УЧХОЗ  аиҳабыс. Иҧшәмаҧҳәыс Ачба Наталиеи иареи ирхылҵит ҩ-џьа аҷкәынцәа: Быҭәба Сабри Руслан-иҧа,  Быҭәба Сааид Руслан-иҧа. Аҩыџьагьы еиҳау аҵарақәа ирылгахьеит,  аха аибашьра ашьҭахь аусурҭақәа рыҧшаара ахьыуадаҩхаз иахҟьаны,   иахьа уажәраанӡагьы џьаргьы аус руӡом.
      
    Быҭә-ҧҳа Инна Қыбеи-иҧҳа еиҳау аҵара далгахьеит,  анаука аусзуаҩ  аиҳабы ҳәа дыҟоуп,  макьана дҭаацәарамхац.

     Быҭәба Аслан Қыбеи-иҧа дҭаацәаран,  иҧшәмаҧҳәыс Ҭар-ҧҳа Ингеи иареи ирхылҵит 3-ҩык ахшара,  ҩ-џьа аҧацәеи ҧҳаки: Быҭәба Едгар Аслан-иҧа,  Быҭәба Баграт Аслан-иҧа,  Быҭә-ҧҳа Есма Аслан-иҧҳа.  Ҩ-џьа аишьцәа раҳәшьазаҵә Быҭә-ҧҳа Есма  дҭаацәароуп, ҩ-џьа ахшара лымоуп. 
Аслан Қыбеи-иҧа Аҧсныжәлар рџьынџьтәылатә еибашьра далахәын,  аха аибашьра ашьҭахьгьы Гал араион зегьы ашәарҭа шамаз иаанхон азы иабџьар шьҭамҵакәа иҩызцәа дрывагылан. Насгьы убри аамҭаз Егрытәи аҳәаақәа ахылаҧшра аҭахны иҟан аҟнытә,  аибашьра ашьҭахь Быҭәба Аслангьы ихатәгәаҧхарала аҳәаа ахылашҩцәа  дырхыҧхьаӡаланы даанхон. Избанзар,  иара изыҳәан  аибашьра аҵыхәтәанӡа еилымгацызт,  амрагыларахьтәи Аҧсны арегион макьанагьы аҕа далаханы дыҟан,  убри аҟнытә Гал араион зегьы алаҧшхызаара аҭахны иҟан азы арратә уалҧшьа аҵыхәтәанӡа инаигӡар иҭахын. Аҧсны жәлар аиааира ганы аибашьра шеилгахьазгьы, макьанагьы згәыҕрақәа заҧысуаз ақырҭуа террористцәа Егырҧсҭа ақыҭақәа рҟны рҽаанкыланы, абга млашьқәа иреиҧшха иахәыҵатәаз  рнапала аҧсуаа рыҷкәынцәа ӡәырҩы ҭадырхахьан.   1993 шықәса маи мза азгьы, убасеиҧш аҳәаахьчаҩцәа 8-ҩык анҭадырхоз,  Быҭәба Аслангьы  арратә уалҧшьа шынаигӡоз дрыцҭахеит.

      Быҭәба Занбеи Қыбеи-иҧа дҭаацәароуп,  иҧшәмаҧҳәыс  Боџьгуа Розеи иареи ирхылҵит 3-ҩык ахшара: Быҭәба Инал Занбеи-иҧа,  аеҳәшьцәа- Быҭә-ҧҳа Сааида Занбеи-иҧҳа,  Быҭә-ҧҳа Расида Занбеи-иҧҳа ( зыҧсҭазаара иалҵхьоу).
Быҭә-ҧҳа Римма Қыбеи-иҧҳа дҭаацәароуп,  Қардаа Рудики лареи рыҧсҭазаара еиларҵеит. Иахьа зхатәы џьабаала ашьшьыҳәа инхо-инҵуа иҟоу ҭаацәароуп. Ахшара рганахьала хҭылҵзаҵәык дрымоуп: Қардаа Феликс  Рудик-иҧа.

      Быҭә-ҧҳа Наргиза Уаҳаид-иҧҳа қәра дук нылҵаанӡа лыҧсҭазаара далҵит. Аҳәоуеиқәшәара ахьыҟаз, ҳаҭырла иҟаз аҭаацәара даланагаланы дыҟан, аха иаалырҟьаны лаџьал кьаҿхазаргьы хшарала илҭынхаз уаареигәырҕьартә иҟоуп. Ахаҵа ҳәа лхы здылкылаз Ҭаркьыл Еснаҭи лареи ирхылҵит 5-ҩык ахшара,  хҩык аҧҳацәеи ҩ-џьа аҧацәеи: аеҳәшьцәа- Ҭаркьыл-ҧҳа Ӡабулиа,  Ҭаркьыл-ҧҳа Ира,  Ҭаркьыл-ҧҳа Заира,  аишьцәа- Ҭаркьыл  Ваниа,  Ҭаркьыл Заур.

     Быҭә-ҧҳа Наадида Уаҳаид-иҧҳа лаҳәшьа Наргиза леиҧш ларгьы лыҧсҭазаара кьаҿзаарын,  қәра дук нылҵаанӡа иаалырҟьаны лыдунеи лыҧсахит. Лхаҵа Папба Мышьеи лареи ирхылҵыз рыҷкәын заҵә Папба Митиагьы дшыхәыҷыз иҧсҭазаара далҵит. Аҭаацәа рыҿиара,  реизҳара ҳазшаз ирманшәалароуп ҳәа акәымзар мчыла иауам,  абасала иҿыцәааит  Быҭә-ҧҳа  Наадида  лразҟымҩа.

     Быҭә-ҧҳа Машьа Уаҳаид-иҧҳа лаҳәшьцәа реиҧш ларгьы лаџьал зынӡа икьаҿзаарын. Лынасыҧ змалдаз Ҭарба Андреи лареи ирхылҵыз 4-ҩык ахшара иналырҟьа-аалырҟьаны иаачмазҩханы рызегьы рыҧсҭазаара ианалҵ,  ашьҭахь ларгьы илызхымгакәа лыхшара дрышьҭаланы нырцәыҟа дрызцеит,  убасала иҿыцәааит даҽа ҭаацәаракгьы.

        

  БЫҬӘБА  РАМИЗ  УАҲАИД-ИҦА  ИХЫЛҴЫШЬҬРАҚӘА
        
    Быҭәба Уаҳаид Шьаҳан-иҧа ишьҭамҭа рахьынтә хшарала деиҵаҩҩы иҟалаз иҷкәын Быҭәба Рамиз иоуп,  иҵакыра  уаареигәырҕьартә уааҧсыралагьы  есааира аизҳара иаҿуп. Рамиз Уаҳаид-иҧа ихылҵышьҭра зегьы чеџьыкала ибеиоу,  еснагь зысасагәашәқәа аарту,  зыламыс ҳараку,  заҧсуара мырӡкәа иныҟәызго ҭаацәарақәоуп. Атәымцәаҩа иахьнымҳало,  зхатә гьама змоу,  зхы ҳаҭырла имҩақәызҵо,  хымҩаҧгашьала аӡәы еицәамкәа аҧсуа ламыс аҧшӡарақәа ирықәныҟәо ракәны ҳазшаз илҧха рыцны есааира аиҵагылара иаҿуп. Ҳәара аҭахума,  акыр шықәса раҧхьа иҟаз рабацәа рҭоурых аҟынтәи иӡхьоу маҷым,  аха урҭ рҟынтәи ирымоу агәалашәарақәеи иахьа рхаҭақәа  ирҭагылазаашьои абыржәнатә  ақьаад ианҵаны ианаанымха нас аҧхьаҟа иираны иҟоу ирцәыӡуа рацәахоит,  убри аҟнытә иахьатәи абиҧарақәа лымкаала ирдыруа рҭаҩрақәа аҭахуп. Ишырҳәо еиҧш,  аҧхьаҟа уҧшырц уҭахызар,  ушьҭахьҟа иҟоу удыруазароуп. Ус анакәха,  ҳабацәа ирхыргахьоу,  рыҧсҭазаашьа ицәгьа ибзиа ишыҟазаалакгьы џьабаала изнысыз рыҧсҭазаара мҩа игәаларшәаганы иахьатәиқәеи аҧхьаҟатәиқәеи абиҧарақәа рзы иҧышәага дуӡӡаны ирзыҟалар,  убасҟан акәхоит аижәлантәқәа рҭоурыхгьы анмыӡуа.
      Хыхь ишазгәаҭоу еиҧш,  Быҭәба Рамиз Уаҳаид-иҧа зҵакыра ҭбаау абшьҭрақәаны,  иахьа уааҧсырала еиҵаҩҩы иҟоу ҭаацәарақәоуп. Урҭ рахьынтә иҟоуп аҵарауаа,  арҵаҩцәа,  аргылаҩцәа,  аиуристцәа,  еиуаеиҧшым азанааҭ хкқәа змоу,  иара убас зхатә бизнес знапы алаку уҳәа ӡәырҩы. Быҭәба Рамиз ианакәзаалакгьы зхатә ҧхӡашала инхоз,  зқыҭаҿ ҳаҭыр зқәыз нхаҩын,  иуаажәлар рымаҵ ауразы акырџьарагьы дазааҧсахьан. Аус иухьан Дәрыҧшь ақыҭанхамҩаҿ економистс,  аколнхараҿ абригада абригадирс,  иара убас араху рферма аиҳабысгьы дахагылахьан. Иҧшәмаҧҳәыс Тәан-ҧҳа Минадореи (лыҧсҭазаара далҵхьеит),  иареи ирхылҵит 6-ҩык ахшара, хәҩык аҷкәынцәеи ҧҳаки: Быҭә-ҧҳа Лиуда Рамиз-иҧҳа (ахшара иреиҳабу),  аешьцәа- Быҭәба Анзор Рамиз-иҧа,  Быҭәба Закан Рамиз-иҧа,  Быҭәба (Гена) Генади Рамиз-иҧа,  Быҭәба Рауль Рамиз-иҧа,  Быҭәба Даур  Рамиз-иҧа.

     Быҭә-ҧҳа Лиуда Рамиз -иҧҳа еиҳау аҵара лымоуп,  афранцыз бызшәеи аҧсуа бызшәеи азанааҭ ала афилологиатә факультет далгахьеит. Аҧсуа ҳәынҭқарра ателерадиоеилахәыра аусзуаҩыс дыҟоижьҭеи акрааҵуеит. Аибашьра ашьҭахь,  амашьынаныҟәцаҩыс  аус  зуа Козмаа Раули лареи рыҧсҭазаара еиларҵеит,  ирхылҵит ҩџьа ахшара,  ҧаки ҧҳаки: Козмаа Наалеи,  Козмаа Аслани. Наала Раули-иҧҳа занааҭла ҳасабеиларгаҩуп,  лзанааҭ ала иахьа аус луеит Аҟәатәи аимадара еиларсаҿ. Наала лашьа Аслан Раули-иҧа еиҳау аҵара имоуп,  абжьаратәи ашкол даналга ашьҭахь Аҧсуа ҳәынҭқарратә университет дҭалоит,  занааҭс ишьҭихыз  аекономиатә факультет  далгоит.

    Быҭәба Анзор Рамиз-иҧа анхара-нҵырала уааиегәырҕьартә,  иахьа даара бзиа зшьапы иқәгыланы иҟоу уаҩуп. Зхатәҧхӡашала аҕьараҳәаҵәҟьа инхо-инҵуа,  уаҩышьалагьы даарылукаартә, хаҵаҵасгьы аӡәы ишьҭахь имгыло,  забацәа рҵас иқәныҟәоу,  аҧсуа чеџьыка ҳаҭыр ақәызҵо иакәны зегьы деицырдыруеит,  иахьа уажәраанӡагьы ихатә бизнес ала дхандеиуеит. Аҧхьатәи иҧшәмаҧҳәыс Черқьезиа-ҧҳа Лаура лҟынтәи ҧак димоуп-Быҭәба Адгәыр Анзор-иҧа. Аҩбатәи иҧҳәас Қәҭар-ҧҳа Асҭандеи иареи ирхылҵит ҩџьа аҧацәа: Быҭәба Легон Анзор-иҧа,  Быҭәба Алан Анзор-иҧа. Иара убас даҽа  ҩџьа иҧацәа,  иара ихьӡ зыхьӡу Быҭәба Анзор Анзор-иҧа,  Быҭәба Денис Анзор-иҧа уҳәа,  аишьцәа зегьы иахьа дасу рхатәы мҩақәа ылхны ихандеиуа руаажәлар ирылагылоуп,  зегь рыла ҳаҭыргьы  рықуп. Рҭаацәеи дареи ҳәоуеиқәшәала еицынхоит, изҭаху зегь рыла  ирықәныҳәартә  иҟоуп.

    Быҭәба Закан Рамиз-иҧа иҭаацәеи иареи иахьа ақалақь Гагра инхоит,  ихылҵит ҩџьа аҧацәа: Быҭәба Ахра Закан-иҧа,  Быҭәба Анри Закан-иҧа. Ахра Закан-иҧа еиҳау аҵара имоуп,  ақалақь Шәача аиуристтә факультет далгахьеит. Быҭәба Анригьы иашьа Ахра диҿыҧшны,  Ростов дцаны аиуристтә факультет далгеит. Изанааҭ ала иахьа аус иуеит,  Аҧсны аҳәынҭқарра (аҭаацәа) аимеграциа маҵзураҿы. Анри дҭаацәароуп,  Аҩӡ-ҧҳа Сусаннеи иареи рыҧсҭазаара еиларҵеит,  аҭаҩрақәа анымҩаҧгаз  ахҭылҵ  дырмоуцызт.

     Быҭәба Генади Рамиз-иҧа иҭаацәеи иареи иахьа инхоит Гәдоуҭа ақалақьаҿ. Иҧшәмаҧҳәыс Клиавлина Жаннеи иареи ирхылҵит 3-ҩык ахшара:аешьцәа- Быҭәба Радик Генади-иҧа (машәырла иҭахаз),  Быҭәба Алхас Генади-иҧа,  Быҭәба Асҭамыр Генади-иҧа. Абри ашәҟәы аиқәыршәараз аҭаҩрақәа анымҩаҧгаз аамҭаз Быҭәба Алхас аҵара иҵон Шәачатәи аинститутаҿ. Уи иашьа Быҭәба Асҭамыр иакәзар,  Москватәи амуниципалтә институт далгахьеит,  аха аибашьра еилгеижьҭеи 20 шықәса шҵхьоугьы џьаргьы аус иуамызт,  изанааҭ ала  аусурҭак  ахьимоуцызцыз  аҵыхәала.

      Быҭәба Даур Рамиз-иҧа иҭаацәеи иареи Лӡаа инхоит,  иҧшәмаҧҳәыс Кокосқьыр-ҧҳа Фаридеи иареи ирхылҵит 3-ҩык ахшара,  ҩџьа аҧҳацәеи ҷкәынки: аеҳәшьцәа-Быҭә-ҧҳа Мариан Даур-иҧҳа,  Быҭә-ҧҳа Елана Даур-иҧҳа,  рашьазаҵә-Быҭәба Асҭан Даур-иҧа. Аеҳәшьцәа Марианеи Еланеи еиҳау аҵарақәа ирылгахьеит,  Мариана занааҭла акурортологиатә ҵара далгеит,  Елана бзиа илбаз аҳазалхратә занааҭ шьҭылхит. Аеҳәшьцәа рашьазаҵә Быҭәба Асҭан аекономикатә факультет далгеит,  занааҭла  декономиступ.

    Быҭәба Рауль Рамиз-иҧа дҭаацәаран,  ҧсуак инхашьала дынхон,  аказы ихы дахашшаартә дыҟамызт. Ауаҩытәаҩса даниуа ицшоу алахьынҵа дзацәцом рҳәоит,  Раульгьы ихныҟәгашьеи,  итәы-имаа зҳәаз еиҧш,  анхара-анҵыра,  ауа-аҭахы рбара уҳәа,  аҭаацәа рныҟәгара дшаҿыз иаалырҟьаны ихьыз ачымазара бааҧс имчмырхакәа иҧсҭазаара ҿахнаҵәеит. Аӡәы итәы изымдырӡо зхатә хшыҩлеи џьабаалеи инхоз Быҭәба Рауль иҧшәма ҧҳәыс Барцыц-ҧҳа Саидеи иареи ирхылҵит ҩ-џьа ахшара,  ҧаки ҧҳаки: Быҭә-ҧҳа Милана Рауль-иҧҳа,  Быҭәба Валентин Рауль-иҧа.
Быҭә-ҧҳа Милана абжьаратәи ашкол даналга ашьҭахь Москва дцаны дҭалоит Адунеижәларбжьаратәи аекономикатә факультет,  аекономист изанааҭ ала. Лашьа Быҭәба Валентин иакәзар,  уигьы абжьаратәи ашкол даналга ашьҭахь  азиндырратә (аиуристтә) занааҭ шьҭихразы,  Краснодар дцаны дҭалоит  азиндырратә факультет, макьана иҵара химыркәшац 

    Быҭәба Лавренти Џьгәаҭан-иҧа ихылҵит ҩ-џьа аҧацәеи ҩ-џьа аҧҳацәеи: аешьцәа-Быҭәба (Дима) Дмитри Лаврент-иҧа,  Быҭәба Зураб Лаврент-иҧа,  аеҳәшьцәа Быҭә-ҧҳа (Света) Светлана  Лаврент-иҧҳа,   Быҭә-ҧҳа Манана Лаврент-иҧҳа.
Быҭәба (Дима)Дмитри иахьа ихатә бизнес  даҿуп,  хазы ачаӡырҭагьы аартны имоуп. Иҧшәмаҧҳәыс Боџьгуа-ҧҳа Амреи иареи ирхылҵит ҩ-џьа ахшара,  ӡҕабки ҷкәынаки: Быҭә-ҧҳа Илона Дмитри-иҧҳа,  Быҭәба Данил Дмитри-иҧа.
Дмитри Лаврент-иҧа ихшара иреиҳабу,  Быҭә-ҧҳа Мзиа аҭаацәара далалахьеит,  Ҧицунда инхо Гочуаа дырҭацоуп. Аеҳәшьа аиҵбы Быҭә-ҧҳа Илонагьы аҭаацәара далалахьеит,  ахаҵа ҳәа лхы здылкылаз Багаҧшь Алиаси лареи рыҧсҭазаара еиларҵеит. Ахшара аиҵбӡа Быҭәба Данил Дмитри-иҧа макьана дхәыҷуп,  абжьаратәи ашколаҿ  аҵара иҵоит.

     Ҟәланырхәа ақыҭан инхо Быҭәба Зураб Лаврент-иҧа ақыҭанхамҩатә усқәа инапы рылакны, иахьа аҕьараҳәа инхо-инҵуа нхаҩуп.  Ихы здикылаз иҧшәмаҧҳәыс Џьынџьуа-ҧҳа Саидеи иареи ирхылҵит 3-ҩык ахшара, ҩ-џьа аҧацәеи ҧҳаки: Быҭәба Инал Зураб-иҧа,  Быҭәба Баҭал Зураб-иҧа,  Быҭә-ҧҳа Сабина Зураб-иҧҳа. 
Ахшара иреиҳабу Быҭәба Инал абжьаратәи ашкол даналга ашьҭахь амилица изанааҭ шьҭихуеит,  иахьа аус иуеит Аҟәа ақалақь аҩнуҵҟатәи аусқәа рыҟәша аусзуаҩыс. Инал иашьеиҵбы Быҭәба Баҭал абжьаратәи ашкол даналга ашьҭахь Аҧсны арратә маҵзурахьы иҧхьоит,  иара изкны аҭаҩрақәа анымҩаҧгаз аламҭалаз арратә уалҧшьа анагӡара даҿын. Урҭ раҳәшьазаҵә Быҭә-ҧҳа Сабина макьана дхәыҷуп,  абжьаратәи ашкол далымгацкәа аҵара лҵон.

     Быҭәба Лаврент иҧҳацәа  Светеи  Мананеи ианрыхәҭаз аҭаацәара иалалеит,  аха аҧсҭазаараҿ иҟамло акгьы ыҟам рҳәоит,  аҩыџьагьы рынасыҧқәа дара ишырҭахыз ирыцымгылакәа  рхацәеи  дареи  еилымҵыр ада ҧсыхәа ҟамлеит.

                БЫҬӘБА  ОСМАН  ШЬАҲАН-ИҦА  ИҴАКЫРА
      Осман Шьаҳан-иҧа иаамҭаз ҳаҭыр зқәыз,  даараӡагьы иуаҩҟәыҕаз,  ацәажәаҩцәа дуқәа иреиуаз дыруаӡәкын,  усоуп иӡбахә заҳахьаз ишеиҭарҳәоз. Иҧшәмаҧҳәыс Аҩӡбан илыхьӡын Чпажә,  лара шьҭрала Ешыратәын,  илхылҵит 4-ҩык ахшара: Быҭәба Леуард Осман-иҧа (13 шықәса анихыҵуаз даачмазҩханы иҧсҭазаара далҵит),  Быҭәба Наска Осман-иҧа (х-шқәса шихыҵуаз уигьы идуни иҧсахит),  Быҭәба Луҭфи Осман-иҧа,  Быҭә-ҧҳа Лилиа Осман-иҧҳа.
Быҭәба Осман акраамҭаӡа Абҕархықә ақыҭа ахадас дахагылан,  ҳаҭыр ду зқәыз уаҩын,  ақыҭаҿ уск аныҟаз дахьуаҩҟәыҕаз азы зегь раҧхьа иара иакәын идырцәажәоз,  ӡбатәык,  еилыргатәык аныҟазгьы зегь раҧхьа  изызҵаауазгьы иара иакәын. Зегь рыла адырра змаз Быҭәба Осман дышҵоураз,  ианакәзаалакгьы аиаша дшашьҭаз,  ауаа змырҕьацашаз дшаҿагылаҩыз,  анхара-анҵыраз еиҿырцаа шыбзиаз ажәлар ианырба,  Ҟәланырхеи Абҕархықәи ақыҭақәа еидҵаны иара хадас дахадаргылт игәра ганы,  акраамҭаӡагьы аҩқыҭакгьы хадара рзиуан. 
Анкьа ақыҭақәа рыбжьара амҩадуқәа абаҟаз,  еигәылацәаз ақыҭақәа излаҭанеиааишаз ҳәа ирыбжьгаз амҩахәасҭақәа рыла акәын ишымҩасуаз. Быҭәба Осман напхгара зиҭоз Ҟәланырхәеи Абҕархықәи ақыҭақәагьы мҩала еимадамызт,  амҩа аҟамзааразы ақыҭа ауааҧсыра ауадаҩрақәа рзацнаҵон аҟнытә,  ашьҭахь иара ибзоураны арҭ аҩқыҭакгьы  амҩаду  рыбжьигеит.
Быҭәба Османи Нестор Лакобеи ибзианы еибадыруан,  аҧсшәа рыбжьан,  ақыҭақәа  ҧхьаҟатәи рҧеиҧш азы аусқәа еицырӡбон,  30-тәи ашқәсқәа иарҿиоз арыцҳарақәа излаҿагылаша иашьҭан. Хыхь ишазгәаҭоу еиҧш,  Осман еиҿырцааны ацәажәара дазҟазан,  убас шықәсык зны Нестор Лакоба дызлахәыз Лыхны ашҭаҿ ажәлар еизаны аҧсуаа рыҟазаареи-рыҟамзаареи анырӡбоз Быҭәба Османгьы дҩықәгыланы иажәақәа еиҭамҳәакәа инеиҧынкыланы акыр сааҭ даҿамхаӡакәа дцәажәазаап,  избанзар иара иажәагьы акырӡа аҵанакуан усҟантәи  аамҭаз.
Асеиҧш ацәажәара згәаҕьыз,  анхацәа инарылукааша ҳәа иҟаз ахаҵа дыр,  ауаҩҟәыҕа данырба ақырҭуа националистцәа ианарыжьуа дыҟазма,  Быҭәба Османгьы иаразнак игәаҕ кны маӡала дахьҭадархаша иаҩаӡо ишьҭалеит. Убри ашьҭахь Н.Лакоба Қарҭ дганы хәшәла даныршь ашьҭахь ауп,  Быҭәба Османгьы еиҳараӡак изышәарыцо ианалага. Ақырҭуа милаҭеилыхҩцәа аҧхьа иаалаган,  1937 шықәсазы Осман иашьеиҳаб Быҭәба Уаҳаид Шьаҳан-иҧа ажәлар драҕоуп,  дкулакуп ҳәа ҽыҵгас иаҭаны,  уаҳа ишьҭахьҟа ҿааҳәыра имамкәа дыбжьадырӡхьан.
Усҟантәи аамҭақәа рзы Қарҭынтәи Бериа напхгара зиҭоз аҭыҧантәи ауаҩшьцәа ибжьадырӡуаз дарбанзаалакгьы,  аҧхьа цәгьала иргәаҟны акәын цәгьаҧсышьа рыҭаны ишыршьуаз. Рҿахәқәа анырҿырхуаз ирхарам рхароушәа мчыла иддырҳәарц ахамышҭыхә иақәдыршәон,  иаарысуа ирыпҟон, рнацәхыҧқәеи ршьацәхыҧқәеи  рыҭәала иамырхуан,  ажьҵәы ршны ржьашәқәа ҭыблааны идыргәыҟәан,  аха акгьы анырзыдмырҳәалак нас цәгьаҧсышьала рыҧсҭазаара иалырхуан. Абас гыгшәыгрыла иахьрызныҟәоз рызхымгакәа абжаҩык рымпыҵаҧсуан,  егьырҭ иаанхоз уахынла алашьцара иалакны Аӡҩбжьа иахьаҵанакуа Баҕлан амшын ахықәани,  нас Кәыдри  Гәымсҭа аҧшаҳәақәа рҟны икылганы,  аӡәы имбо-имаҳауа инаргәыдҵаны иршьуан. Быҭәба Османгьы игәаҕ рымамзи, ашьҭахь Асовет мчра даҿагылаҩызшәа ахара идҧхьаӡаланы, уахык џьоукы иҩны иаакылсны дындәылганы  дыргеит, ашьҭахь излеилкаахаз ала Аӡҩбжьа ақыҭан  амшын аҧшаҳәаҿыҵәҟьа аҵх агәазы дҭадырхазаап.
Осман дааганы дшыршьыз ала Аӡҩбжьа инхоз Камкиа Ҭемраз ила  иашьцәа ираҳартә адырра рырҭоит. Насгьы, Ҭемраз иҧҳәыс Аҭара инхоз Быҭәба Шьааб диҧҳан, уи анаҩсангьы  Быҭә-ҧҳа Гуагәа Шьааб-иҧҳа хаҭала дылдыруан Быҭәба Осман, уи лаб иҩны лассы-лассы днеилон, еиҳаракгьы лара илыбзоураны ауп Осман дышҭадырхаз ала иашьцәа ираҳартә иҟазҵазгьы. Зашьа дыршьыз иашьцәа асеиҧш адырра анроу иаагыло иҟазма, шьҭа гәҩарас иҟарҵарым ҳәа мышқәак аныбжьас ашьҭахь маӡала иҧсыбаҩ уахынла иҵхны аҽыуардын фаитонла иааргарцы,  Осман иашьеиҵбы Быҭәба Хәсини,  раб иашьа иҧа Быҭәба Қыбеии,  нас Осман абхәында гәакьа Аҩӡба Лизбери уахык иааибыҳәаны  Аӡҩыбжьаҟа ицеит.  Ауаа кылганы иахьыршьуаз аҭыҧ уи аамҭаз иахаҩозаарын,  маӡала аҧсыбаҩ  аҵхра ишаҿыз ус аҭыҧантәи аполициа иаагәарҭан, рыхҩыкгьы иаарыкәшаны иркит. Усҟантәи аамҭақәа рзы   ақырҭқәа ҳхы дҳаргәаҧхоит ҳәа аҧсуаа рыҩнуҵҟагьы ацәгьаҳәацәа аумаҷхыз, урҭ зхы иазырхәоз   Бериа иуаҩшьцәа цәгьаҧхамшьарыла   Быҭәба Хәсини, уи иаб иашьа иҧа Быҭәба Қыбеии, нас Осман иабхәында Аҩӡба Лизбери аҧсыбаҩ ыҵхны иргарц  ахьыргәаҕьыз аҵыхәала ргәаҕ шьҭыхны,     аухаҵәҟьа ирбаандаҩны иҭаркит. Урҭ реиҧш,  уаанӡагьы заҟаҩ харак рыдымкәа,  ирыхьыз,  изыниаз рзымдыруа  илабжьахәаша ибжьадырӡзеи ацәгьахәыццәа рнапала. Цәгьарак рыдырбалазшәа рус ӡбны,  харада ашқәс рацәа рықәҵаны заҟаҩгьы башаӡа аҭакра рхыргазеи,  уаҩы изхымгашала аҭагылазаара ахьрырҭоз иахҟьаны заҟаҩгьы рыҧсҭазаара иалҵзеи,  анаџьалбеит.
Хәсин  Шьаҳан-иҧа зыхьӡи зыжәлеи еидкыланы ирҳәоз,  ҳаҭыр ду зқәыз Быҭәба Осман  иара дышиашьаз анеилыркаа,  дҭакны  дахьрымаз ахара шиду мчыла иҳарҳәоит ҳәа иааисуа дшырпҟоз мацара, аҵыхәтәан  изихымгакәа Хәсин дрымпыҵаҧсуеит. Осман иҧсыбаҩ аҵхра ахьыргәаҕьыз аҵыхәала, иара убас ахара здырҧхьаӡалаз  Быҭәба Қыбеии,  Осман  иабхәында Аҩӡба Лизбари    9-шықәса аҭакра рықәҵаны аҩыџьагьы Сибраҟа  иахыргеит.
Абасала 1937 -тәи ашқәс еиқәаҵәақәа аҧсуаа ӡәырҩы шықәнагаз еиҧш,  Быҭәаа рабшьҭрақәагьы ирхьымкьысыр рзамуит. Абасала  Дәрыҧшь ақыҭан инхо  Быҭәаа рабиҧарақәа иахьа уажәраанӡагьы ирхамшҭуа ирзаанхеит,  анкьа рабацәа зырӡхьаз арҭ ашықәс мыждахәырақәа ирыхҟьас аҿаасҭарақәа. Хыхь зыӡбахә ҳәоу аишьцәа: Быҭәба Уаҳаид Шьаҳан-иҧа (иҭадырхаз),  Быҭәба Осман Шьаҳан-иҧа (иҭадырхаз),  Быҭәба Хәсин Шьаҳан-иҧа ( иҭадырхаз),  урҭ рашьа иҧа Быҭәба Қыбеи Уаҳаид-иҧа (9 шықәса иҭакыз),  Осман иабхәында Аҩӡба Лизбер (9 шықәса иҭакыз) акгьы шырхарамыз ала ирыдҧхьаӡалаз ахара рыхыхын Сталин иҧсҭазаара даналҵ ашьҭахь,  аха шьҭа уи абарыхәагәшьо зҭаацәа ирхыганы закәандарыла  цәгьаҧсышьа рыҭаны иҭадырхақәаз рҭаацәарақәа.
Хыхь ишазгәаҭоу еиҧш,  Быҭәба Осман Шьаҳан-иҧа 4-ҩык ахшара иман, ҩ-џьа шқәыҧшқәаз уеизгьы рыҧсҭазаара иалҵхьан,  егьырҭ еизынхаз еашьаки еаҳәшьаки роуп. Осман ихшаз дреиҳабын Быҭәба Луҭфи,  уи иҧшәмаҧҳәыс Гәын-ҧҳа Шура(Диана) Шьыгу-иҧҳаи иареи рыҧсҭазаара еиларҵеит,  (илыхшаз зегьы рыбзиара наӡа лбаанӡа иаалырҟьаны 1993 шықәсазы зыҧсҭазаара иалҵыз),   илхылҵит ҩ-џьа аҧацәа: аешьцәа- Быҭәба Омар Луҭфи-иҧа,  Быҭәба Ҭемыр Луҭфи-иҧа.

       Быҭәба Омар Луҭфи-иҧа 46 шықәса ихыҵуеит, шьҭрала Тамшь ақыҭа иааӡаз иҧшәма ҧҳәыс  Габлиа Ленда Баџьга-иҧҳаи иареи ирхылҵит 3-ҩык ахшара, ҷкәынки  ҩ-џьа аҧҳацәеи: Быҭәба Осман Омар-иҧа,  аеҳәшьцәа- Быҭә-ҧҳа Оксана Омар-иҧҳа,  Быҭә-ҧҳа Сабина Омар-иҧҳа.  Омар иабду Быҭәба Осман ихьӡ амырӡразы Осман зыхьӡиҵаз иҷкәын  абжьаратә школ даналга ашьҭахь Москватәи академиа аӡтәы-транспорттә ҵара дҭалеит,  иахьа уи академиа дастудентуп.
Омар иҧҳа Быҭә-ҧҳа Оксана ашкол даналга,  бзиа илбаз аекономисттә занааҭ шьҭылхразы Аҧсуа ҳәынҭқарра ауниверситет дҭалоит,  аекономисттә факультет аҟны қәҿиарала иахьа уажәраанӡагьы аҵара лҵоит. Ахшара иреиҵбу  Быҭә-ҧҳа Сабина Омар-иҧҳа макьана зынӡа дқәыҧшуп,  ашколаҿ аҵара лҵоит.
Быҭәба Омар Луҭфи-иҧа еиҳау аҵара имоуп,  Урыстәыла акәац-ахш аагалыхратә институт далгахьеит,  аха Аҧсны жәлар рџьынџьтәылатә еибашьра ашьҭахь ари азанааҭ ала аус иуртә аҭагылазаашьа ахьимоуыз аҵыхәала аусура далагоит,  Аҧсны аҳәынҭқарра Аҷыдаусқәа рзы аминистрра аҟны аусзуаҩыс. Омар Лыҭфи-иҧа идурҽхәалаша рацәоуп,  зегь раҧхьагьы ауаҩра илоуп,  дламысуп,  ижәлантәқәа рзы дгәыблҩуп,  ишакәым акы ианиаргьы цәгьаӡа ихьаазго уаҩуп. Ижәлантәқәа ахьынхозаалакгьы сашьцәа ҳәа,  рыцәгьа рыбзиа иҽагимырхац,  ҳабацәа рҵас шьҭыхны урҭ ахымҩаҧгашьа бзиақәа ирықәныҟәоу аӡә иоуп. Уи анаҩсангьы иҧсадгьыли ижәлари рзы еснагь згәы еицҳауа  иакәны иахьа уажәраанӡагьы дыҟоуп,  иаагозар иаҳхысыз ашәышқәса 90 -тәи ашқәсқәа рзы Аҧсны аҩнуҵҟа ашәараҭара аанахуо ианалага,  иаарласны еиҿкаахаз Аҧсны жәлар рфорум «Аидгылара» имҩаҧнагоз аҧсуа жәлар рмилаҭтә қәҧара иҽалархәны,  идырҵоз анапынҵақәа намыгӡакәа иаанимыжьыцызт. Ашьҭахь иаалырҟьаны Аҧсны жәлар рџьынџьтәылатә еибашьра аныҟалагьы иҽыҧхьамкыкәа,  иқәлацәа  дрылагыланы иҧсадгьыл ахақәиҭтәра дазгылеит.
Быҭәба Омар иҧшәмаҧҳәыс,  аҧсуа қыҭа Тамшь иааӡаз Ленда Баџьга-иҧҳа иахьа аус луеит,  Аҧсуа ҳәынҭқарра ателерадиоеилахәыра аусзуаҩыс. Ишырҳәо еиҧш,  ҳәатәеиқәшәала еицынхо аҭаацәа уаармеигәырҕьар залшом,  убасеиҧш иҟоу роуп,  иртәым иахьнымҳалакәа зхатә џьабаала еицынхо  Быҭәба Омари  Габлиа-ҧҳа Лендеи  рҭаацәарагьы. Ани аби рхы шдырманшәало еиҧш,  ауп ахшарагьы ргәы ҭызго,  абҕаеиҵыхшьагьы   иақәшәартә иҟазҵо, абри еилызкаарц зҭаху ӡәыр дыҟазар,  Быҭәба Омар иҭаацәа днарылатәаны днарылаҧшыр,  иаразнак игәеиҭоит урҭ рыҩнаҭа аҧсуара доуҳа ҩнашьшьы ишыҟоу, ухызхша шырацәоу,  иара убас  иаҧсуа цқьақәаны ахшара шааӡатәу алагьы уаарыҵашьыцыртә  ирыдубалаша  шмаҷым. Асеиҧш иҿырҧшыгоу ахымҩаҧгашьа ҧшӡа   ақәныҟәара  иаанаго,  Аҧсуара  еицамкыкәа  аҧсуахара  ауп.

     Дәрыҧшь ақыҭан инхо Омар иашьеиҵбы,  Быҭәба Ҭемыр Луҭфи-иҧа иахьа аус иуеит Гәдоуҭа араион Бамбора игылоу Урыстәылатәи архәҭаҿ,  ихыҵуеит 45 шықәса. Ихатәҩыза Адлеи-ҧҳа Сааидеи иареи рыҧсҭазаара еиларҵеижьҭеи 6-шқәса ҵуеит,  аха шьҭарнахыс ҳазшаз драҭеишьартә,  макьаназ ахшара дырхылымҵыцкәа иааиуеит.  Адлеи-ҧҳа Сааида еиҳау аҵара лымоуп,  Аҧсуа ҳәынҭқарратә университет афилологиатә факультет даналга ашьҭахь  лзанааҭ ала аусура далагоит,  Дәрыҧшьтәи абжьаратә  ашколаҿ  рҵаҩыс. Иахьа уажәраанӡагьы лзанааҭ камыжькәа рҵаҩыс аус луеит.

     Быҭә-ҧҳа Лилиа Осман-иҧҳа дҭаацәаран,  Афон инхоз Смыр Жореи (зыҧсҭазаара иалҵхьоу),  лареи рыҧсҭазаара еиларҵоит,  ирхылҵит 4-ҩык ахшара: Смыр-ҧҳа Лариса (АГУ аус луан,  лыҧсҭазаара далҵит 2013 шықәсазы),  Смыр Зурик (Аҧсны адәныҟатәи аусқәа рзы аминистрраҿ аус иуан,  ашьҭахь ихатәы бизнесала аусура иҽазикуеит),  Смыр-ҧҳа Рита ( Аҟәа ақалақь ахәышәтәырҭа № 2 аҟны ҳақьымс аус луеит,  занааҭла дкардиологуп),  Смыр Џьемал ( Аҧсны жәлар рџьынџьтәылатә еибашьра далахәын,  Аҧсны афырхаҵа ҳәа ахьӡ ҳарак ихҵоуп,  лаҟьашьык  аницҳа ашьҭахь  даачмазаҩханы  иҧсҭазаара далҵит).

   Дәрыҧшь ақыҭан инхо Быҭәаа рҭоурых нагӡаны издыруа ҳәа  иҟоу ажәабжьҳәаҩцәа (Быҭә-ҧҳа Лиуда Рамиз-иҧҳа,  Быҭәба Омар Луҭфеи-иҧа) излеиҭарҳәоз ала Быҭәба Ҳасан Шьаҳан-иҧа ахәаџьа ҵара шимаз ала даргьы идырҵабыргит.   Быҭәба Ҳасан ҧҳак дихылҵит Дуниа лыхьӡын, Џьырхәа ақыҭан инхоз Ҧалба Мышьеи лареи рыҧсҭазаара еиларҵеит, ирхылҵит 6-ҩык ахшара. 
  Быҭәба Хәсин Шьаҳан-иҧа ҧҳәыс димамызт ҳәоуп ишырдыруа,  уи инаҩсангьы Быҭәба Шәылман Шьаҳан дшиҧаз иӡбаху раҳахьан акәымзар,  егьыс Шәлыман ихы-иҵыхәа ҳәа акгьы рмаҳацызт,  аҭаацәа имазу имазу рыздыруамызт,  ашьҭахь иҵагьы аҭҵаа-ҧшаарақәа шымҩаҧгазгьы издыруаз ҳәа уаҩ дҟамлеит. Быҭәба Шьаҳан -иҧҳа Рафида ианлаамҭаз аҭаацәара далалеит Бзыҧҭа ақыҭан инхоз Бениак диман,ирхылҵит 3-ҩык аҧацәа. 


                 БЫҬӘБА  ШЬААБАН  ИХЫЛҴЫШЬҬРА 

2015  шықәса ҧеруал  17 рзы, Гәдоуҭа инхо Быҭәба Тарас иҿцәажәара анымҩаҧгаз иаҳахьаны излеиҭеиҳәоз ала иабду Шьаабан иаб (уи ихьӡыз еилкаамкәа иаанхеит), аҧсуаа ӡәырҩы амҳаџьырра ианцоз  Шьаабангьы  Ҭырқәтәылаҟа дагеит. Быҭәба Шьаабан  дуаҩызаҵәын иара ида иани иаби хшара дрымамызт, аха Ҭырқәтәылаҟа дахьыргаз атәымтәыла дзамаабкәа маӡала Аҧсныҟа дхынҳәит, анхарагьы далагеит Аацы ақыҭан. Дук мырҵыкәа ус аҭаацәара далалоит, Бзыҧын ақыҭан инхоз Бганҧҳаки ( лыхьӡ еилкаамкәа иаанхеит) иареи рыҧсҭазаара еиларҵеит, дырхылҵит ҧак: Быҭәба Мџьыҭ Шьаабан-иҧа.
Излеилкаау ала Быҭәба Шьаабани Быҭәба Шьаҳани аҩеишьцәа ирхылҵыз ракәын, насгьы Гәдоуҭеи Гагреи  араионқәеи рҟны инхо Быҭәаа излардыруа ала хыхь ишарбо еиҧш, Шьаҳани Шьаабани рабацәагьы Ҷлоу ақыҭа аҟынтәи ауп уахь ишнанагаз ҳәа  ишырдыруа. Урҭ аҩешьцәа рҧацәа Шьаабани Шьаҳани ракәын, Аҭара ақыҭан инхоз Быҭәба Шьааб иахь лассы-лассы ицалозгьы.
Быҭәба Мџьыҭ 10-ҟа шықәса анихыҵуаз иаб Шьаабан Ҭырқәтәылаҟа дхынҳәит 1918 шықәсазы, усҟантәи аамҭатә ҭагылазаашьақәа изықәнаргылаз амзызқәа роуп еиҳаракгьы ҩаҧхьа  уахь ицара  зыхҟьазгьы. Зегь раҧхьагьы изидымкылеит XIX-XX-тәи ашәышқәсақәа рзы аурыс царизм Кавказ имҩаҧнагоз аполитика хьанҭа, уи анаҩсангьы убри аамҭаз Аҧсны иахаҧаны иҟаз  ақырҭуа  меншевикцәеи  иаакылсыз Асовет мчреи реимаабрақәа уҳәа изцәырнагаз адуҳатә қәымчра дзамаабит. Хазы зхала Ҭырқәтәыла иаанхаз иани иаби хлаҧшыда иахьынхаз агәынгара уҳәа, агәҭыхақәа анизеицыла ашьҭахь ишьҭахьҟа дыхнымҳәыр ада ҧсыхәа имоуит. Шьаабан Ҭырқәтәылаҟа дхынҳәаанӡа иҧшәмаҧҳәыс  Бган-ҧҳа лыҧсҭазаара далымҵыкәа дыҟам, иҷкәынзаҵә Быҭәба Мџьыҭ иааӡараз иабхәарааҿ дганы дынижьит, ианшьцәа Бганаа роуп дзааӡаз ҳәа ауп, Мџьыҭ иҷкәын Быҭәба Тарас  ишидыруа.
Быҭәба  Шьаабан  ҩаҧхьа Ҭырқәтәылаҟа данца нахыс уаҳа иҧсадгьыл ахь даартә аҭагылазаара  анимоу, ашьҭахь уаҟа аҭаацәара деиҭалалоит. Аҭырқәаҧҳәыс (илыхьӡзи илыжәлази еилкаамкәа иаанхеит) лҟынтәи ихылҵит ҩ-џьа аҧацәа, аха руаӡәык ихьӡ еилкаамкәа даанхеит. Аҩбатәи иҧа, аҭырқәцәа Анҭыҷ ҳәа зарҳәоз Быҭәба Саади Шьаабан-иҧа занааҭла аруаҩын,Ҭырқәтәылатәи арратә авиациаҿ аҧырҩыс дыҟан, амаиор ичын иман. Быҭәба Тарас излеиҳәаз ала иаб иашьцәа рыҧсы ҭаны иҟазар, аҩыџьагьы иахьа 90 шықәса иреиҳахьазаарын   ҳәоуп  ишидыруа.
Быҭәба Мџьыҭ Шьаабан-иҧа иаамҭаз аҵара змаз ҳәа деицырдыруан, занааҭла Қарҭ афинанстә ҵара далгахьан Н.А.Лакоба  ииҭаз ацхыраара иабзоураны. Иҵара даналга ашьҭахь акыр шықәса инеиҧынкыланы аус иуан Гагратәи абанк анапхгаҩыс, ашьҭахь диаргоит ОБСОИУЗ иатәыз абнахәаҳхәҭра ашьҭаҵарҭа аиҳабыс.
Мџьыҭ Шьаабан-иҧа ҩ-нтә аҭаацәара даланагалахьан. Аҧхьатәи иҧшәмаҧҳәыс Калдахәара ақыҭа еиуаз Зарданиа-ҧҳа Екатеринеи иареи  ирхылҵит ҩ-џьа ахшара: Быҭәба Тарас Мџьыҭ-иҧа, Быҭәба Нури Мџьыҭ-иҧа ( 9  шықәса анихыҵуаз машәырла иҭахаз). Мџьыҭ аҧхьатәи иҧҳәыси иареи анеилыҵ ашьҭахь иааигаз Шлар-ҧҳан Гуил лыхьӡын, шьҭрала Џьгьардатәын, аха ахшара дылхылымҵит. Аџьабаа ду збахьаз, араионаҿ еицырдыруаз ҳаҭыргьы зқәыз Быҭәба Мџьыҭ Шьаабан-иҧа иҧсҭазаара далҵит 83 шықәса анихыҵуаз 1993 шықәса август мза  22 рзы.

      Быҭәба Тарас   Мџьыҭ-иҧа диит 1941 шықәсазы ақ. Гагра. Ихарҭәаам абжьаратәи ҵара даналга ашьҭахь Аҟәатәи аиндустриалтә техникум дҭалоит, атехник-аргылаҩ изанааҭ шьҭихразы. Иҵара нагӡаны даналга ашьҭахь изанааҭ ала аусура далагоит Аҟәатәи абетонтә зауад аҟны, нас  усура диасуеит Гәдоуҭатәи аколнхарабжьаратәи ргылараҿ. 1964 шықәсазы Ленинградҟа дцаны изанааҭ ала аусура иҽазикуеит Амҿусдуларҭатә   зауад № 1 аҟны амҿыуасҭаҩыс, аха убри ашықәсан ишьҭахьҟа дхынҳәуеит, аамҭакала аусурагьы аҵарагьы еилеигӡаразы еиҳау аҵара дҭалоит латәарадатәи афизика-математикатә факультет. Ашьҭахь даҽа занааҭк ахь ииаигаразы,2-тәи акурс аҟны дыштәаз Ленинград дцаны дҭалоит латәарадатәи Абнатехникатә академиа.
     Тарас Мџьыҭ-иҧа 1966 шықәсазы аҭаацәара далалоит, иҧшәмаҧҳәыс Тхагушева Мери иареи рыҧсҭазаара еиларҵоит, ирхылҵит ҩ-џьа ахшара, ҧаки ҧҳаки: Быҭәба Асҭамыр Тарас-иҧа, Быҭә-ҧҳа Мадина Тарас-иҧҳа.
     Асҭамыр Тарас-иҧа Аҧсныжәлар  рџьынџьтәылатә еибашьра далахәын, Гәдоуҭатәи абатальон  «Евкалипт» имҩаҧнагоз ажәыларақәа раан ахәрагьы  иоухьан. Аибашьраҿ иааирҧшуаз ақәҿиарақәа рзы аҳәынҭқарра аҳамҭа ҳарак «Агәымшәараз» амедал ианашьан. Аибашьра инаҭаз ахәра иахҟьаны Быҭәба асҭамыр Тарас-иҧа иҧсҭазаара далҵит 43 шықәса дшырҭагылаз.
Асҭамыр иаҳәшьа Быҭә-ҧҳа мадина Тарас-иҧҳа еиҳау аҵара лымоуп, Аҧсуа ҳәынҭқарратә университет аекономикатә факультет далгахьеит. Иахьа лхатәы бизнес лнапы алакуп, 43 шықәса дырҭагылоуп, аха макьана дҭаацәарамхац.
Быҭәба Тарас Мџьыҭ-иҧа 74 шықәса ихыҵуеит, тәанчара дшыҟоугьы усда дызтәом аҟнытә ақыҭаҿ ихатәы дгьыл нкыланы имоуп, абжеиҳан уахь дцаны излаилшо ала дҭахандеиуа дҭаарыхуеит, агәабзиара азынгьы мкьана дыҕәҕәоуп. Тарас иҧшәмаҧҳәыс Тхагәышева Мери лакәзар Гәдоуҭатәи абжьаратәи ашкол № 2 аиҳабыс дахагылоуп, аамҭакала лзанааҭ ала англыз бызшәа арҵаҩысгьы дыҟоуп.


     ҞӘЛАНЫРХӘА  ИНХОЗ  БЫҬӘБА   МАҲҬ   ШЬАҲАН-ИҦА  
                                  ИХЫЛҴЫШЬҬРА

       Быҭәба Маҳҭ Есҳаҟ-иҧа иҭаацәеи иареи аҧхьа инхон Аҟәа арион Ешыра ақыҭан. Маҳҭ иҧшәма ҧҳәыс Аҩӡ-ҧҳа Нина Мамсыр-иҧҳаи иареи ирхылҵит 6 -ҩык ахшара: Быҭәба Ҳаидар (1905 ш.ииыз),  Быҭәба Енвер (1918 ш.ииыз), Быҭәба Рафик (1919 ш.ииыз), Быҭә-ҧҳа Гәылшьан,  Быҭә-ҧҳа Ниар,  Быҭәба Руфеҭ (1926 ш.ииыз).
       Быҭәба Маҳҭ зхатәҧхӡашала адгьыл иқәаарыхуаз нхаҩын, 1935 шықәсазы ақыҭан раҧхьаӡа еиҿыркааз аколнхара далалеит. Ашьҭахь нхара диасуеит Гәдоуҭа араион Ҟәланырхәа ақыҭа ашҟа,  иҧсҭазаара далҵуеит 1939 шықәсазы,  рацәак рыбжьымскәа иҧшәма Аҩӡ-ҧҳа Нинагьы лыдунеи лыҧсахит 1947 шықәсазы.
        30-тәи ашқәсқәа Быҭәаагьы ирзыннажьыз арыцҳарақәа ирцәынханы иҟаз аҵеицәа рыжәҩахыр неибыҭаны раҧхьаҟатәи аҧсҭазаара анеиҕхьашаз,  ҭынч рыхшара анырааӡашаза  амҭаз 1941-1945 шықәсқәа рзы аҭоурых иазыҟалаз ахлымӡаах еибашьра рҽаладмархәыр ҧсыхәа ҟамлеит. Аҳәса аазгахьаз рҭаацәарақәа ныжьны,  иҭаацәарамхацыз рабацәа рҩнқәа ааныжьны анеммец-фашистцәа ирҿагыларц аибашьра амцашыра иналагылт. Рабџьарқәа кны еибашьуаз инарывагылт Маҳҭ иҧацәа рахьынтә х-ҩык аишьцәагьы: Быҭәба Ҳаидар,  Быҭәба Енвер,  Быҭәба Рафик,  еибашьуан еиуаеиҧшым архәҭақәа рҿы. 
Есааира аибашьра еилашуан,  Аҧсадгьыл ду хымцала абылра иаҿын. Дук мырҵыкәа абарҭгьы-абарҭгьы хаҵарыла иҭахеит ҳәа еишьҭала рҿаархеит игәыҿкаагаха шәаџьҳәара ҟазҵоз ашәҟәқәа. Аибашьраҿ ибжьаӡуаз аҧсуаа рҵеицәа рхыҧхьаӡара еиҳа-еиҳа еиҳахон,  аибашьра иалахәыз Аҧсны аҵеицәа 55, 5  нызқьҩык рахьынтә 17, 436-ҩык инреиҳаны рхы ақәырҵеит. Аибашьра анеилгагьы ирацәаҩын зышьҭахьҟа изыхнымҳәқәазгьы,  урҭ рхыҧхьаӡараҿ иҟан Быҭәба Маҳҭ иҧацәагьы,  аишьцәа Быҭәба Ҳаидари,  Быҭәба Енвери,  Быҭәба Рафики, шықәсқәак рышьҭахьгьы иҟамызт рыхабар. Ицон аамҭа ықәҳа,  акатаҳәа ашқәсқәа еишьҭагыла ишиасуаз ус акыр шықәсқәа рышьҭахь аҭаацәа адырра роуит,  ибжьаӡны иҟаз аишьцәа: Быҭәба Ҳаидар Маҳҭ-иҧа  1943  шықәсазы дышҭахаз,  Алентенант аиҳабы ичын змаз Быҭәба Енвер Маҳҭ-иҧа 23 шықәса анихыҵуаз 1944 шықәсазы Франциа дҭахеит. Аиқәхараз аразҟы змаз Быҭәба Рафик Маҳҭ-иҧа  1946  шықәса иун 13 рзы деибганы иҩныҟа дхынҳәуеит.


    1919 шықәсазы Ешыра ақыҭан ииыз Быҭәба Рафик Маҳҭ-иҧа ақыҭа школ даналга,  Аҟәатәи апедагогогатә училишьча дҭаланы 2-курск  далгоит 1938 шықәсазы. Убри ашқәс азы аусура далагоит арҵаҩы-ааӡаҩыс   дзылгаз  ашколаҿ. 1940 шықәса октиабр мза азы,  Ар ҟаҧшьаа  ҳәа усҟан изышьҭаз  амаҵурахьы иҧхьоит,  1941 шықәса август мза азынӡа 129-тәи акавалериатә полк аҟны кавалеристс  арра маҵура шихигоз,  ус  адунеи аҭоурыхаҿ иҟалоит ахлымӡаах,  убри ашықәсан иуль 22  аҽны анемец фашистцәа Асовет ҳәынҭқарра иақәлеит. 1941 шықәса август  мза  азы Рафик  Быҭәба дызлахәыз  акавалериатә архәҭа анемец оккупантцәа акәшеит. Ари архәҭа аҕа имацәаз аҭыҵразы аҿагылара ҕәҕәа шыҟарҵазгьы,  насгьы ацхыраара рызҭашаз ахьыҟамыз азы изҿагылаз рымчқәа раҟарамра иахҟьаны архәҭа иалахәыз зегьы аҕа иҳәынҷеит. Убасҟан аҕа импыҵашәаз ируаӡәкхеит Рафик Быҭәбеи аррамаҵура ицызхызгоз Оҭҳаратәи иҩыза Мыкәба Александри.
1941 шықәса сентиабр мза азы Анемеццәа рлагер аҟынтәи Рафик дыбналеит,  аха харра дмышьҭыкәа ишьҭаланы дыркын,  ҩаҧхьа дҳәынҷаны алагер ахь ддырхынҳәит,  насгьы иигәаҕьыз дахырҟьаны акарцер дыҩнаркит. Анемец командаҟаҵаҩцәа иҟарҵоз адҵақәа рыла,  ирҳәынҷаз абаандаҩцәа лагерк аҟынтәи даҿа лагерк ахь лассы-лассы еиҭаргон,  ахылаҧшҩцәа рыцҵаны ибҕаҧҵәагаз аџьабаа иаҵацаланы аус ддыруан. Абаандаҩцәа ишынеиҭарга-ааиҭаргоз,  ус 1944 шықәсазы Франциа атерриториахь инаргеит аҵыхәтәан.
Уаҩ изхымгаша аҭагылазаара рыҭаны рымч зқәымхаша аусура иҵацаланы иахьрымаз аҵыхәала, абаандаҩцәа рыҩнуҵҟа агәынамӡара аадырҧшуа иалагеит,  иҭахараны иҟазаргьы маншәаларак шаароулак алагер аҟынтәи иахьыбналаша иаҩаӡо иалагеит. Аҭыҧантәи апартизанцәа маӡала рыҽрымардарц иашьҭалеит,  аҵыхәтәан уи иагьрықәҿиеит. Маӡала аҭыҧантәи ауааҧсыра ҧшааны,  ашьҭахь урҭ ирырҭаз ацхыраара абзоурала Р.Быҭәбеи А. Мықәбеи злахәыз гәыҧҩык абаандаҩцәа абналара рылдыршеит, ашьҭахь аҭыҧантәи афранцыз партизанцәа рыҽрымаданы аибашьра аҵыхәтәантәи амшқәа рзынӡа рхы иамеигӡакәа еибашьуан,  анемец оккупантцәа ирҿагыланы.
Аибашьра аамҭаз атәымтәылаҿ еижәлантәу аишьцәа еиқәшәар,  убри аамҭаз ргәалаҟазаара шыҟалаша ҳәара аҭахым. Убра,  Франциа ауп иахьеибабаз Быҭәба Рафик ижәлантәыз,  Очамчыра араион Ҷлоу ақыҭан ииыз, иааӡаз Быҭәба (Ҷаҷ) Алықьса-иҧеи иареи, ашьҭахь аҩыџьагьы уаҟа рпатреҭқәа еицҭырхит  гәаларшәагас.
Анемец фашистцәа рҟынтәи Франциа ахы ианақәиҭыртә ашьҭахьгьы Рафик Быҭәба ҧыҭраамҭак дааныркылоит Асовет арратә маҵзураҿы,  аха шықәсык ашьҭахь 1946 шықәса март 20 рзы СССР Иреиҳаӡоу Асовет Апрезидиум иҟанаҵаз Адҵа инақәыршәаны, 1946 шықәса иун 13 рзы  Быҭәба Рафик Маҳҭ-иҧа Асовет арратә маҵзура аҟынтәи ихы дақәиҭыртәит,  азин иоуит иҩныҟа ахынҳәра. Иҧсадгьыл ахь дшыхынҳәызҵәҟьа аусура далагоит иқыҭа Ҟәланырхәа аколнхараҿ.
Ақыҭанхамҩа иҽадцаланы аусура дшаҿыз ҧшьышқәсаҟа ааҵхьаны, 1950 шықәсазы Рафик Быҭәба ддырбаандҩуеит. Аҧсадгьыл инаҧхазшәа ахара идҵаны аст.58 «б»,  иара убас Қырҭтәыла ССР УК 202 инақәыршәаны  ҩынтәны ахара идҧхьаӡаланы 25 шықәса ҭакрала ахгара иқәырҵеит,  уи анаҩсангьы иӡбан ихатәмазарагьы имхызырц. Аҩбатәи идрыҧхьаӡалаз ахарадҵара ахҟьеит имаз абџьар (атапанча) закәандарыла иҵәахны имазшәа,  аха ашьҭахь ихәыҵҧшааз аматериалқәа рыла ишьақәыргыланы ирҵабыргын, Р.Быҭәба Асовет арра маҵзураҿы дыҟанаҵ иуалҧшьа гәык-ҧсыкала иахьынаигӡоз азы ари атапанча авзвод акомандир ихьӡала ҳамҭас ишииҭахьаз. Ашьҭахь уи абџьар мырӡкәа иҩныҟа иааигеит,  икомандир иҳамҭа деиҷаҳауа иҵәахны иман. Иара убас,  Аҧсадгьыл рнаҧхазшәа ахара рыдҵаны 25 шықәса аҭакра рықәҵан Р.Быҭәба дызцеибашьуаз Мықәба Александр Алықьаса-иҧеи (Оҭҳара),  Быҭәба (Ҷаҷ) Алықьса Ҟарабач-иҧеи (Ҷлоу),  урҭгьы анемеццәа рлагер иахьақәшәаз иахырҟьаны. Харада ахара рыдҵаны ауаа зшьуаз,  иҭазкуаз Сталин иҧсҭазаара 1953 шықәсазы даналҵ,  рацәак аамырҵыкәа ус Бериагьы иҭыҧ данықәырҵа ашьҭахь  рыхҩыкгьы ахара рхыхны иоуржьит,  убасала ирыдҧхьаӡалаз ашьауҕәагьы риашан.
Быҭәба Рафик иҧшәмаҧҳәыс Гәын-ҧҳа Ламара Шьаҳан иҧҳаи ареи ирхылҵит ӡҕабки ҷкәынаки: Быҭә-ҧҳа Мила,  Быҭәба Мирон.
Быҭәба Рафик Маҳҭ-иҧа иҧсҭазаара далҵит 1961 шықәсазы, анышә дамадоуп иқыҭа гәакьаҿ. 

      Быҭә-ҧҳа Мила Рафик -иҧҳа дҭаацәароуп,  Ванџьашь Лаврент Иван иҧеи лареи рыҧсҭазаараеиларҵеит,  ирхылҵит ҧаки ҧҳаки: Ванџьашь Гәдиса,  Ванџьашь-ҧҳа Анчка-дҭаацәарахахьеит,  Шьынқәыраа дырҭацоуп.
Ванџьашь  Гәдисагьы дҭаацәароуп, ҩ-џьа ахшара  имоуп,  аҩыџьагьы макьана ихәыҷқәоуп.

     Быҭәба Мирон  Рафик-иҧа макьана дҭаацәарамхац,  53 шықәса ихыҵуеит. Иаб иџьынџь ахьыҟоу Ҟәланырхәа  ақыҭан дынхоит,  ақыҭанхамҩатә усқәа дырҿуп


     1937 шықәсазы ииыз Быҭәба Наиб Ҳаидар-иҧа   ианакузаалакгьы зхатә ҧхӡашала инхоз,  зқыҭаҿ ҳаҭыр ду зқәыз,  акыргьы иҟәыҕаз уаҩын. Аҩнытә усқәа рнаҩсангьы ақыҭанхамҩагьы инапы алакын,  аколнхараҿ акраамҭаӡа бригадирс аус иухьан,  аамҭаказ 20 шықәса инреиҳаны ақыҭа (апарткомс) апартиа амаӡаныҟәгаҩысгьы аус иухьан.
Наиб Ҳаидар-иҧа аҭаацәара далалеит 1965 шықәсазы,  шьҭрала Мгәыӡырхәа инхоз Агыр-ҧҳа (Алла) Флора Даҭикәа иҧҳаи иареи рыҧсҭазаара еиларҵеит,  ирхылҵит з-ҩык ахшара. Зегь рыла ҳәоуеиқәшәала еицынхоз ҭаацәарахеит,  рырахә-рышәахә,  рынхара-рынҵыра уҳәа,  аказы рхы иахашшаауа иҟамлацызт. Рыҩнаҭа ианакәзаалакгьы ачеџьыка агханы иҟамлацызт  аҟнытә,   еснагь анеи-ааи рыгмызт,  иахьагьы усоуп ишыҟоу. Быҭәба Наиб Ҳаидар-иҧа нхаҩык диеицәамкәа инхара дшахагылаз 37 шықәса анихыҵуаз аамҭаз изцәырҵыз ачымазара иахҟьаны аҧҟара аниқәшәа Москватәи ахәшәтәырҭақә руакаҿ иҽҧиҟеит,  аха изхымгакәа 1974 шықәса ноиабр мза азы иҧсҭазаара далҵит Москва,  анышә дамадоуп дахьиз иқыҭаҿ.
Қәра дук нымҵкәа зыҧсҭазаара  иалҵыз Быҭәба Наиб иҧшәмаҧҳәыс  Агыр-ҧҳа Флора Даҭикәа-иҧҳа ( абри ашәҟәа азы аҭаҩрақәа анымҩаҧгаз 2014 шықәсазы илхыҵуан 70 шықәса), шьҭрала Мгәыӡырхәа ақыҭан диит 1944  шықәсазы. Лара акыр зҿабызшәа хаау аҧҳәыс дыр ҳәа иахьагьы иззырҳәо лакәны деицырдыруеит,  илхылҵит з-ҩык ахшара,  ҧҳаки ҩ-џьа аҧацәеи: Быҭә-ҧҳа Жанна Наиб-иҧҳа, аешьцәа- Быҭәба Аркади Наиб-иҧа,  Быҭәба Ҟанчобеи Наиб-иҧа.

     Ахшара иреиҳабу Быҭә-ҧҳа Жанна иахьа дҭаацәароуп,  Ҳалуашь Леонид Виктор иҧеи лареи рыҧсҭазаара еиларҵеит,  илхылҵит ҩ-џьа аҧҳацәа: Ҳалуашь-ҧҳа Ангелина,  Ҳалуашь-ҧҳа Мадина.
Ангелина Леонид-иҧҳа 26 шықәса лхыҵуеит,  дҭаацәароуп. Лыҧшәмахаҵа Григолиа  Сиҭ Виктор иҧеи лареи ирхылҵит ӡҕабки ҷкәынаки: Григолиа Даниель,  Григолиа-ҧҳа Сандра,  аҩыџьгьы макьна ихәыҷқәоуп. Ахшара раб Григолиа иҭ аус уеит Гәдоуҭатәи ануҵҟатәи аусқәа рыҟәшаҿа (РОВД) амилициа аусзуаҩыс.
Ҳалуашь-ҧҳа Мадина  абжьаратәи ашкол даналга ашьҭахь дҭаланы қәҿиарала далгеит Аҟәатәи аколеџьқәа руак,  аха лзанааҭ ала усурҭак лзымҧшаацкәа усурҭада дыҟан,  аҭаацәарагьы даланамгалацызт.

     Быҭәба Аркади Наиб-иҧа Аҧсныжәлар рџьынџьтәылатә еибашьра аныҟала,  аҧхьатәи амш инаркны абџьар аанкыланы деибашьуан Ш.Басаев  игәыҧаҿ. Далахәын Гагра ахақәиҭтәра,  ашьҭахь диасуеит Арӡынба Ака игәыҧахь. Мраҭашәарахьтәи афронтаҿ еибашьуаз аибашьцәа дрылагыланы,  аказы ихы дамеигӡакәа аибашьра аҵыхәтәантәи амш азынӡа деибашьит.
Аибашьра еибашьроуп,  ахәра ҕәҕәа аасҭагьы иуадаҩуп аибашьра ахлымӡаахра ауаҩы изыннажьуа адоуҳатә хәра. Аибашьра анеилга ашьҭахьгьы аҧсуа жәлар зегьы, акраамҭаӡа акы иазмырҕьартә ирзыннажьыз убри адоуҳатә хәра иахҟьаны, зыҧсҭазаара аркьаҿызгьы маҷҩым. Быҭәба Аркадигьы иҧсы зыхҭниҵоз иҧсадгьыл ахақәиҭра ибеит аҧсуа жәлар иргаз аиааирала,  аха аибашьра изыннажьыз агәыхь чмазара иахҟьаны 2009 шықәса маи 21 аҽны игәесира аагылан иҧсҭазаара далҵит.
Быҭәба Аркади дҭаацәаран, Дәрыҧшь ақыҭан ииыз иҧшәмаҧҳәыс Ҭаркьыл-ҧҳа Ада Кәыҷкан-иҧҳаи иареи рыҧсҭазаара еиларҵеит,  ирхылҵит ҩ-џьа ахшара,  ӡҕабки ҷкәынаки: Быҭәба Денис Аркади-иҧа,  Быҭә-ҧҳа Инара Аркади-иҧҳа. Аҷкәын аиҳабы  Быҭәба Денис 27 шықәса ихыҵуеит,  еиҳау аҵара имоуп,  Шәача азиндырратә факультет далгеит,  аха иахьа аусурҭақәа рыҧшаара злауадаҩу ала изанааҭ ала џьара аус ахьиушаз изымҧшаацкәа дыҟан. Денис дҭаацәароуп,  Дәрыҧшь ақыҭан ииыз Аџьба Сабина Роман иҧҳаи иареи игәаҧхеибшьаны рхы еидыркылеижьҭеи (аҭаҩрақәа анымҩаҧгаз 2014 шықәсазы) шықәсык аҟара акәын иҵхьаз,  хшарас 6-мзы зхыҵуаз ҧҳазаҵәык  лакәын ирымаз: Быҭә-ҧҳа Влада Денис-иҧҳа.
Денис иҧшәмаҧҳәыс Аџьба Сабина аус луеит Гәдоуҭатәи аимадаратә  компаниа «Амобаил» аусзуаҩыс.

     Быҭә-ҧҳа Инара Аракади-иҧҳа дҭаацәароуп,  Бамбора ақыҭан инхоз  Григолиа  Денис Роман иҧеи лареи рыҧсҭазаара еиларҵеит,   дырхылҵит ҧак: Григолиа Артиом Денис-иҧа,  3 шқәса ихыҵуеит.
Григолиа Денис  25 шықәса ихыҵуеит,  аус иуеит Бамбора игылоу Урыстәылатәи архәҭаҿ,  алентенант еиҳабы ичын имоуп. Иҭаацәеи иареи уаҟа инхоит,  Бамбора рхатә уадақәа рымоуп,  хаҵеи-ҧҳәыси (Денисгьы Инарагьы абри ашәҟәы азы аҭаҩрақәа анымҩаҧгаз 2014 шықәсазы),  Шәача ақалақьаҿ  аекономикатә факультет аҟны аҩыџьагьы аҵара рҵон,  4-тәи акурсаҿ итәан.


     Быҭәба Ҟанчобеи Наиб-иҧа ахшара зегьы дреиҵбуп, ихыҵуеит 46 шықәса,  еиҳау аҵара далгахьеит. Аҧхьа аус иуан ақыҭанхамҩа анаука ҧышәарҭатә институт (НИИ) аҟны,  аҧышәарҭа учатка № 3 аиҳабыс. 1994  шықәса ноиабр мза 10 инаркны 1996 шықәсанӡа аус иуан Ҟрымтәи асовнхара иатәыз азауад «Заветни» акомерссиатә ҟәша аиҳабы (адиректор) ихаҭыҧуаҩыс. 1996 шықәса инаркны 1997 шықәсанӡа аус иуан Ҟрымтәи асовнхара иатәыз азауад  «Солнечнаиа  долина» аграном хада ихаҭыҧуаҩыс. 1997 шықәса инаркны 1998 шықәсанӡа аус иуан,  Ҟрым Белогортәи араион Зыбина аиланхарҭа аҳаблаҿ иҟаз азауад аиҳабыс. Ҟанчобеи Наиб-иҧа уаҟа шықәсқәак раҟара аус аниу ашьҭахь иҧсадгьыл ахь дхынҳәуеит,  2003 шықәса ноиабр мза 3 инаркны аусура далагоит Аҧсны Аҳәынҭқарра «Амшынеиқәафымцамч» Аҟатәи араион афымцаеихшарҭа аусзуаҩыс,  иахьа уажәраанӡагьы уаҟа аус иуеит.
Быҭәба Ҟанчобеи Наиб-иҧа дҭаацәароуп,  шьҭрала Тҟәарчал ақалақьҿ ииыз иҧшәмаҧҳәыс Акаба Илона Борис иҧҳаи иареи рыҧсҭазаара еиларҵеит 2001 шықәсазы,  ирхылҵит ҩ-џьа ахшара: Быҭәба Николь (8 ш.),  Быҭәба Соломон (6 ш.),  аҩыџьагьы аҵара рҵоит Н.Лакоба ихьӡ зху Аҟәатәи абжьаратәи Ашьхарыуаа рышкол № 10 аҟны.
Быҭәба Ҟанчобеи иҧшәмаҧҳәыс Акаба Илона 10 шықәса инреиҳаны аус лухьан Аҟәатәи алицеи интернат аҟны аиҵбыратәи аклассқәа рҟны рҵаҩыс. Ашьҭахь усура диасуеит,  ахәыҷбаҳча «Алашара» аҟны ааӡаҩыс,  иахьа уажәраанӡагьы уаҟа ус луеит.
      
    Быҭә-ҧҳа Гульшьан Маҳҭ-иҧҳа Ҟәланырхуа ақыҭан инхоз анхаҩы Аргәын Џьыгрыци лареи рыҧсҭазаара еиларҵеит,  ирхылҵит 6-ҩык ахшара,  хәҩык аҷкәынцәеи ҧҳаки: аешьцәа- Аргәын Валери,  Аргәын Алик,  Аргәын Роман ( Аҧсны аҳәынҭқарра Акьыҧхьырҭа Аҩны аиҳабы),  Аргәын Колиа ( иаб инхараҿ дынхон,  иҧсҭазаара далҵхьеит). Аешьцәа раҳәшьазаҵә Быҭә-ҧҳа Римма ианлыхәҭаз аҭаацәара далалоит,  Ҵышәаа дырҭацан,  аха лхаҵа иҧсҭазаара далҵхьеит.
Аргәын Џьыгрыц акырзымпыҵакыз,  нхарала иҕәҕәаз, ҳаҭыр зқәыз,  зажәагь ҧхылнадоз,  иҟәыҕаз,  зхатә ҧхӡашала инхоз нхаҩын,  иҧсҭазаара далҵит 1974 шықәсазы. Иҧшәма ҧҳәыс Быҭә-ҧҳа Гульшьан аҧҳәыс хаа,  аҧҳәыс дыр ҳәа акәын дшеицырдыруаз. Ҧсуаҵала лара лаҟара зхымҩаҧгашьа ҧшӡаз, лаҟара еиҿкааз,  лаҟара иҧҳәысаамсҭашәаз лыҧшаара уадаҩын ҳәа дыздыруаз иахьагьы иргәаларшәаны ирҳәалоит. Быҭә-ҧҳа Гәылшьан  лыҧсҭазаара далҵит 74 шықәса дшырҭагылаз, 1993 шықәсазы.

    Быҭә-ҧҳа Ниар Маҳҭ-иҧҳа дҭаацәароуп,  Оҭырба Аҳмаҭи лареи рыҧсҭазаара еиларҵеит,  ирхылҵит х-ҩык ахшара,  ҧаки ҩ-џьа аҧҳацәеи: Оҭырба Витиа Ниар-иҧа,  аеҳәшьцәа- Оҭыр-ҧҳа Света Ниар-иҧҳа,  Оҭыр-ҧҳа Анаталина Ниар-иҧҳа.

     Быҭәба Руфеҭ Маҳҭ-иҧа диит 1926  шықәса ианар амза 1 азы,  Аҟәа араион Ешыра ақыҭа,  анхаҩы иҭаацәараҿы. Ешыратәи ашкол дҭалеит 1932 шықәсазы,  ашьҭахь аҵара иҵон Афон-ҿыцтәи абжьаратәи ашколаҿ. 1939 шықәсазы дҭалоит М.Ҷоҷуа ихьӡ зху Аҧснытәи апедагогигатә училишьче,  иҵара аныхиркәша ашьҭахь,  иҭаацәа Аҟәа араион аҟынтәи нхара иахьиасыз Гәдоуҭа араион Ҟәланырхәа ақыҭантәи аколнхараҿ  аусура иҽазикуеит,  ашьҭахь 1942  шықәсазы (ВЛКСМ) акомҿареидгылахь дрыдыркылоит. Дук мырҵыкәа ақыҭсовет амаӡаныҟәгаҩыс далырхуеит,  уаҟа аус шиуаз 1944 шықәсазы,  аҵарадырра иазҿлымҳаз Р.Быҭәба Асовет ар рмаҵурахьы иҧхьоит,  дахырҧхьаӡалоит Буинактәи арратә-шьаҟаруаа ручилишьче,  аха ари аучилишьча даналгоз аламҭалаз  иадыркуеит,  Бақәатәи арратә-шьаҟаруаа ручилишьчеи Руфеҭ аҵара ахьиҵоз аучилишьчеи  ахьеидырҵаз  аҵыхәала.
       Быҭәба Руфеҭ дызхыҧхьаӡалаз аучилишьче анадыркы ашьҭахь арра маҵура ихигон, акәалӡтехника архәҭаҿ. Игәырҵҟәыл шыбзиаз,  адырразгьы дышхәыдамыз анырба,  ашьҭахь акәалӡдәыҕбаҿ еиҿкааз акомҿареидгыла амаӡаныҟәгаҩыс далырхуеит.1950 шықәсазы 13 -тәи ахысҩцәа ркорпус ЗАКВО аполитҟәшаҿы КПСС акандидатрахь дрыдыркылоит. Инеиҧынкыланы 6-шқәса арра маҵура анихига ашьҭахь, 1950 шықәса ноиабр мза азы СССР Иреиҳаӡоу Аминистрцәа Рсовет иаднакылаз Ақәҵарала Р.Быҭәба арра маҵура аҟынтәи ихы дақәиҭыртәит. 1951 шықәса инаркны аусура далагоит Гәдоуҭатәи араиком ДОСААФ акомитетаҿ,  аҧхьа акомандир- инструкторс,  ашьҭахь 1953 шықәса инаркны ахантәаҩыс. Уаҟа аус иунаҵы 1952 шықәса март мза азы КПСС акандидатра аҟынтәи акоммунисттә партиахь дрыдыркылоит.
      Быҭәба Руфеҭ дышҵоураз анеицгәарҭа, 1954 шықәсазы араион аиҳабыра,  Қырҭтәыла КП Гәдоуҭатәи араиком  аинструкторс диаргоит, уаҟа қәҿиарала аус шиуаз,  ашьҭахь 1957 шықәсазы Гәдоуҭатәи МТС апартиатә комитет амаӡаныҟәгаҩыс дахадыргылоит. Уаҟа  шықәсык  аҟара аус иухьаны еиҧш,  аусура дшацәымаашьоз  насгьы зегь рыла дышҵоураз анырба,  1958 шықәсазы Гәдоуҭатәи араион газеҭ аредақтор ихаҭыҧуаҩыс  дрышьҭуеит. Руфеҭ абаҩхатәра шилаз,  аҟәыҕаразгьы дышхәыдамыз араион аиҳабыра агәра анырга, 1959 шықәсазы Р. Быҭәба дрышьҭуеит Москватәи еиҳау хышқәсатәи апартиатә школ ашҟа,  уи қәҿиарала даналга ашьҭахь иҵара иациҵоит Ленинградтәи еиҳау апартиатә школ ажурналистикатә ҟәшаҿы,  ҟаимаҭла иҵара хиркәшоит 1963 шықәсазы. Убри ашықәсан ишьҭахьҟа дхынҳәуеит, 1963 шықәса август мза инаркны аусура даладыргоит Қырҭтәыла КП Аҧснытәи  аобласттә комитет,  агитациеи апропагандеи аҟәша аинструкторс. Р.Быҭәба ажурналистика аганахьалагьы абаҩхатәра шимаз ахьырдыруаз азы, ҧшьбаҟа шықәса уаҟа аус иухьан еиҧш, ашьҭахь 1967 шықәсазы диаргеит агазеҭ «Аҧсны Ҟҧшь» аредақтор хадас,  уаҟа аус иуит 1972 шықәсанӡа. 
Убри ашқәсан Қырҭтәыла КП Аҧснытәи аобласттә комитет абиуро аилатәара излаӡбаз ала Р.Быҭәба дахаргылан Аҧснытәи аобласттә Азанааҭеидгыла Амаӡаныҟәгаҩыс,  уаҟагьы аус иуит 1978 шықәсанӡа. Убри ашықәсан ҧеруал мза инаркны  Аҧсны аиҳабыра усура диаргоит Қырҭтәыла КП Аҟәа араион апартиатә комитет Актәи Амаӡаныҟәгаҩыс. Быҭәба Руфеҭ дахьиарголазаалакгьы иусура ҿырҧшыганы дахьыҟаз иабзоураны 1980шықәса иуль  18 рзы, Қырҭтәыла КП Аҧснытәи аобласттә комитет абиуро аилатәара излаӡбаз ала,  Қырҭтәыла КП Аҧснытәи аобласттә комитет Ахҧатәи Амаӡаныҟәгаҩыс дҟарҵоит,  уаҟа аус иуит тәанчара дцаанӡа, 1989 шықәсанӡа.
Р.Быҭәба иуаажәлари иҧсадгьыли рзы ихы дамеигӡа иуалҧшьа гәык-ҧсыкала иахьынаигӡоз аҳаҭыраз,  Қырҭтәыла КП Аҧснытәи  ОБКОМ Актәи Амаӡаныҟәгаҩ  Адлеиба Борис Виктор-иҧа 1980 шықәса иуль 10 рзы инапы зҵаҩыз Р.Быҭәба иҟазшьарбагаҿ иазгәеиҭахьан абас еиҧшгьы: «…  Қырҭтәыла КП Аҧснытәи ОБКОМ Амаӡаныҟәгаҩ,  1952 шықәса раахыс КПСС иалоу,  еиҳау аҵара змоу Быҭәба Руфеҭ Маҳҭ-иҧа аус ахьиухьазаалакгьы апринципра злоу,  еилфаҷоу усуҩны,  анапхгараҭараҿ аиҿкааратә усқәа рзы абаҩхатәра змоу иакәны ихы ааирҧшит. Ареспублика азеиҧш ҧсҭазаараҿ зегьы днарылукаартә иҽалирхуеит,  Қырҭтәыла КП Аҧснытәи ОБКОМ абиуро далахуп,  Аҧснытәи АССР Иреиҳаӡоу Асовет адепутатс далырххьеит,  Қырҭтәылатәи Азанааҭеидгыла ачленрахь кандидатс дыҟоуп, 1959 шықәса раахыс СССР ажурналистцәа Реидгыла далоуп,  иара убас Аҧсны Ареспубликатә комитеткәа жәпакы дрылахуп.
Аҩ. Быҭәба Р.М., атеориатәи апрактикатәи ҧышәа змоу,  инарҭбааны ахәыцра иаманшәалоу иакәны ихы ааирҧшит,  иара убас Аҧсны анхамҩатәи апартиатәи актив аҩнуҵҟа аҳаҭыр ҳарак зҽаҧсазтәыз иакәны дыҟоуп. Аҩ.Быҭәба Р.М.,  қәҿиаралатәи иусурақәа рзы ианашьоуп амедалқәа,  иара убас Аҧсны АССР Иреиҳаӡоу Асовети Азанааҭеидгыла рцентртә Совети рыхьӡала Аҳаҭыртә рҽхәабҕьыцқәа акымкәа ианаршьахьеит.» 
Ҵабыргны, 1975 шықәса декабр мза  29 рзы ВЦСПС амаӡаныҟәгаҩ И.  Владыченко инапы аҵаҩны Р.Быҭәба ианаршьахьан ВЦСПС Аҳаҭырбҕьыц. Иара убас Р.Быҭәба абаҩхатәра злаз шиакәу зыршаҳаҭуа акәны иҟан акымкәа абызшәақәа рдырра,  ибзианы дҩуан дцәажәон аҧсышәала,  урысшәала,  қырҭшәала,  ишиҭахыз  далацәажәартә идыруан аерманбызшәеи азербаиџьанбызшәеи. Аҧсны аҩнуҵҟа аполитикатәи азеиҧш уаажәларратәи ҧсҭазаара аӡәыҳәа иалагылаз,  зыжәлари зыҧсадгьыли рзы аџьабаа ду збахьаз ахьиакәыз азы,  насгьы  75 шықәса ихыҵра аҳаҭыраз Аҧсны Аиҳабыра раҧшьгарала 2007 шықәса ианар  17  азы Р.Быҭәба иирамшы (аиубилеи) азгәаҭара мҩаҧган.
Быҭәба Руфеҭ иҧшәма ҧҳәыс Лакрба Риммеи иареи ирхылҵит ҩ-џьа аҧҳацәа: аиаҳәшьа аиҳабы Быҭә-ҧҳа Кама 1960 шықәсазы ииыз,  М. Наҷҟьебиеи лареи рыҧсҭазаара еиларҵеит,  лаҳәшьеиҵб Быҭә-ҧҳа Фатима 1965 шықсазы ииыз, шьҭрала Тҟәарчал еиуаз Лазба Анзори лареи рыҧсҭазаара еиларҵоит.
Руфеҭ Маҳҭ-иҧа еснагь мыцқьа-шьыцқьа зхы ҳаҭыр ақәызҵоз,  мыцхәы мҳәакәа зажәақәа раӡаз,  ахымҩаҧгашьа иақәшәоз,  зыламыс ҳаракыз,  еснагь ауаажәларра ирыхәаша иашьҭаз уаҩын. Жәлар русаҿ ицнагаҩцәаны ивагылақәаз  иареи Асовет аамҭаз аџьабаа збахьаз,  аҧсҭазаара ицәырнагоз ауадаҩрақәа иаргьы иҽрымаданы аусушьа иақәшәоз иакәны зегь ргәалашәараҿ даанхеит. Асовет аамҭақәа рзы иҟалалоз аиҭакрақәа ирыхҟьаны амилаҭ зҵаарақәа рцәырҵра,  уи азықәҧара уҳәа,  аҧсҭазаара ашыҩкра еснагь иалагылаз  Р.Быҭәба иаалырҟьаны игәабзиара ианыҧшит 1992-1993  шықәсазы иҟалаз Аҧсныжәлар рџьынџьтәыла еибашьра. Ақырҭуа мпыҵахалаҩцәа рхымҩаҧгашьа шыҟарҵоз,  аҧсуаа рҭоурыхи ркәыльтуратә ҭынхақәеи цәгьамыцәала иахьазныҟуаз ҕәҕәала игәы инархьуан,  аиааира аҧсуа жәлар ишыртәхоз  ала агәыҕра шимазгьы аибашьра иахҟьоз Аҧсны амал аимҵәара,  аҭынчуаа рнырҵәара,  ахақәиҭра иазгылаз аҵеицәа рҭахара уҳәа,  акакала изеицылаз агәырҩа цәгьалаҵәҟьа даргәамҵуан,  ибла иабоз,  иаҳауаз ҕәҕәала игәнигон,  избанзар ихаҭагьы иашьцәа ҩ-џьа  аибашьра имнаххьан аҟнытә  ибзианы идыруан аибашьра иарҵысуаз  ахлымӡаахрақәа зеиҧшраз.  Ҵабыргны,  игәы ишаҭахыз еиҧш,  аҵыхәтәан аҧсуа жәлар риааира ибеит,  аха аибашьра изцәырнагаз агәырҩа ду иахҟьаны 78  шықәса дшырҭагылаз 1997 шықәсазы иҧсҭазаара далҵит,  Асовет аамҭаз зыжәлари зыҧсадгьыли рзы аџьабаа ду збахьаз,  Аҧсны Ареспублика аполитикатәи,  апартиатәи,  азеиҧш уаажәларратәи  аусуаҩ ҟаимаҭ ҳәа еицырдыруаз  Быҭәба Руфеҭ  Маҳҭ-иҧа.



    ҞӘЛАНЫРХУА  ИНХОЗ  БЫҬӘБА  ЏЬГӘАНАҬ  ШЬАҲАН-ИҦА
                                 ИХЫЛҴЫШЬҬРА

Џьгәанаҭ Шьаҳан-иҧа ҩ-нтә аҭаацәара далалахьан,  аҧхьатәи иҧҳәыс Аҩӡбан (лыхьӡ еилкаамкәа иаанхеит),  ирхылҵит 3-ҩык ахшара,  ҷкәынки ҩ-џьа аҧҳацәеи. Ахшара иреиҳабыз «Ааиза» ҳәа зырҳәоз Алықьса ихьӡын (уи итәы нарҭбааны аҧхьаҟа иарбахоит),  аеҳәшьцәа- Быҭә-ҧҳа Маницеи,  Быҭә-ҧҳа Минушьеи.
Быҭәба Џьгәанаҭ аҩбатәи иҧҳәыс Царгәыш-ҧҳа Лиубеи   иареи  ирхылҵит 3-ҩык ахшара,  ҩ-џьа аҧҳацәеи ҷкәынки:аеҳәшьцәа- Быҭә-ҧҳа Ҵабина,  Быҭә-ҧҳа  Циба,  урҭ рашьазаҵә  Быҭәба Лаврент.

    Џьгәанаҭ аҧхьатәи иҧҳәыс лҟынтәи иҧҳа аиҳабы  Быҭә-ҧҳа Маница аҭаацәара далалоит,  Бганба Қьаазыми лареи рыҧсҭазаара еиларҵоит,  ирхылҵит 5 -ҩык ахшара, 3-ҩык аҧҳацәеи 2-аҧацәеи: Бган-ҧҳа Марина Қьаазым-иҧҳа, Бган-ҧҳа Сирма Қьаазым-иҧҳа (20 шықәса анылхыҵуаз зыҧсҭазаара иалҵыз), Бган-ҧҳа Марина Қьаазым-иҧҳа, аешьцәа- Бганба Валери Қьаазым-иҧа, Бганба Анатоли Қьаазым-иҧа. 
       Маница лаҳәшьеиҵбы Быҭә-ҧҳа Минушьагьы ианлаамҭаз аҭаацәара далалоит,  Ебжьноу Аслани лареи рыҧсҭазаара еиларҵоит,  урҭ ирхылҵит 4-ҩык ахшара,  ҩ-џьа аҧацәеи,  ҩ-џьа аҧҳацәеи: аешьцәа- Ебжьноу Хьырбеи Аслан-иҧа,  Ебжьноу Назбеи Аслан-иҧа,  аеҳәшьцәа- Ебжьноу Роза Аслан-иҧҳа,  Ебжьноу Фатанеи Аслан-иҧҳа.  Урҭ рашьа  Назбеи Аслан-иҧа, Аҧсны жәлар рџьынџьтәылатә еибашьраҿы ажәыларақәа руаказ иоуыз ахәра ҕәҕәа иахҟьаны иҧсҭазаара далҵит 1995 шықәсазы.

     Џьгәанаҭ аҩбатәи иҧҳәыс лҟынтәи иҧҳа  Ҵабина лакәзар,  Арухаа Кәыжьи лареи рыҧсҭазаара еиларҵеит,  ирхылҵит 4-ҩык ахшара,  ҩ-џьа аҧацәеи,  ҩ-џьа аҧҳацәеи: аешьцәа- Арухаа Витали,  Арухаа Васили,  аеҳәшьцәа- Арухаа-ҧҳа Изольда,  Арухаа-ҧҳа Инна. Ахшара иреиҳабыз Арухаа Витали Аҧсны жәлар рџбьынџьтәылатә еибашьра аныҟала  раҧхьатәи амш инаркны деибашьуан,  дҭахеит 1993 шықәса иуль мза азы.

    Ҵабина лаҳәшьеиҵб  Быҭә-ҧҳа Цибагьы ианлаамҭаз аҭаацәара даланагалоит,  Габниа Михаили лареи рыҧсҭазаара еиларҵоит,  урҭ ирхылҵит 5 -ҩык ахшара, 3-ҩык аҧацәеи,  ҩ-џьа аҧҳацәеи.

     Быҭәба Лаврент Џьгәанаҭ-иҧа аҭаацәара аҧиҵартә даныҩадас ашьҭахь,  Агыр-ҧҳа Маринеи иареи рыҧсҭазаара еиларҵеит,  ирхылҵит ҩ-џьа аҧацәа: Быҭәба Даменти Лаврент-иҧа,  Быҭәба Зураб Лаврент-иҧа. Аешьа аиҳабы Даменти Лаврент-иҧа ианаамҭаз аҭаацәара аҧиҵоит,  иҧшәмаҧҳәыс Боџьгуа-ҧҳа Амреи иареи ирхылҵит ӡҕабки ҷкәынаки: рыӡҕаб-Быҭә-ҧҳа Илона Даменти-иҧҳа,  рыҷкәын- Быҭәба Данеил Даменти-иҧа.

     Аринахысгьы Анцәа ду дрықәныҳәартә, зхылҵышьҭра есааира еизҳауа, уааҧсырала иҿио иааиуа Быҭәба Лаврент Џьгәанаҭ-иҧа Аҧсны аҩнуҵҟеи анҭыҵи еицырдыруа ҽыбҕаҟазаҩхеит. Дшыхәыҷыз инаркны бзиа иибаз аҽқәа рҟазахара камыжькәа аҽырхәмаррақәа ахьымҩаҧыргозаалакгьы дрылахәымкәа иҟамлацызт, ҽырхәмаррак амҩаҧгара иара  дыҟамкәагьы мҩаҧгашьа амамызт. Ҩ-нтә аспорт азҟаза ҳәа ахьӡ ҳарак ихырҵахьеит, зныкымкәаны аҧхьахәқәа ахьигахьаз азы акымкәа аҳамҭақәа ианаршьахьеит.

      Быҭәба Зурабгьы иашьеиҳаб еиҧш,  иаргьы ианиаамҭаз аҭаацәара аҧиҵоит,  иҧшәма ҧҳәыс Џьинџьуа Сааидеи иареи ирхылҵит 5-ҩык ахшара, 3-ҩык аҧҳацәеи ҩ-џьа аҧацәеи: аешьцәа- Быҭәба Игор Зураб-иҧа,  Быҭәба Баҭал Зураб-иҧа,  аеҳәшьцәа- Быҭә-ҧҳа Сабина Зураб-иҧҳа,  Быҭә-ҧҳа Светлана Зураб-иҧа ,  Быҭә-ҧҳа Маиана Зураб-иҧҳа.
Зураб иҧҳацәа рахьынтә Светланеи Маианеи аҭаацәара иалалахьеит. Быҭә-ҧҳа Светлана лыҧшәма Циколиа ижәлоуп, ирхылҵит ҧаки ҧҳаки: Циколиа Гәдиса,  Циколиа-ҧҳа Вероника.

    Светлана лаҳәшьа Быҭә-ҧҳа Маиана Зураб-иҧҳа хаҵа ҳәа лхы здылкылаз  Дсабуоуп,  дылхылҵит ҷкәнак: Сабуа Денис.

    Быҭәба (Аиза) Алықьса Џәгәанаҭ-иҧа диит 1920 шықәсазы Гәдоуҭа арион Абҕархықә ақыҭан,  анхаҩы иҭаацәараҿы.1929 шықәсазы дҭалоит Дәрыҧшьтәи ихарҭәаам ашкол,  уи даналга ашьҭахь 1935 шықәсазы дҭалоит Аҟәатәи аҧсуа рҵаҩратә училишьча,  аха уи алгара дахьымӡеит, избанзар иаб  Џьгәанаҭ данычмазаҩха 1937 шықәсазы иҵара аанимыжьыр ҧсыхәа имоуит. Иҩныҟа даныхынҳә ашьҭахь аҩнусқәа еидбало, усҟантәи аамҭаз еидыз ақыҭақәа  Дәрыҧшьи Ҟәланырхәеи  ақыҭанхамҩаҿ еиуаеиҧшымыз амаҵурақәа наигӡон, 1937  шықәса ианркны 1938 шықәсанӡа аус иуан Дәрыҧшь ақыҭа афинанстә усбарҭаҿ,  ашьҭахь диаргоит Ҟәланырхәатәи ақыҭа клуб еиҳабыс,  уаҟа аус иуит 1940 шықәсанӡа. Убри ашықәсан сентиабр мза азы Быҭәба Алықьса аррахь иҧхьоит,  арратә маҵзура шихигоз ус Аџьынџьтәылатә еибашьра Дуӡӡа ихьӡоит. Аибашьра раҧхьатәи амшқәа инаркны иҧхьагылаз архәҭа дрылагыла фырхаҵарыла деибашьуан Актәи Украинатәи афронт ахырхарҭаҿ,  раҧхьаӡа акәны  еиҳа инарҭбааз  еибашьра ахы  аиркит  Ҟрым ахақәиҭтәрала.
1942 шәықәсазы,  Аџьынџьтәылатә еибашьра  зынӡа аилашыкьымҭаз (КПСС) Асовет Еидгыла Акммунисттә партиахь дрыдыркылоит,  аибашьҩы ҟаимаҭ ҳәа архәҭаҿ еицырдыруа иҟалаз Быҭәба Алықьса Џьгәанаҭ-иҧа. Аҕа сааира шьҭахьҟа дыҧхьацо ҧхьаҟа қәҿиарала инаскьоз архәҭа далагыла деибашьхьан:  Румыниа,   Австриа,  Венгриа рхақәиҭтәра, иара убас  далахәын ақ. Прага ахақәиҭтәрагьы.  Алықьса дызлахәыз архәҭа Германиа ааҵра иааҵагылоны еиҧш,  ус аибашьра еилганы Аиааира убраҟа даҧылеит, аха аиааира ашьҭахьгьы арратә маҵура ихигон 1946 шықәсанӡа, аҧхьа Чехословакиа,  нас Венгриа.
Асержант еиҳаба Быҭәба Алықьса Џьгәанаҭ-иҧа аибашьра аҧхьатәи амш инаркны Аиааира амш аҽнынӡа фырхаҵарыла аибашьратә дҵақәа ахьанаигӡоз азы имаҷымкәа аорденқәеи амедалқәеи ианашьоуп. Иаагозар 1947 шықәса иуль 12 рзы ианашьан «Агәымшәараз» амедал,  убри ашьҭахь (1947 ш.) ианашьан «Прага ахақәиҭтәраз» амедал. Аџьынџьтәылатә еибашьра аамҭаз хьыӡла-ҧшала агәымшәара ахьааирҧшыз азы,  Асовет Еидгыла Амаршал А.Гречко инапы зҵаҩу агәраргага  «Аџьынџьтәылатә еибашьра Дуӡӡу Аиааира 25 шықәса аҵра» аҳаҭыраз адыргаҷыда амедал ианашьан. 1965 шықәса маи 7,  нас  1975 шықәса апрель 25 рзы, 1985шықәса апрель  12 рзы,  СССР Иреиҳаӡоу Апрезидиум ахьӡала Аџьынџьтәылатә еибашьра Дуӡӡа «Ҩажәа шықәса»,  «Ҩажәижәаба шықәса»,  «Ҩынҩажәа шықәса» аҵра аҳаҭыраз амедалқәа ианашьан, иара убас 1967шықәса декабр 26  рзы, 1978 шықәса ианар 28 рзы,   1988 шықәса ианар 28 рзы СССР Иреиҳаӡоу Апрезидиум иҟанаҵаз Ақәҵарала,  СССР Арбџьармчқәа «50 шықәса»,  « 70 шықәса» ахыҵра аҳаҭыраз ианашьан аиубилеитә медалқәа.
Анемец-фашист мпыҵахалаҩцәа рабашьраан агәымшәареи афырхаҵареи ахьааирҧшуаз азы,  насгьы Аџьынџьтәылатә еибашьраа Дуӡӡа аан Асоветуаа иргаз Аиааира 40 шықәса аҵра аҳаҭыраз 1985 шықәса апрель 6 рзы СССР Атәылахьчара Аминистр иҟаиҵаз адҵа инақәыршәаны Быҭәба Алықьса Џьгәанаҭ-иҧа ианашьан Еиҳау аҳәынҭқарратә ҳамҭа,  Аџьынџьтәылатә еибашьра аорден II -тәи аҩаӡара.
Алықьса Џьгәанаҭ-иҧа еибашьратә ҟазшьарбага зҳәо руак аагозар,  анапы аҵаҩны амҳәыр заархо ирҽхәаҧхьыӡ аҳәоит абасеиҧш:

Украинатәи афронт 1-тәи архәҭаҿ еибашьуаз зегь реиҧш Быҭәба Алықьсагьы  еибашьратә еиҿамсра аӡбахә  ахьгахьаз азы,  Актәи Украинатәи афронт архәҭа ркомандаҟаҵаҩ,  Асовет Еидгла амаршал  И. Коневи,  афронт Аштаб Аиҳабы ар аинрал Ив. Петрови,  афронт Арратә Совет алахәыла аинрал-леитенант К.  Краиниукови рнапқәа зҵаҩыз Аҳаҭыртә бҕьыц ианашьан 1945 шықәса иуль мза азы,  иара убас Аҳауахьчаратә архәҭа ркомандаҟаҵаҩ авиациа аинрал-полковник Креговеци,  Архәҭа акомандаҟаҵаҩ аполитхәҭа аиҳабы ихаҭыҧуаҩ авиациа аинрал-леинтенант Ромазанови, 1946 шықәсазы рнапы зҵаҩыз аҳаҭыртә бҕьыцгьы ианашьан.
Быҭәба Алықьса аибашьра аҟынтәи аҩныҟа даныхынҳә, 1946 шықәса инаркны 1949 шықәсанӡа аус иуан Абҕархықәтәи аколнхара анапхгаҩыс. 1949 шықәса декабр мза инаркны 1952 шықәса февраль мза азынӡа аус иуан Абҕархықәтәи ақыҭсовет амаӡаныҟәгаҩыс. Убри ашықәсан март мза азы нхара диасуеит Дәрыҧшьҟа,  аусура далагоит аколнхара «Дәрыҧшь» аколнхаҩыс. 1962 шықәса маи мза инаркны 1964 шықәса сентиабр мза азынӡа аус иуан,  абригада абригадир ихаҭыҧуаҩыс.
1964 шықәса сентиабр мза инаркны 1971шықәса февраль мза азынӡа аус иуан Дәрыҧшь ақыҭа арратә-ҭаҩрақәа рзы анапхгаҩыс,  ашьҭахь 1971-1972,  1976-1977 шықәсқәа рзы аус иуан аколнхара «Дәрыҧшь» абригада № 16  абригадирс. 1973 шықәса март мза инаркны 1975 шықәса иуль мза  азынӡа ҩаҧхьа усура диаргоит Дәрыҧшьтәи аколнхара ақыҭсовет амаӡаныҟәгаҩыс. Аибашьреи аџьеи рветеран А.Быҭәба 1977 шықәса апрель мза инаркны тәанчара дцоит,  аха усҟангьы ааҧсарак ҟамҵакәа,  дызлагылаз иқыҭауаа рымаҵ ахьиуша дашьҭан,   ихатәусқәа иҽырхаршәаланы ианааҭаххоз аамҭаз ижәлар рзеиҧш  усқәагьы наигӡон.
Быҭәба Алықьса Џьгәанаҭ-иҧа аибашьра аҟынтәи даныхынҳә ашьҭахь 1948 шықәсазы аҭаацәара далалоит,  Смыр-ҧҳа Ольга Ҭемыр-иҧҳаи иареи рыҧсҭазаара еиларҵеит.  Ирхылҵит 5 -ҩык ахшара,  3-ҩык аҧацәеи ҩ-џьа аҧҳацәеи: аешьцәа-  Быҭәба Борис Алықьса-иҧа,  Быҭәба Беслан Алықьса-иҧа, Быҭәба Леуарса Алықьса-иҧа,  аеҳәшьцәа- Быҭә-ҧҳа Светлана Алықьса-иҧҳа,  Быҭә-ҧҳа Сусанна Алықьса-иҧҳа. 

    Ахшара иреиҳабу,1949 шықәсазы ииыз  Быҭәба Борис  аҭаацәара аҧиҵартә даныҟала Оҭыр-ҧҳа Евгениеи иареи рыҧсҭазаара еиларҵеит,  ирхылҵит ҧаки ҧҳаки: Быҭәба Валери Борис-иҧа,  Быҭә-ҧҳа  Мадлена  Борис-иҧҳа.

     Быҭәба Валери Борис-иҧа дҭаацәароуп,  Кодзаев Жаннеи иареи рыҧсҭазаара еиларҵоит,  ирхылҵит 3-ҩык аҧҳацәа: аеҳәшьцәа- Быҭә-ҧҳа Саида Валери-иҧҳа,  Быҭә-ҧҳа Сариа Валери-иҧҳа,  Быҭә-ҧҳа Леа Валери-иҧҳа. Валери иаҳәшьа Быҭә-ҧҳа Мадленагьы  ианлаамҭаз хаҵа дцеит, мшызҳа  изызҳауа лыҧҳа  Лена макьана дхәыҷуп.

    Быҭә-ҧҳа Светлана Алықьса-иҧҳа дҭаацәароуп,  Мархолиа Леониди лареи рыҧсҭазаара еиларҵеит,  ирхылҵит ӡҕабки ҷкәынки: Мархоли-ҧҳа Мадлена Леонид-иҧҳа,  Мархолиа Алхас Леонид-иҧа,  аҩыџьагьы  ҭаацәарахахьеит.

     Быҭәба Беслан Алықьса-иҧа ҩ-нтә аҭаацәара далалеит,  аҧхьатәи иҧшәма ҧҳәыс Қьырҭбаиа Светланеи иареи ирхылҵит 3-ҩык ахшара. Иҷкәын Быҭәба Еслан (33 шықәса дшырҭагылаз иаалырҟьаны иҧсҭазаара далҵит 2013 шықәса декабр  29 азы),  Быҭә-ҧҳа  Есма Беслан-иҧҳа ,  Быҭә-ҧҳа Ельза Беслан-иҧҳа.
 Есма Беслан-иҧҳа дҭаацәароуп,  лхатәҩыза Чавдориди Павели лареи игәаҧхеибашьаны рыҧсҭазаара еиларҵеит,  илхылҵит ҧаки ҧҳаки: Чавдориди Аделинеи,  Чавдориди Кирилли.
Беслан аҩбатәи иҧҳа Быҭә-ҧҳа Ельзагьы ианлаамҭаз аҭаацәара далалеит,  лхатәҩыза Ажьиба Игори лареи ирхылҵит ҩ-џьа аҧацәа: аешьцәа- Ажьиба Максим,  Ажьиба Алексндр.
Быҭәба Беслан Алықьса-иҧа аҩбатәи иҧҳәыс  Бениа-ҧҳа Арина лҟынтә ихылҵит ҩаҧхьа  3-ҩык ахшара,  ҩ-џьа аҷкәынцәеи ҧҳаки: аешьцәа Быҭәба Самир Беслан-иҧа,  Быҭәба Адмир Беслан-иҧа,  урҭ раҳәшьазаҵә Быҭә-ҧҳа Саиде Беслан-иҧҳа. 

      Быҭәба Алықьса  Џьгәанаҭ-иҧа ихшара зегьы дреиҵбын, 1960 шықәсазы ииыз,  дхәыҷаахыс асахьаҭыхраз абаҩхатәра ду злаз Быҭәба Леуарса. Идоуҳаха ицины ицәара иалаз аҟазара дшыхәаҷыз  илаҿыхацҧхьаӡа  асахьаҭыхра еиҳагьы иҧсы аҿҳәарахаӡаны,иахьеи-уахеи иҽазҵәылхны ихы аус адулара иҽазикуеит. Асахьаҭыхра аҟара еиҕьишьоз даҽа занааҭк иара изы иҟамызшәа аниба, абжьаратәи ашкол далгазҵәҟьа  даҽаџьара ихы мырхакәа  иаразнакала Асахьаҭыхратә академиа дҭалоит. Қәҿиарала иҵара аныхиркәша ашьҭахь дыррыла изаатыз аҟазара адунеи иҽаҭаӡаны, асахьаҭыхра иҽазикуеит,убасала  ҟазарыла инапы иҵыҵхьаз иҭыхымҭақәа жәпакы Аҧсны жәлар зегь иаарласӡаны еицырдыруа ирылаҵәеит.  Ихатәы дунеи аҵааулара зныҧшуаз иусумҭақәа  Аҧсны  анҭыҵтәи акыр қалақьқәеи,  иара убас атәым ҳәынҭқаррақәа рҟынгьы акырџьара иҭыхымҭақәа реизгатә цәыргақәҵақәа рҿы ибаҩхатәра еицгәарҭахьан,  дышқәыҧшыз иҟазаратә  усумҭақәа рыхә ҳаракны  иршьахьан.
Быҭәба Леуарса Алықьса-иҧа аҵыхәтәан иаалырҟьаны илаҽыз ачымазара бааҧс акәмызҭгьы иҵагьы иааиџьоушьаратәы илиршаша рацәан,  аха игәҭакқәа зегьы дзырхьымӡакәа, ичымазара аиааира имч ақәымхакәа 47 шықәса дшырҭагылаз  2007 шықәсазы иҧсҭазаара далҵит. Ишдыру еиҧш,  аҟазареи арҿиареи знапы алаку ауаа рыхьӡ змырӡуа,  рышьҭахьҟа иаанрыжьуа раҧҵамҭақәа рыла  ауп. Убасеиҧш зусумҭақәа рацәаны зыжәлар ирзынзыжьыз иоуп  Леуарсагьы,  уи Аҧсны иналукааша асахьаҭыхҩцәа дуқәа дыруаӡәкны даанхоит.
Быҭәба Леуарса ихатәҩыза Џьениа-ҧҳа Аидеи иареи ирхылҵит ҧаки ҧҳаки: Быҭәба Лаша Леуарса-иҧа ,  Быҭә-ҧҳа Сабина Леуарса-иҧҳа.
       
    Аҧсуаа ажәытәӡа аахижьҭегьы ажәа ҳаҭырду ақәырҵон. Ажәа мыцхәы мҳәакәа исахьаркны,  ирҧшӡаны хшыҩ дула ицәажәоз,  зажәа раӡаз ауаҩы ианакәзаалакгьы ҳаҭыр ду иқәын,  ихьӡ ахара инаҩуан,  еилацәажәатәык аныҟаз унеишь-уааишь ҳәа иарҳәон. Дәрыҧшь,  Ҟәланырхәа,  Аҭара,  Ҧақәашь,  Ҷлоу уҳәа,  ақыҭақәа рҿы инхоз Быҭәаа рахьынтәгьы иҟан ацәажәаҩцәа дуқәа. Биҧарала иааргоз  рабацәа рҳәамҭақәа ирныҧшуан рыбзазашьеи,  рҭоурыхи,  рфырхаҵарақәеи. Абаҩхатәра ду злаз ажәабжьҳәацәа азусцәаз хьыӡҳәала рызегьы ҭҵаамзаргьы,  уеизгьы ҧыҭҩык рыӡбахәқәа налкааны иахьагьы ирҳәалоит,  убасеиҧш иҟақәаз дыруаӡәкын Анаҟәаҧиа инхоз Исмаил Быҭәбагьы. «Аурыс шәҟәҩҩ ду А.М.Горки 1929 шықәса сентиабр 6  рзы ахынтә раан Аҧсны даны даныҟаз еигәырҕьаны иҧылеит аҧсуа шәҟәҩҩцәа С.Ҷанбеи М.Аҳашбеи. Иара убри аҽны А.М.Горки днаҧхьан Анаҟәаҧиа  ашьха ашьапаҿы инхоз аҧсуа жәабжьҳәаҩ Исмаил Быҭәба иҩныҟа» ҳәа,  азгеиҭоит аҵарауаҩ,  апрофессор С.Л.Зыхәба иусумҭаҿ «Аҧсуа жәлар рҿаҧыцтә рҿиамҭа» захьӡу ашәҟәаҿы.(Аҟәа-1981, ад. 75 аҟнытә).Иара убас ацәажәацәа дуқәа дыруаӡәкын,  хыхь зыӡбахә ҳҳәахьоу,  Дәрыҧшь инхоз Быҭәба Осман Шьаҳан иҧагьы.
Абраҟа даҽазныкгьы иазгәасҭар сҭахуп,  Быҭәаа ахьынхозаалакгьы Аҭаратәи- Быҭәба Шьааб ихылҵышьҭра,  Ҧақәашьтәи– Быҭәба  Нарықь иҧацәа,  Ҷлоутәи– Быҭәба Ҷуи иҵакыра,  Дәрыҧшьтәи– Быҭәба Шьаҳан еимшьҭра,  Ҟәланырхәатәи– Быҭәба Есҳаҟ иҵакыра,  урҭ рхылҵышьҭрақәа шырҳәо,  нас урҭ ирхылҵыз даҽа ҧыҭрак ашьҭахь арҭ зхылҵыз абарҭ роуп ҳәа шырҳәо мацара ҩба-хҧа биҧара рҟынӡа ианеицәыхарахалак, нас есииуа  иарбан биҧарақәоу изҵазкуаз рзымдырыртә аҟынӡа ирцәеилаҩышьоит, изхылҵышьҭрқәоу реилкаара рцәыуадаҩхоит. Убри аҟнытә, Быҭәаа ахьынхозаалакгьы абиҧарала иҿиацҧхьаӡа, уааҧсырала еизҳацҧхьаӡа  рабацәа рҭоурых иацәымаашьакәа иҭарҩлозар,  ирхадмыршҭуазар, убасҟан акухоит дасу рабшьҭрқәа ахьынтәиаауа адырра акырӡа ианырзымариахо,  усҟан биҧарала егьа иҭбаахаргьы еизааигәанатәуеит,  ргәыблрагьы еибакыртә  аҭагылазаара рнаҭоит, аҽар реибадырразгьы иарманшәалоит. 


               ГӘДОУҬЕИ  ГАГРЕИ  АРАИОНҚӘА  РҾЫ  ИАХЬА 
            (2015 ш.) ИҞОУ  БЫҬӘАА    РАБИҦАРА

1.Быҭәба Омар Луҭфеи-иҧа
2.Быҭәба Осман Омар-иҧа
3.Быҭә-ҧҳа Оксана Омар-иҧҳа
4.Быҭә-ҧҳа Сабина Омар-иҧҳа
5.Быҭәба Ҭемыр Луҭфеи-иҧа
6.Быҭәба Анзор Рамиз-иҧа
7.Быҭәба Адгур Анзор-иҧа
8.Быҭәба Анзор Анзор-иҧа
9.Быҭәба Леон Анзор-иҧа
10.Быҭәба Денис Анзор-иҧа
11.Быҭәба Алан Анзор-иҧа
12.Быҭәба Закан Рамиз-иҧа
13.Быҭәба Анрик Закан-иҧа
14.Быҭәба Ахра Закан-иҧа
15.Быҭәба Сандрик Ахра-иҧа
16.Быҭәба Гена Рамиз-иҧа
17.Быҭәба Алхас Гена-иҧа
18.Быҭәба Асҭамыр Гена-иҧа
19.Быҭәба Руслан Қыбеи-иҧа
20.Быҭә-ҧҳа Сабри Руслан-иҧҳа
21.Быҭәба Сааид Руслан-иҧа
22.Быҭә-ҧҳа Ина Қыбеи-иҧҳа
23.Быҭәба  Едгар Аслан-иҧа
24.Быҭәба  Баграт Аслан-иҧа
25.Быҭә-ҧҳа  Есма Аслан-иҧҳа
26.Быҭәба  Занбеи Қыбеи-иҧа
27.Быҭәба  Инал Занбеи-иҧа
28.Быҭә-ҧҳа  Сааида Занбеи-иҧҳа
29.Быҭә-ҧҳа  Римма Қыбеи-иҧҳа
30.Быҭә-ҧҳа  Лиуда Рамиз-иҧҳа
31.Быҭәба  Раули Рамиз-иҧа
32.Быҭәба  Даур Рамиз-иҧа
33.Быҭә-ҧҳа  Мариана Даур-иҧҳа
34.Быҭә-ҧҳа  Елана Даур-иҧҳа
35.Быҭәба  Асҭан Даур-иҧа
36.Быҭә-ҧҳа  Милана Рауль-иҧҳа
37.Быҭәба  Валентин  Рауль-иҧа
38.Быҭәба (Дима) Дмитри Лаврент-иҧа
39.Быҭәба Зураб Лаврент-иҧа
40.Быҭә-ҧҳа Света Лаврент-иҧҳа
41.Быҭә-ҧҳа  Милана Лаврент-иҧҳа
42.Быҭә-ҧҳа  Мила Рафик-иҧҳа
43.Быҭәба  Мирон Рафик-иҧа
44.Быҭә-ҧҳа  Жанна Наиб-иҧҳа
45.Быҭәба  Ҟанчобеи Наиб-иҧа
46.Быҭәба  Денис Аркади-иҧа
47.Быҭә-ҧҳа  Инара Аркади-иҧҳа
48.Быҭә-ҧҳа  Влада Денис-иҧҳа
49.Быҭә-ҧҳа  Николь Ҟанчобеи-иҧҳа
50.Быҭәба  Соломон Ҟанчобеи-иҧа
51.Быҭә-ҧҳа  Ниар Маҳҭ-иҧҳа
52.Быҭә-ҧҳа  Кама Руфеҭ-иҧҳа
53.Быҭә-ҧҳа  Фатима Руфеҭ-иҧҳа
54.Быҭә-ҧҳа  Мзиа Дмитри-иҧҳа
     55.Быҭә-ҧҳа  Илона Дмитри-иҧҳа
56.Быҭәба  Данил Дмитри-иҧа
57.Быҭәба  Инал  Зураб-иҧа
58.Быҭәба  Баҭал Зураб-иҧа
59.Быҭә-ҧҳа  Сабина Зураб-иҧҳа
60.Быҭә-ҧҳа  Светлана Зураб-иҧҳа
61.Быҭә-ҧҳа  Маиана Зураб-иҧҳа
62.Быҭәба  Борис  Алықьса-иҧа
63.Быҭәба  Беслан  Алықьса-иҧа
64.Быҭәба  Леуарса Алықьса-иҧа
65.Быҭә-ҧҳа Светлана Алықьса-иҧҳа
66.Быҭә-ҧҳа Сусанна Алықьса-иҧҳа
67.Быҭәба  Валери Борис-иҧа
68.Быҭә-ҧҳа  Мадлена Борис-иҧҳа
69.Быҭә-ҧҳа  Есма Борис-иҧҳа
70.Быҭә-ҧҳа  Ельза Борис-иҧҳа
71.Быҭә-ҧҳа  Саиде Валери-иҧҳа
72.Быҭә-ҧҳа  Сариа Валери-иҧҳа
73.Быҭә-ҧҳа  Лиана Валери-иҧҳа
74.Быҭәба  Самир Беслан-иҧа
75. Быҭәба  Адмир Беслан-иҧа
76.Быҭә-ҧҳа  Саида  Беслан-иҧҳа
77.Быҭәба  Лаша Леуарса-иҧа
75.Быҭә-ҧҳа  Сабина Леуарса-иҧҳа
76.Быҭәба Вадим Налик-иҧа
77.Быҭә-ҧҳа Мадина Налик-иҧҳа
78.Быҭә-ҧҳа Фатима  Налик-иҧҳа
79.Быҭә-ҧҳа  Мактина Налик-иҧҳа
80.Быҭә-ҧҳа Кристина  Налик-иҧҳа
81.Быҭә-ҧҳа  Сабина Налик-иҧҳа
82.Быҭәба  Тарас  Мџьыҭ-иҧа
83. Быҭә-ҧҳа  Мадина  Тарас-иҧҳа

Абри ахыҧхьаӡараҿ 41 -ҩык ҳәсақәоуп, 42 -ҩык хацәоуп. Урҭ рахьынтә 47-ҩык еиуаеиҧшым азанааҭқәа рыла еиҳау аҵарақәа рымоуп, 7-ҩык  аколлеџьқәеи  аучилишьчақәеи  ирылгахьеит.

     Абшьҭрак еицатәу рахьынтә ҭаацәак рылҵны  ҧыҭк ахьыбжьоу инаскьаны егьырҭ ажәлақәа ирыланхар, нас наҟ-наҟаз ауадаҩрақәа рызцәарнагар алшоит, еиҳараӡак аҧхьаҟатәи ахшара  рхы  рханаршҭыргьы ҟалоит. Избанзар, убасеиҧш зашьцәа ирылҵны инахараны анхара, ахшареи урҭ рыхшареи  уҳәа есааира аамҭа ҧхьаҟа инаскьацыҧхьаӡа аҵыхәтәан  абшьҭрала иззааигәоу рзымдыруа,ирҭаххаргьы еилкаашьак рзамҭартә иҭанаргылар ҟалоит. Убасеиҧш хылҵышьҭрала  зеилкаара  уадаҩхаз акәны ҳҿаҧхьа иаргылеит, Быҭәба Иаҳиа иаб ихьӡыз, абшьҭрала еиҳа дыззааигәаз азусцәоу рышьақәыргылара.  Ҵабыргны анкьа издыруаз ыҟамкәа иҟаларымызт, аха шәышқәсала аамҭа злацахьоу ала иахьатәи абиҧара ҽеишәа еилырганы ирыздыруам, иахьатәиала ирдыруа ҳәа еилкаахыз Быҭәба Иаҳиа дмуллахарц аниҭахха, ашьҭахь Шьамтәыла дцаны ақалақь Дамаск еиҳау аҧсылманратә школ  дшалгаз ауп. Иахьиҵаз, ҵашьас иаиҭаз еилкаам, аха иӡбахәқәа заҳахьоу изларҳәо ала ихатәы бызшәа  еиҧшҵәҟьа  араб  бызшәагьы  бзианы  идыруазаарын.
Шьҭрала Ешыра ақыҭа иалҵыз  Иаҳиа иҧшәмаҧҳәыс Хибба Мадинеи иареи ирхылҵыз аҧа Быҭәба Исмаилгьы иаб диҿыҧшзар акәхап, иаргьы дмуллахарц  аниҭахха Ҟәбан дцаны иреиҳаӡоу аҧсылманратә школ далганы дхынҳәуеит. Быҭәба Исмаил ихааныз дызларгәалашәо ала иҧсҭазаара аҵыхәтәантәи ашқәсқәа рзы аус иуан, Ҧсырӡхатәи акомплекс, Симон Кананит ихьӡ зху Афон-ҿыцтәи ауахәама (ахылаҧшҩыс) анапхгаҩыс.
Аҷандара ақыҭан ииыз Исмаил иҧшәмаҧҳәыс Ҳаг-ҧҳа Асиеи иареи ирхылҵит 5 -ҩык ахшара, 4-ҩык аҧҳацәеи ҧаки: Быҭә-ҧҳа Зина Исмаил-иҧҳа (дҭаацәарахаанӡа 18 шықәса дшырҭагылаз зыҧсҭазаара иалҵыз), Быҭә-ҧҳа Фениа Исмаил-иҧҳа, Быҭә-ҧҳа Бабусиа Исмаил-иҧҳа, Быҭә-ҧҳа Нора Исмаил-иҧҳа, урҭ рашьазаҵә  Быҭәба  Налик  Исмаил-иҧа.

    Быҭә-ҧҳа Фениа Исмаил-иҧҳа ахаҵа ҳәа лхы здылкылаз, Гәдоуҭа ақалақьаҿ инхоз Оҭырба Алықьсеи лареи  ирхылҵит 4 -ҩык ахшара, 3-ҩык аҧацәеи ҧҳаки: Оҭыр-ҧҳа Лиалиа Алықьса-иҧҳа (макьана дҭаацәарамхац), Оҭырба Валери Алықьса-иҧа (1992-1993 шықәсқәа рзы Аҧсны жәлар рџьынџьтәылатә еибашьра аамҭаз ажәыларақәа руакаҿ хабарда ибжьаӡыз),  Оҭырба Денис  Алықьса-иҧа, Оҭырба (Гога) Гьаргь  Алықьса-иҧа.
Гога Алықьса-иҧа иҭаацәеи иареи Аҟәа инхоит. Иҧшәмаҧҳәыс Ҧлиа-ҧҳа (Лика) Лианеи иареи ирхылҵит ҩ-џьа ахшара, ҧаки ҧҳаки: Оҭырба  Алиас, Оҭыр-ҧҳа  Марина. 

     Быҭә-ҧҳа Нора Исмаил-иҧҳа дҭаацәароуп, Смыр Закани лареи рыҧсҭазаара еиларҵеит, аха ахшара дырхылымҵит.Нора лаҳәшьеиҵбы Быҭә-ҧҳа Бабусиа Исмаил-иҧҳа ахаҵа ҳәа лхы здылкылаз еицырдыруа аҵарауаҩ ду, аҭоурыхҭҵааҩ, аҭоурыхтә наукақәа рдоктор,апрофессор Саҕариа Баџьгәыри лареи ирхылҵит ҩ-џьа ахшара, ӡҕабки ҷкәынаки: Саҕариа-ҧҳа Лиудмила Баџьгәыр-иҧҳа (макьана иҭаацәарамхац), Саҕариа Беслан Баџьгәыр-иҧа.
Беслан Баџьгәыр-иҧа дҭаацәароуп, иҧшәмаҧҳәыс Бениа-ҧҳа Ельвиреи иареи ирхылҵит 3-ҩык ахшара, ҩ-џьа аҧацәеи ҧҳаки: Саҕариа-ҧҳа Салима Беслан-иҧҳа, Саҕариа-ҧҳа Ирен Беслан-иҧҳа, Саҕариа Сафар Беслан-иҧа.

    Быҭәба Налик Исмаил-иҧа диит 1932 шықәсазы Афон-ҿыц, анхаҩы иҭаацәараҿы. Иқәыҧшра шықәсқәа зегьы  ашьапылампыл  асразы апрофессионалтә хәмарра  иазикит, ашьҭахь 1989 шықәса инаркны Аҧсны жәлар рзеиҧш политикатә ҭагылазаарақәа иҽрылархәны иҧсадгьыл аҧеиҧш азықәҧаҩцәа дыруаӡәкны иҩызцәа днарылагылт. Аамҭаказгьы дагьахадаргылоит, жәлар рфорум «Аидгылара» Афон-ҿыцтәи аҟәша ахантәаҩыс.
Ус иаалыҟьаны 1992-1993  шықәсқәа рзы Аҧсны жәлар рџьынџьтәылатә еибашьра ианалага иаргьы иабџьар аашьҭыхны, иқәлацәа аибашьцәа днарылагылеит. Аибашьраҿ иааирҧшыз ақәҿиарақәа рзы арота акомандир, аподполковник Быҭәба Налик Исмаил-иҧа ианашьан аҳәынҭқарра аҳамҭа ҳарак Леон  Иорден, иара убас ианашьан  « Агәымшәараз» амедали. Налик Исмаил-иҧа иҧсҭазаара аҵыхәтәантәи ашқәсқәа рзы аус иуан атуристтә база «Кьараз» аиҳабыс  (адиректорс). Зџьабаа зегьы зыжәлар русқәа ирзызкыз, еснагь зхатәҧхӡашала ахандеира еиҳа изызгьамаз, аҧсуа доуҳа зныҧшуа иааӡаз, ҳаҭыргьы зқәыз Быҭәба Налик Исмаил-иҧа иҧсҭазаара далҵит 74 шықәса дшырҭагылаз 2006 шықәсазы  иун мза 22  рзы.
Налик Исмаил-иҧа аҧхьатәи иҧҳәыс лҟынтәи ихылҵыз аҧа Быҭәба Вадим Налик-иҧа диит 1968 шықәсазы, макьана аҭаацәара даламлац. Еиҳау аҵара имоуп,Аҧсуа ҳәынҭқарратә университет далгахьеит. 1992-1993 шықәсқәа рзы Аҧсны жәлар рџьынџьтәылатә еибашьра далахәын, ианашьоуп  аҳәынҭқарратә  ҳамҭа  ҳарак «Агәымшәараз»  амедал. Быҭәба Вадим иахьа дынхоит, аус иуеит ақалақь Афон-ҿыц.
Быҭәба Налик Исмаил-иҧа аҩбатәи иҧшәмаҧҳәыс Гагулиа-ҧҳа Римма аус луан Афон-ҿыцтәи аҳаҧы  (акскурсиа амҩаҧгаҩыс) аҭаацәа рымҩаҧгаҩыс. Лхы здылкылаз Быҭәба Налик лареи ирхылҵит 5-ҩык аҧҳацәа: Быҭә-ҧҳа Мадина Налик-иҧҳа, Быҭә-ҧҳа Фатима Налик-иҧҳа, Быҭә-ҧҳа Мактина Налик-иҧҳа, Быҭә-ҧҳа Кристина Налик-иҧҳа, Быҭә-ҧҳа Сабина Налик-иҧҳа.

    Быҭә-ҧҳа Мадина Налик-иҧҳа диит 1975 шықәсазы. Абжьаратәи ашкол даналга ашьҭахь дҭалоит Башкириатәи аҳәынҭқарратә университет амедицинтә факультет. Лзанааҭ ала иахьа ахәыҷқәа рҳақьымс аус луеит, Аҟәатәи аинфекциатә хәышәтәырҭа аҟәша аиҳабыс.
Мадина Налик-иҧҳа дҭаацәароуп. Лхы здылкылаз Ахба Рауфи лареи иахьа бзиа иҟоу, ҳәоуеиқәшәала  инхо-инҵуа ҭаацәароуп.

     Быҭә-ҧҳа Фатима Налик-иҧҳа диит 1976 шықәсазы. Абжьаратәи ашкол даналга ашьҭахь дҭаланы далгоит, Аҟәатәи амедицинатә училишьча. Ахаҵа ҳәа лхы здылкылаз Арӡынба Виталии лареи ирхылҵит 3-ҩык ахшара: Арӡынба Данат (15ш.), Арӡынба Расма (14ш.), Арӡынба Садиа (6ш.)

      Быҭә-ҧҳа Мактина Налик-иҧҳа диит 1981 шықәсазы. Абжьаратәи ашкол даналга ашьҭахь дҭаланы далгоит, Ажәларқәа Реҩызаратә универитет. Иахьа аус луеит Афон-ҿыцтәи абжьаратәи ашкол аҟны аҵара аҟәша аиҳабыс, иара убас  англыз бызшәа  арҵаҩысгьы дыҟоуп.
Мактина Налик-иҧҳа дҭаацәароуп, Марганиа (Маан) Леониди лареи рыҧсҭазаара еиларҵеит, ирхылҵит ҩ-џьа ахшара, ҧаки ҧҳаки: Марганиа  Иман (10 ш.), Марганиа-ҧҳа Емилиа (6ш.)

      Быҭә-ҧҳа Кристина Налик-иҧҳа диит 1984 шықәсазы. Абжьаратәи ашкол даналга ашьҭахь дҭаланы далгоит, Аҧсуа ҳәынҭқарратә университет афилологиатә факультет. Макьана дҭаацәарамхац, иахьа аус луеит  Аҧсны аҳәынҭқарра ақыҭанхамҩа аминистрраҿ.

     Быҭә-ҧҳа  Сабина Налик-иҧҳа диит 1990 шықәсазы. Абжьаратәи ашкол даналга ашьҭахь   ақ. Маиҟәаҧ дцаны дҭалоит Адыгатәи аҳәынҭқарратә университет аекономикатә факультет. Сабинагьы макьана дҭаацәарамхац, иахьа аус луеит, Аҧсны аҳәынҭқарра Ахәҳахәҭра-аагалыхратә палата аусзуаҩыс.


     БЫҬӘАА  РЫНХАШЬЕИ-РЫНҴЫШЬЕИ  РХАТӘ  ҴАСҚӘЕИ
                               ЗЕИҦШРАЗ

      Аҭоурыхаҿ ишадыруа еиҧш,   ажәлақәа шьақәгылаанӡа ауаҩы ихьӡ ауп аҧхьаӡа ицәырҵыз. Ижәытәӡатәиу аамҭақәа ҳрызхьаҧшуазар,  ахьӡ зхылҿиааз (аетимологиа) аҵакы рыдҳәалоуп алакә хьыӡқәа,  иара убас аҧсабара иахылҿиааз ахьӡқәагьы маҷымкәа. Быҭәаа рыжәлаҿгьы иаҳҧылоит ижәытәӡатәиу,  ибжьаратәиу,  ҳаамҭазтәи ахьӡқәа,  иаагозар ахацәа хьӡқәа рахьынтә  иаҳҧыло ахьӡқәа ируакуп: Ахра (скала),  Аслан (слон), Алмас (Алмаз),аҳәса хьӡқәа-Амра (солнце),  Ҟәараса (горница),  Хьыбла (золотоокаиа),  Кама (укроп),  иара убас аепоси афольклори рҟынтәи иаауа ахьӡқәа: Гәында  (Нарҭаа раҳәшьазаҵә),  Сасрыҟәа (Нарҭаа рашьеиҵбы),  уҳәа убас иҵагьы. Аҧсуа лакәқәа рҿы  иаҳҧыло  хьыӡқәа аагозар: Дауҭ, Ҟанчобеи,  Наҳар (Наҳарбеи),  Ҳасан,  Алықьса  уҳәа иҵагьы. Антикатәи аамҭақәа рахь иаҵанакуа ахьӡқәа ҳрызхьаҧшуазар,  иахьагьы иаҳҧылоит,  иаагозар: Сеилаҳ (Саулах,  Саулак),  Ресмаг (Рисмаг) уҳәа иҵагьы. Абжьаратәи XI-X-тәи ашәышқәсахь иаҵанакуа ахьӡқәа: Дмитри,  Леон,  Гьаргь,  Баграт,  XI-XVIII -тәи ашәышқәсазтәи ахьӡқәа: Данил,  Инал,  Рабиа (Рабиа зыхьӡу аҭыҧҳацәагьы ыҟоуп),  Зураб,  Баҭал,  Нарсоу,  Тариал уҳәа,  иахьа изыхьӡқәоу  Быҭәаа рахьынтәгьы  иҟоуп.  
Абасала шәышқәсала аҧсуа жәлар идырҿиоз Аҧсуара аҵасқәа,  аижәлантәқәа зегьы реиҧш Быҭәаагьы рмилаҭ зеиҧштә етикатә культура иқәныҟәон,  уи  ахьынтәалагаз аҭаацәаратә традициеи аижәлантәқәа рзеиҧш традициеи алоуп иахьа уажәраанӡагьы рхымҩаҧгашьатә  ҵасқәа шыҟоу. Быҭәаа рахьтә иҟан ауаа нагақәа,  аҳәынҭқарра анапхгараҿ иҟақәаз,  ақыҭақәа рхадацәа,  аграномцәа,  аҵарауаа,  ажурналистцәа,  арҵаҩцәа,  асахьаҭыхцәа, анџьнырцәа,  аҳақьымцәа,  аабыкьашәа ицәырҵит шәҟҩҩцәақәакгьы,  иара убас иҟоуп абизнесменра знапы алакәугьы,  абасала еиуаеиҧшымкәа азанааҭқәа змоу ҳәа еиқәыҧхьаӡаша рацәаҩуп.
Ажәытәӡа аахижьҭегьы Быҭәаа рҟны еснагь аҭаацәа дырхадан аҧшәма хаҵа,  иара ииҳәоз акәын аҭаацәа зегьы зықәныҟәоз. Ахаҵа иусын; ацәаҕәара,  арашәара,  абаҳча ааӡара,  аҭагалара,  арахә-ашәахә рныҟәгара,  амҿаагара,  аӡлагараҿ алагара, ауа-аҭахы рыцәгьеи рыбзиеи аҽалархәра,  асас иҧылара,  еиҳа ихьанҭаз аусқәа зегьы ахаҵа ижәҩа акәын изқәыз. Аҳәса русахь иҧхьаӡан;аҭаацәа реилыргара, аӡахра,  ауанҭара,  аҧсаатә  рааӡара,  ауҭраҭыхҟаҵара,  афатәҟаҵара,  асас ихәы ҳәа ашәхарҩа,  аџьынџьыхәа,  алаҳарҩа,  араса,  ауатка уҳәа,  ирмазеины аҵәахра. Быҭәба Таииа Шьааб-иҧа ихала иӡбны хәмаршақә иҳәозу,  мамзаргьы иабацәа ирҳәоны иаҳахьазу шьҭа еилкаашьа амам,  аха зны-зынла иҭацацәа дрыхлафны абасеиҧш реиҳәалон: «Аҧҳәыс бааҧс,  аҧҳәыс ҧсыцәгьа асас (лысас) изы илҵәахыз  ихәы лфаанӡа лгәы зҭынчхом» ҳәа. Ҵабыргны,  ари аҵакы уазхәыцыр,  асеиҧш зхиҳәаауаз   амаӡа аҵаҵәахны ишыҟоу иаразнак иубарҭоуп,  насгьы иахьанӡа  уи амч шамоугьы  иаанхоит.
Аҧсуаа зегьы рҿы ишаҧыз еиҧш,  ианакәзаалакгьы Быҭәаа рыжәлантәқәагьы хаҵеи ҧҳәыси ҳаҭыр еиқәырҵон,  издыруада аҧҳәыс хьҭаак аалылалар,  мамзаргьы аӡынра аацәгьахар,  усҟан ахаҵа аҧҳәыс усгьы иҽазикуан: иҧҳәыс  ажәақәа лзихьон (аҧсуаа рҿы еиҳарак анкьа ажәқәа зхьоз аҳәса ракәын),  ирыхшаз хәыҷқәазар аӡыхьаҿ днабжьҟьаны аӡрыжәтә лзааигон,  издыруада иҧҳәыс аиарҭа дамазар,  абысҭа уны ахәҷқәа акрырҿеиҵон,  асаанқәа иӡәӡәон,  аҩны ҩниҧссаауан. Ахаҵа даачмазаҩхар,  убасҵәҟьа  акәын аҧҳәысгьы лымч зықәхоз ахаҵа усгьы шыналыгӡоз,  абас акәын анкьа Быҭәаа рҟны хаҵеи ҧҳәыси раҳаҭыреиқәҵашьа шыҟаз,  иахьагьы усоуп ишыҟоу.
Ажәытәӡа аахижьҭеи аҧсуаа имырӡкәа иааргоз ахьӡшьара,  Быҭәаа рҭацацәагьы ари аҵас еиларгомызт. Ахьӡшьара ажәытәтәи  антропонимикахь иаҵанакуеит,  насгьы аҧсуаа ажәытә аахыс ирызҷыдоу ари аҵас даҽа милҭк рҟны иузымҧшаауа илҧшааху апатуеиқәҵара иадыргоуп,  аиҳабы ихьӡ амҳәара ари ижәытәӡатәиу аҧсуа милаҭтә культура иахаҿсахьоуп. Ахьӡшьара ианыҧшуан,  еиҳарак аҭаца ланхәа,  лабхәа,  лабхәындцәа,  абхәа иашьцәа, урҭ ирхылҵыз аиҳабацәа,  иара убас абхәа иаҳәшьцәа,  аицалацәа уҳәа,  рыпатуеиқәҵара акәын иаанарҧшуаз. Асеиҧш атрадициа ақәныҟәара аҭацацәагьы арҧшӡон,  аиҳабацәа заҟа ҳаҭыр рықәырҵоз рныҧшуан. Иара убас иҧхашьара дун хаҵеи ҧҳәыси рыхьӡқәа дара-дара еибырҳәозар,  ахаҵа иҧҳәыс лзыҳәан «Аҩны иҟоу,  мамзаргьы «Ахәыҷқәа ран» ҳәа акәын ишылзиҳәоз. Иҧҳәыс лакәзар уигьы «Ари»,  мамзаргьы «Ахәыҷқәа раб» ҳәа  акәын ишизылҳәоз, иара убас амаҳәгьы ианхәеи иабхәеи рыхьӡ иҳәомызт,  ари аҧсуа культура иацу патуеиқәҵароуп,  ҳаҭырбароуп,  ҧсыуа ламысуп. Анхәеи абхәеи ахьӡшьара рырҭомызт,  абхәа «Дадаҳ» ҳәа ишьҭан,  мамзаргьы «Баба» ҳәа иарҳәон, анхәагьы убас «Нанаҳ» ҳәа лзырҳәон,  мамзаргьы «Нана» ҳәа ларҳәон. Аҭацацәа ирҳәомызт рабхәындцәеи ранхәыҧҳацәеи рыхьӡқәа нҭкааны,  дара зегьы хьыӡшьараны хьӡык-хьӡык рхырҵон, иара убас аицалацәа аиҳабацәагьы рыхьӡқәа еибашьон. Ахьӡшьара зуалызгьы аҭацацәа ракәын,  ахацәа ирыхәҭамызт ахьӡшьара,  урҭ рҭацацәа зегьы дасу рыхьӡқәа шыҟаз ирҳәон,  мамзаргьы хьыӡшьараны аҭацагьы илырҭаз ахьӡ ала илыҧхьон.
Аҭацацәа зыхьӡ ршьаз издыруада гәылаҧҳәыск,  мамзаргьы хаҵак ихьӡзар,  урҭ агәылацәагьы рыхьӡ рҳәомызт,  урҭгьы ахьӡшьарақәа рырҭон,  усгьы иамуашәа рбар зыхьӡ ршьаз ахьӡ ҿыц изырҧшаауан. Аҭаратәи Быҭәаа рҭацацәа ҿырҧштәыс иаагозар,  хьыӡшьарақәаны изырҳәақәоз иреиуан; абхәа Быҭәба Сеилаҳ  иарҳәон «Уарлам»ҳәа,  анхәа Ҭар-ҧҳа Марушьа «Нана»ҳәа лзырҳәон. Сеилаҳ иашьцәа ракәзар:Быҭәба Таииа- «Ардон»,  Быҭәба Расым- «Сериожа»,  иҧҳәыс Ашә-ҧҳа Нулиа -«Наҭела» ҳәа ларҳәон. Абхәа иашьа иҧацәа: Быҭәба Џьамал- «Шьалодиа»,  Быҭәба Хәаҭа-«Руслан» ҳәа ирышьҭан. Абхәындцәа: Быҭәба Кьамышә -«Шьалуа»,  иҧҳәыс Ҳаџьым-ҧҳа Бабусиа-«Сулико»,  Быҭәба Ваниа - «Валодиа»,  Быҭәба Котик (Кури)- «Аксент»,  Быҭәба Валикәа- «Толик»  уҳәа егьырҭгьы,  арҭ ҿырҧштәык аҳасабала иаагоу роуп,  шьҭа егьырҭ иаанхаз зегьы рыхьӡқәа аиқәҧхьаӡара уажәы араҟа иаҭахны иҟам, имыцхуп. Аҧсуаа зегьы реиҧш, Ҧақәашь,  Ҷлоу,  Ҟәланырхәа,  Дәрыҧшь уҳәа ақыҭақәа рҟны инхо Быҭәаа рҭацацәагьы,  ахьӡшьара аҵас еиламгакәа  иахьанӡагьы иақәныҟәоит.
Ахацәа тәаны акрахьырфоз,  аҧсуара иатәым ҳәа  аҳәса рыдтәаланы акрыцырфомызт,  ӡәыр кыр иҭаххозар ҳәа аҭацацәа рхагыланы рымаҵ руан. Ахацәа акрыфаны иангылалак  ашьҭахь акәын,  нас аҭацеи,  анхәеи,  анхәыҧҳацәеи неидтәаланы акранеицырфоз, итәанаҵы  акы еибырҳәозаргьы  рыбжьқәа мырдуцәакәа  акәын  ишеицәажәоз.
Аҭацацәа ианакузаалакгьы абхәа дзықәтәоз иҟәардә  иқәтәомызт,  абхәа иҭыҧ ҳәа дахьтәалоз аишәа (астол) ахангьы араҟа Аду итәарҭоуп ҳәа итәомызт,  аӡәгьы дтәамкәа иҭацәны ианыҟазгьы инеины иахатәомызт. Аҭацацәа ҿыц иаанагазар шықәсык-ҩышқәса абхәеи анхәеи рҟны ицәажәомызт,  анхәа илырцәажәаргьы абхәа иҿы акраамҭаӡа рыбжьы ҩҭганы идырҳауамызт. Анхәеи абхуеи анцәажәоз аҭацацәа рыццәажәара иақәиҭымызт,  аганахь рҽаҭаны иӡырҩлар акәын,  акы рҳәарц,  иҵаарц рҭахызаргьы анхуа лакәын изарҳәоз,  изызҵаауаз. Иара убас абхәында аиҳабацәеи, аҭаца илеиҳабацәаз анхәыҧҳацәеи рҿаҧхьагьы, убасҵәҟьа акәын рхы шымҩаҧыргоз, аҧхьа дара акы иамызҵаакәа аҭацацәа рыбжьы дыргомызт. Анкьа ус иҟан,  аха иахьатәи аамҭа азыҳәан абхәацәа раҳаҭыр даҽакхеит,  иахьатәи аҭацацәа атәым кәыльтура ахьрылаҽхьоу аҵыхәала ахьӡшьарақәа рҳәара иаҟәыҵит,  анхәеи абхәеи рыхьӡқәаҵәҟьа  рзымҳәаргьы  еигьырҭ зегьы рыхьӡқәа рҳәоит.  Иахьа даҽа аамҭоуп ҳәа иҧхьаӡаны нхәагьы,  бхәагьы,  ҭацагьы, бхәындагьы, нхәыҧҳагьы  (зегьыҵәҟьа ус иҟамзаргьы),  ишынҭаацәоу рызегьы  неидтәаланы акреицырфоит. Ахааназ аҧсуараҿ иамҳәацызт аҭаца ланхәеи лабхәеи дырҿазза, лыбжьы ҭганы драцәҳауа, ҿҭыӡәӡәала драҕьуа, аха рыцҳарас иҟоу иахьатәи аҭацацәа рахьынтәи аӡәык-ҩџьак рҟынӡа анкьатәи ахымҩаҧгашьақәа иазрыцҳақоугьы ыҟоуп.
Абыржәы аакьыскьанӡа иани иаби ишырбоз, мамзаргьы ианхәеи иабхәеи рҿаҧхьа  дыҧхашьаны ихәыҷы дышьҭыхны дикуамызт,  дгәыдикыломызт,  ишьамхы дықәиртәомызт,  иара убас  иани иаби иахьраҳауаз иҧҳәыс дылҿаҕьаҕьаны длацәажәомызт,  длацәҳауамызт. Иара убас Аҧсуара иатәым ҳәа,  аб дахьтәаз аҧа иҧаҵа исомызт,  аҭаҭын дахомызт,  аха абасеиҧш иҟақәаз аҳаҭырқәҵаратә хымҩаҧгашьақәа иахьа имаҷхеит,  ажәытәтәи ахымҩаҧгашьақәа иахьатәи ҳаамҭа ианаалом ҳәа   ҽыҵгас иаҭаны аҳаҭырбарақәа дырӡит. Ажәытә иныҟәыргоз аҭаацәаратә традициа шьахәқәа ибзиазу ицәгьазу ҳхаҿы иаамгакәа, иахьатәи ҳахныҟәгашьа еиҳа иҧшӡоуп ҳәа ишьҭаҳхыз аҿыцрақәа ажәытәра иаҿырҧшны ҳахәаҧшуазар,  усҟантәи ахымҩаҧгашьақәа еиҳа иҧшӡазу иҧшӡамзу шьҭа рхала иазхәыцлааит иахьатәи абиҧарақәа.
Быҭәаа ахьынхозаалакгьы Дәрыҧшь,  Ҟәланырхәа,  Ҷлоу,  Ҧақәашь,  Аҭара уҳәа,  агәылацәеи дареи еснагь аҳаҭырбара рыбжьоуп,  абзиеи ацәгьеи рзы еивагыланы амаҵ еицыруеит. Цхыраарак аӡәы иҭаххар анкьа изыцәаҕон,  ицрашәон,  аҽаҩра ицҭаргалон,  еилахәны амхы еицыларҵон. Сасык дызҭаауаз шьтәак изишьуазар, аӡәыкҿҩыџьак рҟынӡа игәылацәагьы ааиҧхьон,  асас ирыдиртәалон,  иара убас чарк аӡәы иуазар агәылацәа ракәын ашьаҧа зыргылоз,  имаҵ зуаз,  Быҭәаа рҟны иахьа уажәраанӡагьы усоуп ишыҟоу.  Еигәылцәақәак ргәы ааизынхар,  «Ианаџьалбеит,  игәыла игәы шҧанирхоз!» ҳәа,  изырҳәон, изырҳәоит иахьагьы, избанзар агәыла агәы даҩызоуп ҳәа иахьагьы иазыршьоит. Аигәылацәа рыжәлақәа хаз-хазызаргьы еиҭынхацәоушәа ауп ишеибабо,  ҳәсақәак рыгәқәа ааизынханы имеицәажәар хьаас иркцәомызт,  аха ахацәа акы ааимкны еиҭанеимиааиуа,  еицәгәышны еимацәажәо иалагар  аҩыџьагьы раҳаҭыр ланарҟуан,  арахь иагьеигәылацәаны аҳәса реиҧш ишҧамеицәажәо ҳәа ирџьыршьомызт.
Ишдыру еиҧш,аҧсуаа ажәытәӡа аахижьҭеи арахәааӡара рыҧсҭазаара иацын, аҧсаса, ашьамаҟа, ауахьад уҳәа рацәаны ирзанын, иахьагьы усоуп ишыҟоу. Иҵагьы ижәытәӡатәиу аамҭақәа ҳрызхьаҧшуазар, ҳашқәсҧхьаӡара ҟалаанӡа II-тәи азқьышқәсақәа рзы аҧсуа жәларшьҭрақәа еимшьҭрала еиҿыҵны дасу рхатә нхарҭақәа ныркыло ианалага инаркны рырахәқәа рцәеиламҩашьаразы аҽы, ажә, ацә, акамбашь, аџьма уҳәа рлымҳа акьатрацәра хырҵәон, икылырҵәон, мамзаргьы рлымҳақәа рҟьаны ахҵарақәа рнырҵон. Аамҭақәа есааира арахь иааскьацыҧхьаӡа ашьҭахь аиха ршны адамыҕақәагьы рынҵара иалагеит, еиҳарак аҽқәеи акамбашьқәеи ракәын адыргақәа знырҵоз. Еиҳа ижәытәӡатәиу аҧсуа дамыҕақәа ҳәа иҧхьаӡоуп, иаагозар (Ш.Инал-иҧа иусумҭа «Аҧсуаа рантропонимиа» ашәҟәы ад.  347, аҭ.  2002 ш.) аҟны иаабоит адыргатә нбанқәа «П», «О», «Т», «С»  рсахьақәа, еиҳарак асеиҧш знырҵоз аҽқәеи акамбашьқәеи ракәын.
Аҧсуаа рҟынгьы еимшьҭрала рхатә дыргатә дамыҕанҵарақәа рхы иадырхәон, иара убас Кавказ нхыҵи аахыҵи инхоз ашьхарыуажәларқәагьы дасу рхатә дамыҕақәа еиҧшымкәа ирыман. Егьырҭ ажәларқәа рҟны еиҧш, аҧсуаагьы  рдыргатә дамыҕақәагьы аҵакы рыман, адамыҕа знырҵахьаз дара ишыртәыз акәын иаанагозгьы. Адамыҕақәагьы еиҧшымызт, аҽакы иаламҩашьаразы аижәлантәқәа ирзеиҧшыз рхатә дамыҕақәа рыман, ус ишааиуаз ашьҭахь дасу ихатәы дамыҕа иӡбо далагеит, агәылацәагьы убри адамыҕа ала ирдыруан ҽума, камбашьума изтәыз дазусҭаз. Ш.Инал-иҧа иусумҭа «Аҧсуаа рантропонимиа» аҟны иарбоу Быҭәаа рдамыҕа асахьа абасеиҧш иҟоуп:  
                     
                                     

Быҭәаа анкьа рыуацәеи рҭынхацәеи рбара иҵас бзианы ирыман,  шықәсык  ахь ҩнтә-хынтә  ахацәа нҽыжәланы иахьынхоз ақыҭақәа инарылс-аарылсны ирбон,  ҩаха-хаха ианрылаҧхьоз ыҟан. Аҧшәмагьы сҭынха дысҭааит ҳәа,  еибамбеижьҭеи акрааҵуазар  ашьтәа изишьуан,  агәылацәа идгаланы ҳаҭыр иқәиҵон,  еиҳарак еибабозгьы аеншьцәеи аеҳәшьаҧацәеи,  абхәарааи,  иара убас хара-хара инхоз аижәлантәқәеи,  мамзаргьы аҩызареи ақәлареи зыбжьаз рзыҳәан,  «еибабароуп гәыблрас иҟоу» ҳәагьы зхырҳәаауазгьы убри азоуп. Быҭәба Сеилаҳ излеиҳәахьаз ала,  Дәрыҧшь инхоз аешьцәа Быҭәба Шьаҳани  Быҭәба Шьаабани лассы-лассы Быҭәба Шьааб ианиҭаалак  ҩмш-хымш,  абжеиҳан мчыбжьык  аҟара иаагылон,  дара  реиҧш нас Шьаабгьы дылҽыжәланы  Дәрыҧшьҟа,  мамзаргьы Ҟәланырхәаҟа  дцалон. Иара убас,  Ҷлоуи Ҧақәашьи инхоз  рахьынтә Быҭәба Бабышь,  Быҭәба Елизбар,  Быҭәба Кьышьуард,  Быҭәба Камшьышь,  Быҭәба Ҷуи,  Быҭәба Бақа,  Быҭәба Фирон уҳәа,  рыжәлантәқәеи дареи лассы-лассы еиҭанаиаауан.
Абраҟа иазгәаҭатәуп,  Быҭәба Шьаабан ҳәа иҟаз, иахьа Дәрыҧшьи Ҟәланырхәеи инхо Быҭәаа рабиҧарақәа дшырзымдыруа. Иӡбахә рзымдырыртә изыхҟьаз еилкаам, аха  Аҭара инхоз Быҭәба Шьааб иҧацәа Расыми, Сеилаҳи, Таииеи  ибзиан дырдыруан Быҭәба Шьаабан. Урҭ изладырҵабыргуаз ала, Быҭәба Шьаабан иашьа Быҭәба Шьаҳани иареи акырынтә раб  Шьааб иҩны инеихьан. Шьааб иҧа Быҭәба Расым ианҵамҭақәа рҟны иазгәеиҭоит, Быҭәба Шьаабан ашьҭахь имацара  дыбналаны  аҧсуа мҳаџьырқәа ахьынхоз Ҭырқәтәылаҟа  дцеит  ҳәа.
Быҭәаа рҟны ичаразаргьы, ус инеидтәаланы акранырфозаргьы раҧхьатәи аныҳәхаҿа «Анцәа улҧха ҳаҭ!» ҳәа иныркылоит,  нас «ҽаанбзиала» ҳәа ҩба-хҧа ҵәыца еимырдоит. Аныҳәаҿақәа рахь ианиаслак,  ацәгьеи абзиеи ианиахьоу ажәлар ркәыльт иахьанӡагьы ҳаҭыр ахьақәырҵо азы «Ажәлар ныҳәаззаит» ҳәа,аҩбатәи аныҳәаҿала ажәлар рныҳәоит, убри ашьҭахь  нас еиҳабыла-еиҵбыла,  жьрацәарала рныҳәаҿақәа ныркылоит. Ҭаацәашәала итәазар,  аҧшәма хаҵа иоуп аишәа (астол) аханы дтәаны аныҳәаҿақәа нызкыло,  аха ирацәаҩны итәазар,  мамзаргьы сасык идтәалазар,  усҟан аныҳәаҿақәа рынкылара гәылак идиҵоит,  издыруада аҧшәма ианшьцәа рахьынтә аӡәы дтәазар, усҟан амчра змоу ҳәа дыҧхьаӡаны ныҳәаҩыс (ҭамадас) уи далихуеит.
Быҭәаа рыбзазаратә ҧсҭазаара иахәҭакны иҟоуп рнапҟазарагьы,  иара убас фатә хкқәас рхы иадырхәоз,  уи аҧсуаа чысхкқәас ирымаз рылымкаа аҽак рымамызт, аха рҟазара зеиҧшрази фатә хкқәас еҕьыршьоз иахьатәи абиҧарақәа ирдыруазар мыцхәым, убри аҟнытә иааркьаҿны акәзаргьы азааҭгылара аҭахуп. Иаагозар,  аҳәса рнапкымҭа аӡахра мацара иазкымызт,  урҭ ҟазарыла ампахьшьқәа рсуан,  акыдыршәылақәеи,  ацәарҭа қәыршәқәеи гәырла иқәҵаны ирнырҵон еиуаеиҧшымыз асахьақәа; аҳәыҳәықәа,  аҵарақәа,  ашьабысҭақәа уҳәа,  убас ргәы зызцоз акыр сахьақәа. Ҟазарыла ирӡахуан ахҭарҧа,  акәымжәи акабеи,  есҽынтәи аҧсуа маҭәа ахыза,амесҭқалҧадҟаҵара, ауапаҟаҵара, иара убас   ауарҳалсра,  ахәымџьарҧара уҳәа,  абарҭқәа зегьы знапы иҵызхуаз аҳәсақәа ракәын. Убарҭқәа инарҷыданы ауҭраҭых ҟарҵон,  акәҷарақәа хыхны ирааӡон, абысҭа уны аҭаацәа елдыргон,  аешьараҿ,  мамзаргьы агәылараҿ цхыраатәык аныҟалоз,  инеины ирыцхраауан,  ацәгьеи абзиеи рзы еснагь еивагылан,  иахьагьы уи аҵас  бзиа камыжькәа иааиуеит.
Ахацәа рахьынтә ирацәаҩын ауасҭара здыруаз,  иҟан акәадырчаҧақәа рыҟаҵара иазҟазаз,  алабашьақәа,   амса мҳаҵәқәа,  аҧаҭхьқәа,  амҿлых саанқәа,  асаарақәа,  ахмаҷырқәа,  ачаҟәақәа уҳәа, иахьагьы знапыла иҟазҵо маҷҩым. Иара убас рнапала идыргылон рхатәы ҩнқәа,  рҧацхақәа,  рказармақәа,  иазҟазан аҽыуардыни ауардыни рыҟаҵара,  ирызҭагылан рхатәы ӡлагарақәа. Ажәакала   рџьабаала иҟарымҵаз акы ырмазеины аӡәгьы ириҭомызт,  насгьы ирҭаххоз зегьы ажәытәӡа аахижьҭегьы рнапала иҟарымҵар ҧсыхәа рымамызт аҟнытә, ишыхәаҷқәаз  аҟазареи аусҭареи рнапы адыршьцылон,  ирыхшазгьы дыӡҕаб дыҷкәына,  урҭгьы шыхәыҷқәаз ранацәеи рабацәеи рҟазарақәа заанаҵ ирҿырҵаауан. Усҟантәи аамҭақәа рзы убас ианзыҟамлагьы нхашьа рымамызт аҟнытә,  дыҧҳәыс дхаҵа,  шамахамзар рызегьы рнапкымҭақәа рыла инхон-инҵуан, иахьеиҧш акәымкәан ахшара рацәа рааӡон,  ахшара ахьроуазгьы дасу рыҩнқәа рҟны акәын. Иахьатәи аамҭа иаҿҳарҧшуазар,  ҳабацәеи ҳанацәеи реиҧш знапы ҟазоу ҳәа шамахамзар шьҭа уаҩ дузыҧшаауам,  ҿырҧштәыс иаагозар аӡлагара ҟаҵареи ауардын ҟаҵареи акәым,  аӡлагарагьы ауардынгьы хәҭақәас иарбанқәоу ирымоу рыхьӡқәаҵәҟьа бжьаӡырц акгьы агым,  хшаралагьы акырӡа  рҽеиҵартәит.
Бык ихылҵыз аешьцәа гәакьақәа ракәзаргьы зынӡа еидымҵәаҵәалакәа,  ирыҵыркуаз рҳәысҭақәеи рыбнақәеи хаз-хазызарц инеицәыхара-ааицәыхарашәа акәын рынхарҭақәа шыҟарҵоз, кәарак бжьысуа хәыҳаракқәак ыҟазар,  хәыҳаракык-хәыҳаракык ааныркылон, еиҳаракгьы аӡыхьқәа ахьамаз акәын иахьылыркаауазгьы. Дасу ихатәы бна иҵакны иман,  мҿык анылырхуазгьы,  еиҳараӡак аӡынраз ирацәаны ирбылуан аҟнытә, ҵлак ашьапы иныҵакны иҧымҟакәа иқәланы икарҿон. Ирымдыруази ашьапы иныҵакны иҧырҟар аҵла шахыршьаауаз,  раҧхьаҟа азыҳәангьы имхәыцуази икарҿоз аҵла ҩаҧхьа аҿа ахылҿиаараны ишыҟаз,  убри аҟнытә ҧшак насны ҵлак ахала икамҳакәа,  мамзаргьы ихымжәакәа иалакьысуамызт. Еиҳарак мҿыс ирбылуаз ахьацамҿи аџьмҿи ракәын,  аџьҵла шамахамзар иалакьысуамызт,  избанзар аҟауар рҷҷаны излырхуаз иаразаҵәык акәын,  иара убас еиҷаҳаун ашә-ҵлеи ахьа-ҵлеи. Ахьа-ҵла акәзар былтәыс иҟарҵомызт,  избанзар ари аҵла иалырхуаз рацәан,  анҵраду ахьамаз аҟнытә ахьа мацара иалхны акәаскьақәа дыргылон,  иара убас рынхамҩаҿгьы акырџьара  рхы иахьыдырхәашаз рацәан.
Зхатәы бнақәа змаз аишьцәа дара-дара еиҧырхагахомызт,  аӡә ибна егьи дылаломызт,  аҳаблаҿ инхоз атәымжәлақәа ракәзаргьы,  урҭгьы иртәымыз абна илаланы еихала акгьы ҧырҟомызт. Издыруада аешьцәа руаӡәык,  мамзаргьы гәылак иҭаххаз маҭәахәык изымҧшаакәа уи злихшаз игәыла ибнаҿ ибазар, аҧхьа дымҵаакәа далакьысуамызт.  Ҵабыргны ҵлак ауаҩы дахырбаауазма, диашьазаргьы дгәылазаргьы  дымҵаакәа иҧиҟаргьы изтәыз акгьы иҳәомызт,  аха игәыла изымдыруа алакьсра ихы изаҭәашьомызт,убри аҟнытә игәыла игәы нимырхаразы аҧхьа димазҵаакәа аиха ахьиркьысуамызт.
Быҭәаа реиҳараҩык қьырсианцоуп ҳәа рхы ршьоит,  иҟоуп ҳаҧсылманцәоуп ҳәа зхы иазызҳәақәоугьы, аха  урҭ рабшьҭрақәа аҧсылманра ахьынтәиааргаз еилкаам, изыҧсалманцәахаз рхаҭақәагьы ирыздыруам. Аҵабырг  ҳҳәозар  аҩдинкгьы иаҿынҵәаауа ахаангьы иҟамлацызт,  амала Анцәа ихаҵара иахьа уажәраанӡагьы ирылоуп,  насгьы  амырҭаҭаратә хаҵарақәа роуп еиҳарак изықәныҟәугьы. Ҳаамҭазгьы ихазҵауа рацәаҩуп ашәиреи аҭәҳәақәеи  рымч,  агәра ргоит аныхақәа рымчгьы,  урҭ рыдагьы аабыкьанӡа ихарҵон:абнауаҩы,  ӡызлан,  аҩсҭаа,  аџьныш,  ахәырҭлаҕь  уҳәа  ыҟазшәа.
Иахьа Аҧсны инхо Быҭәаа  ажьарныҳәа рымаӡам,   уажәраанӡагьы ҵасны ирымоу х-шқәса рахь знык иҟарҵо Анцәарныҳәа ауп. Аҭара инхо Быҭәаа ракәзар,  Аҩнду ҳәа  изышьҭоу Быҭәба Шьааб иҩнаҭаҿоуп ныҳәарҭас иахьрымоу,  хәыҷи-дуи еизаны иахьагьы рхы ахьырныҳәо уаҟа ауп. Агәи агәаҵәеи кны аныҳәаҩ данныҳәо аламҭалаз дыҧҳәыс-дхаҵа, дхәыҷы-дду  ацәашьы иаҵагылоу  Быҭәаа заҵәык роуп,  рхы анырныҳәо рыҳәсақәа уахь инарышьҭуам, урҭ аныҳәара аҵагылара иақәиҭым. 
Аҧсуа жәлақәа зегьы рҟны еиҧш, иахьа  Аҧсны инхо Быҭәаагьы ирымоуп, мамзаргьы ирыман ажәытә аахижьҭегьы мчыбжьык ахь мышкы алхны амшҕьарс (амшшьара), усеиҧш ианрықу аҩаша ауп. Иахьа рацәак уи иқәымныҟәозаргьы,убри аҽны аҩны акы дәылганы аӡәгьы ирҭомызт,  аҩаша аҽны анышә ркуамызт,   ибаҳауамызт, иҽомызт, ицәаҕомызт,ирашәомызт, илаҵомызт. Аҳәса ракәзар уи аҽны агәыр кны иӡахуамызт,  ахцәы хырҵәомызт,  идырҟәыдуамызт,  ахацәа рҧаҵа рсомызт,  рхацәа ирықәыз амшшьара еиларгомызт. Абраҟа иазгәаҭатәуп, Быҭәба Омар Луҭфеи-иҧа аиҳабацәа ирҳәоны излаигәалашәо ала, амшҕьарс анрықәыз аҩаша аҽны ус аҵыхәала џьара имцар ада ҧсыхәа анырмоулак,  мышкы аҧхьа заанаҵ аҧара аҩны идәылганы ашҭа анҭыҵ хаҳәык иаҵаҵаны ишырҵәахуаз, нас ианцоз аҽны ахаҳә аҵганы ишыргоз. Иара убас абраҟа иазгәаҭатәуп, иахьатәи аҿар алаҳамҵозар ажәытәын Быҭәаа аирамшқәагьы шазгәарымҭоз атәгьы. Аирамшқәа рыҟаҵара аурысқәа ирҿаҳҵааз акоуп,  еиҳараӡакгьы ииасхьоу ашәышқәса 70-80-тәи ашқәсқәа раахыс ауп иҵасны аҧсуаа ианышьҭырхыз. Абарҭ аирамшқәа ирызкны Быҭәба Сеилаҳ Шьааб-иҧа иҳәамҭаны иаанхеит абасеиҧшгьы: «Дад,  ауаҩы даниз амш азгәаҭара ҳара иаҳтәым,  иаҳҵасым! Уи Анцәа дугьы игәаҧхом! Зирамшы есышқәса иазгәазҭо изы: «Џьым,  асҟак ухы уахыццакуазар,  сара суцхрааны уахьызыгӡоит!» ҳәа, Анцәа изиҳәоит рҳәоит. Нас  ҳазшаз   иаҳаҭәеимшьаз  ҵасны  изышьҭаҳхрызеи!»
Иара убас,  Быҭәаа рахьынтә иҟан  аҧсыӡи аҳәажьи зымфақәоз,  аҽарҟьашьрагь рҭахымызт. Быҭәба Шьааб ихылҵышьҭра ракәзар,  иахьа уажәраанӡагьы  аҧсыӡи аҳәажьи зфои изымфои еиҟароуп. Быҭәаа иахьа иахьынхозаалакгьы ркьар зкьарыз дарбанзаалакгьы ажәытәӡа аахижьҭегьы ашәира рцәымҕын,  аныхаҿ ицаны аӡәы изы имшәиицызт,  издыруада чмазарак иахҟьаны рхы иахныҳәарц  аныха иамҵаныҳәаны имаауазар,  егьыс  бааҧсык аҵыхәала  имцацызт. Ианакәзаалакгьы рабацәа ирҿырҵаауааз ахымҩаҧгашьала  даргьы убас рхы ахьымҩаҧыргаша иашьҭан,  иахьагьы усоуп ишыҟоу. Зегь раҧхьагьы асасдкылара,  ауаҩы иҳаҭыр абара, рыуацәеи рҭынхацәеи рхаҵгылара, агәыла ирҧшӡара, аҩыза имырӡра, ачеџьыка ацәыргашьа  уҳәа,  аҵас ҧшӡақәа камыжькәа иааиуеит,  еилазгоугьы иаразнак иаҽҧнырҳәоит. Быҭәаа анкьа иҵарадазҭгьы,  иахьатәи ҳаамҭаз аҿар зегьы аҵарахьы рхы кыдуп,  ргәеилгарагьы бзиоуп,  реиҳараҩыкгьы  еиуаеиҧшым азанааҭқәа рыла  еиҳау аҵарақәа рымоуп.
Аныҳәақәа рахьынтә Быҭәаа есышқәса  амшаҧ,  нанҳәа,  хәажәкыра, қьырса  уҳәа ракәын ныҳәақәас иҟарҵоз,  аҵыхәтәан  ашқәс ҿыцгьы рзацлеит. Аныҳәақәа рыҽны еиҭанаиааиуан,  хәыҷла-дула еидныҳәалон,  аешьцәа рыҳәсақәа аицалацәа ракәзар,  аныҳәа чыс ҳәа рхәы ргон,  егьырҭгьы ус ҟарҵон. Аныҳәақәа ирызкымзаргьы шьтәак зшьуаз,  акәац агьама дҳарбоит ҳәа хәыҷык-хәыҷык рашьцәа ирзырҭиуан. Анхәеи абхәеи ахьыҟаз,  урҭ рзы лымкаала рхәы иацклаҧшны иҟарҵон,  урҭгьы хазы рхәы рхианы ирзыргон,  мамзаргьы аҭаацәа рахьынтә аӡәы инапала ирзырҭиуан.
Асеиҧш ҳаҭыреиқәҵара ажәытәнатә аахысгьы  аҵас ҧшӡа еиуаз акәын,  иҟоуп уи мырӡкәа иахьанӡагьы иаазго,  аха иахьатәи ҳаамҭаз ари аҵас бзиа зхазыршҭуа ҟало иалагеит. Ажәытәан ҳабацәа аныбарақьаҭыз аныҳәақәагьы барақьаҭын,  иҧшӡангьы имҩаҧыргон, аха иахьа даара имаҷхеит ныҳәак ахьӡала ашьтәа зшьуа,  имаҷхеит избанзар аҧсаса ахьанырхыз аҵыхәала. Иара убас аныҳәа мшқәа раан ажәытәын иҟаз аиҭанаиааирақәагьы,  абри зыхҟьазаалакгьы еиҳарак абжьыуаа рҟны   еиҳа  еиҧхьбеит. Асеиҧш иахьыҟалаз Быҭәаа рҟны мацара акәӡам,  егьырҭ аижәлантәақәагьы ӡәырҩы рҟынгьы абри аҩыза аҭагылазаара рымоуп.
Быҭәаа анкьа аҧсасеи ашьамаҟеи рацәаны ианырзаныз ашьамаҟа рынцәахәы Жәабран ихьӡала  есышықәса жәабранмгьал ишәымацараха иӡны,  ацәашьы аларгыланы рырахә рныҳәон,  аҧсаса рынцәахәы Џьабран ихьӡала ҳәа хазы  акәакәарқәа ҟаҵаны,  дара ирымырхуаз ашә агәылаҵаны,  ацәацәашь ҟаҵаны ирныҳәон. Ашьхымӡа гәара змаз ашьхақәа рынцәахәы Анана-Гәында лыхьӡала,  цхала икәҳаз амгьал ацәашьы аларгыланы,  хазы акәакәарқәа наваҵаны рышьхымӡа гәара ҭбаахо ҳәа рышьхымӡақәа ирылагыланы аҧхьа иақәныҳәон,  нас акәын ианырҧшуаз. Ашьхымӡаеиаҳәақәа ззықәгылаз шықәсык ахь знык асаранџьцха рымырхуан,  Нанҳәа аҽны акәын еиҳарак ианырҧшуазгьы. 
Амца иахакнаҳаны идырҩоз ажьҵаа анаҩсангьы аӡынхәы ҳәа,  ахьара рацәаны изауаз аҳаҭала ачаҩыр ҟарҵон,  ашәырҩақәеи ашәеилаҵақәеи хыхны ирҵәахуан,  акакани,  арасеи,  аџьынџьыхәеи,  рацәаны еизыркуан,  аҭырас илаҵаны аӡынтәи аҵәақәа рҵәахуан,  хазы ирыдыргалон ахәырмарҩеи аҵәарҩеи маҷымкәа. Дарбан аҧсуазаалакгьы ҵаарада дышхәарҭам еиҧш,  аҟәыд ҩызас иацу ҳәа ахәылрҵәи аҷыркәеи дырҵәуан,  ахәылбҕьы абжеиҳан ихыхны каканла ахәылчаҧа ицаҳә-цаҳәо  иҟарҵон.
Хыхь ишҳәо еиҧш,  Быҭәаа иахьа уажәраанӡагьы Анцәа ду дхарҵоит,  абыргцәа аныҳәаҿақәа анааныркылоз адагьы ус инеидтәаланы ианеицәажәозгьы Анцәа иӡбахә рҿакымкәа иҟамлацызт,  ныҳәарак,  зеиҕьшьарак аҳасабала ирҳәоз ажәақәа иреиуан: «Анцәа уиныҳәааит!»,  «Анцәа ду духылаҧшааит!», «Анцәа аҧсынҵры ду уиҭааит!»,  «Анцәа илаҧш ухызааит!»,  «Анцәа илҧха уцзааит!»,  «Анцәа уирманшәлааит!»,  «Ҳазшаз дуқәныҳәааит!» уҳәа,  убаса ирацәаны. Ажәытәӡа аахижьҭегьы зыгәра ргоз еиуан адади амацәыси рынцәахәы Афы имчгьы,  иара убас иахьанӡагьы ихарҵоит амшьҭеи алаҧши,  уи анаҩсангьы ирылоуп ашәи ахаҵарагьы. Убарҭқәа инарҷыданы,  зегьыҵәҟьа ракәымзаргьы иахьа уажәраанӡагьы  иҟоуп,  аҧхыӡгьы агәра згақәоу. Абарҭқәа зегь раамшьҭахь ныхахәыс ирымоуп Елыр-ныха,  иахьа уажәраанӡагьы  амчра хазҵоугьы рацәаҩуп.
Аҧсны ақыҭақәа зегь рҟны аколнхарақәа раҧҵара ианалага,  ақыҭнхамҩа ашьҭыхразы Быҭәаа  ахьынхозаалакгьы ишынҭаацәаз аколнхарақәа ирылалеит,  аҩнытә усқәа ирылагӡаны ачаи ҿырхуан,  аџьықәреи  аадрыхуан,  аҭаҭын ҟарҵон,  аҟанҷ рааӡон,  Асовет Еидгыла аҳәынҭқарра еилаҳаанӡа дасу рколнхарақәа рҟны аус шыруц ируан.
Абыржәы аакьыскьанӡагьы Быҭәаа рҭаацәараҿгьы дасу рмаҵурҭақәа рҟны амҿлыхқәеи анышәаҧшьлыхқәеи рхы иадырхәоз амаҭәарқәа иреиуан,  иаагозар  амҿлыхқәа: хәҩы-фҩы рҟынӡа, инеиҳангьы  изықәӡоз арымӡ,  асқам,  акырзқәырфоз аишәа,  ацәардаҕәы,  амҳабысҭа,  ахмаҷыр,  аҟәбар,  ачамсҟәыл,   аҟәыдршьшьыга,   аныга,   асаара,   ачаҟәа,  акалам-џьам,  аџьам-саара,  аџьам-саан,  аҭәырҕәы,  ашәындыҟәра,  ацәмаа,  акалаҭ,  амҵәышә,  ахәарҭа,  акәыцҳа уҳәа,  убас егьырҭгьы. Анышәаҧшьлықәа рахьынтә: аҧҳал,  аирыӡ,  адыргьла,  аҟәџьал,  аҳаҧшьа,  аҧшьырҳа уҳәа, убас иҵагьы. Арахә тәыҩа иалырхуаз; амса-мҳаҵә,  аҩыжәга ҧаҭхь,  ацәхьа,  аҽҧыхәшәҭра уҳәа иҵагьы. Абҩалыхқәа рахьынтә- абҩатә гәыгәым,  абҩатә қәаб; аихалыхқәа рахьынтә- аигәышә,  аиха,  аикәаҕа,  аҟыга,  агәымжьаҵә,  ацәымҟа, ажьаҳәа,  аура,  апарпанта,  ачалаа (аҽбыга),  аҽага,  абаҳа,  аҳәызба,  аҟама,  арыҭәа,   акәаҭана; аџырлыхқәа рахьынтә- ақлыб,  ахәархь уҳәа,  убас иҵагьы, иара убас рхы иадырхәоз ахаҳә маҭәарқәа иреиуан-аҳаҟьа,  аҧхныга, алу,  амақьа.
Амш ааилахәланы аҭаацәа анааилатәоз аҧацхақәа (амаҵурҭақәа) рҟны ажәытәын иадыркуан ашьандал-цәашьқәа,  ашьҭахь агаз анцәырҵ акәаҷабқәеи алампа-газқәеи рахь ииасны иҟан, ус ишааиуаз  60 -тәи ашқәсқәа рзы қыҭацыҧхьаӡа афымца  цәаҳәақәа аннарага нахыс  афымцалашарахь ииасит.Шьҭа иахьа афымца лашара ахьыҟам қыҭак узыҧшаашам.
Дасу раарыхра зҭарҧсоз,  хәажәбыцала ишшны рнапала иҟарҵоз  рхатәы цақәа рызгылан,  нхаҩык дшынхоз еиҧш,   аборақәа ҭырасла ихыбны,  аҽҭрақәа,  аџьмаҭрақәа,  аказармақәа рызгылан. Аӡынраз арахә рҟашәа ҳәа еизыркуаз аҭәа қәҵарҭа ананырақәа ҟарҵон,  хазы арамба ҭәаҟәақәа дыргылон, иара убас аҵлақәа рҿы аҧҳә ҭәаҟәақәа еиқәырҵаны икнарҳауан,  абасала ажәытәӡа аахижьҭегьы Быҭәаа анхараз-анҵыраз ихәыдақәамызт,  ахааназгьы  рыфатә-рыжәтә иагхангьы  иҟамлацызт.
Ашьаҵатәы анмаҷыз Быҭәаа рабацәа  ицәырҟацаны рнапала ажәцәеимаақәа ӡахны,  аҵыҭәа аҵаҵаны,  амесҭ-қалҧадқәа нахаргыланы ирышьарҵон,  европаа рымаҭәақәа цәырҵаанӡа аҩны иҟазаргьы џьара ицозаргьы есҽны иршәырҵоз аҧсуа маҭәа заҵәык акәын,  ианыхьҭаз(ианӡынраз) акәмызцәа кьаҿ ақәҵаны иныҟәыргон. Цәгьак-бзиакахь,  мамзаргьы сасра ианцалоз акәымжәи акабеи ршәырҵон,  аҟамачаҧеи амаҟачаҧеи еиқәҵаны ирымҕарҵон, ианыргәаҧхоз  ахҭарҧа даҽа зных ахылҧарч, инеиҭыҧсахло-ааиҭыҧсахло ирхарҵон,  иара убас зны аимсқәа,  даҽа зных азиацкқәа еиҭныҧсахланы ирышьарҵон,  иӡынразар ауапа рышәхҭадырҧон. Есҽны аҧсуа ҳәызба ныҟәызгоз ахацәа рацәаҩын,  аҩны иҟазаргьы гәылара инеиуазаргьы ҵаск аҳасабала мышкы иадымзаргьы ҳәызбак рыҟәнымкәа иҟамлацызт,  иахьцозаалакгьы рмаҟахы иаҟәынҳәалан. Ажәытә аахижьҭеи ҳабацәа имырӡкәа биҧарала инеимда-ааимдо иааргоз аҧсуа гьамала аҽеилаҳәара бжьаӡны иҟан,  еиҳарак 1970 -тәи ашықәсқәа раахыс,  аха Аҧсны жәлар рџьынџьтәылатә еибашьра ашьҭахь аҧсуа маҭәақәа еиҭарзыхынҳәызшәа иӡыхны изшәызҵақәо цәырҵит,  иара убас аӡәи-аӡәи еиҿыҧшны акәымжәи акабеи шьҭызхызгьы рацәаҩхеит.
Ишдыру еиҧш, нхарала-нҵырала Быҭәаа анкьа быцала иишыз аҧацхақәеи,  ахьатә кәаскьақәеи дыргылозҭгьы,  иахьатәи ҳаамҭаз ахныҟәгара еиҳа ианымариаха ахаҳәлыхтә  аҩныеихачаҧақәа дыргылт, рашҭа ҭбааҭыцәқәа,  рказарма еиҵҳәақәа,  рхатәмашьынақәа уҳәа,  ҽеишәа рҽеибырҭеит. Жәытәнатә аахижьҭегьы хныҟәгагас ирыман арахәааӡара,  ашәырааӡара,  рахәқәас ирзанын: ажәқәа,  акамбашьқәа,  ауасақәа,  аҽқәа,  аџьмақәа,  аҳәақәа,  аҧсаатәқәа рахьынтә- акәытқәа,  агәагәышьқәа,  акәатақәа,  аҟызқәа, ирацәаҩын ашьхымӡагәарақәа змақәазгьы. Ауахьад ззаныз  џьара цагеи аҩнытә ҽқәеи ҳәа, ҩ-ҽыжәлақәаны еихыршон. Зыжәла бзиаз аҽыџьбарақәа,  аҽыццышәқәа ҵыркуамызт,  иалацәаҕомызт,  урҭ џьара алацагас ирыман,  иара убас аҽырхәмаррақәа ирзыркуан. Егьырҭ аҽқәа рынхамҩатә усқәа рҿы рхы иадырхәон,  иҵаркуан,  иалацәаҕон,  аҽыуардын иаҵаркуан,  амҿы алаааргон,  аӡлагарахь иалацон,  насгьы аҽы амшьҭа бзиоуп ҳәа аҽхыбаҩ аҩны ааигәа-сигәа аҵәҩан иахадыркьакьон,  еиҳарак усеиҧш ахьыҟарҵоз ашьхымӡагәареи,  ажәҭрақәеи,  аџьмаҭрақәеи рзааигәа акәын. Аҳәақәа ранҵара рацәак ҳаҭыр рзақәмызт,  аҳәажьгьы мчуп ҳәа ираҭәаршьомызт,  изымфоз еиҳагьы ирацәаҩын,  иахьагьы усоуп ишыҟоу.
Ашәырҵлақәа рахьынтә ирааӡон: аҳа,  аҵәа,  атама,  ахәырма,  абиа,  абҳәа,  алаҳа,  амыҵмыџь уҳәа егьырҭ ахкқәагьы,  ацитрустә жәлақәа рахьынтә ирааӡон- амандарина,  алимон,  апатырқал. Ирааӡоз ажь жәлахкқәа иреиуан: ажьеиқәаҵәақәа- аҳардан,  амлахә,  акаҷыҷ, аҕбажь,  аҭәыжь,  афрангәыл,  одесса. Ажьшкәакәа рацәак рҽадырцаломызт, аха нас аӡәи-аӡәи еиҿыҧшны ирааӡо иалагеит аҩы шкәакәа злырхуаз ажьхкқәа:аҭырқәажь,  аное ҳәа изышьҭаоу,  иара убас Қырҭтәылантәи акымкәа иқәнагалаз-изобелла, цинкаури уҳәа,  иҵагьы. Аабыкьа Аҧсныҟа иқәнагалаз афаехоа,  нас киви ҳәа изышьҭоу ашәыр хкқәагьы анызҵаз рацәаҩхеит. Иара убас анкьа иаадрыхуан ашы,  абысҭа,  ахәыӡ,  амахәыда,  иҟан ачакакал лазҵақәозгьы,  аха урҭ рхаҭыҧан иахьа аџьықәреи амацарахь иианагеит,  рхатәы ӡлагарақәа рҟны ирлагоит.
Анкьагьы уажәгьы аҧсуаа зегь реиҧш  Быҭәаагьы аџьармыкьахь ицаны акы аҭира рҭахымызт,  ираҭәаршьомызт,  иагьҧхаршьон,   хәаҳхәҭрас ирымазгьы аиҭныҧсахларақәа ракәын,  аҽи,  ажәи,  ацәи еиҭнырҧсахлон,  мамзаргьы ауасеи аџьмеи еиҭнырҧсахлон,  ҧарак иаргәаҟәа иҟазаргьы иаазхәоз иҩны дааганы акәын ишиааирхәоз.
Ауаа рҽаҩрақәа анҭаргалалак ашьҭахь акәын ачарақәа аныруаз,  уахынла акәын ианыҟарҵозгьы. Анкьа аҧҳәыс даазгоз ачара еилгаанӡа аҩныҟа днеиуамызт,  гәылара џьара иҽыҧхьеикуан,  аха иахьа шьҭа ус иҟам,  амала ари аҵас гәдоуҭаа рҟны макьаназ еиқәхашәа  иахьааиуа  ыҟоуп.
Иахьа уажәраанӡагьы фатәхкқәас ирымақәоу иреиуоуп: абысҭа,  аҟәыд,  аҟәыдчаҧа,  арҵәы, ахш,  ахырҵәы,  ашәхарҩа,  ашәеилаҵа,  ашәаӡа(ашәрҟәыҷы),  ахаҷа, аилаџь,  амгьал,  ачашәмгьыл, ачаџь,  ачагәылажә (ачааҿа),  аҳампал(акәакәар),  акәтаҕь,  акәтыжь,  акәацжәы,  ажьҵаа. Ауҭраҭыхақәа рахьынтә: ахәыл-рҵәы,  аҷыркәа,  ахәсхәа, аҵыбра, ацыца, анаша,  апамидор,  апатарџьан, аџьымшьы,  аџыш,  апрасқьиа,  аҟаб,  ахапара, акырпыжә,  ашьынка, аҵаарақәа рахьынтә-аџьыкахыш,  апырпылџьыка (аџьыкаҵәаҵәа) уҳәа,  убас иҵагьы. 50-тәи ашқәсқәа рзы Аҧсны ачаи ааӡара ианалага,  уаанӡа ирчысхәмыз ачаи ажәрагьы аҵыхәтәан рҽадыршьцылеит,  иржәуеит иахьа уажәраанӡагьы. Ажәытәын ҽыхәшәтыгас ирымақәаз ҳәа Быҭәаа рхы иадырхәақәоз иреиуан: 
1. амалҳам (аҵиаатә рыжәтә),  амҵарбҕьы  (ахышәҭ хлитрак зкуаз абанка абжеиҵара аҟынӡа иҟаҵаны,  ашьақар алаҧсаны,  нас  уаткала ирҭәны мышәқәак рышьҭахь аиҵарҧхьа аҵәца хәыҷала мчыбжьык ахь ҩынтә-хынтә иржәуан зегьы ирыхәарҭоуп ҳәа. Убас ,  инапала аиҵырҧхьа ҟаҵаны ижәлон Быҭәба  Ваниа Сеилаҳ-иҧагьы).
2.Апты-хәаҷа. Аҩежь чмазара ахәшәтәуеит ҳәа афҩы цәгьа зхылҵуа апты-хәаҷа акык-ҩбак раҟара аҧаҭлыкаҿ ауатка иаҵаҵаны ирҵәыхуан.
3. Аҵарбел. Ауаҩы иқәрахь даннеилак ишьа жәпахоит ҳәа рдыруан аҟнытә,  ашьацәгьа ҳалнахуеит ҳәа аҵарбел рықәрыҧсон.
4. Ашьхардац. Быҭәаа рыхәшә ҳәа изышьҭаз ашьхардац Аду чмазара иахәшуп ҳәа  ирҵәахуан,  ахара ианцозгьы џьыбала иныҟәыргон. Ашьхардац ахьыҵоу ашьха дгьылқәа рҟны ауп, XVII-тәи ашәышқәсақәа раахыс Быҭәаа уеизгьы Ҧсҳәи Ҵабали инхон,  ашьхардац шыхәшәыз еилкаашьас иарҭаз еилкаам,  аха убасҟан Быҭәбак ибзоураны ауп рхы архәара ишалагаз ҳәа рҳәоит.
5. Ахәац. Еиҳарак абҕа ахьаа азын ибзиоуп ҳәа маҟҿаҳәаранӡа рҽааилыхны рыбҕа хәыцла ирдыруан,  нас агәгәаҳәа амца ахьҭаз ауаџьаҟ  иҽҳәатәаны рҟәаҟәа зегьы ҽҳәарҟуион.  Ахәац иины игылацыҧхьаӡа  лассы-лассы убас ҟарҵалон Быҭәба Едыгьа Шьааб иҧеи, уи иашьеиҵб Быҭәба Сеилаҳ Шьааб иҧеи.
6. Ахәрабҕьыц. Зегьы еицырдыруа ахәрабҕьыц рҩаны,  нас асақә еиҧш иҟаҵаны хурак роур ахура иаҿаҧсаны иҿарҳәон.
   Иара убас ихәшәуп ҳәа анакьа иҵагьы рхы иадырхәақәоз ахәшә хкқәа зегьыҵәҟьа ҳара ҳҟынӡа изымааӡеит,  убасала ирдыруаз  жәлар рыхәшәтәрақәа аиҳараӡак  рыцҧсит.
Есӡынра ашьтәақәа шьны ажьҵааи аҭубари ҟарҵон,  есышьыжьи есыхәалҧази абысҭа уны акрырфон,  шьыбжонла иаармарианы какалк ркуан,  ус акәын анкьа Быҭәаа рыкрыфашьа шыҟаз. Арыжәтә  акәзар,  ашәыр иалхны рнапала ҩынтә аарҳәыра ауатка дыршуан,  аҩқәа рахьынтә аҩы аиқәаҵәа мацара акәын иҭарҭәоз. Абыргцәа еиҳарак ауатка аныржәуаз аӡын ианҵаауаз,  асы аҳәалыҳәа ианауаз акәын,  ианыржәуазгьы ашьыжь какалк ркаанӡа акәын,  ҳшьа-ҳда аус анаруеит ҳәа ауатка жәыгала фырџьанк заҵәык акәын иржәуазгьы. Егьыс абжьааҧны (ианыӡнымызгьы) шьыжьлеи,  шьыбжьонлеи,  хәылбыҽхалеи аҭаацәа неидтәаланы акранырфоз абыргцәа аирыӡ ала аҩы нарымҵаргыланы ҩба-хҧа ҵәыца еиҳамкәа аҳардан ҩы ржәуан,  акрышырфоз гәылак,  мамзаргьы сасык даарыхҭыгәларгьы бжьба-ааба ҵәыца иреиҳамкәа иныркылон,  изларжәуазгьы аҵәца хәыҷқәа рыла акәын.
Тәымџьара акәзаргьы,  рҩны иҟазаргьы ачеџьыка ианахатәаз рыкрыфашьа-рыкрыжәшьа,  рхымҩаҧгашьа уҳәа,  уааилаҳаратәы рхатәы ҵасқәа рыман. Дсасызаргьы даҧшәымазаргьы егьа амла деикәанҵәо дыҟазаргьы ҿаҵак иадымзаргьы иаанмыжькәа иҿахра бысҭа зегьы нықәцҟьааны асаан цқьаӡа иаанрыжьуамызт,  еиҳарак  асас изы ихьымӡҕын,  иҧхашьара дун,  насгьы аҟаҧы-аҟаҧыҳәа иццакны акрырфомызт. Шьыжьызаргьы хәылбыҽхазаргьы абысҭа аныкнырхуаз,  издыруада хҭыгәлаҩык дааир ҟалоит ҳәа акы-ҩба рҟынӡа абысҭаҿахрақәа мыцхәны хазы ианырҵон. Абысҭа акныхымҭаз издыруада сасык,  мамзаргьы гәылак даарыхҭыгәлар «акраҳфап» ҳәа рҳәомызт,  «шьыжьхьак ҳнацҳап»,  «какалк ҳкып» ҳәа акәын ишырҳәоз,  Шьыбжьонзар «шьыбжьхьак ҳнацҳап»,  мамзаргьы «акы ҳнацҳап» ҳәа рҳәон,  ихәылбыҽхахьазар « уаххьак ҳнацҳап» ҳәа,  ирҧшӡаны акәын ишрарҳәоз. Аишәа (астол) иахатәаны акрыфара ишаҿу аӡәы даарыхҭыгәлар «гхаҧхачара шәымаз» иҳәон,  аха иахьатәи абиҧара аҧсуара ибжам-ҽамны издыруа акрыфара рзеиҕьишьарц «еиҳа шәфеит» ҳәа зҳәоугьы дубап. Иахьа зегь ҳзышьцылаз «шәчеџьыка иазҳааит» ҳәа аҳәара иҳаҭыр ларҟәыган,  иаҳҿашәҵаз маҷуп,  уажәшьҭаназ еиҳаны иаҳҿашәҵааит ҳәа акәын иаанагоз,  убри аҟнытә аишәа ианахыҵуаз «шәчеџьыка абарақьаҭра ацзааит» ҳәа акәын ишырҳәоз. Иара убас аҧшәма иныҳәаҿа анааныркылоз хаҵеи ҧҳәыси еидкыланы ирныҳәомызт,  аҧшәма хаҵа иныҳәаҿа иара имацара заҵәык  изкызар акәын,  акрыфа-акрыжә аишәа ианахыҵуаз «ҳаҭыр ҳакәҵаны ҳзырчаз» ҳәа,  аҵыхәтәан аҧшәма ҧҳәысгьы хазы  дырныҳәон,  илыхшаз хәыҷқәазар,  илыхшази лареи еидкыланы рныҳәаҿа рҳәон. Абас акәын Быҭәаа рабацәа анкьа аҧсуа ҵасқәа ишрықәныҟәоз,  хымҩаҧгашьас ирымақәаз.
Иахьатәи аамҭа алаҳамҵозар,  Быҭәаа рабацәа анкьа аӡәык-ҩџьак ракәымзар ҵарак рымамызт,  аха рдунгеихәаҧшышьа ҭбаан,  ирҳәоз ҟәыҕан,  рыхшара ирабжьыргоз еснагь имҩақәҵаган,  ахара ихәыцуан,  ацәгьеи абзиеи еилдыргон,  аҭаацәа рҳәоуеиқәшәара иахылаҧшуан,  ҧсуа ламысла рыхшара рааӡон,  ахаҵара анаҭахызгьы аӡәы ишьҭахь имгылацызт. Ашәарыцара аҵасгьы Быҭәаа рыҧсҭазаара иацыз акы акәын,  Аҭара инхоз Быҭәаа рахь аишьцәа Быҭәба Едыгьеи Быҭәба Сеилаҳи,  Ҧақәашь инхоз Быҭәба Елызбари Быҭәба Бақеи  ишәарыцаҩцәа дуқәан. Быҭәба Сеилаҳ иакәзар дагьшьхауаҩын,  дагьшьхашәаҩын,  еиҳараӡак шәарыцара дахьцалозгьы  ашьха акәын. Амҩа данықәлоз Ажәеиҧшьаа ихьӡала дныҳәон,  шәарахк шьны даныхынҳәуазгьы ашәарах сшьит иҳәомызт «Ажәеиҧшьаа исиҭеит»,  мамзаргьы «исоуит» ҳәа акәын ишиҳәоз. Иара убас реиҳабацәа ирҿыҧшны  шәарыцара абзиабаҩцәас иҟақәаз  иреиуан: аешьцәа  Быҭәба  Ваниеи,  Быҭәба Котики (Кури),  Быҭәба Кьамышәи,  нас урҭ раб иашьа иҧа Быҭәба Хәаҭеи,  урҭ шәарыцара ианцалозгьы шамахамзар еицныҟәаӡомызт абнаҿ  ашәарҭара ацуп ҳәа иҧхьаӡаны,  убри аҟнытә хаз-хазы акәын ишышәарыцалоз. Ашьха аҵасқәа бзиан ирдыруан, ҳаҭырла иақәныҟәон,   уи аилагара ашәарыцараҿ уманшәалахом,  ашьха алҧхагьы ухарахоит  ҳәа азыршьон. Иара убас есышқәса арахә рыманы ашьха ианцалоз,  иҵасым ҳәа аказы еицәҳауамызт,  ажәа еимаркуамызт,  арҩашқәа рҿы рцәа хтны ажәҩан иаҵагыланы рҽыркәабомызт,  аӡы аҭыҧ ахь инаганы ажәҩан иахьамбаша акы иҵагыланы акәын аӡы шрықәырҭәоз,  иара убас ашьха иҟанаҵы арыжәтә ржәуамызт. 
Ахацәа ашьха иҟанаҵы,  мамзаргьы џьара харакахь ицаны ианыҟаз аламҭалаз  аҩны иаанхоз рыҳәсақәеи рыхшареи ажәа еимаркуамызт, ишәиуамызт,  аказы еицәҳауамызт,  рхацәа хынҳәаанӡа рхы раӡаны имҩаҧыргон. Быҭәаа рахьынтә ашьанҵашәақьқәеи аҧилҭашәақьқәеи (аҧсуа шәақьқәа) еиҳарак иныҟәызгақәоз иреиуан:  Быҭәба Едыгьа, Быҭәба Сеилаҳ, Быҭәба Лизбар  излашәарыцалозгьы иара амацаразаҵәык акәын,  ашьҭахь ҳаамҭазтәи ашәақьқәа цәырҵит,  аха дара зышьцылахьаз аҧсуа шәақьқәа заҵәык рхы ишадырхәоз мацара имҩасит.
             Ашәарахқәа рахьынтә Быҭәаа зегьы неҩымсрыда зжьы рфақәоз иреиуан:ашьабысҭа, абҕаб,  абнацә, абнаҳәа,  уажәы изфо шыҟоу еиҧш,  амшә ажьы рфомызт иагьыршьуамызт,  иахьагьы убасоуп ишыҟоу. Абнатә ҧсаатәқәа рахьынтә: аҳәыҳә,  ардәына,  ахьажь, абнакәты,  ача уҳәа,  ракәын иршьуаз. Аӡы иҭоу рахьынтә ирфоз аҧсыӡ заҵәык акәын(иахьа уажәраанӡагьы изымфақәоугьы ыҟоуп),  насгьы ҳаамҭаз  иреиҕьӡоу фатәуп ҳәа иршьо адаҕаҷиеи акьабиеи зфақәо аӡәык-ҩџьак ыҟазаргьы  егьырҭ зегьы  ифатәуп ҳәа иршьом,  иагьырчысхәым,  иара убас анкьа  шамахамзар  ачаигьы ржәуамызт.
Быҭәаа амшьҭагь харҵон,  иахьагьы ихазҵо рацәаҩуп,  иаагозар аҩнытәи абнатәи аҧстәқәа рахьынтә ихарҵақәоз, насгьы изхарҵоз абасеиҧш иҟан:
  Абнатә ҧстәқәа рахьынтә абга амҩан аӡәы иҧылар амшьҭа бзиоуп ҳәа ирыҧхьаӡон.  Уахынла бгак ааины иудыҳәҳәаланы ицар,  аҩнаҭазы ибзиоуп ҳәа азхарҵон. Иахьанӡагьы изҳәо дубап,  аӡәы игәҭакы иқәманшәалахар «абга уҧылт» ҳәа  ишидныҳәало.
        Амшьҭа цәгьоуп ҳәа ирыҧхьаӡон ашьапызаҵәи,  акьуи,  атыи,  урҭ аҩны ааигәа иааны рыбжьы дыргар «иаарласны аҳаблаҿ аӡә дыҧсуеит»,  мамзаргьы иааигәаӡаны ахьҿнаҭыз аҩнаҭаҿы «аӡәы дрылҧсаауеит»,  аҧсра ҟамлар «аӡә ҕәҕәала дычмазыҩхоит»  ҳәа азыршьон.
Ала  ауура иалагар,ҭынхак иаарласны дыҧсуеит ҳәа азыршьон.
Ацгәы ашьхарахь ахы рханы аҿы аӡәӡәо рбар, амш еилгоит ҳәа азырҳәон. Ахы агаҿахь ирханы аҿы аӡәӡәар, амш цәгьахоит ҳәа иашьҭан.
Ашьамаҟа (ацә, ажә) аӡынра аамҭа анааилак изқәыршәшәар, ирласны асы ауеит ҳәа агәра ргон.
Аҵаара ианалагалак  аҳәа абҕьыжә еизнаҳәҳәо иалагар, аӡынра цәгьахоит ҳәа иашьҭан.
Аҳәынаҧқәа арасеи акакани иасны ирфо, ирацәаны ирҵәахуа иалагар,аӡынра цәгьахоит ҳәа азыршьон.
Агәыла лақәа зегьы акраамҭаӡа аицшра иалагар, аҳаблаҿ иаарласны аӡәы дыҧсуеит ҳәа азыршьон.
Акәуа ухаҧыц аарҧшны иаурбар, иҵабаауеит ҳәагьы   рҳәахуан.
  Аҧсуаа ажәытәӡа аахижьҭегьы рыҧсҭазаара амшынгьы изладҳәалаз ала, аҧсыӡқәа амшын иҭыҧо рбар, амшцәгьа иазҳәоуп,иаарласӡаны амшын аисра аҽарҕәҕәоит ҳәа азыршьон.
     Аҩнытәи  абнатә  ҧсаатәқәеи ирызкны ихарҵоз, иаагозар:
1.Ҭагаланшьҭахь аҵар рацәаӡаны рҽеидкыланы еицыҧыруа, аҳәысҭақәа ирҭыҧраауа рбар, лассы асы леиуеит ҳәа азырҳәон.
2.Ахьажьқәа ашәаҕь иасны ирфо иалагар, аӡынра цәгьахоит ҳәа азыршьон.
3. Арбаҕь ааигәаӡа иааскьаны уқәҿнаҭыр, жәабжьк уаҳауеит ҳәа рхы иазырҳәон. Еиқәырццак уқәҿнаҭыр, жәабжь бааҧсык ҳаҳауеит «уҿы аӡыршы ҭарҭәааит» ҳәа иаҵаҟьаны иҧхадырсуан.
   4.Ибзиоуп ҳәа ирыҧхьаӡон акуку-ҵыс ацәырҵра,  уи ауаҩы изааигәоуп,  имаҵ ауеит ҳәа агәрагара рыман. Ааҧын акуку аҿаҭра ианалага нахыс анхацәа ргәырҽаннаҵоит ацәаҕәара,  алаҵара аамҭа шааиз ала,  аҿыҭра  ианаҟәыҵлак ашьҭахь алаҵара иахыҧеит ҳәа азхарҵон. 
5. Какалк икаанӡа аҩнаҭаҿы раҧхьаӡа акуку абжьы заҳаз даҟаҭәеит рҳәон,  убри аамҭаз аҩны дныҩнаххны ахырҵәы,  ахш,  мамзаргьы ахаҷа иқьышә иқәишьыр акәын.  Абна агәҭан абжьы иаҳазар, акәараҿ  иуаҧсҵәык ала аӡы днаҿыхәар акәын. 
Быҭәаа ирымаз рхатәы згәаҭаратә хаҵарақәа аагозар абасеиҧш иҟан:
1. Улахь уафар, ҭынхак дыҧсуеит ҳәа азырҳәон.
2.Армарахьтәи ала ҧырҧыруазар, лаҧықәшәак ҳауит, бааҧсрак иазҳәоуп ҳәа иашьҭан. Араҕьарахьтәи  аҧырҧырра иалагар, аӡә даҳзаауеит, бзиарак иазҳәоуп ҳәа агәрагара арҭон.
3.Азлымҳак ҿшаауазар, аӡәы сирџьоит, мамзаргьы аӡәы сирҽхәоит ҳәа азырҳәон.
4.Уеицәкьысуазар, аӡәы сыхьӡ иҳәоит ҳәа рхы иазырҳәон.
5. Ушьапы ашҵа уафар, џьара ацара сықәшәоит ҳәа рхы иазырҳәон.
6.Уарма напы ашҵа уафар, аҧара соуеит рҳәон. Арҕьа уафар, аҧара сыцәцоит ҳәа азырҳәон.
   Адунеи ажәларқәа зегьы реиҧш  Быҭәаагьы акосмогониатә хаҵарагьы рылоуп (уи иахьа уажәраанӡагьы ихазҵақәо ыҟоуп),  аҧсабара амч иадырҳәало амагиатә хаҵарақәа ҿырҧштәыс иаагозар абасеиҧш иҟан:  
1.Амза-ҿа  гыланы рахәыцҵас  ипаӡа ажәҩан ианадырбалалак,  аҩны дыҟазаргьы,  амҩа дықәзаргьы иџьыба аҧара ҭганы иаирбоит,  мамзаргьы иарбанзаалак ахьлых акәзаргьы смал иазырҳа ҳәа иаирбоит. 
 2. Амза-ҿа агәы аҭыфаара ҵаҟа иларханы ашьапы аҧҳал хушьыр икаҳартә ҟазар,  игылаз амза ҿыц иӡысаамҭахоит ҳәа азырҳәон. Амза-ҿа аҩадаҟа агәы ҩарханы икыдзар,  аамҭа аарҩарахоит ҳәа иашьҭан.
3. Уахынла аеҵәақәа руак кыдшәаны ижжаӡа хланҵы ишҭалаз рылаҧш ақәшәар,  аӡәы иҧсы ацҭашәеит ҳәа агәрахаҵара рыман, насгьы  убасеиҧш агәаанагара рыман еаҵәацҧхьаӡа  ауаатәаҩса  зегьы реаҵәахәқәа роуп ҳәа,  дасу еаҵәаху кыдуп ҳәа азыршьон.
4.Издыруада аҽнышьыбжьон амшмыхәла ҟаланы амра атыҩ иакыр,  атыҩ ршәаны амра иаҧыраҳцоит ҳәа абџьарқәа змаз рабџьарқәа ақәкны ажәытәын  еихсуан,   ахәаҽра иаҿыз амра ахы иақәиҭаҳтәуеит ҳәа
5. Аӡынреи аҧхынреи реилаламҭаз иаалырҟьаны идыдыр,  аӡынреи аҧхынреи еилалеит,  аамҭа аӡынрхь ахы археит  ҳәа азырҳәон, аха  ааҧынра алагамҭаз идыдыр,  аӡынреи аҧхынреи еилыҵит ҳәа иашьҭан. Аӡын амшқәа рзы идыдыр,  аӡынра цәгьахоит ҳәа агәаанагара рыман. 
6. Амшын ацәқәырҧақәа рыбжьы ааигәаны иааиуазар,  мамзаргьы Кәыдры аӡы ашьҭабжь цәгьаны игозар,  амшцәгьа иатәуп ҳәа азыршьон. 
7. Аӡынра аламҭалаз,  мамзаргьы аӡынра агәҭаз Кәыдры ахы иҭададыр,  асы иатәуп,  аӡынра бааҧсхоит ҳәа иашьҭан.
8. Аӡлагара анылаго алу абжьы цқьаӡа, иааигәаны иааҩуазар, амшцәгьа иатәуп ҳәа иашьҭан.
9. Амшаҧ ашьҭахь илауҵалакгьы ҟалоит ҳәа иашьҭоуп. Иахьа уажәраанӡагьы амшаҧ аниаслак ашьҭахьоуп алаҵатәқәа аныларҵо, ажәла каҧсатәқәа анкарҧсо.
10.Аеҵәақәа уахынла ирацәаӡаны рҽеидырҵәаҵәала ажәҩан икыдзар, ҧыҭраамҭак амш цәгьахом ҳәа иашьҭан.
11.  Ацәаҟәа ахькыду дцаны ӡҕабк даҵсыр дыҷкәынахоит, аҷкәын даҵсыр дыӡҕабхоит ҳәагьы ажәытәуаа иазырҳәон. Ҵабыргны ахаҵаратә форма зынӡа ижәытәӡатәиу акоуп, насгьы усеиҧш  зхырҳәааауаз ҵҧакыс иамаз шьҭа аилкаара ауҭартә иҟам. Иара убас, ацәаҟәа ухаҧыцқәа аарҧшны иаурбар, иҵабаауеит ҳәагьы рҳәахуан.
   Иара убас,  ашәахьа имшы хьанҭоуп,  рацәак иманшәалам мшуп ҳәа ирыҧхьаӡон. Уи аҽны рацәак аусура рҽадырцалацәомызт,  дымцар ада ҧсыхәа ахьамамыз ада,  аҩны индәылҵна ахара ицомызт,  аҭаацәа еиқәгәамҵны еицәҳауамызт. Иахьа уажәраанӡагьы гәҽанызаарыла иазнеиуеит, иаҳҳәап: зцәазтәымыз аҧҳәыс акәты лдыршьуамызт, шьтәак ахьыршьуаз ааигәа днарышьҭуамызт, издыруада игәаамыгӡакәа акәты аз,амзаргьы ашьтәа аз кны лҽалырҟьашьыр нас ахәыҷы иахь ииасны атҟьыл  ашьҭа инылоит ҳәа. 
Быҭәаа рҟны амчра змаз ақәра еиуан, иаҳҳәап: «сашьа дымсит», «саҳәшьа дымсит» ҳәа аҳәара. Зегь раасҭа амчра змаз, зегь реиҳа игәрагаз қуран «сани саби ирымаҿуп»,зашьа мамзаргьы заҳәшьа дыҧсхаз рзы «сашьа имаҿуп», «саҳәшьа илымаҿуп» ҳәа ианқуаз, иара убас ирцәыҧсхьаз зегьы ааидкыланы «иаҳцәыҧсхьоу ирымаҿуп» ҳәа ианқуаз, хырқьиагас иҟамҵакәа  амцқәра ҟаломызт, рыхгьы иаҭәаршьомызт.
      Иахьа атәымуаа ирҿаҳҵааз ажәа «Шәара (Вы)» ҳәа аҳәара,  аҧсуаа зегь реиҧш Быҭәаагьы рцәажәараҿ дхәыҷызаргьы дбыргзаргьы рҿаҧхьа  анкьа рхы иадырхәомызт. «Шәара» ҳәа зҳәоз аҭаца заҵәык лакәын,  ланхәеи лабхуеи дырҿабыҕны «уара,  бара» ҳәа лызҳәомызт,  уи аҧсуара иатәымызт азы «Шәара» ҳәа акәын дышрацәажәоз. Деиҳабызаргьы,  деиҵбызаргьы,  аб иакәзаргьы,  абду иакәзаргьы,  дсасызаргьы,  дхаҵазаргьы,  дыҧҳәысзаргьы аҭаца заҵәык лыда  зегьы «уара»,  «бара» ҳәа акәын ишеибырҳәоз.  Уи адагьы иахьа ҳәсагьы хацәагьы еиуацәазаргьы еиуарак рыбжьамзаргьы аҵәах-сахҳәа ишгәыдибакыло еиҧш иҟарҵомызт, иҧшӡамызт,  аҧсуара иаҵанакуамызт. Аҧҳәыс ахаҵа игәы дагәӡуан,  ахаҵагьы уи аҧҳәыс лыжәҩахыр инапы нықәишь-аақәишьуан акәымзар иҽыналгәыджьланы дгәыдикыломызт. Иаагозар даҽа ҿырҧштәыкгьы: аиҳаби аиҵби аҧсшәа анеибырҳәоз еиҵбыз аҧхьа инапы нархханы аиҳабы инапы имихуамызт, аиҳабы ихаҭа аиҵбы иахь инапы нархханы имыркыкуа,  иара убас аҧхьа аиҳабы ацәажәара даламгакәа аиҵбы ибжьы иргомызт. Уи анаҩсангьы аҧхьа ахаҵа ианпы нархханы аҧҳәыс лнапы лымихуамызт, лара илҭахханы аҧхьа иара иахь лнапы мырххакәа, асеиҧш ахымҩаҧгара  аҧсуара иаҵысыз акәын.
Быҭәаа рҵасқәеи рқьабзқәеи ҳәа  ҿырҧштәык аҳасабала абраҟа   иаазыркьаҿны иарбоуп, аха абарҭқәа рахьынтәигьы иахьатәи абиҧарақәа ирзымдыруа рацәоуп. Убри аҟнытә аижәлантәқәа рҵасқәеи рқьабзқәеи рыдагьы ажәла аҭҵаарагьы ҭоурыхуп,  хымҧада иагьҭҵаалатәуп,  еиҵагыло абиҧарақәа рыжәла ахьынтәиаауа рдыруазарц иҩны рхы-ргәаҿы инагатәуп,  рабацәа рҵасқәеи рхымҩаҧгашьақәеи мыӡыртә агәыблра дырктәуп,  иааӡалатәуп аҧсуаа зықәныҟәоз атрадициақәа рыла. Џьара аӡәы даамҩахҟьаргьы сашьцәа ирҳәарызеишь,  сыжәлантәқәа сырҧхашьамашь ҳәа иазхәыцлартә рхы иҭагалатәуп,  нас дара рыхшарагьы убас ирааӡаларцаз. Аӡәы хьымӡҕык игар,  нас ихшара рзыҳәан ишыбҕаҧҵәагоу рдыруазароуп,  убри аҟнытә ахьӡи-ахьымӡҕи закәу еснагь ргәаҿы иҟазароуп.
Ажәла еснагь ҳаҭыр шақәу иаанхарцаз аижәлантәқәа рхеидкыла еиҳау даҽа мчык ыҟам,  ахьӡи-ахьымӡҕи рзы еснагь ибџьарны иаанхоит. Иахьа ирацәаҩуп шықәсык-ҩышқәса рахьантә знык аижәлантәқәа ҩнаҭакаҿ реиқәшәара,  реибабара ахьымҩаҧырго,  ари узҵашьыцша акы акәны аҧсуара иаҿырҧшыганы иҟалеит иахьа. Ҵабыргуп,  ҳабацәа рхаан аижәлантәқәа ныҳәагатәык азы еиқәымшәозар,  егьыс реибабарақәа ыҟамызт,  избанзар усҟан рхазы изыцәшәашаз ҳәа акгьы ыҟамызт,  ахәыҷы инаркны абырг иҟынӡа бааҧсрак аҟаҵара рхы иаҭәаршьомызт,  ахьӡи-ахьымӡҕи закәыз рдыруан,  аиҳаби аиҵби еиххуцуан,  зегь рыла рхымҩаҧгашьа ҧшӡан. Ари аҵас ҧшӡа иахьатәи абиҧара зынӡа икарыжьит,  ирхадыршҭит ҳәа ҳазҳәом,  аха қыҭакаҿ еицынхо аешьцәа,  мамзаргьы қыҭацыҧхьаӡа аижәлантәқәа џьарак рҽааизганы,  нас инеидтәаланы акрыфара мацара иазымкыкәа иахьатәи аамҭа злаҟоу ала рхеилабжьараз џьарак реиқәшәара,  реибабара иахьа хырҳагара злоу иҵас ҧшӡаны ицәырҵыз акоуп. Аҿар рзыҳәан иааӡаго ари аҩыза аҵас бзиа,  иахьа Ҧақәашь,  Ҷлоу,  Аҭара,  Дәрыҧшь,  Ҟәланырхуа уҳәа,  инхо Быҭәаа реиқәшәара аибашьра ашьҭахь макьаназ еиҿкаамкәа иааиуеит,  ари аҧхьаҟа зегьы зызхәыцша акәны иҟоуп.


АМҲАЏЬЫРРА   ИАГАЗ  БЫҬӘАА  РХЫЛҴЫШЬҬРАҚӘА

     Аҧсуа жәлар рхақәиҭратә қәҧарала шәышәқәсала изнысхьоу аҭоурыхтә мҩаҿы иуадаҩӡаз аҧышәарақәа ирхысны ауп ишааиуа. Кавказ ашьха блахкыгақәеи амшын Еиқәа агаҿеи ирыбжьаку Аҧсынтәыла иахызбаауаз ракәын ҭынчнхамҩа рызымҭоз,  тәыс иҟарҵарцаз ирҭаауаз атәымуаа. Аҧсуа жәлар лашаракахь иназмышьҭуаз ашәышқәсақәа рҧарда еиқәаҵәа аимҟьарақәа ирыбжьысны зхатә ҭоурых мҩала иааиуа,  милаҭк раҳасабала ианыӡаартә аҟынӡа акырынтә ашәарҭақәа иҭадыргылахьан.  Аполитикатә хсаала ианыҵхьаз егьырҭ ажәларқәа рҧеиҧш аҧсуаагьы  ирҧеиҧшхар ауан,  аха традициала иҭәыз аҧышәарақәа ириааины аҧсҭазаара еиҭазыхынҳәуан,   аҧшәмара нызкыларц ирҭаауаз аимпериа дуӡӡақәа  шәышқәсала ирҿагыланы ишықәҧоз мацара, аҵыхәтәан  иҟарҵалакгьы ахеиқәырхара рылдыршон.
Аҧсуааи  Адыга жәларқәеи абасала ашәышқәсақәа иргәылганы иааргеит рхатәы культура,  рҵасқәеи рқьабзқәеи,  доуҳала еиқәзырхаз рхатәы бызшәеи. Ажәытәӡатәи аамҭақәа инадыркны Кавказ имҩаҧысуаз аҭоурыхтә хҭысқәа ирцәынханы ишааиуаз XVIII-XIX-тәи ашәышқәсақәа рзы уаанӡатәиқәа иреиҧшымкәа аҟазаареи-аҟамзаареи азҵаара иаҿаҳаит,  ирзыҟалеит ишәарҭоу  аҧышәарақәа ираамҭаны. 1864 шықәсазы аҧсуаа раҳра аҧыхра иахҟьаны иҟалаз аҧсуа жәлар бџьаршьҭыхла рықәгылара гәымбылџьбарала ихәаҽын. Зыҧсадгьыл иахырбааз аҧсуа жәлар реиҳараҩык рыҧсадгьыл аанырмыжьыр ҧсыхәа рымамкәа аҭагылазаашьа рырҭеит,  убри аҩызаҵәҟьа аҧеиҧш роуит ашьхарыуажәларқәагьы,  аха Нарҭаа ирхылҵышьҭраз ахьнеилакгьы рхы дырӡуамызт. Ихырҵәагаз аполитикатә қәымчрақәа рыла зыҧсадгьыл иаҟәыргаз аҧсуааи абазақәеи акыр тәымтәылақәа рахь ишеихнашазгьы ирылшеит рмилаҭтә хдырреи,  ркәылтуреи,  рҵасқәеи рқьабзқәеи,  рхатәы бызшәеи аиқәырхара. Амҳаџьырра иагаз аҧсуааи абазақәеи ахьнанагаз: Ҭырқәтәыла,  Шьамтәыла (Сириа),  Мысра,  Ефиопиа,  Франциа,  Германиа уҳәа,  акыр тәылақәа рҟны аӡәы иҿаҧхьа ахыларҟәра ршьа-рда изладнамкылоз ала,  насгьы ргәымшәареи,  рфырхаҵареи,  рҟәыҕареи иабзоураны ирылнаршомызт издызкылаз аҳәынҭқаррақәа рҿы аҳәынҭқарратә зҵаарақәа анырӡбоз аганахь агылара. Абарҭ атәылақәа рҟны иахьагьы рыхьӡқәа ҳҧылоит хыҧхьаӡара рацәала хылҵышьҭрала иаҧсуаау,  иналукааша аҳәынҭқарратә усзуҩцәа,  арккаҩцәа,  аҳақьымцәа,  аҵарауаа,  шәара зқәым ар рҧызацәа аинралцәа уҳәа убас егьырҭгьы. Аҧсуааи абазақәеи ахьынхозаалакгьы,  насгьы уи аҩбатәи рыҧсадгьыл акәны изларзыҟалаз ала,  уаҟатәи аҳәынҭқаррақәа рполитикатә ҭагылазаашьақәа рҽақәыршәаны инхоит-инҵуеит,  изланхо ажәларқәагьы аҧсацәа ҳәа раҳаҭыргьы рбоит. Аҧсуа жәлар ҧсаҟьаны атәымтәылақәа ишрылаҧсоугьы,  рмилаҭтә хаҿра рцәымӡкәа рхы еиқәдырхеит,  насгьы Аҧсны ахьыҧшымра аназхарҵа ашьҭахь зыҧсадгьыл ахь ахынҳәра зҭаххаз рацәаҩхеит,  иахьазыҳәан ҭаацәаныла инхарц иаахьоугьы маҷҩым, аҭаҩрақәа изладырҵабыргуа ала 4000 -ҩык рҟынӡа инацны иаахьеит.
Аҵарауаҩ, апрофессор Ш.Д.Инал-иҧа иусумҭақәа рҿы иазгәеиҭеит хыҧхьаӡара рацәала аҧсуаа Ҭырқәтәылаҟа ианагаз хәынтә амҳаџьырра ҟалеит ҳәа. Актәи- ахҵәаратә цәқәырҧа аныҟалаз ҳәа ишьақәирҕәҕәоит XIX  ашәышқәса 40-тәи ашқәсқәа рзы Аҧсны Урыстәыла ианадлаз 1810 шықәсазы; аҩбатәи- амҳаџьырра аҟалара зыхҟьаз ҳәа иазгәеиҭоит  1853-1856 шықәсқәа рзы иҟалаз Ҟрымтәи аибашьра; ахҧатәи- 1864 шықәсазы иҟалаз Аурыс-Кавказтәи еибашьра иадикылоит; аҧшьбатәи- 1866 шықәсазы иҟалаз Лыхнытәи ахҭыс иадиҳәалоит. Уи ахҭыс иахырҟьаны 1867 шықәсазы Кәыдры аҩхаа иҭынхоз далааи ҵабалааи ахҵәара рықәшәеит;ахәбатәи- ари зегь раасҭа аҧсуаа хҵәаны Ҭырқәтәылаҟа ианагаз 1877-1878 шықәсқәа рзы иҟалаз аурыс-аҭырқә еибашьра иахҟьеит ҳәа азиҧхьаӡеит.
Аҧсуа ҭоурых ахыҵхырҭақәа изладырҵабыргуа ала,  зқьышықәсала ампыҵахалаҩцәа ирҿагыланы иқәҧоз аҧсуа жәлар XVII -тәи ашәышқәсақәа инадыркны Аҧсны иқәнагалаз аҭырқәцәа ирхьыҧшны иҟалеит. Иара убас аҭыҧантәи ауааҧсыра рзы идин ҿыцхаз аҧсылманра шьҭырымхыр ада ҧсыхәа рымамкәа иааҭагылт. Аџьамқәа рхаан VI-тәи ашәышқәсақәа рзынгьы, аҧсуа жәларшьҭрақәа абри аҩызаҵәҟьа аҭагылазаара ианиахьан.
1810 шықәсазы Аҧсны Урытәыла ианадла ашьҭахь 1837 шықәсазы, аинрал Розен ҧхьагылаҩыс дызмаз аурыс ируаа рнапаҿы иааргеит Ҵабал. Уи инашьҭарххны, 1841 шықәсазы аинрал Муравиов инапаҿы иааигеит Дал. Кәыдры аҩхаа иҭанхоз далааи ҵабалааи 1860 -тәи ашқәсқәа рзынӡа аурысқәеи дареи еибачҳауашәа иааиуан,  аха ашьҭахь знапаҿы иҟалаз аурысқәа рхымҩаҧгашьа ианамыхуа иаалырҟьаны ҕәҕәала еимацәгьахеит,  аҵыхәтәан бџьарла еиҿагылт. Асеиҧш аҭагылазаара аныҟала аурысқәа ақырҭцәагьы рыцырхырааны Дали Ҵабали ирҭанхоз раҕьырак ҭыршьааит,  иаанхаз хырҵәаны амҳаџьырра ҳәа Ҭырқәтәылаҟа икарцеит. Абасала Дали Ҵабали ҭацәит,  уаҟа инхоз аҧсуаа рхаҭыҧан аурысқәа ааганы иҭандырхеит,  урҭ инарышьҭарххны нхара ҳәа иааргеит абырзенқәа,  ақырҭқәа,  аерманқәа уҳәа амилаҭ еилаҧса ӡәырҩы.
Убасҟан ҭаацәаныла амҳаџьырра иагеит хыхь ишарбо еиҧш, Ҵабал иҭанхоз Быҭәаагьы 46 ҭаацәара инарыцны. Быҭәаа анкьа иахьҭанхоз ҳәа иазгәеиҭоит,  Аҧсуа ҳәынҭқарратә музеи анаука аусзуаҩ,  аҭыҧхьыӡқәа рыҭҵааҩы Гыцба Таҷ Шьаабан-иҧа иусумҭа «Аҧсуаа рышьхахьӡқәеи рышьхацамҩақәеи» аҟны абасеиҧш: «Быҭәаа рқьаҧҭа-дәуп,  Бзыҧ аӡиас армаган иавоуп. Ирҳәоит,  анкьа уа Быҭәаа нхон ҳәа. Ашьханыҟәаҩцәа изларҳәо ала,  ааигәанӡагьы уаҟа иҟан рхыбрақәа рцыжәха. Быҭәаа рқьаҧҭа Ҧсҳәы иатәуп. Уантәи Ҧсҳәынӡа ибжьоуп 16  километр раҟара.» ( Т.Шь.Гыцба. Аҧсуаа рышьхахьыӡқәеи рышьхацамҩақәеи,  Аҟәа-2002 ш.,  ад. 154) аҟнытә.
Еиуаеиҧшым аҭоурыхтә хыҵхырҭақәа рыла ишьақәырҕәҕәоуп, Ҧсҳәы иҭанхоз аҧсуаа амҳаџьырра иагаанӡа 700 ҭӡы инеиҳаны инхон ҳәа,  уи зырҵабыргуа акәны иҟоуп иахьа уажәраанӡагьы иаанханы иҟоу ижәытәӡатәиу аҭыҧхьӡқәа. Убасеиҧш измыӡкәа иаанхаз аҭыҧхьӡқәа иреиуоуп,  Бзыҧ аҧшаҳәеи уи ахахьы ишьҭоу адгьыл лаҟәыра Битага ҳәа изышьҭоу.  Ҧсҳәытәи абыргцәа рхаан изларҳәоз ала урҭ аҩҳаблак рҟны инхоз Быҭәаа ракәын,  Быҭәаа рҭаҳара ҳәа иашьҭазаарын. Иара убас иҟоуп Рашаҩа зыхьӡу даҽа ҳаблакгьы,  уаҟагьы инхозаарын Быҭәаа,  иахьа Быҭәаа рқьаҧҭажә ҳәа иҭыҧхьӡынгьы иаанханы иҟоуп. Урҭқәа рнаҩсангьы Т.Гыцба иусумҭаҿ (ад.202 аҟны) иаирбоит абасгьы: «Багада ааигәара иҟоуп Быҭәаа рхыш зыхьӡу абахәгьы. Быҭәаа рхыш иҳараку бахуп,  ацәҳәырагьы амоуп», иара убас ажәлақәа маҷымкәа иҭызҵаахьаз,  аҵарауаҩ Т.А. Ачугба иусумҭаҿ азгәеиҭахьан,  Быҭәбақәа анкьа Аџьариагьы ишынхоз,  аха иахьатәи аамҭаз  уаҟа уаҳа уаҩ  дынхом.
Ишдыру еиҧш,  аамҭа иарӡхьоугьы рацәоуп,  насгьы Быҭәаа Ҭырқәтәыла иҟа, Аҧсны иҟа,  иахьа иахьыҟазаалакгьы излажәламаҷу ала шьҭа инагӡаны ҭҵаашьа амам рынхарҭақәа зегьҵәҟьа ахьыҟаз, ашьҭахь рҽыҧсаҟьаны иарбан ҭыҧқәоу иахьынхаз.  Нхыҵ-Каваказ инхо ажәла «Битов» зхылҿиааз Быҭәаа рыжәла ауп ҳәагьы рҳәоит, абри агәаанагара ирҵабыргхьан хыхь ишазгәаҭоу еиҧш, уахьынтәи даны Тҟәарчал анхара иалагаз,  Битоваа рахьынтәи  ауацәагьы змаз,  зыҧсҭазаара иалҵхьоу  Шинкао Петиа.
Иахьа Ҭырқәтәыла инхо аламҵакәа анкьа Быҭәаа ахьынхоз ҳәа иаадыруа Ҧсҳәи Ҵабали заҵәык ауп,  уаҳа даҽаџьара иуҧылом,  аӡәык-ҩыџьак ахьынхоз ҭыҧқәак ракәымзар. Т.Гыцба иусумҭа ҳаиҭазхьаҧшуазар,  еиҭахгьы уаҟа иаирбоит абасеиҧш: «Багада ацҳа унықәсыр,  Быдыҕә унадгылоит,  Быдга ашҭагьы иара иатәуп. Быдыҕә иамоуп абахәгьы анхарҭа ҭыҧгьы. Ҧыхьа уа Быҭәаа нхон.» (Т.Шь.Гыцба. Аҧсуаа рышьхахьыӡқәеи рышьхацамҩақәеи. Аҟәа-2002 ш.,  ад. 220) аҟнытә. Иара убраҟа (220  адаҟьаҿ) еиҭахгьы иарбоуп абас еиҧшгьы: « Амзарақәа «ахәыҷи» «адуи» ҳәа ҩбаны иҟоуп,  рыҩбагьы еидуп,  Кәыдры армаган иавоуп. Уа ҧыхьа ауаа нхон. Хьыӡдырха инхоз Циба Ҟалҕьы излеиҳәоз ала Амзара инхон: Быҭәаа,  Шьоууаа,  Адлеиаа,  Ҳаҭхәаа…»
Аҧсны атопонимика аизгареи аҭҵаареи инапы алакын,  Аҧсуа Институт аҵарадырра аусзуаҩ Гь.З. Шьакырбаи. Иара 30 -тәи ашқәсқәа рзы Ленинград аҵара далгеит,  абызшәадырыҩ Н.И. Марр ишкол дахыҧхьаӡалан. Ибзиан идыруан,  дагьалацәажәон аҧсшәа,  аурысшәа,  агыршәа,  аҭырқәшәа,  ақырҭшәа,  абырзен бызшәа, аерман бызшәа уҳәа акыр. Уи ахьынӡаиашоу еилкаам,  аха Гь.З. Шьакырбаи Шәача акәша-мыкәша аҭыҧхьӡқәа анҭиҵаауаз Шәача иаҵанакуа Быҭхәа ахьӡ ахьынтәиаауа ҳәа игәаанагара азгеиҭахьан абасеиҧш: « Быҭхәа- хәыуп,  амшын иазааигәоуп,  ақалақь Шәача иаҵанакуеит,  уаҟа иахьа ауаа нхоит.  Быҭхәа ахьӡ ахсаалақәа ирнуп «г.Бытка» ҳәа. Гь.З. Шьакырбаи «Быҭхәа ахьӡ зыхҟьаз Быҭәаа рыжәла ауп ҳәа ианиҵеит.» (Т.Шь.Гыцба. Аҧсуаа рышьхахьӡқәеи рышьхацамҩақәеи.  Аҟәа-2002 ш.,  ад. 421) аҟнытә.
Аҧсны жәлар рџьынџьтәылатә еибашьра 1992-1993 шықәсқәа рышьҭахь Ҭырқәтәыла инхо аҧсуаа Аҧсныҟа иаарц зҭаху рзы еиҳа амҩақәа рзаатит,  хыхь ишҳәо еиҧш, имаҷҩым нхараҳәа иаахьоугьы. Иара убас ҳҵарауаагьы аҭагылазаарақәа роуит Ҭырқәтәылаҟа рцара,  уаҟа инхо аҧсуааи дареи реибабара,  еиҕьны аҭҵаарақәа рымҩаҧгарақәа рзынгьы алшарақәа ҟалеит. Урҭ ирыбзоураны иахьа еилкаауп амҳаџьырра иагаз ҵабалаа ахьынхо ақалақьқәа Бурсеи Биленжики рыкәша-мыкәша иҟоу ақыҭақәа: Мезиҭ,  Османиа (Ҟәарақыҭа),  Қьесҭанала (Қьансақыҭа),  Рушьҭиа (Қаҩаа рқыҭа),  Аҧынџьо,  Инегиол уҳәа акырџьара. Уаҟа инхо ҵабалаа рыжәлақәа иреиуоуп: Быҭәаа,  Багаа,  Агәмаа,  маршьанаа,  Қаҩаа,  Аргәынаа,  Аграа,  Барчанаа, Бырцкьылаа уҳәа егьырҭгьы.
1999 шықәса аҧхынтәи амшқәа рзы експедициа аҳасабала,  Аҧсуа ҳәынҭқарра университет апрофессор,  аҵарауаҩ Аргәын Иура Гәдиса-иҧа дназлаз агәыҧ Ҭырқәтәылаҟа ианцаз,  ҵабалаа ахьынхоз Мезиҭ ақыҭан ачара змаз Гаази Быҭәба ичара аҽны рнеира анақәшәа, даргьы ачарахь инарҧхьеит. Ҧсыуа ҵасла аҭаца амҳара лыҩнагалашьа шыҟаз,  аҭацаҩыза,  аҭацадтәала уҳәа,  уаҟатәи аҧсуа чара зеиҧшраз,  уаҟа иаҳаз,  еиликааз ҭаҩны иҟаиҵеит И.Аргәын.  Ианҵамҭақәа рҟны иара убас иазгәеиҭеит,  Ҭырқәтәыла инхо аҧсуаа ӡәырҩы аҧсуа бызшәа аӡра мҩа ылнахуа иахьалагаз аҵыхәала даараӡа ргәы ишалаз. Иаагозар,  Бурса инхақәо: Быҭәба Фуаҭ (72ш.),  Агрба Наадим (60 ш.),  Ашьхаруа Ҳаиааҭи (65ш.), иара убас Сҭампыл инхақәо: Хьециа Наџьааҭи (82 ш.),  Ӡаӡба Ҳасан (75ш.), Адарымба Инвер (70ш.) уҳәа,  ӡәырҩы аҿар рыҩнуҵҟа аҧсуа бызшәа аҭагылазаашьа зеиҧшраз иалацәажәо иазгәарҭеит абас еиҧш: «Ахатәы бызшәа мдыркуа еилкаашьа амам,  аҧсуара атрадициагьы хылаҧшра  аиоуам. Ааи,  ҳақәшаҳаҭуп,  аҧсуара атрадициа ақәныҟәара мариам,  уи мариазҭгьы зегь аҧсуаахон-иабазахон… Ҳарҭ жәларык раҳасабала,  абыржәы ҳҭагылазаашьа убасеиҧш иҟоуп,  ҳажәлар хәызмамкәа ирымоу ҳцәыӡыр алшоит-аиҳабацәа ҳаҭырла рызнеира…»
Аҵарауаҩ,  апрофессор И.Г.Аргәын иныҟәарақәа раан Ҭырқәтәыла иҭаҩны еизикыз аматериалқәа рҟынтәи ихатәы архиваҿ иҵәахны имаз, 1965-1967 шықәсқәа рзы ииҩыз астатиа «Жизн и быт Абхазского населениа» аҟны,  Ҭырқәтәыла инхоз аҧсуаа рзы иазгәеиҭеит абасеиҧш: «Итрагедиа дуны сахәаҧшуеит,  аҧсуаа милаҭны иахьыҟам,  дара зегьы ҭаҩуп иаҭырқәцәоушәа.» Иара убас астатиаҿа дазааҭгылоит: «Аҧсуаа рыхьӡқәеи рыжәлақәеи еиқәдырхеит. Егьырҭ раасҭа зыжәлақәа ҧсахымкәа иаанхаз иреиуоуп: Быҭәба,  Қапба,  Маршьан,  Ажьаниа,  Арӡынба,  Кәаӡба,  Чаабал,  Шамба,  Зыхәба,  Амҷба,  Ажәанба,  Кобахиа уҳәа ӡәырҩы.»
1965 шықәса август мза азы аделегациа дацны Ҭырқәтәылаҟа ицаз Игор Григолаиа истатиа «По дарогам Турции» аҟны ианиҵеит абасеиҧш: « Сҭампылҟа санцоз исымҩатәны ақыҭа Бурсагьы сныдгылеит,  уаҟа аҭаҭын аарыхшьа зеиҧшраз еилыскаарц. Амҩаду уахь иахьнагамыз иахҟьаны ақыҭахь анеира даара ицәгьан. Ашьҭахь уа ҳахьнеиз анхацәа рацәаҩны иҳадизалеит,  урҭ санырҿацәажәоз иҭазҩит уаҟа инхоз аҧсуа жәлақәа рахьынтә ҧыҭк,  иаагозар: Быҭәба Назаб,  Аҟәысба Џьафар,  Чаабал Руфеҭ,  Маршьан Тата-беи,  Баҕба Омар,  Ашьхараа Меҳмеҭ,  Кәаӡба Едыгьа уҳәа ӡәырҩы.»
Излеилкаау ала Ҵабалнтәи амҳаџьырра иагаз Быҭәаа иахьа иахьынхо Ҭырқәтәылатәи ақалақьқәеи ақыҭақәеи ируакуп: Сҭампыл,  Анкара,  Маниас,  Бурса,  Мезиҭ,  Ефҭариа,  Ешьқьишьаҳаир,  Ингьиол уҳәа рҟны,  аха иахьынхозаалакгьы рхыҧхьаӡара зынӡа имаҷуп,  ҩба-хҧа ҭӡы иреиҳамкәа иҟоуп. Ҵабалнтәи 46 ҭаацәара ахьагаз,  уижьҭеи уааҧсырала еизҳауазҭгьы шьҭа 500-600 -ҩык иреиҳаны иҟазар акәын, аха амҳаџьырра иагаз аҧсуаа чмазаҩханы,  мамзаргьы имлаганы иҧсыз рацәаҩымзи,  усҟан Быҭәаагьы рацәаҩны инҵәазар акәхап,  уи азоуп иахьанӡагьы имаҷҩны изыҟоу. Ишыҟазаалакгьы, ҵабыргны  иахьа Ҭырқәтәыла заҟаҩы инхо еилкаамкәа иҟоуп,  ари азҵаара аҧхьаҟаз зда ҧсыхәа амакәа иҟаҵатәны иҟоу акоуп,  абри ирҵабыргуеит, 2009 шықәсазы дынхарцаз Аҧсныҟа иааз  Быҭәба  Ҳасан  Мыҷа иҧагьы.



ҬЫРҚӘТӘЫЛА  ИНХОЗ  БЫҬӘБА  ЕСЫФ  ИХЫЛҴЫШЬҬРА

Быҭәба Ҳасан Мыҷа-иҧа излаирҵабыргуа ала иабду Быҭәба Есыфи уи иашьеиҳабы  Быҭәба  Шьааиди рхылҵышьҭрақәеи дареи роуп амҳаџьырра иагаз. Есыф ихылҵышьҭрақәа ируаӡәку   Быҭәба Ҳасан иахьа  Аҟәа дынхоит,  абри анҭаҩыз 2014 шықәсазы 50 шықәса ихыҵуан. Дҭаацәароуп,  аха ихатәы нхарҭа ахьизымҧшаац аҵыхәала иҭаацәа Ҭырқәтәыла иҟоуп. Иҧшәма ҧҳәыс даҭырқәоуп,  Ниургәыль лыхьӡуп,  илхылҵит ҩ-џьа ахшара,  ӡҕабки ҷкәынки. Ҳасан иӡҕаб Бырфын лыхьӡуп, 16 шықәса лхыҵуеит. Иҷкәын Нарҭ ихьӡуп 10 шықәса ихыҵуеит,  аҩыџьагьы Ҭырқәтәылатәи «ашколқәа» руакаҿ аҵара рҵоит. Зыҧсадгьыл ахь ихынҳәыз Ҳасан даараӡа иҭахуп иҭаацәагьы Аҧсныҟа иааигарц,  даараӡа дахгәаҟәеит иӡҕабгьы иҷкәынгьы рхатәы базшәа рҵарц,  аха нхарҭала дахьеиқәымшәац иахҟьаны раагашьа изыҟамҵац.  Иҿцәажәара анымҩаҧгаз 2014 шықәса август 14 рзы игәы иаланы иҳәон,  Аҧсныҟа нхараҳәа дахьааз ихатәы нхарҭала дахьеиқәымшәац. Цхыраарак ирҭарц азы ӡәырҩгьы дрыҳәахьан,  аха Аҟәа аргыларақәа ахьцо руакаҿ џьабаала аус шиуагьы макьана дманшәаламхакәа,  есымза қьырала ахәҧса зхишәаауа уадакаҿ дынхоит. Ҳасан аешьа димаӡам,  х-ҩык иаҳәшьцәа Быҭә-ҧҳа Мениқье,  Быҭә-ҧҳа Мелиҳа,  Быҭә-ҧҳа Ҳаазгьыр аҭаацәара иалалахьеит,  рыхҩыкгьы рҭаацәеи дареи Ҭырқәтәыла инхоит.
Быҭәба Ҳасан ибзианы идыруеит иабацәа Ҭырқәтәылаҟа ишықәнагалаз аҭоурых,  амҳаџьырра иахҟьаны изықәшәаз агәаҟрақәа. Игәҽынҵагаха иҟаз ицәажәара ианыҧшуан игәырхьгаха иҟаз иажәақәа абасеиҧш: «Зыҧсадгьыл ацәыӡра лахьынҵас изауыз сыжәлантәқәагьы (Быҭәаа) бжьаӡырц маҷӡак ауп ирыгхаз,  аха Анцәа ду имчала иахьа Ҭырқәтәыла хыц-ҩыцқәак ҳаанханы ҳаҟагәышьоуп. Зхыҧхьаӡара рацәоу аижәлантәқәа срыҵашьыцуеит,  аха ара Аҧсны инхо Ҭырқәтәыла аасҭа еиҳа иахьырацәаҩу сеигәырҕьоит.
Ҭырқәтәыла инхо дарбанзаалакгьы зыҧсадгьыл ахь згәы мбылуа уаҩ дыҟам,  саргьы убасҵәҟьа акәын сшыҟаз,  сыхбыџӡа саныҟала инаркны еилсырго салагеит, ҳабацәа Аҧснынтәи ишааз. Сеиҳабацәа рыла исаҳахьан ҳажәлантәқәа ажәытә Ҵабал ишынхоз,  нас уантәи ихырҵәаны амҳаџьырра ишагаз. Зыҧсадгьылаҿ иаанхаз ҳашьцәеи ҳареи аабыкьанӡа ҳақәымшәацызт,  ашьҭахь ҳазшаз имчала ҳаибабартә  ҳҟалеит,  Ҭырқәтәылантәи  арахь нхара иаарц  зҭахугьы амҩақәа изаатит. Схаҭагьы насыҧ сыман,  сабацәа рыҧсадгьыл ахь нхара саартә сманшәалахеит.»
Ҵабалынтәи амҳаџьырра иагаз аҧсуаа 200-ҩык рҟынӡа Бырзентәылагьы инанагеит. Ҳасан излеиҳәаз ала иабду Быҭәба Есыфи уи иашьеиҳаб Быҭәба Шьааиди рҭаацәара амҳаџьырра ианагаз аҧхьа Бырзентәылаҟа иагеит,  шықәсқәак рышьҭахь нас уантәи нхара ииасит, излыҵыз руаажәлар зегьы амҳаџьырра иахьагаз Ҭырқәтәылаҟа,  анхара рҽазыркуеит Ефҭериа ақыҭаҿ. Ҳасан излаирҵабыргуа ала Ефҭериа ақыҭан инхон Быҭәаа рахьынтә х-ҭаацәарак,  аха ҩ-ҭаацәарак зымҿиакәа иаачмазаҩханы аӡәаӡәала иҧсуа мацара,  аҵыхәтәан  рышьҭамҭа ҳәа уаҩ дыҟамкәа иӡит,  ирхылҵышьҭроу ҳәагьы уаҩ днымхеит.
Ҳасан иабду Быҭәба Есыфгьы иаалырҟьаны даачмазаҩхан,  дшыҷкәыназ иҧсҭазаара далҵит 45 шықәса анихыҵуаз. Есыф ихылҵышьҭра рахьынтә иаанхаз Ҳасан иаб Быҭәба Мыҷа иҭаацәа роуп,  абри ашәҟәы азы аҭҩрақәа анымҩаҧгаз 2014 шықәхсазы  Ҳасан излеиҳәаз ала иаб Мыҷа ихыҵуан 107 шықәса.
Быҭәба Ҳасан иашьцәа,  ижәлантәқәа ахьынхоз еиликааразы 1999 шықәсазы иара ихатәгәаҧхарала аҭҵаарақәа мҩаҧигахьазаарын,  дашьҭаланы  иагьеиликааит Быҭәаа ахьынхоз ақыҭақәеи ақалақьқәеи. Ҳасан излаирҵабыргуа ала иахьа Ҭырқәтәыла инхо хәыҷи-дуи Быҭәаа рхыҧхьаӡара 100-ҩык рҟынӡа ыҟоуп ҳәа ишьақәирҕәҕәеит,  насгьы иахьынхозаалакгьы ҩба-хҧа ҭаацәара иреиҳам ҳәа азгәеиҭеит,  усеиҧш иахьеиликаақәаз аагозар: Ешьқьишьахир инхо Быҭәаа еиҳа еиҳауп ҳәа ирҵабыргуеит,  егьырҭ ақыҭақәа- Мезиҭ-хҭаацәарак,  Инегиол- ҭаацәарак,  Ҭаушьапл- ҩҭаацәарак,  Бурса-хәҭаацәарак. Анкара инхоит 49 шықәса зхыҵуа Быҭәба Мысҭафа иҭаацәара,  аха Ҳасан издыруам аҭаацәараҿы уаҩҧсыла  заҟаҩы  ыҟоу. Ҳасан излеиҳәаз ала Быҭәба Мысҭафа ҳаҭыр зқәу уаҩуп,  Анкаратәи фабрикак аҟны еиҳабыс дахагылоуп. Иара убас  Сҭампыл инхоит 90 шықәса зхыҵуа Быҭәба Џьалал иҧацәа: Быҭәба Аазиз,  Быҭәба Ҭиурқан,  Быҭәба Орҳан,  Быҭәба Саади, аха урҭгьы ҭаацәаныла заҟаҩы ыҟоу издыруамызт.
Аешьцәа реиҳабы Быҭәба Аазиз аҵара змоу  уаҩуп,  Ҭырқәтәыла аиҳабыра анапхгараҿ уск инапы алакын,  аха иахьа тәанчара дыҟоуп, 2014 шықәсазы ихыҵуан 90 шықәса. Аазиз ишьҭанеиуа иашьеиҵбы Быҭәба Ҭиурқан аруаа дыруаӡәкын,  акраамҭаӡа Ҭырқәтәылатәи арбџьармчқәа рҟны арратә маҵзура дазкын,  ҳаҭыргьы зқәыз уаҩын,  иҧсҭазаара далҵит 1998 шықәсазы.
  Быҭәба Орҳан изанааҭ анефҭҵхра иазкын,  Ҭырқәтәыла анефҭҵхырҭақәа руакаҿ еиҳабыс дахагылан. Урҭ рашьа Быҭәба Саади ихы-иҵыхәа,  инапы злакыз,  Орҳангьы иаргьы хшарала иахьынӡаҟоу уҳәа,  иахьа азыҳәан еилкаамкәа иаанханы иҟоуп.
Мезиҭ ақыҭаҿ инхо Быҭәба Фуаҭгьы хшарала дахьынӡаҟоу еилкаам,  иара ҳаҭыр зқәырҵо,  унеишь-уааишь ҳәа зарҳәо,  аҟәыҕа ҳәа еицырдаруа уаҩуп. Иашьцәа Быҭәба Гаази,  Быҭәба Бурҳан,  Быҭәба Ирҳан ақыҭаҿ  анхара-нҵырала даара бзиа иҟоуп,  рызегьы ҳаҭыр зқу уаауп,  аха арҭ аишьцәагьы хшарала иахьынӡаҟоу еилкаамкәа иаанхеит.
Быҭәаа ахьынхо Мезиҭ ҧсуа қыҭоуп,  инхогьы раҧсуа ҵасқәеи рқьабзқәеи мырӡкәа,  рхатәы бызшәа рхамыршҭыкәа иахьа уажәраанӡагьы иааит, атәымдгьылахь  иаанагеижьҭеи акырӡа шааҵуагьы. Ари ақыҭаҿ инхо аижәлантәқәа иреиуоуп: Быҭәаа,  Абыгбақәа,  Аграа,  Амҷаа,  Мшьалиаа,  Аргәынаа,  Агәмаа,  Абганбақәа,  Џьаҧраа, Ахаа.
Апоет,  ажурналист Вахтанг Аҧҳазоу аҳәаанырцә (Ҭырқәтәыла) аҧсуаа ахьынхоз ақыҭақәа дрылсны аҭаҩрақәа анымҩаҧигоз Мезиҭ ақыҭа иазкны «Анасыҧ ззылҧхаз» ҳәа хыс иаҭаны ииҩыз астатиаҿы дазааҭгылоит абасеиҧш: «… Аҿар роуп еиҳарак  уаҟа ҳахьеиқәшәаз ақыҭаҿ иҟоу. Урҭ дрылскаауеит Мезиҭ инхо Быҭәба Гаази. Ихала аҧсышәала аҧхьареи аҩреи иҵеит. Аҧсуа шәҟәқәа дрыҧхьоит. Уи мацара акәым,  Аҧсны жәлар рпоет Б.Шьынқәба иҭоурыхтә роман «Ацынҵәарх» данаҧхьа иӡбеит ҭырқәшәала еиҭеигарц. Ихатәгәаҧхарала ароман ахы инаркны аҵыхәтәанӡа иагьеиҭеигеит. Аха убри аамҭаз иаҳаит «Ацынҵәарах» ҭырқәшәала шәҟәны ишҭыҵхьаз. Ианиоу даҧхьеит аиҭага. Аҷкәынцәа изласарҳәаз ала, уи еицәамкәа ауп ишеиҭеигаз Гаази. Абас иҵәахны имоуп еиҭеигаз. Гаази исцәиӡеит,  аха ишсарҳәаз ала  ажәеинраалақәагьы иҩуеит хазы. Ирыҧхьахьоу исарҳәеит ажәеинраалақәа абаҩхатәра шырныҧшуа.» (В.Аҧҳазоу. Ахьышьҭрахь амҩа.(астатиақәа реизга) Аҟәа-2004 ш.,  ад.79) аҟнытә.
Быҭәба Ҳасан Мыҷа-иҧа Ҭырқәтәыла инхо ижәлантәқәа рдырраз дҵаа-ҧшаауа данашьҭаз иидырқәаз рҟынтәи ирҳәоны иаҳаит,  Маниас дшынхоз Чақыр зыхьӡыз Быҭәбак,  уи иҧсҭазаара далҵижьҭеи акрааҵуеит,  идунеи иҧсахижьҭеи ианеиҵамха 170 -ҟа шықәса уеизгьы иҵуеит ҳәа ӡәырҩы идырҵабыргуан Чақыр иӡбахәқәа заҳахьаз. Ҳасан дзызҵаақәаз излаизеиҭарҳәаз ала Быҭәба Чақыр хаҵа цәгьак,  алеишәаз уаҩ дызмыхәоз аӡә иакәзаарын. Иара еснагь аиаша дахьашьҭаз,  ацәгьара дахьаҿагылаҩыз,  ахаҵара анаҭаххагьы дахьфырхаҵаз азы ихҳәааны ашәақәагьы изыркхьазаарын. Аҭырқәцәа ракәзар,  Чақыр иӡбахә анраҳалак аҩ иҵалон, насгьы дзакәхаҵаз, аказы уивалар шимуаз бзианы иахьырдыруаз аҟнытә ирҭахы-ирҭахым аҧсуа хаҵа ицәшәаны иаҳаҭыр рымбар ҧсыхәа рымамызт ҳәа еиҭарҳәон,  уажәраанӡагьы Чақыр иӡбаху зхамышҭыцыз ӡәырҩы.
Быҭәба Ҳасан иҿцәажәараан иажәа ахыркәшамҭаз иазгәеиҭеит Аҧсны инхо Быҭәаа раасҭа Ҭырқәтәыла инхо еиҳа аихаҵгылара шрымоу,  аӡәы ицхраатәхар иаразнак иааибыҳәаны ацхыраара ширҭо, иара убас аӡәи-аӡәи каибамыжькәа ишеихо,  арыцҳаибашьара шрылоу ҳәа агәра ҳиргарц иҽазишәеит. Ари игәҽынҵагоуп,  иахьа Аҧсны инхо Быҭәаа зегьы ҳзыҳәан.
2004 шықәсазы,  Ҭырқәтәыла инхо аҧсуаа рфольклор аизгаразы аекспедициа иалахәыз Ш.Салаҟаиеи,  А.Какобеи,  З. Џьапуеи аҧшаарақәа анымҩаҧыргоз аҧсуаа еиҳа ирацәаҩны иахьынхоз ақыҭақәа Диузџье,  Адаҧазары,  Инегиоль ақыҭақәа рыкәша-мыкәша ишьҭоу ақыҭақәа рҿы Мезиҭ ақыҭан инхоз ажәабажьҳәаҩ Фуаҭ Быҭәбагьы иҿацәажәеит.(Аҧсуаа рфольклор Ҭырқәтәылатәи анҵамҭақәа,  «Нарҭаа» I атом. Аҟәа- 2014 ш.,  ад.37) аҟнытә.
Иара убас 2011 шықәсазы Ҭырқәтәыла инхо аҧсуаа рдиаспора ртрадициатә культура инарҵаауланы аҭҵааразы,  Нарҭаа  ирызку аҳәамҭақәа реизгараз аекспедициа иалахәыз: А.Какобеи,  С. Ҭар-ҧҳаи,  З. Џьапуеи аҭҵаарақәа анымҩаҧыргоз изҿацәажәаз ажәабжьҳәаҩцәа дреиуан Гаази Быҭәбагьы. (Аҧсуаа рфольклор Ҭырқәтәылантәи анҵамҭақәа,  «Нарҭаа» I атом. Аҟәа-2014 ш., ад. 41) аҟнытә.
Ҭырқәтәыла аҭаҩрақәа анымҩаҧигоз В.Аҧҳазоу истатаиа «Ашәышқәса иақәлоу» аҟны иҩуеит абасеиҧш: « Ҭырқәтәылан,  Диузџье ақалақь иадҳәалоуп Ефҭениа ақыҭа. Ари аҧсуаа рацәаҩны иахьынхо ақыҭа дуқәа ируакны иҧхьаӡоуп,  300 -ҭӡы рҟынӡа ыҟоуп. Ақыҭаҿ инхо аижәлантәқәа иреиуоуп: Быҭәаа,  Иашаа,  Ашәаа,  Цыбаа,  Аиба,  Аншбақәа,  Қәҧалаа,  Цәындаа,  Ҳагәышьаа,  Ҳараниаа,  Ҟарачаа,  Бабал-иҧацәа,  Жьиаа,  Арӡынаа,  Кәаӡаа,  Уарданиаа уҳәа егьырҭгьы. (В.Аҧҳазоу. Ахьышьҭрахь амҩа.(Астатиақәа реизга). Аҟәа-2004 ш.,  ад.308) аҟнытә.
Быҭәба Ҳасан ижәлантәқәа ахьынхоз аилкаара данашьҭаз Инегиоль ақыҭаҿ Быҭәба Асри иҭаацәеи (зынӡа 3-ҩык) иареи шынхоз еиликааит. Иара убас Гьиунеқьесҭане ақыҭан инхоит: Быҭәба Ерқан (иҭаацәа 3-ҩык),  Быҭәба Басра (иҭаацәа 5 -ҩык),  Быҭәба Ҭальаҭ (иҭаацәа 3-ҩык), дара зегьы ҳаҭыр зқу роуп. Инегиоль ақалақьаҿ инхо аҧсуаа рхыҧхьаӡара зынӡа имаҷуп,  аха иахьынхозаалакгьы рхыҧша ыҟоуп,  ирҳәогьы ҳасаб азыруа аҟынӡа ирызхәыцуеит. Атәымтәылаҿ ишынхогьы аӡәы ихьыҧшны,  ишьҭахь игыло,  атәымнапы ианҧшыло рҽыҟамҵакәа ҧсуа ҵасла аҕьараҳәа инхоит,  инҵуеит,  ажәытәаахыс рабацәа ирымаз аламыс,  апату,  ахымҩаҧгашьа бзиа уҳәа,  рыхшара ирыларааӡоит, рхатәы бызшәа рхамыршҭыкәа,  насгьы изықәныҟәо убри аҧсуара ауп,  атәым милаҭ ирыламӡыкәа иахьа уажәраанӡагьы еиқәырханы иаазгаз.
Ишдыру еиҧш,  амҳаџьырра иагаз аҧсуа жәлар Ҭырқәтәыла адагьы иҧсаҟьаны атәымтәылақәа ирылаҧсоуп,  иаагозар: Германиа,  Ефиопиа,  Тунис,  Шьамтәыла,  Франциа,  Англиа,  Америка,  Испаниа,  Грециа уҳәа,  рхыҧхьаӡара маҷзаргьы инхоижьҭеи акрааҵуеит. Амҳаџьырра иагаз Быҭәаа ракәзар,  еиҳарак иахьынхо ҳәа иаадыруа Ҭырқәтәыла заҵәык ауп,  аҧсуаа ахьынхо егьырҭ атәылақәа рҟынгьы инхоит ҳәа рҳәоны ҳмаҳац,  Америка Еиду аштатқәа руакаҿ инхоз  аӡәызаҵәык иӡбаху ада,  уи шеилкаахазгьы абасоуп:
1978 шықәсазы Урыстәылатәи ателехәаҧшрала идырбан ақалақь Ташкент адунеизегьтәи абиологцәа рконгресс мҩаҧысраны ишыҟаз. Ари аконгресс аусура далахәын Америка инхоз абиолог, аҵарауаҩ,  академик Роберт зыхьӡыз Быҭәбак. Иара ихатәы бызшәа издыруамызт,  аха ижәла мырӡкәа,  имҧсахкәа ишыҟаз иныҟәигон. Быҭәба Роберт усҟан ихыҵуан 55 -ҟа шықәса, иҧсы ҭаны дыҟазар шьҭа ихыҵуазаарын 91 шықәса.
Ҳәара аҭахума,  егьырҭ аҧсуа жәлақәа реиҧш аҭоурых аамҭа хьанҭақәа еихнашаз,  Ҭырқәтәылеи Аҧсни инхо Быҭәаа иахьа уажәраанӡагьы еибабо,  еиҿцаауа,  ашәҟәқәа рыбжьысуа,  еиҭанаиааиуа иахьзыҟамлац угәы унамырхьыр ауам,  абри азҵаарагьы аҧхьаҟа узызхәыцша акәны иҟоуп. Хыхь ишарбо еиҧш,  Аҧсны инхо Быҭәаа ирыздыруам Ҭырқәтәыла инхо рыжәлантәқәа реибаркыра ахьынӡанаӡааӡо зынӡа заҟаҩы ыҟоу,  уаҟа ирыҧсҭазаашьоу. Убас даргьы ирыздыруам рабацәа рдац-ҧашә ахьаларсыз,  инықәӡаа иахьцаз Аҧсынтәыла иахьа инхо рашьцәа ртәгьы. Иахьа еигәныҩны еибабартә еиҧш,  аҭагылазаарақәа аныҟалагьы,  рабацәа рыдгьыл ахь нхара иаарц зҭаху рзыҳәан амҩақәа анаат,  Аҧсны ахақәиҭтәраз Ҭырқәтәылантәи даны еибашьыз Низам Быҭәбеи аибашьра ашьҭахь забацәа рыдгьыл ахь нхара иааз Ҳасан Быҭәбеи иахьа рыҧсадгьылаҿ дара ишырҭаху инхоит, инҵуеит, аус руеит. 



     БЫҬӘБА  ИЗЕҬ  ФАИҚ-ИҦА ИХЫЛҴЫШЬҬРАҚӘА

Ҭырқәтәыла инхоз Быҭәба Изеҭ Фаиқ-иҧа зхатә ҧхӡашала инхоз нхаҩын,  85 шықәса анихыҵуаз иҧсҭазаара далҵит. Изеҭ аҧхьа дахьынхоз иаб Фаиқ инхараҿ,  амҿы иалхыз аҧсуа ҩны,  акәаскьа ҳәа изышьҭоу изгылан,  аха 1955 шықәсазы машәырны ианблы,  ашьҭахь иҭаацәа иманы нхара диасуеит Сҭампылҟа. Уаҟа ирҧшааз ҩнык  иҩналаны анхара иалагоит,  насгьы ари аҩны дара ирхатәымызт аҟнытә,  есышқәса ахәҧса ахыршәаалар акәын.
Быҭәба Изеҭ иҧшәмаҧҳәыс милаҭла иаҭырқәаз,  Шьаази   Фидани иареи рыҧсҭазаара еиларҵеит, аха  43-ҟа шықәса анылхыҵуаз даачмазаҩханы лыҧсҭазаара далҵит. Изеҭи Фидани ирхылҵит з-ҩык аҧацәа: Быҭәба Ҭуран Изеҭ-иҧа,  Быҭәба  Қьанан  Изеҭ-иҧа ,  Быҭәба Низам  Изеҭ-иҧа.

     Аешьцәа иреиҳабыз Быҭәба Ҭуран Аҧсныжәлар рџьынџьтәылатә еибашьра ашьҭахь иабацәа рџьынџьдгьылахь дааны,  иашьа Низами иареи анхара иалагеит Ҧицунда иахьаҵанакуа Лӡаа ақыҭан. Ҭуран ҩ-нтә аҭаацәара даланагалахьан,  аҧхьатәи иҧҳәыс даҭырқәан,  дылхылҵит ҧак: Быҭәба  Билианҭ Ҭуран-иҧа.
Ҭуран  аҧхьатәи иҧҳәыс 1995 шықәсазы даачмазаҩханы данҧсы ашьҭахь дааигоит аҩбатәи аҧҳәыс,  Гәыҧ ақыҭан инхоз Ҧлиа-ҧҳа Ҭина Шьрыф-иҧҳа. Игәаҧхеибашьаны рыҧсҭазаара еиларҵеит,  аха ахшара дырхылымҵыкәа ишааиуаз,  Быҭәба Ҭуран 75 шықәса дшырҭагылаз иаалырҟьаны иҧсҭазаара далҵит. Анышә дамадоуп иабацәа рыҧсадгьылаҿ,  иашьеи иареи анхара  иахьалагаз Лӡаа ақыҭан.
Быҭәба Ҭуран аҧхьатәи иҧҳәыс лҟынтәи ихылҵыз иҧазаҵә, 40 шықәса зхыҵуа Быҭәба Билианҭ иахьа Ҭырқәтәыла дынхоит,  уаҟа аус иуеит. Аҧхынтәи амшқәа рзы есышқәса иҭаацәеи иареи Аҧсныҟа иааны,  иаб иҩны рыҧсы ршьоит, насгьы иабацәа рыҧсадгьыл алабарҭа аниоу шьҭа ари анхара ирӡыр иҭахым. Билианҭ иҧшәмаҧҳәыс даҭырқәоуп,  Еқьнур лыхьӡуп (лыжәла еилкаамкәа иаанхеит),  дырхылҵит ҧак.

    Быҭәба Қьанан Изеҭ-иҧа дынхоит Ҭырқәтәыла Сҭампыл ақалақьаҿ, 74 шықәса ихыҵуеит,  иахьа тәанчара дыҟоуп. Еиҳау аҵара Ҭырқәтәыла далгахьеит,  занааҭла анџьныр-ргылаҩуп,  Ҭырқәтәыла аргылара дуқәа ахьымҩаҧысуаз акырџьара анџьныр хадас аус иухьеит.
Қьанан иҧшәмаҧҳәыс милаҭла Ҭырқәтәыла инхо аҧсуоуп,  Кәарҷиа-ҧҳа Неџьмие Есыф-иҧҳа 70 шықәса лхыҵуеит,  илхылҵит ҷкәынки ӡҕабки: Быҭәба Ур Қьанан-иҧа,  Быҭә-ҧҳа Севинч  Қьанан-иҧҳа.
Быҭәба Ур дҭаацәароуп, 40 шықәса ихыҵуеит. Иҧшәмаҧҳәыс милаҭла даҭырқәа ҭыҧҳауп,  илхылҵит ҩ-џьа аӡҕабцәа:Быҭә-ҧҳа Буқьеҭ Ур-иҧҳа,  Быҭә-ҧҳа Дуана Ур-иҧҳа.
Қьанан иҧҳа Быҭә-ҧҳа Севинч илхыҵуеит 33 шықәса,  аус луеит Ҭырқәтәыла аҳәынҭқарратә банк аусзуаҩыс. Дҭаацәароуп,  абизнес ус иаҿу лхаҵа Улусои Левенҭ шьҭрала даубыхуп,  атуризм иазкны ихатәы фирма имоуп,  иҭаацәагьы иаргьы иахьа Сҭампыл ақалақьаҿ  инхоит. Быҭә-ҧҳа Севинчи иареи ирхылҵит ҩ-џьа аубыхҧҳацәа: аеҳәшьцәа- Буқьеҭи Демеҭи.

     Быҭәба Низам Изеҭ-иҧа диит Ҭырқәтәылан 1951 шықәсазы,  Адаҧазар иахьаҵанакуа Ҳарманҭеҧе ақыҭан. Ашколаҿ ҭырқәшәала аҵара иҵон,  далгеит 11 класс,  аха еиҳау аҵара аҭалара иҽазымкыкәа ихатә ҧхӡашала аусура далагоит. Ус иаалырҟьаны 1992-1993 шықәсқәа рзы Аҧсныжәлар рџьынџьтәылатә еибашьра аныҟала,  иабацәа рыҧсадгьыл ихьчаразы Аҧсныҟа даарц иҽазишәоит,  аха уи аамҭаз ус аара мариамызт азы аҧхьатәи амшқәа рзы  дманшәаламхакәа дшыҟаз, ашьҭахь рацәак мҵыцкәа  иқәманшәалаханы даауеит Гагра ахы ианақәиҭыртә ашьҭахь, 1992 шықәса ноиабр мза азы. Абраҟа иазгәаҭатәуп,  Ҭырқәтәыла инхо  Быҭәбақәа рахьынтә еибашьра иаазгьы иара аӡәзаҵәык шиаку,  дагьеибашьит  аиааира амш аҽнынӡа. Аҧхьа деибашьуан Шамил Басаев игәыҧаҿ Гәымысҭатәи афронт ахырхарҭаҿ,  ашьҭахь 1993 шықәсазы Гәдоуҭантәи Мрагыларахьтәи  афронт ахырхарҭахь ацхыраараз идәықәҵаз адесант дацны Тамшь рыӡхыҵра далахәын. Деибашьхьан Аҭара,  Мыркәыла,  Тамшь уҳәа,  афронт ахырхарҭатә цәаҳәақәа рҟны акырџьара.
Мызқәак рышьҭахь Быҭәба Низам деиҭахынҳәуеит Гәымысҭатәи афонт ахырхарҭахь,  далахәын Шьрома аҭырцәра, иара убас  аҳҭнықалақь Аҟәеи ахақәиҭтәра.   Аҧсны зегьыц инагӡаны ахақәиҭтәраз жәыларыла ҧхьаҟа еихоз иҩызцәа дрылагыланы дагьынаӡоит, Егрытәи аҳәаа аҟынӡа.
Аибашьра анеилга ашьҭахь Быҭәба Низам ишьҭахьҟа Ҭырқәтәылаҟа дыхнымҳәыкәа,  иабацәа рџьынџьдгьылаҿ даагыланы анхара далагоит Ҧицунда иахьаҵанакуа Лӡаа ақыҭан. Аибашьра ашьҭахь рацәак мырҵыкәа (хыхьҟа ишарбо еиҧш),  иашьеиҳаб Быҭәба Ҭурангьы Аҧсныҟа даны, иашьа Низам анхара иҽахьазикыз изааигәара Лӡаа ақыҭан дааны анхара иҽазикуеит.
Низам Изеҭ-иҧа аибашьра ашьҭахьоуп аҭаацәара даналала,  иҧшәмаҧҳәыс шьҭрала Тҟәарчал ииыз Кәарҷиа-ҧҳа (Лика) Римма Кита-иҧҳаи иареи рыҧсҭазаара еиларҵеит,  ирхылҵит ҩ-џьа ахшара,  ҷкәынаки ӡҕабки: Быҭәба Анҭаҷ Низам-иҧа,  Быҭә-ҧҳа  Илона Низам-иҧҳа.

    Ахшара аиҳабы Анҭаҷ Низам-иҧа аҵара иҵон   А.Аршба ихьӡ зху Тҟәарчалтәи абжьаратәи абжьаратәи ашкол № 5 аҟны. Ашкол даналга ашьҭахь еиҳау аҵара аҭалара иҽазымкыкәа дцаны аусура далагеит, Ҧицундатәи ахәыҷбаҳча ахылаҧшҩыс, иахьа уажәраанӡагьы уаҟа аус иуеит. Быҭәба Анҭаҷ  иахьа  ихыҵуеит 24 шықәса,  иакьана  дҭаацәарамхац.

     Низам иҧҳа Быҭә-ҧҳа Илона абжьаратәи ашкол Ҧицунда даналга ашьҭахь Ҭырқәтәыла дцаны еиҳау аҵара дҭалеит, Боло ақалақьаҿ  Изеҭ Болсан ихьӡ зху амедицинатә  университетаҿ  макьанагьы аҵара лҵоит,  з-тәи акурс аҟны дтәоуп. Илона Низам-иҧҳа идыруеит 4-бызшәак: ишылҭаху далацәажәоит аҧсшәа,  аурысшәа,  аҭырқәшәа,  англыз бызшәа,  илхыҵуеит 19 шықәса.
Быҭәба Изеҭ Фаиқ-иҧа ихылҵыз рахьынтә ( хыхь ишазгәаҭоу еиҧш, руаӡәык Ҭуран иҧсҭазаара далҵхьеит), 3-ҩык аҧацәа рыда аҧҳацәа имамызт.Аибашьра ашьҭахь Аҧсны даагыланы анхара зҽазызкыз Изеҭ иҷкәын аиҵбы Быҭәба Низам аҧхьа аус иуан Афонтәи асасааирҭаҿ,  ашьҭахь аусура далагоит аргыларақәа ахьцо аргыларатә маҭәахәқәа ахьыҵәаху ашьҭаҵарҭа ҷаҧшьаҩыс,  иахьа уажәраанӡагьы уаҟа аус иуеит. Низам иҧшәмаҧҳәыс Кәарҷиа-ҳа Римма џьаргьы аус луам,  аҩнытә усқәа дырҿуп,  илхыҵуеит 55 шықәса.
     Низам Изеҭ-иҧа  иҿцәажәара анымҩаҧгаз 2015  шықәса ианар 17 рзы ицәажәара иалагӡаны абасеиҧшгьы азгәеиҭеит: «Сеиҳабацәа рҟынтәи исаҳахьан,  ҳабацәа рыҧсадгьыл ишахыргаз,  Ҭырқәтәылаҟа иаанагаз зегьы Ҵабал ишҭыҵыз. Абыргцәа ирҳәамҭаны Аҧсны аӡбахә саҳауан,  абарагьы сшеилаҳауаз ус иаалырҟьаны исаҳаит ҳаҧсадгьылаҿ аибашьра ишалагаз. Асеиҧш ансаҳа саагыло сыҟазма,  ашәарҭа иҭагылаз сабацәа рыдгьыл ахь саартә амзызқәа анцәырҵ,  аҧхьатәи амшқәа рзы саартә иуадаҩхазаргьы, ашьҭахь  Аҧсны ахьчараз Ҭырқәтәылантәи иаауаз аҧсуаа срыцны саргьы сааит Гагра ахы ианақәиҭыртә ашьҭахь 1992 шықәса ноиабр мза азы. Шьҭа сыҧсадгьылаҿ сыҟоуп,  ҳабацәа зхыргаз адгьылаҿ сынхоит,  Анцәа иџьшьаны сыжәлантәқәа ахьынхо Аҧсынтәылаҿ саргьы сынхоит,  сҭаацәароуп,  исыхшазгьы шьҭа ара иҟазароуп. Аҧсныҟа мышкы зны сцап ҳәа сыҧхыӡ иаламшәацыз абар аҵыхәтәан иахьылабҿабахаз,  ари сара сзы еиҳау даҽа насыҧк ыҟам.»
Быҭәба Низам иабацәа рҭоурых ҳәа ирҭбааны,  инарҵаауланы акгьы издыруам,  амала иаб Изеҭ иҳәамҭаны игәалашәо ҳәа иҟоу,  Низам иабду Фаиқ дызхылҵышьҭраз Ҷлоутәқәан,  уантәи Ҭырқәтәылҟа ишагаз ауп иидыруа. Ҵабыргны,  Ҷлоунтәи Ҭырқәтәылаҟа иагаз ҳәа ҳара иаадыруа Быҭәба Ҟарабач иашьцәеи ихшареи заҵәык роуп,  иҟалап иашаҵәҟьаны зышьҭахьҟа ихынҳәыз Ҟарабач иҧацәа ҩ-џьа заҵәык  рыда егьырҭ зыхнымҳәкәа Ҭырқәтәыла иаанхаз,  мамзаргьы Ҟарабач иашьцәа 7-ҩык ахьыҟаз рахьынтәи, издыруада руаӡәык  Низам иабацәа урҭ ирхылҵышьҭразаргьы,  аха уи ахьынӡаиашоу ашьқәыргылара зуадаҩу ала уажәшьҭа еилкаашьак  амамкәа иаанхоит.


               
              


                 ГАЛ  АРАИОН  ИНХО  БЫҬӘАА

Еиуаеиҧшым аҭоурыхтә аамҭақәа рзы аполитикатә шьаҭала ҳахәаҧшуазар, ҳџьынџьдгьыл Аҧсынтәыла иааны иқәынхоз ажәларшьҭрақәа ирыхҟьаны   атәыла иашьагәыҭу ҳмилаҭ ретнос-демографиатә  арӡҩара иахьынӡаҧырхагоу аҭҵаара, ари  еснагь аҵак дуӡӡа  змоу акәны иаанхоит.
Кавказтәи ажәларшьҭрақәа мчыла иқәцаны Османтәылатәи Ҭырқәтәылаҟа рахыгара,  ажәларқәа ӡәырҩы аӡра амҩахь инанагеит, иҟоуп шьаҭанкыла иарӡқәазгьы. Иара убас,  1864 шықәсазы Аҧсны аҳра  ақәгара амҩақәа рзаанартит,  Жәыргьыҭи Сенакьи ауездқәа рҟыны инхоз  агырқәа хырҵәаны Аҧсныҟа иааганы  рнырхара. Урҭ рыдагьы XIX -тәи ашәышқәса анҵәамҭаз Шәантәылантәи арахь иааны Аҧсны иахьаҵанакуаз ашьха дгьылқәа Чҳалҭеи Кәыдри реҩхаақәа рҿы 18 рҟынӡа рхатә қыҭақәа ҟаҵаны анхара иалагеит,  убасала еиднакылеит аҵыхәтәан  «Аҧсуа Шәантәыла»  ҳәа изышьҭалаз.
1886 шықәса  иаҵанакуа Галтәи аучастка ҳәа изышьҭаз аҟны қыҭацыҧхьаӡа инхоз ауааҧсыра рхыҧхьаӡара абасала иҟан: аҧсуаа 5766 ҭӡы ыҟан,  уааҧсырала 29520 -ҩык рхыҧхьаӡара наӡон. Убри аамҭаз уаҟа инхоз агырқәа 163  ҭӡы ыҟан,  уааҧсырала 984 ҿҩык заҵәык ракәын хыҧхӡарала иҟаз. ( аҭоурых наукақәа ркандидат Л.И.Ҵәыџьба лусумҭатә монографиа  «Етно-демографические процессы в Абхазии в XIX веке». Аҟәа-2001ш.,  ад 140 аҟнытә). 
Ишаабо ала  114 шықәса раҧхьа шьҭрала Егырҧсҭа зегьы зымҽхакны инхоз аҧсуаа ракәын,  аха нас 1931 шықәсазы Сталини Бериеи маӡала еицәажәаны аҧсуа жәлар ирмазҵаакәа Аҧсынтәыла Қырҭтәыла иахьырҧшны ианыҟарҵа инаркны Гал араионаҿ инхоз агырқәа, ашьҭахь ақырҭуа милаҭ ҳәа зхы иазызҳәаз иааны инхо мацара аҵыхәтәан аҧсуаа раҵкыс акырӡа еиҳахеит,  иаҧсуаазгьы ирулакгьы иақырҭуартәит. Убасеиҧш рзыруит Гал араион Барҕьаҧ ақыҭахь ицаны инхаз Быҭәаагьы,  урҭгьы ақыруа милаҭ ҳәа инҭаҩны «Быҭәбаиа» ҳәа рыжәлақәгьы рыҧсахыртә иҟарҵеит. Абасала иагьаҧсыуамкәа иагьақырҭцәамкәа арыцҳара иақәшәаз Быҭәаа (Быҭәбаиақәа) иахьа инхоит Барҕьаҧ ақыҭан ҳабла-ҳаблала рҽеихшаны,  ҭӡыла иаагозар абасала иҟоуп: Аладатәи Барҕьаҧ - 5 ҭӡык,  Аҩадатәи Барҕьаҧ-7 ҭӡык,  Гәыда Иашҭа (Набакиа) -4 ҭӡык,  Гал ақалақьаҿ- 3 ҭӡык. Зынӡа иҟоуп-19 ҭӡы, уааҧсырала иугозар 65-70-ҩык иреиҳам. Абасала  аҧсуаа рақырҭуахаратә процессқәа шымҩаҧысуаз уажәы араҟа инарҭбааны алацәажәара аҭахым,  избанзар уи шыҟалаз аҭоурых ззымдыруа иахьа ҧсуак дыҟам.  Ажәакала, анкьа аҧсуа қыҭа  Ҵабал инхоз,  ашьҭахь Ҧақәашьҟа иаанагаз,  аха изларҳәо ала нас  уантәи Гал араион Барҕьаҧ ақыҭахь иагаз ҭаацәарақәак ирыздыруамызт мышкы зны «иақәырҭуахараны» ишыҟаз. Урҭ Галҟа ианагаз иарбан шықәсоу еилкаам,  аха  абшьҭрак еиуаз Быҭәба Ҭемраз ҳәа аӡәы   ихшареи  иареи Галҟа  ицаны ианынха, нас уаҟа уааҧсырала еизҳауа ианалага  нахыс  ҧшьаала дара рышҟагьы иааскьон, аҧсуаа зегьы рзы имыжданы ирзыҟалаз   30 -тәи ашықәс  еиқәаҵәақәагьы.
Иахьа Гал   араионаҿ инхо Быҭәаа рахьынтә иҟоуп, анкьаӡа зны рабацәақәак Ҧақәашьынтәи  Галҟа ицаны ишынхаз здыруа. Усҟан Гал араион зегьы аҟны аҧсуаа ықәыҕҕа ианынхоз акәын, ҧсышәамзар шамахамзар даҽа бызшәак уаҳауамызт, аха 1930-ашықәс еиқәаҵәақәа  анрыхьӡа, усҟан ажәазаҵәык ианақәдырӡуаз аамҭаз Қарҭынтәи иаарышьҭуаз  Сталини Бериеи рмаҵуарқәа рхыҧша иацәыршәаны аҧсуаа рыжәлақәа рыҧсахра иалагеит, абжаҩыкгьы зынӡагьы ирмазҵаакәа рмилаҭра иалхәдаатәны рыжәлақәагьы рхыхны иақырҭуа милаҭушәа иҭарҩуа иалагеит. Аамҭа цацыҧхьаӡа аҧсшәа здыруаз абыргцәа есааира имаҷхон, абиҧара-ҿа ракәзар ианииы нахыс   рхатәы бызшәа рмаҳауа рыхшыҩ ырцагәны, аҧсуаагьы  шьҭрала иақәырҭқәазшәа амилаҭеилыхҩцәа ақырҭуа политика иаҿажьны  раҧсуа доуҳа рыладырӡуан, асеиҧш амитә иақәшәаз Гал инхоз Быҭәаа рхала ракәмызт, уи арыцҳара иаҿашәеит уаҟа инхоз аҧсуаа зегьы. Иахьа издырқәоу аӡәык-ҩыџьак рҟынӡы ыҟоуп, аабыкьанӡа зхатәы бызшәа здыруаз рабдуцәа шыҟаз, иаагозар: Быҭәба Авел, Быҭәба Инал, Быҭәба Грышьа, Быҭәба Кәатеи, Быҭәба Ное уҳәа ӡәырҩы, урҭ Очамчыра араионаҿ инхоз Быҭәаа дареи аиҭанаиааира рыбжьан, еснагь ацәгьеи-абзиеи рзеиҧшны рҽаладырхуан. Иахьатәи абиҧара ракәзар рыбызшәа анырцәыӡ нахыс рмилаҭ доуҳа рылҧсааит,рҭыҧҳацәа ақырҭцәеи агырқәеи ирыццеит, рыҷкәынцәа ракәзар урҭгьы ақырҭцәеи агырқәеи рҭыҧҳацәа ҳәсасы иааргеит, ирыхшазгьы рабацәа рхы здыркылаз ақырҭуа милаҭ ирылаӡҩахеит. Урҭ шьҭрала ишаҧсыуаау рдыруазаргьы, насгьы иахьа шьҭа аҧсацәа ҳәа зыҽҭазҩырц зҭахқәоугьы  ыҟазаргьы, ҵабыргны ирыхшазгьы аҧсацәахарц иашьҭазар, усҟан рыхшара шыхәыҷқәоу аҧсуа школқәа ирҭаҵаны рхатәы бызшәала ицәажәо изыҟалар, убасала аҧсуа ҵасқәеи ақьабзқәеи анрылааӡаха, убасҟан акәхоит  Гал араион инхо Быҭәаа раҧсуахара  ахы  ахьынтәаркхо.
Аҭоурых аамҭа еибафарақәа ирыхҟьаны зхатәы бызшәа зцәыӡыз  рахьынтә иахьа Гал ақалақьаҿ инхақәоу абиҧарақәа иреиоуп: Быҭәбаиа  Иура  Авел-иҧа (1951 ш.), Быҭәбаиа Мзеона Авел-иҧҳа (1948 ш.), Быҭәбаиа Нана Иура-иҧҳа (1981ш.), Быҭәбаиа Натиа Иура-иҧҳа (1982 ш.), Быҭәбаиа Давех Инал-иҧа (1927 ш.), Быҭәбаиа Демур Давех-иҧа (1962 ш.),Быҭәбаиа Гоги Калимон-иҧа (1947 ш.), Быҭәбаиа  Лаша Гоги-иҧа, Быҭәбаиа Лали Гоги-иҧҳа (дынхоит Голландиа), Быҭәбаиа Мираб, Быҭәбаиа Мамука Мираб-иҧа, Быҭәбаиа Гигла Грышьа-иҧа (1943ш.), Быҭәбаиа Додо Никифор-иҧҳа, Быҭәбаиа Темур Мурман-иҧа (дынхоит ақыҭа Кохора), Быҭәбаиа Ека Џьамал-иҧҳа (дынхоит ақыҭа Ҵарча), Быҭәбаиа Гурам (дынхоит ақыҭа Приморск).
Хыхь ишазгәаҭоу еиҧш,Быҭәаа раҧхьаӡа ицаны иахьынхаз Барҕьаҧ ақыҭан ауп, иахьа уаҟа инхо рхыҧхьаӡарагьы  еиҳа ирацәаҩуп: Быҭәбаиа Реваз Кәатеи-иҧа, Быҭәбаиа Иури Кәатеи-иҧа,Быҭәбаиа Ладо, Быҭәбаиа Даҭо Ладо-иҧа, Быҭәбаиа Гульвер Миро-иҧа, Быҭәбаиа Зураб Миро-иҧа, Быҭәбаиа Оҭар Миро-иҧа,
Хыхьтәи Барҕьаҧ инхақәо: Быҭәбаиа Максим Иван-иҧа, Быҭәбаиа Венед Алықьсандр-иҧа, Быҭәбаиа Џьусҭан  Ное-иҧа, Быҭәбаиа Џьамбул Ное-иҧа, Быҭәбаиа Карло Ҭома-иҧа, Быҭәбаиа Леван Карло-иҧа, Быҭәбаиа Лери Карло-иҧа, Быҭәбаиа  Лестембер Карло-иҧа, Быҭәбаиа Даҭо Гәыда-иҧа, Быҭәбаиа Натиа Даҭо-иҧҳа, Быҭәбаиа Гамлет Михаил-иҧа, Быҭәбаиа Кристина Гамлет-иҧҳа, Быҭәбаиа Џьумбер Мамиа-иҧа,Быҭәбаиа Ваинуша Џьыга-иҧа, Быҭәбаиа Каха Ваинуш-иҧа, Быҭәбаиа Ҭамаз Шьоҭа-иҧа, Быҭәбаиа Евтех Грышьа-иҧа, Быҭәбаиа Резо Грышьа-иҧа, Быҭәбаиа Сосо Евтех-иҧа,Быҭәбаиа Торникс Евтех-иҧа,Быҭәбаиа Ринель Евтех-иҧа, Быҭәбаиа Мираб Евтех-иҧа, Быҭәбаиа Џьумбер Алықьсандр-иҧа, Быҭәбаиа Лика Ваинуш-иҧҳа, Быҭәбаиа Иван Алықьсандр-иҧа,Быҭәбаиа Милена Иван-иҧҳа.
Урытәыла инхақәо: Быҭәбаиа Лери Шалери-иҧа (дынхоит Петербург),аеҳәшьцәа Быҭәбаиа Маҟәала Шалери-иҧҳаи Быҭәбаиа Медеа Шалери-иҧҳаи ( аҩыџьагьы   нхоит Москва).
Қырҭтәыла инхақәо: Быҭәбаиа  Михаил Михаил-иҧа, Быҭәбаиа Цира Михаил-иҧҳа, Быҭәбаиа Дазмер Севаст-иҧа, Быҭәбаиа Фридон Шьоҭа-иҧа, Быҭәбаиа Мака Џьамал-иҧҳа, Быҭәбаиа Пикриа  Џьамал-иҧҳа, Быҭәбаиа Софико Даҭо-иҧҳа, Быҭәбаиа Манучар Гидал-иҧа, Быҭәбаиа Николоз Сергеи-иҧа.
Жәыргьыҭ инхақәо: Быҭәбаиа Манана Орест-иҧҳа, Быҭәбаиа Гиа Мамиа-иҧа. (Гал араиони егьырҭ арегионқәеи рҟны инхақәо Быҭәбаиақәа ҳәа абраҟа иарбақәо рыхьӡқәеи  рабхьӡқәеи ҩны иаҳзааиҭиит  Гал ақалақьаҿ инхо Быҭәбаиа Иура Авел-иҧа).
   Шьҭа иааркьаҿӡаны акәзаргьы ҳазааҭгылап,  еиҳарак 1930-тәи  ашқәсқәа рзы Бериа напхгара зиҭоз ақырҭуатә политика аҧсуаа  рзы ишьҭрарӡгаз арыцҳарақәа  ацны  аҽашцәырнагаз . Асовет мчы ахьӡала Қарҭ еиҵарҟәаҟәоз аус хәымгақәа ирыхҟьаны Аҧсны аҩнуҵҟагьы,  зегь раҧхьагьы хықәкыс ирыман аҧсуа милаҭ еилаӡҩаны рақырҭуатәра. Ҿырҧштәыс иаагозар хыхь ишазгәаҭоу еиҧш,  Егырҧсҭа ( Гал араион) иахьаҵанакуа XIX -тәи ашәышқәсазы ҧсышәа мацаран иуаҳауаз,  агыршәа уиаҟара абҕа азеиҵымхыцкәа иааиуан,  уи аамҭаз ақырҭцәа зынӡа имаҷын. Ус ишааиуаз,  Қырҭтәыла амраҭашәарахьтәи адгьылқәа рҟынтәи ихырҵәаны Аҧсныҟа (Галҟа) иааганы индырхаз агырқәеи аҧсуааи аиланхара ианалага инаркны  ҧшьаала еилаӡҩо рҿаархеит,  ҧсышәамзар даҽа бызшәак зқәымҩуаз адгьыл аҵыхәтәан агырқәеи ақырҭцәеи ирыдгьылхазшәа аҧсуа бызшәа ҧсыҽханы дара рбызшәа аханы игылт. Еиҵагылоз аҧсуа биҧарақәа убасала  рыжәлар рҭоурыхи рмилаҭи  есааира иацәыхарахо иалагеит, аамҭақәа  ҧхьаҟа инаскьцҧхьаӡа аҧсуааи дареи аиуарагьы рыбжьало иалагеит, ишнеи-шнеиуаз рҵасқәа акхеит,  хымҩаҧгашьала еиҧшхеит, аҵыхәтәан бызшәак  мацарала (гыршәала) еицәажәо иалагеит.
Аҧсҭазаара ӡбаҩыс иамоу аамҭа есааира наҟ инаскьацҧхьаӡа аҧсуаа рыдгьылгьы даргьы рақырҭуатәраз наҟынтәи мчыла ихырҵәаны иааргоз агырқәа рбызшәа аҵыхәтәан аҧыжәара шьҭнахын, уаанӡа  Гал араион зегьы неимазакны инхоз аҧсуаа ҧшьаала рыбызшәа рҿыхра аҽазнакит. Агырқәа ируацәахаз аҧсацәа зынӡаск ирзааигәамыз абызшәа есааира иалашьцылон,  ус ишнеиуаз аҵыхәтәан ирхатәы бызшәахазшәа иара амацарала алацәажәара иалагеит. Абасала зхы иоужьхаз агыршәа Егырҧсҭагьы иаанымгылакәа ашьшьыҳәа Аҧсны агәахьгьы ааскьара иалагеит иҧсыҽқәаз ауаа ҧшьаала иара ашҟа ииаго,  издызымкылоз ирҿагыланы инарыгәҭасуа. Иџьоушьартә иҟоугьы, аҧсшәа аасҭа агыршәа еиҳа амчра амазшәа иахьыҟалаз ауп.  Агырқәа  раасҭа аҧсуаа рацәаҩны ишынхозгьы, аҧсшәа дырҵара рылымшакәа агыршәа шьҭҧааны агыруахара (ақырҭуахара) еиҕьыршьартә аҟынӡа рхы наргеит, уи акәындаз,  аҵыхәтәан ҳаргьы ҳақырҭцәоуп ҳәагьы рхы иазырҳәеит. Абасала  амрагыларахьала зҿаазхаз атәым бызшәа аҽеиҵнахыцҧхьаӡа, Гал араион иқәынхоз жәларык аҧсуааи Аҧсны агәахьы инхоз аҧсуааи дареи есааира милаҭла еицәыхарахон,  реиҭанаиааирақәа кьаҿхон, аамҭақәа ласкьацҧхьаӡа  аҵыхәтәан ҩ-милаҭк  ракәхазшәа ишьақәгылт. 
Аабыкьанӡа Гал араион аҟынтәи абыргцәа зхатәы бызшәа здыруаз хыц-ҩыцқәак нханы иҟан,  ишаҧсацәазгьы рдыруан,  аха ақырҭуахаратә политика змилаҭтә доуҳа арцагәыз  рыхшара шәаҧсацәоуп ҳәа раҳар рымуа аҟынӡа инеихьан,  уимоу Аҧсны жәлар рџьынџьтәылатә еибашьра аамҭаз ҳара ҳақырҭцәоуп ҳәа рхы ҧхьаӡаны рашьцәа аҧсуаа ирҿагыланы ирабашьызгьы рацәаҩуп. Ақырҭуахаратә цәқәырҧа иалаҳаит хыхь ишарбо еиҧш, Гал араион Барҕьаҧ  ақыҭахь иагаз Быҭәаа рыжәлантәқәагьы,еиҳа ирацәаҩны иахьеиланхо аҭыҧгьы  Сабуҭбаиа  ҳәа ахьӡыртәит. 
Абжьаратәи ашәышқәсақәа рзы Аҧсуа ҳәынҭқарра ду ахаан аҧсуаа рхы иадырхәон Аҧсны анҭыҵ ирымпыҵархалоз адгьылқәа-иштәымдгьылыз узырбоз елементк аҳасабала. Ари иабзоураны ахатәтәратә шьаҭа «са» ахархәара аиоуит агырқәеи ақырҭқәеи рҿы,  иаагозар: Сақарҭвело,  Самегрело, Сабуҭбаиа уҳәа убас иҵагьы. XVII -тәи ашәышқәсақәа инаркны Аҧсны аҩнуҵҟагьы агырқәа ирыхҟьаны ахатәтәратә ҭыҧхьыӡқәа цәырҵуа иалагеит, ҿырҧштәыс   иаагозар: Самырзаҟан (Чачба Мырзаҟан идгьыл, мамзаргьы Мырзаҟан иуаажәлар ахьынхо),  Саҕарцкьиа,  Саберио  (гыршәала иаанаго,  ҳара иаҳтәу ақыҭа,  аҳабла) уҳәа,  убас иҵагьы.
Гал арион инхо аҧсуаа зынӡа иақырҭуахаз ажәлашьҭрақәа иреиуоуп,  иаагозар: Чқәан (Чикобава),  Ажәанба( Званбаиа),  Аимхаа (Емухвари),  Ақырҭаа (Акиртава),  Базба (Базбаиа),  Маан (Марганиа),  Агырба (Агырбаиа),  Ашәхәаҵаа (Ашхацава), Езыгәба (Езугбаиа),  Гәаӡба(Гваӡабиа),  Шармаҭ (Шаматава), Чанба (Есава),  Қаҧшь (Ковшбаиа),  Џьапуа (Џьобава),  Абраскьыл (Булискериа), Быҭәба (Сабуҭбаиа) уҳәа,  аҧсуа жәлақәа рацәаны иақырҭуартәит,  аҵыхәтәан ҳаргьы ҳақырҭцәоуп ҳәа ашәҟәы рҽанырҵеит.
Абасала ҳаҧсуа жәлақәа амилаҭтә политикатә сал анрыбжьарҵа нахыс  амрагылареи амраҭашәареи инхоз аҧсуаа реиҭанаиааирақәа есааира икьаҿхон, убасала аӡәи-аӡәи еицәыхарахон,  аҵыхәтәан изеибамдыруа аҟынӡа инеибагеит. Ҧшьаала иӡуан Егырҧсҭа зегьы ҭырҭәааны иқәынхоз аҧсуаа зхылҵыз рҵасқәа,  есааира ирхадыршҭуан раҧсуа кәыльтура,  еицакуан рхымҩаҧгашьақәа,  рылҧсаара иаҿын рхатәы бызшәа.  Ирхатәыз ацынхәрас ишьҭыркаауан даҽа ҟазшьак,  даҽа ҵакык,  даҽа еицакшьак змаз атәым цәара. Уаҩ изнымкыло аамҭа мыждагьы иара атәы ҟанаҵон, амрагыларатәи аҧсуа жәлар раҧсшәа ырӡны,  рмилаҭ мап ацәкны,  раҧсуара рыҩнаҭақәа ирдәылцаны рхы здыркылаз рбызшәала ирыхшазгьы даргьы ацәажәара иалагахьан.
1986 шықәсазы аижәлантәқәа Быҭәаа иааибыҳәаны,  Ҷлоу ақыҭан Быҭәба Тыкәа иҩнаҭаҿы аиқәшәара анрымаз,  Гал араион инхоз ҧыҭҩык Быҭәбаиақәагьы ианраҳа «ҳашьцәа ахьеизо» ҳәа даргьы ааны Быҭәаа реибабара рхы аладархуит,  ари раҧхьаӡа акәны ауп Быҭәааи Быҭәбаиақәеи реибабара шыҟалаз. Урҭ рҽеибаркны раара арахьтәи Быҭәаа ргәы иахәагәышьеит,  аха иазууазеи абарҭ ауаа ҳаҧсацәоуп ҳәа ҧыҭҩык аҳәара рзымгәаҕьит. Быҭәаа зегьы аҧсацәоуп,  рыжәлагьы иаҧсуа жәлацқьоуп,    Быҭәбаиа ҳәа ажәла ыҟаӡам ҳәа ирымаркит,  аха иуҭаху раҳәала,  зегь акоуп дара ирҳәарц рҳәон. Абасала ҳара иаабоит Быҭәбаиа ҳәа зыжәла еицазкыз (ҵабыргны,  уи дара рабацәа ирхарамкәа усҟан изҭашәаз ақырҭуа милаҭтә политика зҵаара иднарҟаҵазаргьы,  ҳаргьы анкьа ҳаҧсацәан ҳәа аҳәара рзымгәаҕьит),  раҧсуаратә доуҳа ақырҭуа политика ишарлашәыз,  раҧсуа милаҭтә культура шарӡыз,  рхатәы бызшәа шрыцәнарӡыз,  убасала ҭаацәаныла атәымуаа ирылаӡҩаны ишыҟалаз,  усеиҧш рызнауит егьырҭ аҧсуа жәлақәагьы. 
Абасеиҧш милаҭк рырхәашьра иахҟьаны 1992 шықәсанӡа шьаҭас иаман аҧсуаа рхыҧхьаӡара аизҳара аанкылара,  азқьышықәсақәа ирхаану рҭоурыхи ркультуреи уҳәа,  аҧсуаа рмилаҭтә политика еицакны амырҕьацара,  убас мацарала маӡа-аргама имҩаҧысуан аҧсуа милаҭ иаанхазгьы адунеи раныхра. Аҧсны жәлар рџьынџьтәылатә еибашьра иднардырызгьы рацәоуп,  аха Быҭәбаиақәа реиҧш егьырҭ аҧсуа жәлақәагьы рмилаҭтә хшыҩ зырлашәыз ақырҭуатә идиологиа амчра макьанагьы рхьышьҭрахь изхьамҧшуа иҧахны иакуп,  зқьышқәсақәа ирхаану рабацәа рҭоурыхи рмилаҭтә культуреи агәыблра анышьҭырхша  анакәхашагьы здырхуада.
Аҧсуа аҟәыҕара игӡам,  аха рыцҳарас иҟоу иразцәара атәымуаа рхы ишадырхәо изгәаҭом,  игәеиҭозаргьы хьаас икцәом,  уи иахҟьаны знапахьы дназгарц зҽазызшәо имаӡа ахьиҵидыраауа азоуп имариаӡаны дзимпыҵашәогьы. Ҵабыргны,  аҧсуа унаидыххыланы иузыршәаша уаҩым,  дыршәаны дшьамхнышсыргылоит ҳәа аӡәы иақәикыргьы ианаижьуам,  аха аҧсабара иланааӡаз ақьиацәара аниҧырхагахалоугьы рацәоуп,  убри ауп ирыхьыз Гал араионаҿ инхо аҧсуа шьҭрақәагьы. Аҧсынтәыла ажәытәӡа аахижьҭегьы аҧсуаа рыла акәын аҧсы злаҭаз,  аха хыхь ишарбо еиҧш, 30 -тәи ашықәс еиқәаҵәақәа инарыдаркны аҧсы ахызхәуаны ҳәа иҟаз аҧсуа милаҭ рырӡҩара заҵәык  шакәыз рдыруан  ақырҭуа националистцәа. Абри апроцесс мҩаҧысуан 1992 шықәсанӡа, Аҧсуара аҧсы  ахьахырхша ишазықәҧоз мацара аҵыхәтәан рхаҭақәа рхы иазеицәаз ҟарҵеит.  Аҧсуа милаҭ зегьы неиҧынкыланы рақырҭуатәра ианамыхәа, ашьҭахь мчыла раныхразы ихацдаркыз аибашьра ахҟьарала рнапала иқәырцеит, анкьа иааганы индырхахьаз рашьцәа,  рнапала идырхынҳәит анкьатәи рыҧсадгьыл ашҟа.
Аҧсҭазаараҿ ауаҩы гәыҕрада нхашьа имаӡам,  Гал араионаҿ инхо Быҭәбаиақәагьы издыруада мышкы зны рхылҵышьҭрақәа рабацәа шаҧсацәаз дырны рмилаҭ иазхьамҧшыр шыҟамло дыруп,  аха уи азын иаҭахуп аамҭа азыҧшра,  аамҭа ауп агәыҕрагьы зырҵысуа. Агәыҕра змам амилаҭ ҧсуеит рҳәоит,  избанзар гәыҕрада аҧсҭазаара зыҟалашам. Ус анакәха ажәытәын еиҧш,  Аҧсынтәыла зегьы аџьџьаҳәа ҧсышәала ицәажәо мышкы зны ишҧаҟамлари ҳәа агәрагара ҳацны ҳгәыҕлап,  аха уи азын ҳаргьы ҳамҧшыкәа излаҳалшо ала ацхыраара  аҳҭалароуп.

      

       ХАТӘЫ  БЫЗШӘЕИ  АЖӘЛЕИ  АНЕИЦӘЫӠ, ИӠУЕИТ 
                            АҦСУАРАГЬЫ

      Ауаҩытәаҩса изы оума аҵанакуеит  раҧхьаӡа ишьаҿа ахьеихигаз иқыҭа,  убранитәи ауп иҧсадгьылгьы ахьынтәалаго. Избанзар,  дасу иқыҭа алоуп иҧсадгьыл абзиабара ахьизцәырҵуа, дахьиз ишьҭикаауа далагоит, ижәлар бзиа изырбаша адоуҳамч. Ҳабацәа дуқәа зааӡаз абри аҧсуара адоуҳамч иабзоураны акәын дасу рабшьҭрақәа мырӡкәа иаазгоз,  рыламыс ацқьара,  рҵасқәа,  рқьабзқәа,  рыбызшәа аҧшӡара уҳәа еиқәзырхоз,  убасала дасу рыжәлақәа шәшәырак амамкәа биҧарала рхымҩаҧгашьа еиҷаҳауа имҩасуан. Егьырҭ ажәлақәа реиҧш,  Быҭәаагьы ахьынхозаалакгьы ашьха ҳауалеи ӡыхь цқьалеи иааӡан,  лахьеиқәрак рымамкәа еснагь рлакҭақәа ҭыҧхаауа акәын ауаа ишырҧылоз, насгьы ирфоз-иржәуаз цқьан,  рыуаҩреи рыламыси еснагь иҳаракны иркызарц рыцшан. Аҧсуаа рҿы ишаҧу еиҧш,  ирҭаауаз асас «узаазеи» ҳәа иазҵаауамызт,  ирзымдыруа мҩасҩык днымҩахыҵыргьы,  дазусҭаз ихаҭа иҳәаанӡа «Уазусҭада? Иухьӡузеи иужәлоузеи?» ҳәа,  рхы иаҭәашьаны иҵаауамызт. Дара рзы ачеџьыка аҟара еиҳаз даҽак рымамызт,  иҟарҵоз аҳаҭырқәҵара ҽырбагамкәа рабацәа рҵас иқәныҟәон. Абраҟа иаазгар сҭахуп,  Быҭәба Сеилаҳ Шьааб-иҧа лассы-лассы ииҳәалоз иажәаҭынхак: «Аҧсҭазаара уааразаргьы адунеиаҿ иҟоу-Уаҩроуп!» ҳәа.   Ишаабо ари иаанаго, ҵакыс иамоу  ахҳәаа  аҭара  аҭахым. 
Абасеиҧш ҳабдуцәа идзырҳәозгьы,  идзырҟаҵозгьы,  доуҳаны ирыдыркылахьаз Аҧсуара акәын. Аҧсуара дара рзы закәанк ирзаҩызан,  уи еиламгакәа иахьақәныҟәоз иабзоураны даргьы еиқәнархон. Анкьаӡа зны абшьҭрак еицатәыз Быҭәаа имаҷҩ-маҷҩны иахьа иахьынхо ақыҭақәа: Аҭара,  Ҧақәашь,  Ҷлоу,  Дәрыҧшь,  Ҟәланырхәа уҳәа,  рҟынтәи рабшьҭрақәа ажәытә инаркны егьа мыҟәмабарақәа ирықәшәахьазаргьы рхы-рыҧсы мҟьашьыкәа,  рыжәла аказы имырҧхашьакәа иахьа уажәраанӡа иааргеит рыуаҩреи,  рыламыси,  рабацәа рхаҵареи. Анкьа аибабара аныҟаз,  аиҭанаиааирақәа анрыбжьаз,  аизыгәблра аныҟаз ацәгьеи абзиеи рҿы ҳабацәаеи ҳабдуцәеи иҧаҳаимбарцәаны жәҩантә илбаазшәа иӡыш-ӡышӡа ианааикәагылоз,  мамзаргьы инеидтәаланы ианеицәажәоз реицәажәашьа зеиҧшраз,  рхымҩаҧгашьа аҧшӡара заҟа иаҵаз  ажәала иузымҳәашала доуҳамчык рхылҵуан. Дара-дара еихӡыӡаауа,  ҳаҭыр еиқәҵаны,  аӡәи-аӡәи еиҿамҧо еиҧырхагамхакәа ианеицәажәоз,  раҧхьа акы аҳәара уадаҩын,  рдоуҳамч иахылҵуаз Аҧсуарагьы иаразнак уҿаҧхьа иаагылон. Иреиҵбацәаз аӡәы ишакәымыз ала ихы мҩаҧигар,  иакәымк ааиҿыҵҟьар,  иаразнакала гәыбҕан шрырҭоз рдыруан аҟнытә,  ианцәажәоз даараӡа рхы раӡаны акәын  рыҽшыҟарҵоз.
Дхәыҷымкәа идухахьада! Иахьатәи абиҧарагьы ҳазхаану маҷым,  ҳабацәеи ҳабдуцәеи рхы заҟа ҳаҭыр рзақәыз,  рхымҩаҧгашьақәа заҟа ацқьара аҵыз ҳгәалашәараҿ иаанханы иҟоуп,  амала убарҭқәа ҳара шьҭа ҳхы иаҳзархәар. Жәытәнатә аахыс ҳабацәа ршьа иалаз,  рыламыс ишацыз еиҧш,  ирҭаауаз асасцәа ишырҧылоз еиҧшҵәҟьа ирҧшӡаны рынаскьагашьагьы иақәшәон,  урҭ асасцәагьы даҽазнык аара ргәаҧхартә еиҧш. Убасала рабацәа зықәныҟәоз Аҧсуара иацыз абзиарақәеи аҧшӡарақәеи ракәын рыхшарагьы рыблақәа хызтуаз,  амҩа иаша ианызҵоз,  рхатәы бызшәа рцәымӡкәа рыжәлагьы шыцқьаз еицакрак амамкәа еиқәзырхоз.
Ажәытә ҳабацәеи  ҳабдуцәеи рхаани иахьатәи аамҭа иахаану абиҧарақәеи еиҿҳарҧшуазар,  акыр иахьеицакхаз азы ҩнуҵҟала иааунырыртә агәҭахәыцрақәа узцәырнагоит. Ҳәарада,  абасала ухәыцыртә еиҧш аҭагылазаашьа узҭо,  усҟани уажәи ахымҩаҧгашьақәа реиҧшымзаара ауп изыхҟьо,  избанзар иаразнак игәаумҭар залшом иахьатәи абиҧарақәа ирцәыӡыз ҳабацәа рыҧшӡарақәа шмаҷым.  Ажәла  ҳаназааҭгыло аамҭаз,  Быҭәаа рыжәла уазхьаҧшуазар агәахәара ду узҭаша акәны иҟоуп  (Гал араионаҿ инхо аламҵакәа),  неҩымсрада хәыҷгьы-дугьы рхатәы бызшәа ахьырдыруа,  иахьала машәыршәагьы дыҟам   аҧсышәала изымцәажәо аӡәы. Ҳәарада,  ари даараӡа иразҟы дуны иуҧхьаӡартә иҟоуп,  шьҭа иаанхаз рабацәеи рабдуцәеи рдац-ҧашәқәа ашәышқәсақәа ишрыларсу,  рыжәла ашьҭамҭа ахьынтәаауа,  аамҭаеикәшарақәа рӡыблара иазмырӡкәа еиқәханы ааишьас иаиоуыз ахьырдырша ауп изышьҭалаша. Иара убас ирдыруазароуп  рыжәла ҧхьаҟатәи алахьынҵа змырӡуа арбану,  насгьы уааҧсырала иахьеизҳаша,  рыжәла заҟа ҳаҭыр ақәырҵауа,  рабацәа рыбызшәа рхамыршҭыкәа рыхшара заҟа ирыларааӡауа заҵәык шакухәо, аринахысгьы еиқәзырхараны иҟоу. Ирдыруазароуп Аҧсуара ахышәара аҵышәара шәашьа шамам еиҧш,  ахатәы бызшәагьы аҳәаа шамам,  насгьы аҧсуареи абызшәеи рдоуҳамч рылааӡазарц азы  иахьа маҷк иаҳцәыуадаҩхаз ҳабацәа рхымҩаҧгшьақәа ҳрықәныҟәалароуп. Аҧсны ажурналистцәа Реидгыла аҧсуа бызшәа ацқьареи аиқәырхареи азы  2010 шықәсазы имҩаҧнагаз аконкурс иҽалархәны Аҧсуареи абызшәеи иааныркыло,  мчыс ирымоу иазкны ажурнал «Алашара» аҟны Д.Быҭәба ииҩыз аҿар рзы акырӡа аҵанакуа излаҟоу ала абраҟагьы иарбатәны иҟоуп. Абар уи аҵакы шыҟоу:

    
 ҲХАТӘЫ   БЫЗШӘА  АЛАХЬЫНҴОУП,  ҲМАИЛАҬ
                          ИРЛАХЬЫНҴАХО

Ҳабызшәа иахьа ҭагылазаашьас иамоу иазкны сгәаанагарақәа рцәыргара салагар сҭахым ҳбызшәа иахацәеит,  иҧсит,  иӡит, ҵыбгароуп иаҧеиҧшу ҳәа ахҳәааҟаҵара. Ҳмилаҭ бызшәа шәарҭа дуӡӡак иааҭагылеит ҳәа алкаа аҟаҵара иашам,  избанзар ҳбызшәа аҿахәы аҳәартә иҟоуп,  насгьы аиҵагылара иаҿуп ааӡара бзиа змоу,  рыбызшәа иазрыцҳамкәа иҟоу аҿар. Ҵабыргны,  даҽа ганкахьала ҳахәаҧшуазар,  шәарҭарак ыҟам ҳәагьы ҳазҳәом,  аха уи азын иаармарианы агәкажьра аҽаҭара аҧсам,  амала ҳбызшәа ашәарҭа ишҭагылоу ҳаҵазҳәо азҵаарақәа  рырҽеирақәеи ахаҵгылареи аҭахны иҟоуп.
Ижәытәӡатәиу аҧсуа бызшәа иамаз адоуҳәа аҕәҕәара ҧсахрак амаӡамкәа иҿион,  еизҳауан,  еиҭасуаз аҭоурых аамҭа хҭыс дуқәа ирылҵны ахы еиқәырхо, ишьҭрамырӡганы ҳара ҳҟынӡа иааӡеит. Ажәытәӡа аахыс ҳбызшәа еицәажәагак аҳасабала хархәагас иҟазҭгьы,  иахьа аҵара аусаҿи,  аҭҵаарадыррақәеи, ажурналистикеи, алитературеи, аҭоурыхи аполитикеи уҳәа, убас егьырҭгьы рзы ирҿахәҳәаганы иҟалеит. Аҧсуа бызшәа анинахыс ишьаҭарҕәҕәаганы,  ишьаҭамырӡганы,  аамҭа цәгьақәа аҽрықәыршәаны,  аҽеиҿкаауа ишааиуаз,  ус аҧсуа милаҭтә литература аклассикцәа Д.Гәлиа,  С.Ҷанба, И.Коҕониа,  И.Папасқьыр,  М.Лакрба,  Ӡ.Дарсалиа,  Л.Кәыҵниа,  Б.Шьынқәба,  Л.Лабахуа,  А.Гәогуа,  М.Лашәриа уҳәа,  ажәа азҟазацәа ирыбзоураны ҳбызшәа еиҳагьы аҽарҭбааит,  аҽарҧшӡеит,  аҽарыцқьеит,  иахьурхалакгьы,  иззуклакгьы ахархәара  аманы,  иҭышәантәаланы иҟалеит.
Аҧсуа бызшәа ҳаналацәажәо, усахьа убарц уҭахызар асаркьа уанҧшылар ухаҿсахьа цқьаӡа ишубо еиҧш, ҳбызшәеи ҳареи ҳхаҿсахьа акәны ҳҿаҧхьа иаагылоит,  милаҭҵас ҳаибаркны ҳаазго-Аҧсуара. Сара сгәанала аҧхьа Аҧсуара ыҟамкәа абызшәагьы еиқәхашьа амаӡам,  аҩбагьы еицымкәа аҧсуа милаҭгьы зыҟалом. Ус анакәха,  аҧсуара аҧсуаа милаҭҵас еиқәырханы изку доуҳамчуп.Аҧсуара аҧсуаа ҳмилаҭызтәуа,  ҳазмырӡуа,  егьырҭ ажәларқәа ҳазларылукаауа акәны иҟоуп. Ҳмилаҭ рхатәусӡбареи рхатәусбареи итрадициатәу институтк аҳасабала аҧсуара азхьаҧшраз қыҭацыҧхьаӡа аижәлантәқәа иҟарҵо ахеилабжьара,  ахатәусӡбра,  ахы анычҳара уҳәа шәышқәсала имырӡкәа ҳабацәа иааргаз рыхнапхгараҭара злашьақәыргылоу ретностә қьабз ҧшӡа ақәныҟәара алзыршо акәны иҟоуп. Ус анакәха,  аҧсуа милаҭ ҵакырацәалатәи рҭахратә гәазыҳәарақәеи рыгәҭакқәеи ҳәаақәызҵо,  ҧхьаҟагьы изырҧшуа,  аҧсуареи абызшәеи роуп. Еициз ахшара реиҧш аҩбагьы знык еициит ҳәа азуҳәар ҟалоит,  ҩ-блакы реиҧш аҩбагьы хеибарҭәаауа иааицрымшәакәа еицнаҵы ауп ҳмилаҭгьы ахьынӡаҟоу. Руак ацруҟьар,  мамзаргьы ныҟәгаҩцәас иаҵагылоу агәхьаа анырымк,  усҟан илашәхаз ауаҩы ибжамҽамны ишибо еиҧш,  ҳмилаҭгьы арбжамҽамуеит, ибжанатәуеит. Абри аҿырҧштәы иҳаилнаркаауеит аҧсуара ҧсыс иахоу абызшәа шакәу,  абызшәа гәыс иазҭоу аҧсуара шакәу,  убасала,  аҩбагьы аҧсуа доуҳа еицырзеиҧшны еицныҟәыргоит,  ҳмилаҭ рмилаҭҧсы рхазҵо ауп, аҧхьаҟагьы изырҿио акәны иҟоуп.
Зегьраҧхьаӡагьы абызшәа еицәажәагоуп ҳәа иҧхьаӡоуп,  аха уи адагьы иааннакыло афункциақәа шьардаӡа ирацәоуп,  насгьы ажәа ахьыҟоу ахшыҩгьы ыҟазароуп. Ус анакәха,  абызшәа зегьы раҧхьаӡагьы милаҭтә хәыцгоуп,  аушәақә аҽырҟәышрала акәымкәаны,  ҵабыргылатәи иҕәҕәоу азхәыцрақәа рыла ахаранаҧшрахь узго,  иҿыцу адыррақәа рахь уадзыҧхьало акәны бџьарҵас иҟоуп. Аҧсуаа ҳбызшәа заҟа ҳахӡыӡаауа аҟара амчра иамоугьы аилкаашьа ҳақәнаршәоит. Абасала ҳбызшәа ахылаҧшра анаиу,  ҳмилаҭ рлахьынҵагьы ҕәҕәахоит,  аҧхьаҟа иҟаҵатәугьы иазнархәыцуа иҟанаҵоит.
Абызшәа амилаҭ рзы иааннакыло аҭакҧхықәра иазкны аҧсуа бызшәа аиқәырхаҩ,  аҧсуа литература ашьаҭаркыҩ ду Д.И.Гәлиа ибзоурала 1919  ш. март мза 27 рзы раҧхьаӡа иҭыҵыз «Аҧсны» агазеҭ аҧхьажәаҿ аҧсуа жәлар зегьы рахь иҟаиҵаз ааҧхьара гәҽынҵарак аҳасабала иахьагьы иаанханы иҟоуп: «…Ажәларқәа зхатәы аҧхьареи аҩреи змам,  урҭ жәлары наӡас рхы рыҧхьаӡом,  урҭ намӡа-аамӡоуп,  милаҭ бжоуп,  мыч рымам,  нагӡара рымам,  иахьа иҟазаргьы,  уаҵәы зхатәы бызшәала аҩреи аҧхьареи здыруа,  аҵара змоу ажәларқәа ма хаала,  ма мчыла ирыламлар ҧсыхәа рымам,  нас рхатәы бызшәа рхашҭны рҵас бзиақәа кажьны,  атәымуаа излалауа рбызшәеи рҵаси шьҭырхуеит,  убасала урҭ ирылаӡҩахоит,  егьшнеиуа ирылаӡуеит».(Д.Гәлиа,  иҩымҭақәа реизга. 3-тәи атом,  ад.147-148. Аҟәа, 1983ш.)
Ари ахшыҩҵак иҳанаҳәо рацәоуп,  насгьы абри азҵаара иахьатәи ҳаамҭазгьы еиҳагьы иҵарымхазар аҽамырҧсыҽыц,  макьанагьы ҳҿаҧхьа ашәарҭара шықәгылац иқәгылоуп. Ҵабыргны, аҧсуа бызшәа аиқәырхаразы абызшәаҭҵааҩцәа инарыдаркны иахьатәи аҿар рҟынӡа абызшәа аҭагылазаашьа гәыҵхас измоу ӡәырҩы рыбжьқәа ақәдыргахьеит,  ргәаанагарақәа агазеҭқәеи ажурналқәеи рдаҟьақәа рҿы акырынтә ицәырганы ирҳәахьеит,  телехәаҧшрала хазы иахцәажәахьеит,  астол гьежьқәа еиҿыркаахьеит,  еиуаеиҧшым аилатәарақәа рҟны иақәыӡбахьеит,  аҭҵаарадырра-практикатә ҵакы змаз аконференциақәа мҩаҧыргахьеит. Иара убас,  Аҧсны аҭҵаарадыррақәа ракадемиеи,  Аҧсуаҭҵааратә институти,  Аҧсуа ҳәынҭқарратә университети уҳәа аҵарауаа хатәрақәеи,  аинтеллигенциеи,  астудентцәеи злахәыз аиҧыларақәа зныкымкәаны еиҿыркаахьеит,  аха абасала ихацырку ацәажәарақәа ирылдыршахьоума ҳбызшәа алахьынҵа инықәырҵәиааны аиҕьтәра? Иазуҳәар ҟалоит,  макьаназ усеиҧш лҵшәа дук алнамыршац ҳәа,  џьара акы ҟаҵақәазаргьы уи азхоны ҳәа иҟам. Згәаанагарақәа зҳәахьоугьы иахьа уажәраанӡа аҳауа иалаӡны иҟоуп,  ак зыҩхьоугьы ақьаад иазҭынханы  ҽырҵысрада  иаанхеит.
Сара сҽазыскуам абызшәа аҭагылазаашьа иазкны зыбжы ақәзыргахьоу дарбанзаалакгьы ирҳәахьоу,  ирҩхьоу еиҭацәырганы азааҭгылара,  уи зегьы еицырдыруа акоуп иаҧхьахьоу рзы,  убри аҟнытә абызшәа еиқәырхашьас иҟаҵатәу ҳәа хаҭала сара исыҧхьаӡо схатә гәаанагарақәа алскаар сҭахуп. Зегь раҧхьаӡагьы иазгәасҭарц исҭаху,  абызшәа ахцәажәарақәа иаахырҟьацәоума ҳәа азуҳәаратәы акырӡа ирацәахеит. Убарҭ ацәажәара мыцхәқәа рыла ҳбызшәа аус адааулоушәа,  уи азын акырқәа ҟаҳҵахьоушәагьы ҳхы ҳнарбоушәа ҳҟанаҵазшәагьы збоит. Ҵабыргуп,  зынӡа ҟаҵа ыҟам ҳәагьы узазҳәом,  аха ишахәҭоу ахархәарахь макьана инагам,  амч даараӡак изаҳаракымхац,  милаҭ бызшәаны иаҳнубаалартә ҳусураҿи ҳцәажәараҿи ианыҧшуам. Ҳазмырццакуа сыздыруам,  уи азын иаҳҧырхагоу ҳәагьы акгьы ыҟам,  аха шьҭа иаамҭоуижьҭеи акрааҵуеит абызшәа аиқәырхараз акы зҳәахьоу,  изыҩхьоу,  абызшәа иацхраап ҳәа згәаанагарақәа рыла азгәаҭақәа ҟазҵахьоу,  аҧшьгамҭақәа  адгаланы алкаақәа иҟарҵахьоу аҧышәарахь  рнагара.
Абызшәа алахьынҵа ушазнеилакгьы ауам. Иахьа даараӡа угәы унархьыртә иҟоуп зхатәы бызшәа иацәхьаҵуа,  изаҭәазымшьо рацәаҩхо иахьалагаз,  еиҳараӡак абиҧара-ҿа иахьырхадыршҭуа. Убри азоуп ахара ихәыцуа ӡәырҩы ҳмилаҭтә доуҳа ашәарҭа ишааҭагылаз еиҧш рыбжьқәа зақәдыргаз. Уи згәаҵанӡа иназгаз ҟалеит,  аха макьаназ абызшәа аҧхьаҟатәи аразҟы ишахәҭоу иӡбам,  убри аҟнытә инарҵаауланы ҳазхәыцроуп иҟаҵатәу,  ишакәхалак ҳәа еиқәырхашьа амам.
Аҳәатәы рацәа зныкҟьарала зегь рҳәара узлахәарҭоузеи акәымзар,  хыхь ишысҳәахьоу еиҧш,  ҳбызшәа иазкны иуҳәаша ажәа нҵәара ақәӡам. Абызшәа амҽхак шыҭбаау еиҧш,  иара инавагылоит аҩыра аҿиашьа азҵаарагьы. Иззымдыруада аҩыра шьаҭас иамоу абызшәа шакәу,  аҩыра цәажәоит излаҩу абызшәала,  амала абызшәа аҕәҕәашьоуп иаргьы мчыс ишьҭнахуа. Ус анакәха,  аҩыра ауаҩытәаҩса ихшыҩ аартра дуӡӡақәа рахь дадзыҧхьало,  аҧхьаҟа ихәыцрақәа рымҩа аазыртуа акәны иҟоуп,  амала рыцҳарас иҟоу иахьа уажәраанӡагьы ишақәнаго иҭҵаам,  ҧсышәала ицәажәо ажәытәӡатәи аҩырақәа рхыҵхырҭа ахьынтәалаго. Ҵабыргуп,  еицырдыруа кавказҭҵааҩ Г.Ф. Турчанинов ажәытәӡатәи аҧсуа бызшәала дзыҧхьаз Маиҟәаҧтәи ахаҳә,  ҳашқсҧхьаӡара ҟалаанӡа XII-XIII-тәи ашәышқәсақәа рзы иҩыз шаҳаҭра ҟанаҵеит аҧсуаа рхылҵышьҭрақәа рбызшәала ахаҳәқәа шдырцәажәоз,  аҩра шырдыруаз. Агәра ганы сыҟоуп,  ижәытәӡатәиу ҳҭоурых амаӡақәа ахьыҵәаху Бырзентәыла,  Италиа,  Шьамтәыла,  Арабтәыла,  Џьамтәыла,  Ҭырқәтәыла,  Ермантәыла уҳәа,  аҧсуа хылҵышьҭрақәа ахьынхоз акыр тәылақәа рҟны аҧсуаа ҳаӡбахә зҳәо аҩырақәа шырацәоу. Урҭ рыҭҵаара аҽазкра аамҭа ҳааҭагылт,  ҳхы ҳацәымаашьар уи азын шьҭа алшарақәагьы ыҟоуп.
Дарбан аҧсуазаалакгьы абри шьҭа идыруазароуп ҳәа азуҳәаратәы иҟоуп,  ауаҩытәаҩса ҳауада дышхәарҭам еиҧшҵәҟьа амилаҭгьы рхатәы бызшәа рымамкәа ишзымилаҭымхо,  насгьы аҧсуа журналистикеи,  алитературеи,  аҵарадырреи,  аҭҵаарадырреи,  акультуреи реизырҳараҿы шьаҭас ирымоу абызшәа инеиҧынкыланы хылаҧшра азырулароуп алахьынҵеи аҧеиҧши знапы иану,  бызшәеиқәырхагаҩцәаны иҟоу ашәҟәыҩҩцәа,  ажурналистцәа,  арҵаҩцәа уҳәа ҳажәлар зегьы. Ахатәы бызшәа аҧсҭазаараҿ иннакыло иазкны афилологиатә наукақәа ркандидат А.Кәарҷелиа ажурнал «Алашара» ианиҵаз астатиаҿы абасала дазааҭгылеит: «Ибеиоу,  иҭбаау аҧсуа литературатә бызшәа ашьақәыргыларазы аинтеллигенциа ахаҭарнакцәа ируалу рацәоуп. Ҳацхраап ҳлитературатә бызшәа аҭагылазаашьа,  ҳрылацәажәап  уи  арҿиара,  арбеиара,   ахархәара,  аҧеиҧш уҳәа ирызку  азҵаарақәа».  Ажурнал  («Алашара»,  № 9,  1967 ш.) аҟнытә.
Иахьа ҳажәлар ихьыҧшым аҳәынҭқарраҿ зхы иақәиҭу милаҭны аҿиарамҩахь ҳхы ҳархеит,  шьҭа атәым гьамала,  атәым цәаҩала ҳҽымааӡакәа ҳхы ҳазхәыцны,  ҳшаҧсацәоу дырны аҳәоуеиқәшәара анҳалҳарша имыӡраны иҟоу милаҭк раҳасабала аҧеиҧш бзиа ҳазцаратәы ҳаҟоуп,  уи азын анкьа еиҧш,  уажәшьҭа иҳацрыхаша ҳәа уаҩ дыҟам. Аҧхьаҟа аҧшра ҳалшозар,  ҳхы агәхьаа ҳамазар,  ҳмилаҭтә хдырра иаззырҳашала аизҳара аамҭа ҳааҭагылт. Ахаа амцхә уфар,  аҵыхәтәан иашоушәагьы уамхабоит ҳәа,  зегь рыла иҳауыз ахақәиҭра ҳамырцәацәыкәа,  ҳмырӡкәа ҳаазго ҳаҧсуареи,  ҳбызшәеи,  ҳҵасқәеи,  ҳқьабзқәеи шьҭа наҟ ҳнарыгәҭасны атәым ҷыдарақәа ҳрыдҽырбало ҳаналага,  усҟан зтәы шьҭаҳхыз рахь ҳаианагоит,  убасала ҳмилаҭ ықәӡаар шыҟалоугьы ӡәырҩы иазгәарҭахьеит.
Идыруп,  зқьышқәсала аҧсуа жәларшьҭрақәа иаҧырҵоз рмилаҭтә доуҳатә беиарақәеи ртрадициа бзиақәеи шзаанымхо хатәы бызшәада,  убри азоуп дасу ибызшәа иҧшьоу акеиҧш изырҧхьаӡо. Ахатәы бызшәа мчыс иамоу азгәеиҭахьан аҭоурыхҭҵааҩ  ду,  аҵарауаҩ  Ш. Инал-иҧа абас еиҧш: «Абызшәа алахьынҵа- амилаҭ иалахьынҵоуп. Абызшәа аныҟамла- изыҟалом амилаҭгьы, -абри шьҭа зегьы еилыркаауеит уҳәаратәы иҟоуп. Амилаҭ культура зегьы ҧашәс,  шьаҭас иамоу абызшәа ауп. Уи иагу,  иабзоу ажәлар зегьы,  еиҳараӡак аинтеллигенциа есааира хылаҧшра азыруазароуп,  ахатәы бызшәа арҕәҕәареи афункциақәа рырҭбаареи рзы иқәҧаҩцәазароуп.» ( Ш.Инал-иҧа. «Мҩахәасҭала ахрақәа рахь»,  Аҟәа,  1975 ш. ад,  86-87) ашәҟәы аҟнытә.
Ҳабызшәа афункциақәа рымҽхак иҵегь арҭбааразы анаукатә знеишьақәа рыла аимак-аиҿакқәа,  адискуссиақәа хацыркуп,  абызшәа гәҭыхас измоу агазеҭқәеи ажурналқәеи рдаҟьақәа рҿы ргәаанагарақәа рҳәахьеит аҵарауаа ӡәырҩы,  иахьагьы иаанкылам ацәажәарақәа. Лҵшәақәакгьы ыҟамкәа иҟаларым,  аха зегьакоуп ҳбызшәа алшарақәа нагӡаны ианыҧшыртә аҟынӡа макьанагьы амч амам.
Ишдыру еиҧш,  абиҧарақәа еснагь ирымазароуп аҧхьаҟа изҿыҧшлаша. Рмилаҭ ргәыблра шьҭырхырц азы рбызшәала иааӡатәуп,  усҟан ауп рыҧсадгьылгьы абзиабара анышьҭыркаауа. Абри аан ихадароу аҭыҧ ааннакылоит ахатәы бызшәеи аҧсуа ҭоурыхи рдырра,  уи заҟа рыҧсы иахало аҟара рыҧсадгьылгьы агәбылра днаркуеит,  рмилаҭ ҧеиҧшгьы иазнархәыцуа иҟанаҵоит. Изеицәааӡарызеи иахьатәи аҿар рдунеи ҳазааҭгылозар,  раҧсуареи рбызшәеи аҭагылазаашьа уацәшәаратәы иҟоуп. Есышқәса рхыҧхьаӡара иазымҳауазар еиҵахом аурыс школқәа ирҭаҵаны,  зхатәы бызшәа иацәхҳарҟьо ҳахшара. Абри азҵаара иазкны,  аурыс школқәеи аҧсуа школқәеи рҟны аҧсуаа заҟаҩы ҭало аҿырҧштәқәа ааганы,  заҟаҩы рбызшәа рҿаҳхуа хаҭала сгәаанагарақәа цәырызгахьан «Ҳаҧсуареи ҳбызшәа алахьынҵеи» (2003 ш.,  лаҵарамза 29,  № 39-40),  иара убас « Абызшәа аиқәырхара ихадароу усуп» (2003 ш.,  жьырныҳәамза 30,   № 79-80),  агазеҭ «Аҧсны» адаҟьаҿ,  убри аҟнытә уи азҵаара аиҭацәыргара ахәҭаны избом. Абасеиҧш ихырҳагам ҳгәазырҧхо ауп шьҭа ҳара ҳзызхәыцша. Ҵабыргны асеиҧш иҟоу азҵаара ду аӡбра иагьымариам,  аха аҧсуаа еиҳаны иахьҭоу ашколқәа иаҧсуа школқәаны иҟаҵазҭгьы ахатәы бызшәа аиҭазыхынҳәра иалахьынҵахон,  насгьы аҧсуа даныҟам адгьылзаҵә амацара аанханы изхәарҭоузеи. Абри азҵаара азхәыцра арҭароуп Аҧсны аҵара аминистрреи ақалақьқәеи араионқәеи аҵаратә усбарҭақәеи,  уи хырҩаа аҭаны иаанхозар змилаҭ доуҳа иацәыӡуа аҿар рхыҧхьаӡара есааира иазҳауеит,  абызшәа аҭагылазаашьагьы иахьа ишыҟоу аҵкысгьы ишәарҭахоит. Абри аҧеиҧш азкылымсразы ҳбызшәа аҿиашьеи ахархәареи ахьынӡамоу хылаҧшра ҟарҵалароуп абызшәа алахьынҵа знапы иану зегьы. Уи азын ирҽеитәу,  иҵәахтәым,  изҿагылатәу,  изыцхыраатәу аҧхьа еилырганы иаадыруазароуп. Зегьыҵәҟьа ракәымзаргьы абиҧарақәа рбызшәа аҧеиҧш иазхьаҧшлартә еиҧш,  агәбылра еиҕьны ишьҭырхыртә рылааӡараз,  аҧсуа ҭаацәарақәа рыҩнаҭақәа аҧсшәа ҩныҩуа иҟарҵароуп. Ҳабла иаҳарбарц ҳҭахызар,  еилаҳкаарц ҳҭахызар,  иаабаратәы иҟоуп,  ҳмилаҭ змырҧшӡо ааҳныҧшыртә иахьа аҿар зхьынҳалаз аурыс бызшәа нагӡаны ирзымҵо,  рхатәы бызшәагьы иацәырӡны,  агәарабжьара ибжьахаз еиҧш,  насгьы аҩ-бызшәакгьы (аҧсуа-аурыс) ихыбжа-ҿыбжаны ианырзыҟала нахыс ауп ҳмилаҭ бызшәагьы ашәарҭара азҵаара цәырҵны ҳҿаҧхьа изаагылаз. Ҵоуп,  абызшәа ахархәараз азакәан шьақәырҕәҕәоуп,  уи азын Аҳәынҭқарратә программа шьақәыргылоуп,  арҿиара иацхрааша аусбарҭақәа аҧҵоуп,  аха абысҟак ахылаҧшра шазыҟаҵоугьы,  уан уналыгәҭасны анҧса дышьҭухыр иаҩызахеит,  макьанагьы ҳбызшәа хьаас иҟамҵа атәым бызшәа ахьынҳалара. Збызшәа зҿыху заҧсуарагьы зылҧсааны иааӡоу аҿар рмилаҭтә хдырра разырхынҳәра азҵаара иахьаҵәҟьа иашаны аӡбра анзалмыршаха,  нас иашаҵәҟьаны ҳмилаҭ аӡрахь рхы архара иамҩахоит. Абасала азҵаара ҵарны ианықәгылоу аамҭаз,  ҳмилаҭ ҟәышра ҳазырхәыцны ҳахдырра аизҳара ҳнапала аҿаҟәара ҳшаҿу ҳзырдыруа,  шьҭрамырӡгас иҳамоу ҳаҧсуареи ҳбызшәеи заҵәык шракәу аӡәгьы изеиҭаҳәара аҭахым ҳәа сазхәыцуеит.
Аҧсуара адоуҳа ахыҵхырҭа ахьынтәалаго,  ашьаҭа ахәышҭаара ахьыҟоу аҩнаҭа иааӡаз ауаҩы,  дани нахыс заҧсуареи збызшәеи изхатәы доуҳатә ҧсабарахаз заҵәык иоуп иаҧсуахоугьы. Егьыс,  егьа ҳҳәаргьы,  абызшәа ҳәынҭқарратә бызшәоуп ҳәа амҩа аҳҭазшәа,  уи азын азинқәагьы адгаланы жәала ишьҭаҳхит ҳәа акымзарак аанагараны иҟам,  абызшәа ҳхы ианаҳмырхәа,  иарала ҳамхәыцуазар,  ҳаламцәажәозар,  лшарақәас иамоу аус ахь инаганы ҳаламҩуазар.
Ианакәзаалакгьы ажәлар еснагь изҿыҧшуа,  изхьыҧшу аиҳабыра роуп. Ус иҟан ажәытәынгьы,  изхьыҧшыз аҟәыҕацәа ирыҵырҳәоз,  ирабжьыргоз иацныҟәон. Исҳәарц исҭаху,  ажәлар зхьыҧшу реиҳабыра рхатәы бызшәа ҳаҭыр шақәырҵо анырбалак,  дара ажәлар рзгьы иҿырҧшыгахоит,  арҭ ас ҟарҵозар хатәы бызшәала ицәажәалатәызаап ҳәа рхы иазнархәыцуеит. Атәым ҳәынҭқаррақәа рхаҭарнакцәа иахьа Аҧсны иаҭаауа рацәаҩуп,  урҭ рацәажәараан рбызшәа здыруа аҧсуа ҭарџьманцәа наҳадыргыланы ҳхатәы бызшәала ҳрацәажәозҭгьы аҳәынҭқарратә хшыҩгьы еиҳа иарҧшӡон. Аҧсуа ҳәынҭқарра аҧызҵарц зҭаху абарҭ ҧсуаа рхатәы бызшәала изымцәажәозеи ҳәа згәы иаанагахьоугьы ыҟазар ҟалоит,  избанзар уара ухы заҟа ҳаҭыр узақәҵо акәхоит атәымгьы ҳаҭыр ахьынӡауқәиҵо. Убасала ҳбызшәа аҳаҭыр заҟа иҳараҳкуа аҟара,  баагәараҵас ҳзырҕәҕәо аҳәынҭқарратә хшыҩгьы аҿиара мҩа ианылоит,  избанзар аҳәынҭқарратә хшыҩ иаӡбраны иҟоу ауп аҳәынҭқарра ахаҭагьы зырҕәҕәо,  аҳаҭыр шьҭызхуа,  еиқәырхаганы,  еизырҳаганы  имҩақәызҵо.
Иахьа даҽа аамҭоуп,  ҿыцла ахәыцрақәа анаҭаху ираамҭоуп,  аха ажәытәи аҿатәи еиҿҳарҧшуазар ҳмилаҭ рыхдырраҿ рхеиқәырхараз еиҭакра дук ҟалахьеит ҳәа макьанагьы иуҳәаратәы иҟам,  абри азхәыцра ахаҭыҧан аҧсыцәгьара зцу агәзыҳәарақәа иахьа еиҳа аҧыжәара ргазшәа убоит. Агәзыҳәарақәагьы еиҧшым,  иҟоуп абзиа,  иҟоуп ибааҧсугьы. Ауаҩы дызбеиахазеи ҳәа аҽҧныҳәаҟаҵара иашам,  аҧсуаа зегьы беиахо ҳазшаз иҟаиҵааит,  аха ахы мацара азхәыцра иахҟьаны ицәырнагеит аиҵашьыцрақәа,  аиканра,  атәамбарақәа,  амалрҳараз аҧсыцәгьара,  ҳмилаҭ цәаҩа ианымаало аҽхарззалара,  убасала ауаа еиҩызшаз аҕарреи абеиареи аамҭакала реиццәырҵра иахҟьаны аказы ихәарҭоу ауаҩы ихымхәара уҳәа,  ҳмилаҭ змырҕьацаша,  рыҧшӡара иаднамкылаша акырқәа. Еснагь ҳажәлар рхаҿы иҟазароуп ҳазнысхьоу амҩеи аҧхьаҟа иаҳзыҧшуи,  уи аилкаараз ҳмилаҭ ҟәышра ҧсыс иахоу Аҧсуара заҵәык шакәугьы аадыруазароуп. Убри азыҳәан акәын аҧсуа жәлар ирымаз рмилаҭ аҧшӡарақәеи рыдгьыли ирхырҟьаны ирхәаҽырц атәымуаа акырынтә рыҽзазыркхьаз,  аха ҳмилаҭ раҧсуара адоуҳа аҕәҕәара иабзоураны атәымуаа усеиҧш рылымшеит,  ҳажәлар раҧсуара еиқәнархеит.
Иазгәасҭар сҭахуп,  ҳбызшәа тәым бызшәак еиҧштәны баша цәажәагак аҳасабала аҟаҵара иаҳнаҭо шмаҷу,  зегь раҧхьагьы иарала ҳанхәыцуа,  ҳбаҩхатәра ацәыргараҿ бџьарс ианзыҟамла,  ахархәара  ҳаназрыцҳаха  нас изхәарҭоузеи шьала иҿыху ҳаҧсадгьыли  аҧсуа милаҭи. Адагәара акәым еиҳа ишәарҭоу,  аҽырдагәара ауп ҳәа ҳажәаҧҟа ишаҳәо еиҧш,  ҳазшаз илҧхала иахьа ахақәиҭра ҳауны ҳхы ҳаназаанха,  аҧсуаа рҵеицәа изакәазы иҭахаз ҳхашҭызшәа,  иахьа ҽырдагәа ҟаҵаны аҧсшәа иаҳнаҭоузеи ҳәа ихәыцуа ауаа ахьыҟалаз даараӡа игәыхьуп. Ҳара ҳашьҭахь иҟалалакгьы ҟалааит,  иахьа сыӡлагара лагалааит ҳәа ихәыцуа рхаҿы иааргарц рыхәҭоуп,  аҧсуаа анзыҟамла аҧсуа ҳәынҭқаррагьы шзыҟамло. Ҳадгьыл аҳақ амчала,  ҳашьхақәа рылҧха ҳхылаҧшны,  ҳжьырақәеи ҳныхақәеи рдоуҳала ҳмилаҭ ашәарҭа ду иалҵны,  абыржәшьҭа ҳаиқәхаҵәҟеит ҳәа анаҳҳәаша аамҭа ҳааҭагылт,  аха изыхҟьозаалакгьы макьанагьы ҳхаҿы цқьа иаҳзаамгац аҧсуара азыхынҳәра,  ҳхы изакәазы иҳахьчаз ҳхаршҭны ҳаҧсуара ҳазхьамҧшуа,  ҳбызшәа атәамбакәа ҳахшара авганы атәым гьамала рааӡара еиҳа еиҕьушәа аабо ҳалагеит. Уи ҳахькылнаго аилкаара ҳалшозар,  аҵыхәтәан иҳауа арбану? Иҳауит ҧсуала иааӡам, змилаҭ хдырра лаҟәхаз,  заҧсуара зынӡа излыҧсааз,  зегь рыла иуашәшәырахаз абиҧара. Ҳмилаҭи ҳҳәынҭқарреи еиқәхарц азы абызшәа зҳәаша аҧхьа иааӡатәуп. Убасала зхы ҳаҭыр ақәызҵо зегь ҳаҭыр иқәырҵоит,  аха зхатәы кажьны тәымла ахааӡара иашьҭалаз иаҳаҭыр ахьынӡарбо аҭак аҟаҵара аҭахым,  избанзар уи ззеилымкаауа  аҧсуак  дыҟам.
Аҧсуа милаҭ ркультуреи рыҿиареи рҧеиҧши апроблема иазкыз аҭҵаарадырра-практикатә  конференциаҿ акад. Ш.Арсҭаа иажәахәаҿ иазгәеиҭеит абас: « Аҧсуара ҳәа ҳзышьҭоу иаҵанакуа зегьы есииуа ршьа-рда иалалартә иааӡалатәуп. Убри аусаҟны раҧхьаӡа игылоуп ахатәы бызшәа. Ари асаби данинахыс иаҳалароуп,  инагӡаны игәникылароуп,  хатәы бызшәас ишьҭихроуп. Ари аус аҧара ахшәаара аҭахӡам,  ани аби рыхдырра ҳарак ауп иаҭаху. … Ахәыҷы ихатәы бызшәеи ижәлари бзиа ибарц азы,  уи ижәлар рдоуҳатә культура рҵас,  рқьабз,  рҭоурых ишьа-ида иалалартә данинахыс ихатәы бызшәа илымҳа иҭаҩуа дҟаҵатәуп.» ( Аҧсуа милаҭ реиқәхареи рыҿиареи  рҧеиҧш. Аҟәа.2005 ш.) ашәҟәы аҟнытә.
Ишдыру еиҧш,  жәытәнатә аахысгьы аҧсуа жәлар рхатәусӡбарақәа,  рхатәхеилабжьарақәа рыла ақәӡбрақәа ахьыҟарҵоз жәлар реизарақәа рҟны акәын. Убри аҟнытә ацәажәарақәа рыррацәара аасҭа еиҳа алҵшәа ҟанаҵап ҳәа агәрагара сымоуп,  ҳаҧсуареи ҳбызшәеи аиқәырхара иазкны қыҭа-қыҭала,  қалақьцҧхьаӡа,  раионцҧхьаӡа аҿар злаху ажәлар адгаланы азҵаара шьҭыхзар, ажәлар рыхшыҩ иаӡбоз рацәахон ҳәа. Ари азҵаара џьазшьоугьы дҟалашт,  аха иахьа ҳмилаҭ рзы абри еиҳау даҽа зҵаарак ыҟамзар ҟалап,  аҧсуаа ражәа иалоу «хәмар хабаҟә» мышкы зны иҳазнауаанӡа заанаҵ ахаҵгылара ҳҽаназаҳамк. Абыржәнатә абри азҵаара ҳхахьы ианааҳамга,  нас аҧхьаҟа ҳмилаҭ рыҟазаара еиҳагьы ишәарҭамхозар аҧеиҧш бзиа иазыхынҳәраны иҟам. Егьыс ахцәажәарақәа мацарала абз иарганы,  аҭыӡшәа алхрала абызшәа аҳаҭыр еиҳагьы илаҳарҟәызшәа збоит,  избанзар иадҳаӡбало еснагь еиҧш,  есқьынгьы ишылҵшәадоу иаанхоит,  уи рбоит аҳаҭырмбаҩцәагьы. Инамӡаша ахәыҷы агара дакуам ҳәа, ҳбызшәа атәамбара ҳашуаабжанатәуа шаадыруагьы,  убри аҿырҧшала ҳмилаҭ реиқәхара ҳшашьҭам зырҵабыргышақәа рацәахеит.
Адунеиаҿ имаҷымкәа иҟалахьеит аублаақәа реиҧш иқәӡаахьоу ажәларқәа,  убасала иҧсхьоу абызшәақәа. Ҵабыргуп,  жәларык амчымхара ду иаҿаҳаны ианыӡуа ыҟоуп,  аха рхалагь рхы дырӡыр алшоит рхы агәхьаа анырымк. Убасеиҧш збызшәеи змилаҭи зцәыӡыз ракәхеит,  Сталини Бериеи рхаан аполитикатә мчымхара зыхшыҩ арцагәыз,  иахьа   Гал араионаҿ инхо аҧсуа хылҵышьҭрақәа. Абасеиҧш иҟоу аҿырҧштәқәа рыгәхьаамкра ааҳныҧшуа ҳҟалазшәа ҳахьыҟалаз ишәарҭа усуп ҳәа иазхәыцтәуп. Жәларык ыӡыртә иҟазҵо Б.Шьынқәба ироман «Ацынҵәарах» иахьатәи аҿар заҧхьагәышьар иднардыруа рацәоуп,  аха агәра ганы сыҟоуп иахьа уажәраанӡагьы уи иамыҧхьац шырацәаҩу,  иара убас егьырҭ ҳашәҟәыҩҩцәа дуқәа рҩымҭақәагьы налаҵаны. Ҳажәлар рхатәы бызшәала аҧхьара ианаҟәыҵ,  убригьы акыҳәа ирыцҳараны инаҳзацлоит,  убасала рмилаҭтә хдыррагь рылҧсаара иалагоит, рмилаҭтә фырхаҵарақәа рыцәнарӡуеит,  нас ишнеи-шнеиуа ҧхьаҟатәи рҧеиҧш рҽеишьа амамкәа иааха ҕәҕәахоит. Уаарыҵашьыцртә иҟоуп аерманқәеи,  ақырҭқәеи,  змилаҭ зымху агырқәеи рхатәы бызшәа ҳаҭыр ақәҵаны иара амацарала иахьцәажәо. Избан,  ижәытәӡатәиу аҧсуаа ҳаасҭа милҭтә хдыррала урҭ еиҳа иҳаиҳахама? Абызшәа уцәыӡыр ушыҟалаша  ҳаҵкыс  еиҕьны  еилыркаауама?
Амилаҭтә  газеҭ абызшәа арҿиаразы хадара ду шыннакылоз здыруаз аҧсуа литература ашьаҭаркҩы Д.Гәлиа иҩызцәагь иаргь рзы усҟантәи аамҭақәа рзы ишшәарҭазгьы ҳбызшәа амҩақәа азаартраз,  ахархәарахь анагараз иҟарҵаз аџьабаа иабзоуроуп,  иахьанӡа еиқәханы иааиз ҳҩыреи ҳбызшәа аҿиареи.  1921 ш. «Аҧсны ҟаҧшь» ҳәа зыхьӡ ҟалаз агазеҭ акыр шықәса аредакторцәас аус зухьаз М.Лакрба,  М.Аҳашба уҳәа ӡәырҩы ҳбызшәа ҳҿыхҩцәа рҿагыланы ишаарыцрыхозгьы,  уадаҩрак аҿаҧхьа хыларҟәрак ҟамҵакәа агазеҭ ҧсышәала аҿҿаҳәа ирцәажәо ҧхьаҟа агара иаҿын,  аҧсуа милаҭ ирҿахәҳәаганы иаанхарцаз. Аҧсуа жәлар амч еиқәаҵәақәа рҿагыламкәа ианбаанхахьаз,  еиҳагьы иуадаҩхеит аҧсуа  рбызшәа рҿыхны рақырҭуатәраз ақырҭуахаратә ҧашәқәа рҳара ианаҿыз. Убри аҿагыларак аҳасабала 1930 ш. Аҧснызегьтәи аобласттә партиа XII  аконференциагьы ааҧхьара ҟанаҵахьан,  аҧсуа бызшәа аҿиареи аҧсуа литература аизырҳареи,  насгьы амилаҭ культура инагӡаны ахәымшьара иаҿагыланы ақәҧара ҕәҕәа амҩаҧгара шаҭахыз ала.
Ажәакала уаҳа хырҧашьа змам акәны иахьа ҳҿаҧхьа иаагылеит,  ҳмилаҭ змырӡраны иҟоу,  аҧсуа ҳәынҭқарра арҿиаразы имчы ҕәҕәаны иазыҟоу ҳбызшәа зҭаҳаргылаз абжамҽамра иалганы ахархәарахь акылгара. Ишдыру еиҧш,  аҧсуа ҳәынҭқарра аҟалара шьаҭас иамоу аҧсуа ҭаацәарақәа роуп,  шәышқәсала аҧсуаа иааргаз рмилаҭтә ҟазшьақәа заҟа рхы иаларааӡо аҟара рҳәынҭқаррагьы иаҧсуоу  ҳәынҭқарра ҕәҕәахоит. Аха абас азхәыцра аҭараз збызшәа зҿаҳхуа ҳахшара рыхшыҩ азхоума,  ҳара ҳнаҩс милаҭҵас рхы еиқәдырхартә рымч ақәхоума? Абри азҵаараҿ акәзароуп зегь раҧхьагьы ҳхәыцрақәа ахьыҟалаша. Еилкааны иҳамазароуп ҳахшара рмилаҭтә хдырра агәашәқәа ахьырзаатуа,  зегь раҧхьаӡагьы  дасу рыҩнаҭақәа рҟны шаку. Ахәыҷы дхәыҷуп,  иибо,  иаҳауа ауп ишьҭикаауа,  аха изҳара ашәымҭаз икәша-мыкәша иибо,  иаҳауа арбану ауп аус злоу. Атәымтәылақәа рҟынтәи ихышхыҵәаны ҳара ҳҟынӡа иааӡаз ҳмилаҭ аҟазшьақәа иаднамкыло, измырҧшӡо,  иацәтәыму ахымҩаҧгашьақәа ҳахшара зегь рыла ианаднаҧхьала,  уи аҭаацәарақәа хырҩаа анарҭа,  нас раҧхьаҟа милаҭк  раҳасабала  зхы  иацәыӡуа  ракәхоит.
Аҧышәара дуқәа зхысхьоу ҳмилаҭ аамҭа уадаҩрақәа иднарҵахьоу рацәоуп,  убри аҟнытә ҳахдырра зырҿио,  ҳмилаҭны ҳҟазҵо ҳаҧсуареи ишьҭрамырӡганы ҳаазго ҳабызшәеи шракәу ҳхаҳамыршҭлароуп. Абарҭ аҩбагьы ҳаманаҵы ҳара ҳиааирақәа зегьы ирымчуп,  ишьҭрамырӡгоуп,  милаҭ еиқәырхагоуп. Зхыҧхьаӡара маҷу аҧсуаа ҳакәым,  миллионҩыла иҟоу аурыс жәларгьы рбызшәа ашәарҭа иҭагылоуп ҳәа ацәажәарақәа дырҵысхьеит. Жәларҵас  реизҳара шмаҷхаз,  рбызшәа ацқьараз ахылаҧшра шаҭахыз ала усҟан Урыстәыла иахагылаз Д.Медведев хаҭала 2010 ш. зныкымкәаны телехәаҧшрала ижәлар ирылеиҳәеит. Шьҭа ҳхы ҳазхәыцып,  милаҭ дук асеиҧш аҳәара иалагахьазар,  уажәшьҭа ҳара аҧсуаа иаҳҳәараны иҟоу. Аурысқәаҵәҟьа рхы ашәарҭа адырбалазар,  ари адунеи амилаҭқәа зегь рзыҳәангьы игәҽынҵагоуп.
Абызшәа азрыцҳара акәӡами изыхҟьо ҳақалақь аҩнуҵҟа иаҳҧыло ҧсышәала аҩырақәа агхақәа рыҭаны,  џьара-џьара рҵакы узеилымкаауа,  ирхәанчаны иҩу акыдкнаҳалақәа? Абасала абызшәа агәхьаамкра акәӡами,  аҿар рхатәы бызшәа атәарымбартә аҟынӡа иназгаз? Араҟа ҳхы злаҳариашаша ҳәа акгьы ҳамам.
Иаҕьцәаны исҳәаргьы сҭахым,  аха даҽа ганкахьалагьы мҳәашьагь амаӡам,  ҳаҧсуа бызшәа аасҭа аурыс бызшәа еиҳа ҳаргәаҟуашәа,   ҳхы иаҳмырхәаргьы амуашәа,  иахьа иҭыҵуа ихьыҧшым агазеҭ рацәа ҳбызшәа иавганы даҽа бызшәак ала иахьдырцәажәо,  ари гәахәарак унаҭашам. Сара исҳәом агазеҭ рацәа азнауазеи ҳәа,  аха ирныло аиҳарак еиҧшны аки-аки ахьеиқәҿырҭуа,  адыррақәа рацәала аҧхьаҩ ирхәыцра ахаҭыҧан арџьарақәа еиҳа аҧыжәара аҭаны иполитикатә газеҭқәаны рыҟаҵара иаҳнаҭо рацәоушәа збо игәы дажьар сҭахым. Аӡә ихан аҵкыс уара уқәацә еиҕьуп ҳәа шырҳәо еиҧш,  уара утәы еснагь уара узы иҿахәҳәагоуп. Зегь зчаҧаз аиха адәны икарыжьуан ҳәа,  аҧсуа милаҭҵас ҳчаҧаны ҳаазго ҳбызшәа аума иҳаҭәамшьакәа иҳавганы икаҳажьырц,  иҳарӡырц иаҳҭаххаз? Насгьы иҟоуп убас еиҧшгьы зҵаарақәак,  атәымуаа идырҳатәым ҳаграқәа зҵааратәны иҳаҿазаргыло.
Даараӡа иарҧшӡом,  иагьанаалом ҳбызшәа алахьынҵа урысшәала ианаҳаӡбо,  ҳанахцәажәо. Уи аурыс бызшәа иаҿырҧшны урысшәала дхәыцны ауп дшазнеиуа,  уи доуҳала ибом ҳбызшәа иацу аҧшӡарақәа,  уи атәым хәыцра ишиҵанаҳәо еиҧш,  атәым бызшәа иаҿыбааны ауп алкаақәа шазыҟаиҵо. Ныҳәарыла уца џьықәреила иузырҭәуам ҳәа,  абызшәагьы ҳәарыла мацара еиқәырхашьа амам. Аҭоурыхҭҵааҩ, аҵарауаҩ ду,  Аҧсны Аҧхьаӡатәи Ахада В.Г.Арӡынба телехәаҧшрала ицәажәарақәа руакаҿ иазгеиҭахьан абасеиҧш: «… Ҳбызшәа анҳарӡ аҧсуаагьы ҳзыҟалом. Иҳамдыруеи аублаа ирыхьхьоу… Аҧсуаа ҳаныҟамла,  изыҟалом аҧсуа ҳәынҭқаррагь. Аҧсуара анҳарӡ,  ҳбызшәа анаҳцәыӡ,  ҳаламыс аныҟамла,  ҳҵасқәеи ҳқьабзқәеи ҳанрызхьамҧш,  ҳмилаҭгьы ҧсуеит. Абри деилҳаркаароуп ҳахшара. Ирыҵаҳҳәалароуп ҳмилаҭ еиқәзырхараны иҟоу арбанқәоу. Абри азҵаара ахәыҷбаҳчақәеи ашколқәеи рҟны аус зуа арҵаҩцәеи ааӡаҩцәеи ирылшо рацәоуп. Макьана аҧсуара еиқәханы ахьыҟоу ақыҭақәа рҟны ауп,  аха ахныҟәгара ҳәа ақалақьқәа рахь ицаз рқыҭақәагьы кармыжьроуп,  ҧыҭҩыкгьы хынҳәыроуп. Рабацәа рџьынџь карыжьуама? Аҧсуаа зегьы рхатәы бызшәала ицәажәалароуп,  иалаҩлароуп,  иарала ихәыцуазароуп,  аусгьы аларулароуп…»
Уаҕа амҩа иуҭар мҩада уаанхоит ҳәа шырҳәо еиҧш,  ҳадгьыл ззыҳәан еиқәырхоу,  гәыҕырҭас иамоу абиҧарақәа атәым бызшәа еиҕьшьаны ианахьынҳала,   урҭ ирыхшараны иҟоу рбызшәа еиҳагьы иацәымаџьанахоит,  нас урҭ рнаҩстәи абиҧара зынӡа хатәы бызшәада иаанхар ҟалоит. Ииыз асаби хьӡы имҭакәа,  жәла ихымҵакәа иаанрыжьыз диҩызахоит збызшәа зҿыххаз ауаҩы.
Иахьа ҳақалақьқәа рҟны,  макьаназ аҧхьагылара змоу,  аурыс бызшәа акәны иаанхоит. Ахатәы бызшәа ахархәарахь инагатәуп ҳәа шазыӡбоугьы,  усеиҧш Ақәҵарала ишышьҭыхугьы,  абри азҵаара азакәан ҧшра аҭаны издызкылаз рхаҭақәа макьана агәхьаамкра ахьаадырҧшуа,  ахархәарахь инаганы рхаҭақәа рхы иадмырхәац,  иарала ацәажәара иахьаламгац азы ҳбызшәа амҽхак арҭбаараз ҽырҵысрак амоуц. Абри азҵаара деиҳабума деиҵбума зегьы рхаҿы иааганы азҿлымҳара анарымҭа,  аӡы иаго аҳәҳәабжь иаҳауам ҳәа,  иаҳҳәахьоу,  иҳадаҳкылахьоу ҳаназыхнымҳә,  нас ҳазлаҳараны иҟоу арыцҳара ду ацәцара уадаҩхоит. Ҳмилаҭ рҿаҧхьа иаагылаз абри апроблема ду уаҵәы-уаҵәашьҭахь ҳәа ахырҧарақәа аанкыланы абыржәнатә,  иахьаҵәҟьа ҳаназхьамҧш,  нас даҽа ҧыҭрак ашьҭахь ҳамч зқәымхаша атрагедиахь ҳкылнагар алшоит. Убасеиҧш лахьынҵас иаҳмоуразы милаҭҵас ҳаиқәхарц ҳҭахыҵәҟьазар,  зегьынџьара иахьала иамуазаргьы,  абызшәа ахархәара ахьауа анаплакқәеи аорганизациақәеи инарыдаркны Аиҳабыра рҟынӡа аусбарҭақәа зегьы аҧсшәахь ииагатәуп. Аӡәы игәы иаанагар ҟалоит,  асеиҧш иаразнакала инықәырҵәиааны аиасра имариаусума ҳәа,  аха аамҭа ҳара иаҳзыҧшым,  абызшәа ахарахәарахь инамгакәа иҳадаҳкылахьоу Азакәан намыгӡакәа ҳанбанӡаҧшызаауеи? Шьҭа зегьы ирдыруазароуп абызшәа атәамбара шаднамкыло,  иахьынаурҳәы-ааурҳәлакгьы шамуа,  ишакәым уазныҟәар иакәымла ишузныҟәо,  иахьа ҳаҧсҭазаара зегьы шҧараҳтәуа еиҧш,  иаҳцәыӡыр нас аҧара ахҭынҵаны аахәашьа шамам. Зегьы ирдыруазароуп  ҳбызшәала ҳцәажәонаҵы,  ҳхы иаҳархонаҵы ҳаҧсы шҭоу,  ҳмилаҭ шеиқәхо. Абызшәа азҵаара сшаҿу даҽаџьара сианагар сҭахым,  аха амал қамса қьамсажәуп ҳәа,  иахьа ателехәаҧшрала иҟаҵо ареклама рацәа уажәы-уажәы игәыҧҵәагаха иныбжьагаланы иаҳдырбо ахаҭыҧан аҧсуара шеиқәырхатәу,  ҳбызшәа ишеиҷаҳатәу уҳәа алкаақәа,  ааҧхьарақәа,  ирхәыцгоу ажәа ҟәыҕақәа цәыргалазар еиҳа иаҳзеиҕьзар? М. Лакырба иновеллақәеи Шь.Ҷкадуа исатиратә ҩымҭақәа ирылхны иқәыргылаз «Чарирама» амацарагь зыҧсоузеи аҿар рзыҳәан. Сара саҿагылаҩым арекламақәа заҳдрбоузеи ҳәа,  иахәҭоуп,  иҟазааит,  аха Аҧсынтәыла рацәак идум,  акы аазхәарц зҭаху,  излааихәаша имазар ихалагь иҧшаауеит. Аҧсуа жәлар милаҭҵас реиқәырхара иазкны адоц. В.Бигәаа гәҽынҵарак аҳасабала абас еиҧшгьы азгәеиҭахьеит. «Анкьа ҳаныршьуаз,  ҳҽыдҳаршьуамызт,  иахьа ҳхи ҳареи ҳанеизынха,  аҧсуамзар Аҧсны аҳ  данамам аамҭазы,  аҕа игәырҧса ҟаҳамҵап,  ҳҽаҳамшьып. Аҽеиқәырхара ус аҿы мыругас иҟоу абызшәоуп,  аҵареи адырреи убрахь инацҵаны.» (Аҧсуа милакҭ реиқәырхареи рҿиареи рҧеиҧш. Аҟәа.2005 ш.,  ад. 141) ашәҟәы аҟнытә.
Сара сақәшаҳаҭым Асовет аамҭа иаҳнаҭаз аныррақәа акымзарак иаҧсамызт ҳәа рыхҳәаара, усҟантәи аамҭақәа рзы аҧышәара дуӡӡақәа ирхыжьны,  еиҳарак амилаҭ маҷқәа ршьапы иқәзыргылаз акоуп. Иҟоуп иахьагьы ҳазҿыҧшлақәаша маҷымкәа,  ажәлар рымҩақәҵареи реидкылареи алзыршоз аидиологиатә усушьақәа жәпакы. Аҧсуа жәлар иахьа рбызшәеи дареи реицәыхарахара алзмыршаша,  рмилаҭтә культура разырхәыцра,  рхымҩаҧгашьатә ҷыдарақәа,  рмилаҭтә хдырра иаззырҳаша,  ҳажәлар рыҿиашьа ахьынӡаҳараку адемографиа ахылаҧшра,  убасала иҕәҕәоу  аҧсуа ҳәынҭқарра аҧҵаразы ацхыраара ду ҟазҵаша,  аамҭала акәзаргьы анкьа еиҧш аидиологиатә ҟәшақәа аҧҵазар иалнаршоз маҷмызт ҳәа агәаанагара сымоуп. Уи аусура аанкыланы иахьа иаҧыхзаргьы,  иахьатәи ҳаамҭа иақәшәашала ҿыцла аусура иаларгазар,  ацәгьа-мыцәгьақәа раҧырҟәҟәааразы,  аҧхьаҟа гәыҕырҭас иҟоу аҿаргьы аҧсҭазаара ду иадзыҧхьалаша,  рхы деилзыркаашала,  иара убас аҧсуара азыхынҳәра уҳәа азырхәыцрақәа рызҭаша ицхырааҩны ҳажәлар зегьы ирзыҟалон. Ишдыру еиҧш,  ааҭгыларада аҧсҭазаара аҽыҧсахуа еснагь ҧхьаҟа еихоит,  уи зҽақәыршәаны ҿыцла ихәыцуа абиҧарақәа рааӡарагьы хымҧада иаҭахуп. Ихьыҧшым аҳәынҭқарра арҕәҕәаразы аекононмика ашьҭыхра иахьа ихадароу зҵаароуп,  економикадагьы ҿиашьа амаӡам,  аха аҧхьа рыҧсы ҭаны иҟазароуп ззыҳәан иҟаҵатәу амилаҭгьы. 
Аибашьра иаҳнаҭаз ахәрақәа рахьтә макьанагьы зырҕьара амуа рацәоуп,  ицәыраагаша аҿырҧштәқәагьы маҷым. Усурҭада инхаз  ахныҟәгара иашьҭаланы,  ҭаацәаныла Урыстәылаҟа иагазгьы рацәаҩуп. Ҳәарас иаҭахузеи асеиҧш аҭагылазаара ҳмилаҭтә демографиагьы иаҧырхагоуп,  ҳбызшәа арҿиараҿгьы ҧхасҭа дууп,  атәымдгьылаҿ збызшәа зцәыӡуа абиҧара аррацәар ҟалоит.
Абызшәа апропаганда азыҟаҵаразы ателехәаҧшреи,  арадиодырраҭареи,  агазеҭқәеи,  ажурналқәеи имчы ҕәҕәаны иҟоуп,  рыдагьы ҧсыхәа ҟыӡам. Иара убас,  анкьа еиҧш ашәҟәыҩҩцәа араионқәеи,  ақалақьқәеи,  ақыҭақәеи рахь иҟарҵалоз аныҟәарақәа,  аиҧыларақәа иахьа даараӡа еиҳагьы иаҭахны иҟоуп. Иахьатәи Аҧсны аҿар ирзеилкаауазар, абызшәа арҿиара лахьынҵас иамоу дара роуп. Убри аҟнытә убас ала агәәаанагара сымоуп,  иахьа иаҧҵоу аҿар рхеидкылақәа реизырҳарала,  нас дара рыҩнуҵҟа реиҿцаарақәа амҩа рыҭаны абызшәа алахьынҵа аӡбра рхаҭақәа рыла нап аркызар,  ахылаҧшра азурагьы дара ирыдҵазар,  еиҳагьы алҵшәақәа шыҟало агәрагара сымоуп. Иаагозар,  дара аҿар рыла ақалақьқәа рыҩнуҵҟа хатәы бызшәала рықәлацәа ахьынӡацәажәо,  раҧсуара иахьынӡақәныҟо,  рхымҩаҧгашьа ахьынӡаҧшӡоу ашьклаҧшра,  аҵасқәеи ақьабзқәеи рызхьаҧшра,  Аҧсуара иазкны ахцәажәарақәа реиҿкаарақәа уҳәа,  аҿар рыла аусура аҽазкра иус бзиахоит. Збызшәа иазрыцҳахаз ауаҩы,  нас ихьыз еилкааны ихы дахьнархәыртә аҟынӡа абызшәа аҳаҭыр ашьҭыхра анҳалымша,  усҟан ҳазҿқәоу зегь башахоит,  хжьарахоит,  аринахысгьы ашәарҭара шамоу иаанхоит,  амала абызшәа аҳаҭыр ашьҭыхраз иҟаҵатәу уи даҽа зҵаароуп,  уи азын аҧхьа ишьақәыргылатәуп,  аҿар злаху апрогматикатә ҟаҵатәқәа.
Аҧсуаа ианакәзаалакгьы иуаа ҳалалқәан,  иқьиақәаны иҟазарц рыцшоуп,  аха убри ақьиацәара ахьаҳҧархагоугьы рацәоуп. Уи иаҳзаҧнашьуа агәрагара зхы иазырхәахьаз атәымуаагьы рацәаҩын,  иахьагьы иҳаҩаӡақәоу ыҟам ҳәагьы ҳазҳәом.
Ҳбызшәа алшарақәа рышьҭыхразы ашколқәа рҟны изхысуа,  иахьазын зеиҭагара ауа аҧсшәахь еиҭагатәуп,  иара убас анаукатә ҭҵаарақәагьы аҧсышәала ирцәажәатәуп. Сара исҳәом зегь иаҧсышәаны мацара иҟалароуп ҳәа,  избанзар атәым милаҭгьы ҳмилаҭ рдыруазароуп,  аха иахьа аҧсҭазаараҿ адунеизегьтәи апрогресс анеилацәқәырҧо аамҭаз,  ҳбызшәа уи ацәқәырҧа иаламӡырцаз зегь рыла ахархәарахь ианнагамха,  егьыс алитературеи ажурналистикеи рымацарала еизырҳашьа амамкәа абыржәы ишыҟоу мацара иаанхоит. Иахәҭаны иҟоижьҭеи акрааҵуеит ҳбызшәа ажәа ҿыцқәа ралагалара,  насгьы ҳбызшәа злабеиоу ала ажәа ҿыцқәа раҧҵара ҳалымшартә аҟынӡа ҳаҟам,  ҵабыргуп уи аџьабаа ацгәышьоуп,  аха аџьабаа мбакәангьы имазеины акгьы ҳауӡом,  уи аӡәы иҳаиҭарангьы ҳаҟам.
Абызшәа аиқәырхара аҵарауааи,  абызшәаҭҵааҩцәеи,  аинтеллигенциеи рымацара ируалым,  абызшәа аҭагылазаашьа зеиҧшроу,  аҧхьаҟа разҟыс иаҧеиҧшу уҳәа аҵаҳәарақәа,  агәҽынҵарақәа роуп иҟарҵо ҳәа акәымзар ашәарҭа аанкылара рымацара рымч ақәхом. Насгьы абызшәа аиҳаби аиҵби аздырӡом,  ҳаҭыр ақәҵар уарҧшӡоит,  иузақәымҵар уарӡуеит. Ус анакәха абызшәа аиқәырхара амилаҭ зегьы ирзеиҧшу зҵаароуп,  амала уи ҳажәлар ишрызнагатәу,  ишрыҵаҳәатәу,  ишазырхәыцтәу,  ахы ишықәҵатәу,  цхыраарас иҟаҵатәу уи даҽа зҵаароуп,  уи зуалу аҵарауаа ракәзароуп. Абызшәа зҳәаша аныҟамла,  шьҭа ҳазхәыцып,  аҧхьаҟа аҩра иалагараны иҟоу (изыҟалар) рхатәы бызшәа аҕәҕәара зеиҧшрахаша,  ҳжурналистикеи ҳлитературатә бызшәеи ацқьахашьа шыҟалаша. Абызшәа аӡраз зегь реиҳа ишәарҭоу ҳәа иҧхьаӡатәуп,  хатәгәаҧхаралатәи абызшәа мап ацәкра. Исҳәарц исҭаху,  убри ишәарҭоу амҩа ауп иахьатәи аҿар рхатәгәаҧхарала изышьҭрақәлаз,  убарҭқәа зыхҟьоугьы ҳарҭ аиҳабацәа ҳауп. Ҳбызшәа агәыблра дыркразы аҩны ианындәылҵ нахыс аҧсшәа карҵәаны рлымҳа иҭаҩуазароуп,  аусаҿгьы ахархәара шамоу рбозароуп. Убри азын ҳбызшәа цхыраарас иаҭатәу ҳәа иқәсыргылар сҭахәуп схатәы гәаанагарақәагьы абас еиш:
Аҧсуаа еиҳаны иахьҭоу ашколқәа иаҧсуа школқәаны рыҟаҵара.
 Аминистрцәа реилазаара инаркны анаплакқәеи,  аорганизациақәеи русбарақәа иахьауа аҧсуа ҩырахь риагара.
 Аҿар рхеилакқәа рҿаҧхьа Аҧсуара азыхынҳәреи абызшәа аиқәырхареи иазкны азҵаара ашьҭыхра,  уи иазкны аилатәарақәеи аиҧыларақәеи рымҩаҧгара. Абызшәа аиқәырхараз иреиҕьу агәаанагарақәа рыла аиндаҭларақәа реиҿкаара. Абарҭ азҵаарақәа рыла аҿар ателехәаҧшрахь рцәырҵра. Абарҭқәа зегьы рзы ишьақәыргыланы ирымазароуп  рхатәы программа.
 Еиҿкаалатәуп ашәҟәыҩҩцәеи аҿари реиҧыларақәа,  араионқәеи ақалақьқәеи рахь аныҟәарақәа,  алитература абзиабаҩцәа реидкылақәа раҧҵара.
Аиҳабыра инарадыркны аҧсуаа еиҳа иахьырацәаҩу аилатәарақәа,  аизарақәа хатәы бызшәала рымҩаҧгара.
Аҧсны ахы-аҵыхәа зегь Аҧсуара азхьаҧшраз азҵаара ашьҭыхраз хеилакык аҧҵара.
Ҳбызшәа мап ацәаҳкру,  мамзаргьы арҿиара ҳҽазаҳкру уҳәа,  иамуӡакәаны иҟалозар жәлары зегь рҿаҧхьа абри азҵаара ақәыргылара.
Еиҳау аҵараиурҭақәа рҟны аҧсуа бызшәеи алитературеи рфакультетқәа рҟны азанааҭқәа зегь раҧхьа иргылатәуп,  аҳаҭыр еиҕьны ишьҭыхтәуп,  усҟан ирҭало аҧсуаа рхыҧхьаӡарагьы рацәаҩхоит.
 Ҳахшара раҕьырак аурыс школқәа рҭаҵара аанкылатәуп.
 Збызшәа ззымдыруа ҳмилаҭтә зҵаарақәа зыдҳәалоу аусурҭақәа рахыргылара иацклаҧшлатәуп.

Ҳбызшәа алахьынҵа ҳмилаҭ ирлахьынҵазар,  ҳнапала ҳдоуҳа аҧсы ахаҳхаанӡа абыржәнатә ҳхы ҳахаҵгылар ҳахшара ирзеиҕьхоит. Абызшәа аиқәырхара зегь еицаҳзеиҧшзар,  ҳажәлар зегьы ирзеиҧшны зныкҟьарала еицыӡбатәуп. Имҳәакәа иузныжьуам,  ҳмилаҭ газеҭ «Аҧсны» аҳаҭыр иахьа иахьынӡарбо,  иҭыҵуа аҧсуа шәҟәқәа ирлахьынҵо. Изеицәааӡари ҳбызшәа аҿахәҳәаҩыс иамоу ҳгазеҭ заҵә,  Анцәа иумҳәан,  аҭыҵра иаҟәыҵхьазаргьы ззымдыруа ыҟоуп,  абри амацарагьы иаҳнарбоит ҳхы ҳшазыҟоу. Аҧсуаа ҳзы иҿахәҳәаганы иҳамоу ҳгазеҭ заҵә агәхьаа шҳамам арҵабыргуеит,  хыҧхьаӡарала заҟа ҭыҵуа ҳбар. Ҵабыргуп,  макьанагьы ҳауаажәлар раҕьырак ҧсеивгара дук рмоуц,  руалафахәгьы маҷуп,  аха аҧхьа аасҭа аҧсеивгарақәа ҟалахьеит. Иахьа шьҭа араионқәа рхадарақәа 150-200  хыҧхьаӡара рҟынӡа агазеҭ ззылмҩаауа ыҟам ҳәа азуҳәаратә иҟоуп. Аҳәаанырцәынтәи амашьынақәа амиллионқәа рыхҭанҵаны раахәара ҳалшозар,  аҩны еихачаҧақәа ҳаргылозар,  кәапеиашәа ҳаамҭазтәи ҩнымаҭәала иҳарҭәуазар,  агазеҭ алҩаара злымшо уаҩ дыҟам ҳәа аҳәара шьҭа иҧхашьаразар ҟалап.
      Абызшәа мап ацәкра, ари узыхшаз,  узааӡаз уан мап лцәукыр иаҩызоуп. Абызшәа иаҵанакуа аилкаараз зегь раҧхьагьы зыхшыҩ инанаго аҿар азырхәыцлатәуп,  иацәхьаҵуа,  еилызкаарц зҭахым,  шьҭа иаамҭоуп рыдцалара,  иацәхьаҵуа рхы деилзыркаашала аҧынгылақәа рзаҧҵалатәуп. Ҳтәыла ауаҩытәыҩса иахьизҳауа,  аҵарадырра агьама ахьикуа,  ааӡара ахьиоуа,  иҧсадгьыл агәбылра ахьышьҭикаауа,  имилаҭ рцәаҩа бзиақәа ахьилаҿыхо,  ихәыцрақәеи ицәныррақәеи ахьеизҳауа,  иуаҩхараз идоуҳа ахьӡыржәхо,  абарҭқәа зегьы рышьаҭақәа ахьеиларсу,  Аҧсуара  агәаҕьжәла ахьыҟоу аҧсуа ҩнаҭақәа рҟны ауп. Зыҩны аҧсуара дәылызцахьоу аҭаацәарақәа,  урҭ рыхшара аҧхьаҟа ишыҟалаша дыруп.
     Ианакәзаалакгьы ауаҩы иҭыҧ аасҭа иара деиҳазароуп,  иуаҩра аҳаракышьа алоуп дыззыҧсоугьы зларшьо. Аӡәгьы гәыбҕан симҭааит,  иахьа џьоук рхатә усқәа мацара ианрышьҭоу аамҭаз,  рыхшара рааӡара хьысҳахеит,  млак иамыркыкәа реилаҳәареи реилацареи азырханы ихлаҧшыдартәит. Ауаҩы иааӡара иагьакуп-иагьыҩбоуп,  аха даҧсуахартә иааӡара,  ари ҳмилаҭ хаҿра амырӡра иалахьынҵахоит. Аҧсуаа рыхшара рааӡараҿ еснагь аҷыдарақәа рацәаны ирыман,  аха усеиҧш ирымоу ахазынарақәа аамҭеикәшара иахәланарӡхьоугьы аумаҷху. Иахьа аиҵбы дгыланы аиҳабы димыртәо аҟынӡа ҳнеихьазар,  усеиҧш ахымҩаҧгара иаҳзаанханы иҟаз аҳаҭырбарагшьы   шьҭа арӡра ҳшалагаз ауп иҳаҵанаҳәо.
Хыхь ишазгәасҭахьоу еиҧш,  аҧсуа бызшәеи аурыс бызшәеи еиҟараны еивагылазароуп,  аҩбагьы ахархәара рымазароуп,  аха еснагь аҧхьа игылазароуп ҳзыхшаз ҳбызшәа. Аҧсышәахымкәа қьарс иалоузеи ҳәа ҳҿынаҳхар,  зегь раҧхьагьы аҧсуа литературеи ажурналистикеи рхәышҭаарақәа ҿҳарцәаауеит,  убасала зынӡа иаагылар ҟалоит аҧсуа ҩырагьы. Абри алахьынҵа ҳазымцаразы  адырра бзиа змоу,  зхатәы бызшәала еиқәшәоу аҧсуа интеллигенциа реизырҳара,  анаукеи,  алитературеи,  аҟазареи иҵагьы ацхыраара аҭаны рыҿиашьақәа рыҩаӡарақәа шьҭыхлатәуп.  Играны ҳзышьцылаз атәамбарақәа  ааҳхаршҭны ҳабацәа ашәышқәсақәа ирылганы иахьанӡа иаҳзааргаз ҳаҧсуареи ҳбызшәеи иахьа ҳара ҳхарала ианыӡ,  нас аҧхьаҟатәи абиҧарақәа ахааназ иҳанарыжьраны иҟаӡам.
(Абраҟа  иарбоу Д.Быҭәба истатиа аагоуп,  2010 ш. иҭыҵыз ажурнал «Алашара» № 6.,  ад.123-133) аҟынтәи.

 
                      АҾАРАЦӘА  РЗЫ  БЖЬГАРАҚӘАК

Даараӡа игәырхьгоуп,  ихьаауп,  еицәырӡгоуп биҧаралеи еашьаралеи еизааигоу аижәлантәқәа ирхылҵышьҭроу аҿарацәа изеибамдыруазар,  еиҭанеимиааиуазар,  еибамбозар, аизыгәыблра рцәыӡхьазар,  аха ари аҭагылазаашьаҿ аҿарацәа ирхароу ҳәа акымзарак ыҟам,  изхылҵыз ранацәеи рабацәеи аибабара рыцәмаҷызҭгьы. Ус анакәха зегь зхароу аҭаацәа роуп,  аишьцәа шәеибабала ҳәа ишыхәыҷқәаз ирыҵарымҳәеит,  шәыуа-шәҭахыра шәхашәмыршҭын ҳәа рарымҳәеит,  зегь шәшеихаҵгылаша  ҳәа ҵаҳәарак рырымҭеит,  изхылҵыз рхаҭақәа еиҭанаиааиуа,  еизыгәубылуа рыхшара ирымбеит,  дара-дара еилабжьо,  еицхыраауа,  ирыцҳаибашьо,  ишьҭибахуа уҳәа,  ишыҟалашаз иаззырхәыцша дҟамлеит. Абраҟа еиҭах сазааҭгылар сҭахуп Быҭәба Таииа Шьааб-иҧа лассы-лассы ииҳәалоз ажәа, уи абасеиҧш иҟан: «Дад, иуашьам дызуаҳәшьахом, иуаҳәшьам дызуаҳәшьахом» ҳәа. Арҭ ажәақәа уеизгьы-уеизгьы ҵак дуӡӡак рыҵамшәа убоит, аха цқьа ухаҿы иааганы уазхәыцыр иҳаҵанаҳәо рацәоуп.
     Аижәлантәқәа рыбжьара  агәыблра рыбжьыҧсаауа рҿынархар,  аҿар рзыҳәангьы раҧхьаҟа ирыцҳара дуны ирзыҟалоит,  зыҟа изеибамбо аҟара еицәтәымуаахоит. Анкьа ҳабацәа ҳаҭыр анеиқәырҵоз, ианеиххуцуаз,  ражәа ишахаҵгылоз,  ҳаҭыр шрықәыз ҳәа  иаҳгәаларшәаны иаҳҳәо,  аиаша ҳҳәозар иахьа усеиҧш  шьҭа  ҳазлаҽхәаша ҳәа рацәак ҳазнымхеит.
Аиҳабырарахь иаҵанакуа акыр шықәса раҧхьа аижәлантәқәеи аешьарақәеи раамҭазтәи раҧсуаратә ҧышәа ду шаҳаҭра злаҟанаҵо ала,  ахеилабжьара ҵасны измаз аҭаацәарақәа,  абиҧарашьҭрақәа,  аижәлантәқәа иахьа ҳара ҳзы иҿырҧшыгоу акы акәны ахы ҳнардырыртә аамҭа ҳааҭагылт. Аиҳаби аиҵби рҭыҧқәа рдыруа аилибакаареи,  аизыӡырҩреи, аиххуцреи,  аицхыраареи,  аихаҵгылареи уҳәа,  анкьа аҧсуа жәлар ирымаз аҵас бзиақәа еиқәырханы иахьанӡагьы ҧҟарас измоу аижәлантәқәа, аамҭа  зегь рыла егьа аҽеиҭанакыргьы еснагь иҟазаауеит,  рыжәлагь  еиқәхоит,  рхаҭақәагьы уааҧсырала  еизҳауеит,  рышьҭамҭагьы есааира иҿио аҿынанахоит.
Ҵабыргуп,  Асовет мчра анхабгала ашьҭахь аамҭа цәгьак ҳҭанаргылт,  аха аижәлантәқәа биҧаралеи,  абшьҭралеи,  еашьаралеи рҽеидкыланы ишьҭибахуа,  изыцхыраатәугьы уара дшутәу,  уеашьара дшатәу дырны уанивагыла,  убасала аӡәи-аӡәи шьҭибахуа изыҟалар,  усҟан аижәлантәқәа зегьы рынарха духоит, зегь рыла ихьчахоит,  реихаҵгылараз анаҧшаҩцәагьы рхы рыдырныҳәалартә еиҧш,  раҧхьаҟа аҧеиҧш бзиа ззыҧшу ракәхоит. Ианакәзаалакгьы ажәла зырҧшӡо ахьӡ ауп, аха ахьӡ бзиа ныҟәызгаша,  ахьӡ иаҧсахаша даныҟамла ижәлагь аҳаҭыр лаҟуеит,  ажәла зырҧхашьаз  изыҳәан ани диеашьоума ҳәа изырҳәоит.
Ауаҩы ихьӡи ижәлеи еидкыланы ирҳәалартә еиҧш еиқәзырхо,  ҧсуаҵасла ааӡара зманы зхы зхамшҭуа,  зҭыҧ здыруа,  аҵмыҳәҳәарахра иламкәа еснагь абзиара иашьҭоу,  зашьцәа рзы згәы былуа,  зџьабаа зыжәлар ирыдызҵо,  зыжәлантәқәа ирыхӡыӡаауа,  зыҧсы цқьоу,  зегь рыла иқьиоу,  ҽырҟәыш-ҽыргаӡара злам,  аиаша иазықәҧаҩу,  акы дсыхәап ҳәа аӡәы имҵақьақьара зхы иаҭәазымшьо,  ахьӡи ахьымӡҕи раҳаҭырбара иазхәыцуа,  арыцҳашьара злоу,  аӡәы ицхыраараз зхы иамеигӡо,  ахаҵара ахьаҭахугьы аҕьараҳәа азгылара уҳәа,  абарҭ ацәаҩа бзиақәа злаҽны иҟоу аҭагылазаашьақәа егьа иуадаҩхаргьы хаҵаҵас изыдкыланы ҧхьаҟа  еихо  иоуп,  зыхьӡгьы зыжәлагьы еидкыланы ирҳәартә еиҧш зхыҧша ҳаракхо. Абарҭқәа  зегь ааидкыланы иуциины иуцшаз ацәаҩатә ҟазшьа бзиақәа дасу рыжәлантәқәа рзынгьы рыжәлар рзыҳәангьы иҳақны ирзыҟалар,  усҟан изықәгәыҕтәу,  игәрагоу уаҩҧсҵас урыҧхьаӡоит,  аҟәыҕара уцшазар  абжьгарақәа  руҭаларц раҧхьагьы удыргыло иалагоит.
Еиҵагылауа абиҧарақәа абарҭқәа рдыруазароуп,  ишысабицәоу аҧсуара рылааӡалатәуп,  ишқәыҧшқәоу иашаны ахәыцшьа дырҵалатәуп, иуаацқьақәаны иааӡалатәуп,  насоуп рабиҧара иаҧсаны ианыҟало. Аҧсҭазаараҿ иҟалало аамҭатә ҭагәҭасрақәа ирыхҟьаны аҧсыҽра аҽамадара азымҕьацара иамҩахоит,  убри аҟнытә аҿарацәа загь раҧхьагьы ирдыруазароуп рабацәа рҭоурых,  аҧсуа жәлар знысхьоу аиаша мҩа,  еиҳаракгьы рыҧсадгьыл ахьаа еилыркаауа изыҟалар,  усҟан аҧхьаҟа азыҳәан илабҿабоу гәыҕрахоит  аҧсуа жәлар ахааназ ҧсра-ӡра рықәлараны  ишзыҟамло ала.
Жәытәнатә аахыс аижәлантәқәа ибзиараны ирымаз аҟазшьа бзиақәа ҳаҽрықәыршәаны,  зда ҧсыхәа ҳамам,  иара адагьы хеиқәырхашьак змамкәа иныҟәыргоз рхымҩаҧгашьатә доуҳа ҳадкыланы ҳацәымаашьакәа иҳазныҟәгар ҳара ҳаиҭанаҳәоит,  ҳахшарагь арҧшӡоит,  нас уи биҧарала ишныҟәгатәу иазнархуыцуа иҟанаҵоит. Ужәлантәқәа рахьынтә уаҩ ҧсадак дыҟазар дуаҩмаҷшьаны иатәамбара уарҧшӡом,  узицхраар, убри ауп абзиара.  Амалқамсала ибеиахазгьы уиҵамшьыцын,  усеиҧш иҟоу рыцәгьа-рыбзиа уаламцәажәан,  избанзар уигьы уара ужәла ауп иныҟәиго,  аҕари абеиеи,  акаџьбеии ақьиеи ҳәа еилаҳхуа ҳалагар, усҟан ажәла аҳаҭыр ланарҟуеит.
Уабацәа иныҟәырго ажәла ауп уаргьы иныҟәуго,  убри аҟнытә ужәла дырны уахӡыӡаала,  ибааҧсны хҳәаак амоуразы уеиҷаҳала,  ужәлантәык даамҩахҟьаргьы уигәҭамскәа ацхыраара иҭараз уивагыл,  усеиҧш зегьы ирзыҟаҵозар усҟаноуп шәанеибахьчо,  шәанеибаҭаххо,  агәыблра аншәыбжьало,  избанзар ужәлантәқәа раҳаҭыр ауп уаргьы ҳаҭырс иоууа,  уеашьара раҳаҭыр ауп уаргьы уаҳаҭыр шьҭызхуа. Издыруада аижәлантәқәа аизхәыцреи аизыгәблреи рыбжьыҧсаахьазар,   усҟан абшьҭрала есааира еицәыхьшәашәахо рҿынархоит,  нас даҽа ҧыҭрак ашьҭахь еицәтәымуааханы  ахәышҭаара шаҿыцәаауа еиҧш, реизыгәыблра  ҿыцәаацҧхьаӡа  еицәыхьшәашәахоит, зегь рыла еицәыхаранатәуеит.
Ажәла мыӡырц азыҳәан зегь раҧхьагьы иара ныҟәызгаша уааҧсырала иҿиозароуп,  биҧарала еизҳауазароуп, рхаҭақәагьы рыжәла аныҟәгара иаҧсазароуп. Арацәахарагьы акымзарак аанагом дасу иаҧсуара адоуҳәа алҧсаартә аҟынӡа ихы неигахьазар,  зегь раасҭагьы ишәарҭахоит иаҧсуааны иҟазҵо рхатәы бызшәа иацәыхҟьаны атәым цәаҩа иашьҭаҳәакьуа рҿынархар, усҟан раҧсуарагь зыҟалом, аҧсшәа ныҟәызгаша дыҟамкәа  рыбызшәа рылаӡаҭуеит.  Арҭ аҩбагьы ахьыҟам ажәлагьы иаҧсуа жәланы шьақәгылашьа аиоуӡом, усеиҧш алахьынҵа цәгьа ҳхы ианаҳҭа,  анкьа Гал араион инхоз аҧсуаа рхы ишацәыӡыз аиҧшҵәҟьа, дук  мырҵыкәа урҭ ирыхьыз ҳахьуеит ҳаргьы. Убри азын ҳахшара еснагь ирыҵаҳҳәалароуп,  идеилыркаалатәуп аҧсуаа милаҭны ишьақәзыргылаз рыбзшәа шакәу,  ҧсуала иааӡам,  зыбызшәагь зцәыӡыз ижәла ишаҧсуа жәлоу иаанхаргьы иара дышзаҧсыуамхо. Збызшәа уашәшәыразтәыз ихи ихшареи аныгәцареимк,  атәымуаа дырҿыҧшны урҭ рхымҩаҧгашьа данахьанҳала,  усҟан иаб ихәышҭаара ҿирцәааит ауп,  ихшарагьы  цәала-жьыла ҳаҧсацәоуп рҳәаргьы рмилаҭра иаҟәыҧсаауеит,  ҧсуарак рыламкәа аҧсуара доуҳа  зынӡа  ирылҧсаауеит.
Ҵабыргны,  аамҭа еснагь ҳара ишаҳҭаху иҳацныҟәом,  аҽыҧсахрақәа ирыхҟьаны ҳамч зқәымхашагьы ҳҿаҧхьа иаагылоит, аха агәыҕра аныҟоу ҳамч зықәхаша уаҵәахьы иахымгакәа ҳанахаҵгыла ҳазызиааиуа рацәахоит. Убри аҟнытә,  ажәла зырҧшӡо,  аҳаҭыр шьҭызхуа ахьымӡҕи ауаҩреи шракәу дырны ҳаҟазар,  усҟан иӡраны иҟам ҳабацәа рхәышҭаарамцақәагьы. Аҧсуа жәлар рхы ахҭынҵаны ироуз рхатәы ҳәынҭқарра ахьыҧшымреи ахақәиҭреи агәхьаа мкыкәа ҳхы мацара ҳазхәыцны ҳҳәынҭқарра алачара заҵәык граны иҵаҳгар,  аҧхьаҟатәи абиҧарақәа рҧеиҧш ҿаҳҟәоит,  нас џьара цәынхак ҳамаҵазыршәрыда ҳәа атәымуаа ирхьыҧшуа иалагоит,  ҳара иаадыруазароуп убас изыҟаларымашь ҳәа игәыҕуа нырцәынтәи алаҧшқәа шаҳхугьы. Ҳадгьыл аҳақ иацәымшәакәа изнаҧхахьоугьы бзиарак шизалымгац аҭоурых ибзиаҵәҟьаны иарҵабыргхьеит,  убри аҟнытә ҳара иаҳуалуп ҳахшара раҧхьаҟа агәҽанызаара рымазарц абарҭқәа рыҵаҳәаны деилыркаара. Избанзар аҭоурых игәҽынҵагаха иаҳнардырхьоу рацәоуп,  жәытәнатә аахыс аҧсуаа  аҧарда еиқәаҵәақәа шырхаҧаз мацара иааиуаз милаҭын,  аха аҵыхәтәан ирыхҳәаны ирзаатыз ахақәиҭреи ахьыҧшымреи лашара ҳауртә иҟазҵазгьы иажәаҧшьаны иаҳҳәоу Аҧсадгьыл аҳақ ауп. Дарбанзаалакгьы дасу ижәлеи иҧсадгьыли рзы  иара изыҳәан еиҳау даҽак имаӡам,  арҭ аҩбагьы ыҟамкәа амилаҭгьы зыҟалаӡом. Змилаҭ зыҧсахыз иҧсадгьыл иҧсахит,  ижәлагь иҧсахит,  аҩбагьы заҭәазымшьаз,  чарҳәарак аҳасабала зыфеида алызгарц ақәызкыз уи дыҧсуп дызхылҵыз рзыҳәан,  дҟам ижәлар рзыҳәангьы.
Биҧарала еиҵагылараны иҟоу аҿарацәа ааӡалатәуп рыжәлар рыхшыҩ азыӡарҩышьа иақәшәо,  ҳабацәа рҧышәақәа рыцырхыраашьа иақәшәаны  убасала рымчи рыхшыҩ анырзеибыҭа, усҟан  ианакәзаалакгьы аҧсҭазаара иқәнаргыло азҵаарақәа рҭакҟаҵара рылшоит, иара убас раҧхьаҟа рхы иазхәыцны аихыҵгаларахь инеибагоит,  ирыцҳаибашьаны аӡәи-аӡәи еицхыраартә еиҧш  ишьҭибахуа иҟалоит.
Аҧсҭазаараҿ зегь здыруа ҳәа уаҩ дзыҟамлац,  аха иудыруа ахәыҷы абзиара заҵәык иазкызар,  ухаҭа уаҩышьала уцқьазар,  аиаша амацара заҵәык уқәныҟәозар, дарбанзаалакгьы иаҳаҭыр абашьеи ахаҵгылашьеи уашьҭазар,  уаҧсуара ухы аҧхьа иургылозар,  зегь рзыҳәан бзиарак сзыҟаҵандаз ҳәа уҟазар,  убасҟан ауп уаргьы уаҳаҭыр анырбо,  угәра ганы зегьы уанрывадаргыло. Заҧсуара ҳаҭыр ззақәу рыхшара рааӡон аҧсуара аҵасқәа рыла, ирыларааӡон итрадициатәыз ахымҩаҧгашьа бзиақәа. Аҭаацәа рҟәыҕара иабзоураны рыхшарагь ҧсуа ҵасла рхы мҩаҧыргон, ари аҧсуаа шәышқәсала иааргоз милаҭтә ҟазшьан. Ишдыру еиҧш,  дасу рыҩнаҭақәа рҿоуп рыхшара рмилаҭтә хаҿра агәышәқәа ахьырзаатуа. Убасала ҳмилаҭтә хшыҩ заҟа иҳарбеио аҟара ҳаргьы ҳарҧшӡоит,  аха издыруада ҳмилаҭтә хдырра хьысҳахо аҿынанахар,  усҟан аҳәынҭқарратә хшыҩгьы ахьысҳарахь инанагоит. Аҧсуаа ҳкәыльтуреи ҳхымҩаҧгашьатә ҷыдарақәеи ҧсыс ирхоу,  ҳаҧсуара шьҭрамырӡгас иамоу ҳхатәы бызшәа заҵәык шакәу аӡәгьы изеиҭаҳәара аҭахымкәа иҟазароуп. Заҧсуара иқәныҟоу,  аҧсуара ҩнаханы иахьыҟоу аҧсуа ҩнаҭа иааӡаз,  аҧсуара аҵас бзиақәа аханатә аахысгьы зыҧсы иахаз,  аҧсуа доуҳа изхатәы ҧсабарахаз заҵәык иоуп даҧсуоуп ҳәа ззуҳәашагьы. Ажәакала,  аҧхьа иҟазароуп аҧсуара,  насоуп абызшәагьы еизҳауа аҿанынахо.Ҧсуала ихьысҳахаз аҭаацәара дааӡазар,  мчыла ибызшәа идгәаланы ирҵара акымзарак инаҭо ҳәа иҟаӡам,  усала ҳбызшәа афункциақәагьы рырҭбаашьа амаӡам. Ацәыҧхашьара аҟнытә ҳәа ҧсышәала дҟыжә-быжәыргьы,  уи тәым бызшәак зҵаз еиҧш ихатәы бызшәа цәажәага мацараны изыҟалоит,  иарала данзымхәыц,  иарала данзымҩы,  рбаҩхатәра ацәыргараҿы иабацәа рбызшәа бџьарс ианизыҟамла изхәарҭоузеи,  иаргьы дызхәырҭоузеи. Ҳахшара еснагь ргәаҿы иҟазароуп,  аҧсуаа анзыҟамла аҧсуа ҳәынҭқаррагь шзыҟамло. Зхы ҳаҭыр ақәызҵо зегьы ҳаҭыр иқәырҵоит рҳәоит,  аха зхатәы кажьны атәым цәаҩа ашьҭыхра иашьҭалаз иаҳаҭыр ахьынӡарбо,  дара дахьынӡарымаҵуаҩу  аҟынӡа ауп. Ҳабызшәа ҳаҭәамшьакәа,  насгьы милаҭҵас ҳаазго ҳҵасқәеи ҳқьабзқәеи ырӡны атәым культура ҳахьынҳалар,  усҟан зтәы шьҭаҳхыз рахь ҳаианагоит,  нас ҳашнеи-шнеиуа урҭ ҳрылаӡҩахоит,  убасала ҳаӡуеит ҳхаҭақәагьы,  даҽа ҧыҭрак ашьҭахь зынӡа ианыӡаауеит ҳмилаҭ.
Зқьы шықәсала ҳажәлар иаҧырҵоз ҳмилаҭтә доуҳатә беиарақәеи,  атрадициа бзиақәеи,  рхаҭагьы милаҭк раҳасабала рхеиқәырхара залыршахом хатәы бызшәада. Иахьа ҳабзырӡы змырӡша аамҭа ҳҭагылоуп ҳхы ҳзахәозар,  ҳаҧхьаҟа ахара аҧшра ҳалшозар аҧсҭазаараҿ ҳхи ҳахшыҩ еимаданы ҳҟазҵо,  аҿиарамҩахь ҳназго ҳабызшәа заҵәык шакәу аадыруазароуп,  уи рыҵаҳәалатәуп абиҧарақәагьы. Иахьа иззеилымкаауа уаҩ дыҟам ҳхатәы бызшәа хьысҳахо иалагар ҳмилаҭтә хымҩаҧгашьақәагьы  рыҽшеиҭаркуа,  нас уи алахьынҵа аҧхьаҟа знапы иакыша абиҧарақәа агәхьаа рымкыр,  иарала ацәажәара раҭәарымшьар,  иатәарымбар,  атәымбызшәа ирхатәы бызшәахазшәа ишьҭырхыр,  нас мышкы зны ҳмилаҭ ахькылнагаша еилкаауп.
Аҧсуаа рыбызшәа рҿысхуеит ҳәа аӡәы иаақәикыр руамызт,  аршәарагьы рнааломызт,  нас абысҟак алшара бзиақәа иахьа ҳнапы ианаку аамҭаз,  акәты ашьыга ашьаҧхыц иҵнахуеит ҳәа аҧсуахара ҳаназыхнымҳә ҳхала ҳхы ҭаҳархеит ауп. Ҳаҧхьаҟа маҷк инахараны ҳзыҧшуазар ҳаиқәзырхаша ыҟоуп,  уи  ҳмилаҭтә хдырра аҳаракышьа,  ҳкультура аизҳашьа,  ҳҵас,  ҳқьабз,  ҳхымҩаҧгашьа уҳәа роуп, насгьы урҭқәа ҳцәара иаланаҵы  егьырҭ амилаҭқәа ахааназгьы ҳрылаҩашьараны ҳаҟаӡам,  аха атәымуаа рхымҩаҧгашьа ҳадҽырбало ҳҿынаҳхар иҳажьрацәарам ҳрылаӡҩахар ҟалоит. Ааҭгылара ззымдырӡо аҧсҭазаара ҧхьаҟа ицацҧхьаӡа аамҭагьы аҽаҧсахуеит,  убри аамҭаз хымҧада иҟазароуп аамҭақәа рыҽрықәыршәаны ҿыцла ихәыцуа абиҧарақәагьы.
Ажәытәын аҵарадырра аныҟамызгьы аҧсуа жәлар инеилагыланы ирыгыз-ирыбзаз еибырҳәон,  ирзеиҧшыз аус иалацәажәон,  ишырзеиҕьхаша еицырӡбон. Усеиҧш ирзеиҧшны иахьреизарҭаз акәны иахьа уажәраанӡагьы иаанханы иҟоуп Лыхнашҭеи Мықә ашҭеи,  уаҟа акәын аҧсуа жәлар ианакәзаалакгьы рлахьынҵа ахьырӡбоз. Ус иҟан ажәытәӡа аахижьҭегьы,  абжеиҳан убарҭ ашҭақәа рҟынтәи ишиашаз еибашьра ианцалозгьы рацәан. Ажәытәӡа аахижьҭеи инаркны иахьанӡа аҧсуа жәлар иааргаз рмилаҭтә ҷыдарақәа ируаку акуны иҟоуп хыхь ишарбо еиҧш, ахеилабжьараз аижәлантәқәа реиҧылара,  ари иахьагьы ибзиоу традицианы иахәаҧшуеит. Есышқәса,  мамзаргьы ҩба-хҧа шықәса рахь знык аижәлантәқәа (аешьара) реиқәшәаратә традициа зцәыӡхьоугьы ыҟоуп,  аха иҟоуп иахьанӡагьы еиқәырханы иаазго.
Ишдыру еиҧш, аешьара реиқәшәара ҵакыс иамоуп аижәлантәқәа реизыгәблра амырӡра,  аицхыраара,  аихаҵгылара,  аидгылара,  аҿар рылабжьара уҳәа,  ахеиқәырхараз азҵаарақәа еицырӡбарц алацәажәара. Ҳәара аҭахума,  аешьара (аижәлантәқәа) рахьынтә иҽеимкәа  зхы мҩаҧызго аӡәы дрылашәазар, иаразнакала  иқәӡбны амҩа иаша ианҵаразы  аешьара рзы иараҟара иахьа ихааӡагоу аҽак узымҧшаауа акәны иҟоуп. Асеиҧш аиҧыларақәа лассы-лассы реиҿкаара аижәлантәқәа рзы ишьҭрамырӡгоуп,  еизырҳагоуп,  изырҿиауа акәны иҟоуп,  аҧхьаҟа азынгьы аҧеиҧш лаша азцаразы иҿахәтәҳәагоуп,  ихынкылагоуп,  аиххуцра амҩа азаазыртуа акәны, иара убас  аҵасқәа рхамыршҭреи Аҧсуара аныҟәгареи рзы идоуҳәа ҕәҕәаны ирзыҟалоит. Аижәлантәқәа реибабара адагьы иахьа еиҭанамиааиуа аишьцәа гәакьақәагьы ыҟоуп,  асеиҧш ишҧаҟалеи ҳәа уҵаар,  иахьатәи аамҭа ус иҟалеит ҳәа науҭаркуеит. Аха ҳара ҳазхәыцып аамҭа ҟазҵо ауаа рхаҭақәа шраку,  ибзиартәыр рҭыгылазаашьагьы бзиахоит,  еицәартәыр рыҽдырбааҧсит ауп,  абас адагьы  уаҳа аҽак ахҳәаашьа амаӡам. Убри аҟнытә,  ахеилабжьара зегь раҧхьагьы аҿар рзы иааӡагоуп,  иҿырҧшыгоуп,  реиҳабацәа иҟарҵо аҵаҳәарақәа дара рзы имҩақәҵагоуп,  рыхдырра еизырҳагоуп,  еибырбагоуп,  еибардыргоуп,    аишьцәа џьарак еизаны излацәажәаз, насгьы еиқәышаҳаҭны уаҟа ишьҭырхуа азҵаарақәа ирыбзоураны реиҳабацәа ирҿырҵаауа рацәахоит.
Быҭәаа ракәзар,  абри атрадициа бзиа иахьа маҷк иацәхьаҵызшәа иҟалеит,  изыхҟьазаалакгьы Аҧсны жәлар рџьынџьтәылатә еибашьра ашьҭахь џьара еиқәшәартә изыҟамлакәа иахнаго иааиуеит.   Ари уаҳа ахыгара аҭахым,  абри азҵаара шьҭа иаарласны изызхәыцтәу акәны иҟоуп.
Абри зҩуа ибзианы исгәалашәоит-(Б.Д.),  сызхааныз сабду Быҭәба Сеилаҳи,  иара иашьцәа Быҭәба Таииеи Быҭәба Расыми рхымҩаҧгашьатә иаҵаз аҧшӡарақәы шырацәаз. Убарҭқәа зыбла иабахьоу дарбанзаалакгьы иахьа шьҭа уи дааҵашьыцыртә,   даараӡа  ихы дазнархәыцыртә аҟынӡа, аиҳабацәа рхымҩаҧгашьақәа заҟа иҳаракыз зегьы иаҳбарҭаны иҟалеит. Еишьцәоу аижәлантәқәа рахьынтә еснагь ирылиаауан зажәа ҧхылнадоз,  зҳәатәы иазыӡырҩуаз аҟәыҕацәагьы. Расым Шьааб -иҧа ахшара зегьы дреиҵбын, аха аиҳабацәа ҳшыҟоу ҳаасҭа уара иудыруазеи ҳәа мҳәакәа еиҳабгьы  еиҵбгьы  ззыӡырҩуаз иара иакәын,  Аҭара ақыҭан инхоз Быҭәаа   зегьы усҟан   зызҵаауаз иара иакәын. Иара убас, Ҧақәашь инхоз Быҭәба Елызбари, Быҭәба Бақеи,Быҭәба Бабышьи, Ҷлоу инхоз Быҭәба Тыкәеи, Быҭәба Алықьсеи, Быҭәба Фирони, Дәрыҧшьи Ҟәланырхеи инхоз абыргцәеи  ртәашьа,  ргылашьа,  реицәажәашьа,  реихаҵгылашьа,  аиҳабы изхәыцра  уҳәа,  рхымҩаҧгашьа заҟа аҟәыҕара  аҵагаланы идырҧшӡоз абыржәоуп уи ҳхаҿы иааганы еиҳа иаадыруа ҳаныҟала. Аешьцәа ирхылҵызгьы  дасу рҭыҧқәа рдыруан,  деиҳабума,  деиҵбума рҿаҧхьа ишабалак ҳәа ицәажәомызт,  угәы ҧнаҵәартә ражәагьы рацәаны иубашамызт. Урҭ рцәажәашьа заҟа иҧшӡаз,  аҳалалра аҵаз,  заҟагьы ихшыҩрҵагаз абыржәоуп ҳхаҿы иааиуа ианыҟала. Ҳара ҳаиҳабацәами ҳәа рҽыҟаҵаны иубашамызт,  иуаҳашамызт ажәа ҭлапҟала ицәажәо,  дасу рцәажәарақәа раӡан,  еилырганы ухаҿы иааугартә иузнаргон. Ирыламызт ахырҽхәареи  ахӡыргареи,  зегь раҧхьагьы рыламыс аҳаракышьеи  рыуаҩышьа аҧшӡашьеи гызмалрак рыҵамкәа,  ргәы аартышьа заҟа иҭбааз акәын ирнубаалоз. Урҭ рыҳәсақәеи рҭацацәеи ракәзар,   ахацәа еидтәаланы ианеицәажәоз ҧсуа ҵасла иҧшӡам ҳәа ражәа рыларҵомызт,  ирҧырхагамхакәа ирзыӡырҩуан.
Абасеиҧш иҟаз аҧсуа хымҩаҧгашьатә традициа ҧшӡа ҳхамыршҭыкәа иныҟәаагалароуп ҳаргьы,  ҳара иаҳҿыҧшыртә еиҧш,  убарҭқәа зегьы ҳахшарагь ирылаҳааӡароуп,  ирзымдыруагьы рыҵаҳәалатәуп,  нас дара ирыхшараны иҟоугьы ҧсуа ҵасла ирааӡарцаз. Иахьа иҟоу аиҳабацәа иҳабзоураны убасала ирыҵаҳҳәо ала  ҳабацәа рыҿҵаа рзышьҭкаар,  убасҟаноуп ҳаҧсуарагьы ҳаргьы  аҧхьаҟа азыҳәангьы  ҳмилаҭ наунагӡа анарха анроуа. Абраҟа иазгәаҭатәуп ихадароу даҽакгьы. Ишдыру еиҧш, аҧсҭазаара еснагь ҧхьаҟа ицоит, аҽаҧсахуеит ажәлар рзеиҧш ҧсҭазааратә  ҭагылазаашьа, рҽырҧсахуеит абиҧарақәагьы. Убри шьаҭас иҟаҵаны абри ашәҟәы иахьа иахьынӡаҩу азырханы абри ала иаанымхароуп, насгьы заҧхьаҟа ҧшӡала еизҳаша Быҭәаа рабиҧарақәа рахьынтә аҩра зылшаша дрылымиаар ауам,убри аҟнытә даҽа 50-100  шәышқәса рышьҭахь урҭ абри ашәҟәы иацҵаны ирҩыроуп, усҟан ауп рабацәа рдаракәац ахьынтәаауа аҭоурых  мыӡкәа наӡаӡа ианаанхо, даргьы рхы днардыруа ианыҟало.



                          АХЫРКӘШАМҬА

Быҭәаа рҭоурых абасала иҭҵааны аихшьала азыҟаҵара иаҳнарбаз,  иҳаилныркааз,  иҳаҵанаҳәаз рацәоуп,  еиҳараӡакгьы абри иҿырҧшыганы,  ирхәыцганы ирзыҟалароуп иааигәаны изеибамдыруа аҿар еизааигәанатәыртә еиҧш. Аҧсуаа зегь реиҧш,  Аҧсны жәлар рџьынџьтәылатә еибашьра ашьҭахь Быҭәаагьы рҿаҧхьа ицәырҵны иаақәгылеит,  акыр ишәа-изаны изызхәыцтәу,  иахьатәи ҳаамҭа  иуадаҩны иқәнаргылаз аҧсҭазааратә зҵаарақәа жәпакы. Асеиҧш ауадаҩрақәа рцәырҵра еиҳаракгьы мзызс иамоуп,  аибашьра ашьҭахь имаҷҩымкәа усурҭада раанхара,  еиҳау аҵарақәа змақәоугьы рзанааҭ ала акәымзаргьы џьара хныҟәгагак ахьроуша,  рхы ззыркша ахьырзымҧшаауа,  амамзаара иахҟьаны рҭаацәа шныҟәыргаша рзымдыруа аҭагылазаара цәгьа иахьаҿашәаз аҵахәала. Амчымхара ахҟьарала ахгәрагара рыцәнарӡыртә аҟынӡа тәыс иҟанаҵеит,  еиҳарак абиҧара қәыҧшцәа рхымхәара ианааларц рҭахызаргьы,  ари апроблема мчыла аҭыҧ ақәҵара рылшараны иҟам,  аҧсҭазаара ахаҭа еиҕьу ала аҽамҧсахкәа. Иҧардаеиқәаҵәоушәа абасала ирҿагылаз амчымхара,  амамзаара,  ахы азамыхәара уҳәа ирнаҭаз аҭагылазаара уадаҩ иахҟьаны  иҟаҵатәу ақәымшәара ирызцәырнагаз ахгәрагара ацәыӡра аҵыхәала Быҭәаагьы уааҧсырала рдемографиатә ҭагылазаашьа акырӡа ианыҧшны ишыҟалаз убарҭоуп,  аҭаацәара иалалоугьы аӡәык-ҩыџьак роуп ирхылҵуа. Быҭәаа рҭоурых аҭҵааразы иҟаҵоу аҭаҩрақәа шаҳаҭра ҟарҵоит,  иахьатәи абиҧарақәа рабацәа раҕьырак аибашьра ҟалаанӡа 4-5-ҩык  рҟынӡа ахшара рхылҵуазҭгьы,  иахьа ииуа  аӡәык-ҩыџьак  ишреиҳам.  Аҧсны инхо Быҭәаа рдемографиа ҳазааҭгылозар,  иахьатәиала абасеиҧш иҟоуп: Хыҧхьаӡарала зынӡа иҟоуп 334-ҩык,  урҭ рахьынтә 167 -ҩык ҳәсақәоуп 166-ҩык хацәоуп. Еиуаеиҧшым азанааҭқәа рыла 137-ҩык еиҳау аҵарақәа рымоуп 33-ҩык аколлеџьқәеи  аучилишьчақәеи ирылгахьеит, егьырҭ иаанхаз абжьаратә ҵарақәа рымоуп.
Быҭәаа рахьынтә иҟоуп аурыс,  ауаҧс,  аерман,  аукраин ҳәсақәа змоу,  иара убас Быҭәҧҳацәа рымоуп  атәым милаҭ еиуоугьы,  аха урҭ зынӡа имаҷуп. Аҧсны жәлар рџьынџьтәылатә еибашьра иалахәын 27-ҩык Быҭәаа рыҷкәынцәа,  Аҧсадгьыл рхы ақәырҵеит 3-ҩык. Еибашьуаз рахьынтә,  аҳәынҭқарра аҳамҭа ҳаракқәа,  Леон Иордени,  нас «Агәымшәараз» амедали  занашьақәоу ыҟоуп.
Быҭәаа рыжәла рацәамзаргьы, уеизгьы  рабацәа ргәаҕьжәла аҕәҕәара макьанагьы ирылоуп, иара убас ажәытәра ҳазхьаҧшуазаргьы аҭоурых ҵааулагьы рымоуп, ажәытә аахыс изнысхьоу аҧсҭазаара аҧышәагьы рымоуп,   аҟыбаҩ ҷыда злақәоугьы рацәаҩуп. Абасала ажәытәреи аҿатәи ҳрызхәыцны аринахысгьы ҳхы ҳаҭыр ҳзақәҵозар, усҟан хымҧада ахеиҿкаарагьы ҳалҳаршоит,  убасала ҳабацәа хымҩаҧгашьас ирымақәаз  рҵасқәеи рқьабзқәеи мырӡкәа ишахәҭоу аныҟәгашьа ҳанақәшәа,  ҳажәлагьы анарха ду аҧеиҧшхоит. Дхәыҷы-дду дарбанзаалакгьы еиҵашьыцрак ҟамҵакәа ҳазегьы ҳахдырра еидкыланы,  ҳабацәа рдоуҳатә беиарақәа ҳалмырҧсаакәа ҳбызшәеи,  ҳаламыси,  ҳхымҩаҧгашьақәеи ҳрыцклаҧшны,  дасу  ҳхәышҭаарамцақәа ҿмырцәаакәа уааҧсырала ҳаизҳауа аихаҵгылареи,  арыцҳаибашьареи,  аицхыраареи,  аиххәыцреи ҳаманы, аиҳаби аиҵби рҭыҧқәа дырны ҳаҭыр еиқәырҵауа, убасала  Аҧсуара аныҟәхгара анҳалша  убасҟан акәхоит   ҳаҧсацәаны ҳанаанхо,  ҳахьӡгьы ҳажәлагьы  еидкыланы  ирҳәалартә еиҧш, зегьы  ҳаҭыр  ҳақәырҵо  ҳаныҟало.
Иззымдыруада, мамзаргьы  иззеилымкаауа ҳәа иҟада иахьа игәаамыгӡакәа зыхшара хырҩаа зырҭаз мҩахҟьо ианалага нахыс рыжәлагьы шычмазыҩхо, урҭ аанкыланы мҩак иқәызҵаша даныҟамла, нас   аҳаҭыргьы есааира илаҟәхо ашҿынанахо. Усеиҧш иуашәшәырахаз аҭаацәарақәа рҭыҧҳацәа хаҵа ирымго,  рыҷкәынцәагьы аӡәы дырзаамго аҟынӡа, зегь рыла раҳаҭыр ланарҟәуеит. Быҭәаа усеиҧш алахьынҵа цәгьа Анцәа ирумҭан,  макьаназ аӡәы еицәамкәа зегьы рыла ибзиахәхәа иааиуеит,  амала аибашьра ашьҭахь маҷк иҳацәмаҷхаз аидгыларареи аицхыраареи иҵагьы ирҕәҕәатәуп, убас шаҭаху аҿаргьы идырбалатәуп.  Аибабара иазрыцҳахаз аижәлантәқәа нас ишымчыдахоу аҿаргьы идеилыркаалатәуп,  убри аҟнытә  ҩышқәса,  мамзаргьы х-шқәса рахь знык аижәлантәқәа (реиқәшәара,  реибабара) реизара еиҿкааны,  аҿаргьы адҧхьаланы ирыгу-ирыбзоу еицыӡбалатәуп. Издыруада аӡәы гхак ааиамхаҟаҵазаргьы иаразнакала ихәдацәа ҵымкаакәа,  қәымчрак,  ршәарак аҵамгалакәа дышиашам еилыркааны амҩа иаша данҵатәуп. Анцәа иҟнытә,  Быҭәаа рахьынтә аҳәашьа здыруа,  уи деилзыркааша аҟәыҕацәа маҷҩым,  иҟоуп аҿар рхы иаззырхәыцша,  зажәа ҧхылнадо ауаа. Насгьы аҳәатәы ҳацәыҧхамшьакәа,  аҳәарагьы ҳацәымшәакәа ирҧшӡаны аҳәашьагьы ҳҽақәыршәаны  ирыдаагало ахзырхәыцрақәа дара рзы  иааӡаганы,  игәҭархәыцгоу  акәны  зегьы  ирзыҟалароуп.
XXI -тәи ашәышқәсазы икылыгәгәа иааҳазкылсит  анкьа зны асовет аамҭа иаднамкылахьаз акапиталисттә система, насгьы баша ус иаҳҳәоит акәымзар,  адемократиа ҳәа изышьҭоу макьаназ дыррак шаҳзамҭац еиҧшҵәҟьа акапитализмрагьы заку ҳаздыруам.  Ҳзышьцылам акапитализмра еиҳа иаҳзеиҕьушәа иҧхьаӡаны аб-ҧса леишәацәгьа еиҧш,  амалрҳара знапы алакым зегьы хымхәацәаны, аҕаруааи абеиауааи ҳәа еилыхны, аинтеллигенциа рахь иҧхьаӡо ракәзар иахьатәи аҧсҭазаара ианашҧацәахазшәа  ахыхәашьак рымамкәа, рхы ирзаҭәамшьаз ҿыцлатәи аҭыгылазаара иаҧахны иакит. Абри ҳгәаҧха-иаҳгәамҧха ишыҟазаалакгьы  аҧсҭазаара ҿыц шьҭа  ҳҽадаҳкылар акәхеит,  аҕаррагьы ҳҽанҳамраалар ҧсыхәа ҳамамкәа ҳааҭанаргылт, ажәакала ажәытәын  еиҧш,  абеиацәеи аҕарцәеи ҳәа ианыҟаз аамҭа ҳааҭагылт. Ажәлари аҳәынҭқарреи рымаҵ зуа рзы зхы аџьыка ықәызхуа аҕархара изацәымцеит,  зхы мацараз акапиталистхара иашьҭоу рзы ималрҳагахеит,  убасала ажәларгьы социалтә ҭагылазаашьала еиҩшахеит. Аҕарра аҿагылара уадаҩгәышьоуп,  аха аламыси,  ауаҩреи,  аҧсуареи шьҭахьҟа иниаганы ауаҩы дыбжьызхуа,  дыҧхасҭазтәуа аҧара арҳаразы аҧсыцәгьара еиҳа ианаҳиааи,  усҟан шықәсқәак рыла ҳхы ҳацәнарӡуеит, иарӡуеит ҳауаҩра,  убасала еицанакуеит ҳмилаҭтә хдырреи ҳкәыльтуреи, уи играны иаҳнаҭо аҧсықымқымрақәа ирыхҟьаны Быҭәаа ҳаҩнуҵҟа  Аҧсуара ашьаҭа  ыҟамкәа аџьал зынӡа иаркьаҿыр ҟалоит.
Абасала аҧсуаа зегьы ҳзы игәҽынҵагаха ҳаазҭагылаз XXI-тәи ашәышқәса ҳаламӡырцаз Быҭәаагьы ҳхы шаҳааӡаша,  ҳахшарагьы ишырхылаҧштәу,  ирыҵаҳәатәугьы еснагь  иаадыруа ҳаҟазароуп. Анцәа иџьшьаны Быҭәаа усеиҧш ҳхы ҳацәшәартә аҟынӡаҵәҟьа ҳамнеиц, аха аҧсҭазаараҿ иҟамло акгьы ыҟам рҳәоит, издыруада аҧхьаҟа  грақәак шьҭаҳхыргьы  уи ҳацәыҧхамшькәа, аиаша аҳәара аӡәы игәы иалнарсыр ҟалоит ҳәа ҽынкыларак ҟамҵакәа,  ҳахшара ҧхьаҟатәи рҧеиҧш арманшәалараз иҟоу-иану аартны еибыҳәалатәуп,  убасҟан акәхоит ҳажәла шыцқьоу ианаанхо, аизҳара амҩагьы аназылҧхо. Ҵабыргны ажәытәын  аижәлантәқәа реиқәшәара ахәҭаны иҟоуп ҳәа иҟамызт,  избанзар усҟантәи аамҭақәа рзы рыламыс ҳаракын,  ахьӡи-ахьымӡҕи иазхәыцуан,  Аҧсуара аҵасқәа еиламгакәа иқәныҟәон,  аха иахьа ҳазҭагылоу аамҭаз аижәлантәқәа реиқәшәарақәа даараӡа иаҭахны иҟалеит. Избанзар,  аижәлантәқәа злацәажәаша апроблемақәа  иахьатәи ҳаамҭа ицәырганы иқәнаргылеит  азоуп еиқәшәалартә иҟазҵазгьы,  насгьы  рҭагылазаашьа уажәшьҭаназ бааҧсракахь ахы архаанӡа заанаҵ ақәӡбра аҭахны иҟалеит. Усеиҧш аиқәшәарақәа реиҿкаара,  хымҧада уи аҿар рзы иааӡагоу,  игәҭархәыцгоу,  игәҽанырҵагоу,  иҿырҧшыгоу акы акәны иҟоуп,  убри аҟнытә аишьцәа реиқәшәарақәа аанымкылакәа заҟа амч шьҭнахуа аҟара  ихы ааӡагахоит.
Иахьатәи ҳаамҭа аҭагылазаашьагьы иҳаҵанаҳәоит ахеиқәырхара аҭахны ишыҟалаз,  убри аҟнытә аижәлантәқәа реиҧылараҿ лафқәак неибыҳәа-ааибыҳәаны,  нас инеидтәаланы акрыф-акрыжә реиҧырҵра заҵәык иатәымхаразы аҧхьа ишьақәыргыланы ирымазароуп изықәныҟәаша рхатәы программа,  уи Аҧсуара ишықәныҟәалатәу,  иҧшӡаны ишныҟәгалатәу акәзароуп. Аҧхьаӡа убри Аҧсуара акәзароуп зегьы ҳхаҿы иаагаша, избанзар иахьатәи ҳаамҭаз аглобалтә процессқәа рымҽхак ырҭбааны ианымҩаҧысуа аамҭаз,  Быҭәаа ҳажәла зларацәам ала ишҳахәҭоу ҳхы ҳаназхамҵгыла,  ҳбызшәа адырра ҳахшара аназрыцҳаха,  ҳҵасқәеи ҳқьабзқәеи ҳанрызхьамҧш,  убасала ҳаҧсуара анаҳцәыӡ,  усҟан ҳаргьы ҳхы ҳацәнарӡит ауп. Абасала иахьа аҭагылазаара уадаҩрақәа аныҟоу аамҭаз Быҭәаа ирыдурҽхәалашагьы ыҟоуп,  ақалақьқәа рҿы инхо аҭаацәарақәа рахьынтә аӡәык-ҩџьак ракәымзар иразҟны,  хәыҷгьы-дугьы рхатәы бызшәа рдыруеит, иара амацарала ицәажәоит, аҧсуа школқәа рҿы аҵара рҵоит. Ари хырҽхәарак алам,  атәымуаа рҿаҧхьа ҳалаҽырбап ҳәагьы иҳәам,  избанзар абри шиашаз арҵабыргит,  Быҭәаа рҭоурых аизгараз имҩаҧгаз аҭаҩрақәа. Дарбанзаалакгьы ихатәы бызшәа ишахәҭоу ианидыр, Аҧсуара аҵасқәеи ақьабзқәеи еиламгакәа данрықәныҟәа,  ахьӡи ахьымӡҕи заку ихаҿы иааганы ианидикыла, иабацәа дрызхәыцны ихьӡи ижәлеи ҳаҭыр анақәиҵа, насгьы сыжәлантәқәа ахьымӡҕ дсыргоума,  исыхшаз сырҧхашьоума ҳәа еснагь ихәыцны зхы мҩаҧызго иоуп аҧсуа цқьа ҳәа ззырҳәоугьы.   
                                                 АХҚӘА

Аҧхьажәа   ………………………………………………………….  1
Быҭәаа  рыжәла  шыҟалаз ҳәа  ирҳәо   ……………………….  11
Быҭәаа  раҧхьаӡа  иахьынхоз   …………………………………  20
Ҽнак  зны  Ҭлаҧс  дзыниаз  ……………………………………… 24
Ҭлаҧс  иҧа Ормаҭ  иныҟәарақәа  ………………………………. 26
Ҭлаҧс  иҧа  Ормаҭ  иҭахашьа  шыҟалаз  ………………………  30
Акәадырчаҧа   иахҟьаз   ………………………………………….  32
Быҭәаа   Ҭырқәтәылаҟа  ишагаз  ………………………………    44
Быҭәба  Шьааб иани иареи Ҭырқәтәылантәи ишыхынҳәыз… 53
Анкьа  ажьрацәара  ҳаҭыр шақәырҵоз  ………………………..   56
Быҭәба Шьааб  Еқәыҧ-иҧа иҵакыра               …………………    61
Быҭәба Едыгьа Шьааб-иҧа ихылҵышьҭра ………………………63
Быҭәба  Сеилаҳ   Шьааб-иҧа  ихылҵышьҭра…………………...  66
Быҭәба  Таииа  Шьааб-иҧа  ихылҵышьҭра …………………….   92
Быҭәба  Расым  Шьааб-иҧа  ихылҵышьҭра ……………………   101
Аколнхарақәа   рышьақәгылара  …………………………………   108
Быҭәба Шьааб  иҳәамҭақәа. Актәи  аҳәамҭа……………………  127
Аҩбатәи  аҳәамҭа  …………………………………………………..   129
 Ахҧатәи  аҳәамҭа  …………………………………………………..  134
 Быҭәба  Есыф  ихылҵышьҭра  ……………………………………  139
Аҭаратәи  Быҭәаа абшьҭрала иахьа (2015 ш.) иҟоу
абиҧара…………………………………………………………………  142
 Ҧақәашь  инхо  Быҭәаа  рҵакыра  ………………………………..   147
Быҭәба  Нарықь Урыс-иҧа ихылҵышьҭра  ………………………    147
Быҭәба  Бырдыҕу Салмақәа-иҧа ихылҵышьҭра  ……………….    158
Быҭәба  Камшьышь  Бырдыҕу-иҧа  ихылҵышьҭра  …………….    165
Быҭәба  Радион  Уасил-иҧа  ихылҵышьҭра ……………………..    166
Быҭәба  Мамант  Мыҷыҷ-иҧа  иҵакыра  …………………………     171
Быҭәба  Уасил  Урыс-иҧа ихылҵышьҭра  ………………………..     172
Аишьцәа, Быҭәба Баџьгеи Быҭәба Кьышьуарди
Бырдыҕу иҧацәа  рхылҵышьҭрақәа…………………………………   175
30.Ҧақәашьтәи  Быҭәаа абшьҭрала иахьа (2015 ш.) иҟоу абиҧара… 186
31.Ҷлоу ақыҭа инхоз Быҭәба Ҷуи Ҟарабач-иҧа  иҵакыра……………. 191
32.Быҭәба (Анатоли) Тыкәа Ҷуи-иҧа ихылҵышьҭра …………………. 202
33. Быҭәба  Фирон  Ҷуи-иҧа  ихылҵышьҭра ………………………….    205
34.Ҷлоутәи Быҭәаа абшьҭрала иахьа (2015 ш.) иҟоу абиҧара……..   212
35.Гәдоуҭеи Гагреи араионқәа рҟны инхо Быҭәаа рхылҵышьҭрақәа.
     Дәрыҧшь инхоз Быҭәба Шьаҳан Есҳаҟ-иҧа иҵакыра ……………..  217
36.Быҭәба  Рамиз  Уаҳаид-иҧа ихылҵышьҭра …………………………  217
37.Быҭәба Осман Шьаҳан-иҧа  иҵакыра  ……………………………….  221
38.Быҭәба  Шьаабан  ихылҵышьҭра  ……………………………………   225
39.Ҟәланырхәа инхоз Быҭәба Маҳҭ Шьаҳан-иҧа ихылҵышьҭра ……   228
40.Ҟәланырхәа инхоз Быҭәба  Џьгәаҭан Шьаҳан-иҧа иҵакыра……    237
41.Гәдоуҭеи Гагреи араионқәа рҿы иахьа (2015 ш.) иҟоу
      Быҭәаа  рабиҧарақәа  ………………………………………………..   244
42.Быҭәаа рынхашьеи-рынҵышьеи рхатә ҵасқәеи зеиҧшраз………   249
43.Амҳаџьырра  иагаз Быҭәаа  рхылҵышьҭрақәа  ……………………  269
44.Ҭырқәтәыла  инхоз Быҭәба  Есыф ихылҵышьҭра ………………… 274
45. Быҭәба  Изеҭ  Фаиқ-иҧа  ихылҵышьҭра …………………………….  279
46.Гал   араионаҿ инхо  Быҭәаа  …………………………………………  282
47.Ахатәы бызшәеи  ажәлеи анеицәыӡ, иӡуеит Аҧсуарагьы……….    287
48.Ахатәы бызшәа алахьынҵоуп, ҳмилаҭ ирлахьынҵахо ………….     289
49.Аҿарацәа  рзы  бжьгарақәак  ………………………………………..     305
50.Ахыркәшамҭа ……………………………………………………………    312  















                              




                                  Дмитри  Быҭәба 





                                 БЫҬӘАА    РҬОУРЫХ













                                    АҞӘА–2015
























                                      












































