1. Давид иԥа, Абраам иԥа, Иисус Христос ишьҭра иазку ашәҟәы.
2. Абраам дихшеит Исаак; Исаак дихшеит Иакоб; Иакоб ихшеит Иудеи уи иашьцәеи;
3. Иуда ихшеит Фареси Зареи Ҭамара лҟынтә; Фарес дихшеит Есром; Есром дихшеит Арам;
4. Арам дихшеит Аминадаб; Аминадаб дихшеит Наасон; Наасон дихшеит Салмон;
5. Салмон дихшеит Бооз Рахаба лҟынтә; Бооз дихшеит Обед Руҭ лҟынтә; Обед дихшеит Иессеи;
6. Иессеи дихшеит аҳ Давид; Давид дихшеит Соломон Уриа ԥыхьатәи иԥҳәыс лҟынтә;
7. Соломон дихшеит Робоам; Робоам дихшеит Абиа; Абиа дихшеит Асаф;
8. Асаф дихшеит Иосафат; Иосафат дихшеит Иорам; Иорам дихшеит Озиас;
9. Озиас дихшеит Иоаҭам; Иоаҭам дихшеит Ахаз; Ахаз дихшеит Езекиас;
10. Езекиас дихшеит Манассес; Манассес дихшеит Амос; Амос дихшеит Иосиас;
11. Иосиас ихшеит Иехониаси уи иашьцәеи Бабилонҟа аиасраан.
12. Бабилонҟа даниасҵәҟьа Иехониас дихшеит Салаҭиел; Салаҭиел дихшеит Зоробабел;
13. Зоробабел дихшеит Абиуд; Абиуд дихшеит Елиаким; Елиаким дихшеит Азор;
14. Азор дихшеит Садок; Садок дихшеит Ахим; Ахим дихшеит Елиуд;
15. Елиуд дихшеит Елеазар; Елеазар дихшеит Маҭҭан; Маҭҭан дихшеит Иакоб;
16. Иакоб дихшеит Иосиф, Мариа лхаҵа, Иисус уи дылхылҵит, Христос ҳәа изышьҭоу.
17. Абасала, абиԥарақәа зегьы Абраам иҟынтә Давид иҟынӡа жәиԥшь абиԥара ыҟоуп; Давид иҟынтә Бабилонҟа ахыҵраҟынӡагьы жәиԥшь абиԥара ыҟоуп. Бабилонҟа ахыҵраҟынтә Христос иҟынӡагьы жәиԥшь абиԥара ыҟоуп.
18. Иисус Христос иакәзар, иира абас иҟан: Иан Мариеи Иосифи ашьанақәа рибаҭаны иеибагаанӡа, иааԥшит Уи Аԥсы Цқьа ила лцәа лтәымкәан дшыҟаз.
19. Иосиф, Уи лхаҵа, иакәзар, дуаҩԥсыцқьан; лцәа арцәгьара игәы аҳәомызт аҟынтә, маӡала лоушьҭра иӡбит.
20. Аха абарҭ ихшыҩ анрызишьҭ, абар Иҳақәиҭу имаалықь ԥхыӡла дибан иеиҳәеит: Иосиф, Давид иԥа, уацәымшәан Мариам, уара уԥҳәыс, лыдкылара, избанзар лцәа иалашәаз Аԥсы Цқьа иҟынтә ауп;
21. Дагьлыхшоит Уи Аԥа, хьӡысгьы иуҭоит Иисус, избанзар Уи ижәлар агәнаҳарақәа ирцәихьчоит.
22. Абри зегьы ҟалеит Иҳақәиҭу иҳәамҭа аԥааимбар ила иҟаларц азы, изҳәо:
23. Абар, Аԥҳәызба лцәа далашәоит дагьлыхшоит Уи Аԥа, хьӡысгьы ирҭоит Еммануел; иеиҭаугар, Анцәа ҳара дҳацуп ҳәа аанагоит.
24. Иосиф ацәа даналҵ, Иҳақәиҭу имаалықь иҳәамҭа дықәныҟәан иԥҳәыс дидикылт.
25. Хаҵара-ԥҳәысра рзеиламызт Уи Аԥа длыхшаанӡа, хьӡысгьы ииҭеит Иисус.
1. Беҭлеем Уриатәылантә, аҳ Ирод имшқәа раан, Иисус дани, амрагыларахьтә аҟәышцәа Иерусалим иаан ирҳәеит:
2. Дабаҟоу ииз Уриатәылантәи Аҳ? Избанзар ҳара иаабеит Уи иеҵәа амрагылараҿы ҳагьааит Иара ҳиеихырхәарц.
3. Аҳ Ирод ари аниаҳа, дшанхеит, иара убас Иерусалим зегьы ицгәыхьааго.
4. Аԥшьаҩ-еиҳабацәа зегьи ажәлар рышәҟәдырыҩцәеи еизиган, Христос дираны дабаҟоу? ҳәа урҭ дразҵаауан.
5. Дара ракәзар, ус иарҳәеит: Уриатәылатәи Беҭлеем, избанзар абас иануп аԥааимбар ила:
6. “Уаргьы, Беҭлеем, Иуда идгьыл аҿы, акала уреиҵам Иудатәыла аҳәынҭқарцәа, избанзар уара дулҵуеит Анапхгаҩы Израилтәи Сара сыжәлар зыхьчаша.”
7. Убасҟан Ирод маӡала аҟәышцәа дрыԥхьан урҭ рахьтә ииашаҵәҟьаны иеиликааит аиаҵәа анцәырҵ аамҭа.
8. Насгьы урҭ Беҭлеемҟа идәықәиҵан – Шәцаны асаби иӡбахә зегьы ииашаҵәҟьаны иеилышәкаа, дшышәыԥшаалакьҵәҟьа адырра сышәҭ, саргьы сцаны сиеихырхәарц азы ҳәа реиҳәеит.
9. Урҭ аҳ изыӡырҩны ицеит. Ари амрагылараҿы ирбаз аиаҵәа дара раԥхьа инеиуан; ишнеиуаз, Асаби дахьыҟаз аҭыԥ аҽахакны иаангылеит.
10. Аиаҵәа анырба, урҭ гәырӷьеит даара идуӡӡоу гәырӷьарала.
11. Аҩны ианыҩнала, Асабии Уи иан Мариеи рбан рыҽкажьны Уи иеихырхәеит; рхазынақәа хдыртын аҳамҭақәа изнаргеит: ахьы, арафы, асмирна.
12. Ирод иахь ихнымҳәырц ԥхыӡла дҵас ироун даҽа мҩакала ртәылахь идәықәлеит.
13. Урҭ анықәҵ, абар, Иҳақәиҭу имаалықь Иосиф ԥхыӡла дизцәырҵуеит иагьиҳәоит: Угыл, Асабии Уи иани аашьҭыхны уца Египетҟа уагьыҟаз уа сара иуасҳәаанӡа, избанзар Ирод Асаби дишьырц иԥшаара дашьҭоуп.
14. Уи дгыланы Асабии Уи иани аашьҭыхны уахынла Египетҟа дықәҵит.
15. Иҳақәиҭу аԥааимбар ила “Египетынтә сиԥхьеит Сара Сԥа” ҳәа ииҳәаз ҟаларц азы; уа дыҟан Ирод дыԥсаанӡа.
16. Убасҟан Ирод аҟәышцәа рыла дышжьоу аниба, даараӡа дгәааит иагьдәықәиҵеит ауаа Беҭлеемҟеи уи акәша-мыкәшеи рахь асабицәа қәрала  ҩ-шықәса инаркны иеиҵа зхыҵуаз зегьы аҟәышцәа рыла иеиликааз аамҭа иақәыршәаны индырҵәарц.
17. Убасҟан инаӡеит аԥааимбар Иеремиа иҳәамҭа:
18. “Рама ираҳаит абжьы, аҵәыуареи ақьызқьызра каамеҭи; Рахил лхәыҷқәа дрыхьҵәыуоит иагьылҭахым аҽеиқәыкра, избанзар урҭ ыҟам.”
19. Ирод даныԥсы, абар, Иҳақәиҭу имаалықь Иосиф иԥхыӡ далалоит Египет,
20. Иагьиҳәоит: Угыл, Асабии Уи иани аашьҭыхны Уриатәыла адгьыл ахь уца, избанзар Асаби иԥсы иашьҭаз ԥсхьеит.
21. Иара дгылан Асабии Уи иани аашьҭыхны Уриатәыла адгьыл ахь дааит.
22. Архелаус иаб Ирод имцхәрас Уриатәыла аҳра шазиуа аниаҳа, уахь ацара дацәшәеит, аха ԥхыӡрыла анашана аниоу Галилеитәи аҳәаақәа рахь дықәҵит.
23. Уи Назареи ихьӡхоит ҳәа аԥааимбарцәа рҳәамҭа нагӡахарц азы днеины Назареҭ захьӡу ақалақь даланхеит.
1. Урҭ амшқәа рзы Уриатәылатәи ацәҳәыраҿы дуазҳәо дцәырҵуеит Иоанн анаҭҩы,
2. Иагьиҳәоит: Шәрыхьхәы шәыгәнаҳарақәа, избанзар иааигәоуп Жәҩантә Аԥсҳара.
3. Иара иоуп аԥааимбар Исаиа ила ззы иҳәоу: “Ацәҳәыраҿы иҵәаауа абжьы: ‘Иҳақәиҭу изшәырхиа амҩа, ириашаны иҟашәҵа Уи имҩақәа’.”
4. Иара Иоанн иакәзар, имаҭәа амахҽ-хәы иалхын, имӷаз амаҟагьы цәатәын; фатәыс имаз амаҵи абнатә цхеи ракәын.
5. Усҟан Иерусалими Уриатәыла зегьи, иара убас аӡиас Иордан акәша-мыкәша зегьи иара ишҟа иаауан.
6. Рҽагьырнаҭуан иара иҿы Иордан аӡиас аҟны, рыгәнаҳақәа ҳәо.
7. Ирацәаҩны афарисеицәеи асаддукеицәеи иреиуаз иара иҿы аҽнаҭразы ишаауаз аниба, урҭ иреиҳәеит: Амаҭ хшара, ишәабжьызгада шәара иҟалаша аԥсахы-ԥжәара аҽацәгара?
8. Ижәуы ахьхәра иақәнагахаша аус,
9. Шәҽагьазышәымкын Абраам иоуп ҳаб ҳәа аҳәара, избанзар ишәасҳәоит шәара Анцәа ишилшо абарҭ ахаҳәқәа Абраам изы ахшара рылихырц.
10. Абар, шьҭа аҵла ашьаҭаҿы ишьҭоуп аиха; абас, иарбан ҵлазаалакгьы ашәыр бзиа аазмышьҭуа ԥҟаны амца иақәрыжьуеит.
11. Сара ӡыла шәыснаҭуеит агәнаҳа ахьхәразы, аха сара исышьҭанеиуа сара саҵкьыс дыӷәӷәоуп; сара саԥсам Уи ишьаҵа агара; Уи шәинаҭлашт Ԥсы Цқьалеи мцалеи;
12. Иара иҭәырӷәы инапы иакуп, иагьирыцқьашт илаҳәарҭа, иагьеизигашт ича ацаҿы, ача-гәам иблышт имыцәаӡо амцала.
13. Убасҟан Иисус даауеит Галилеинтә Иорданҟа Иоанн иахь аҽнаҭразы уи иҟынтә.
14. Иоанн иакәзар, Уи диԥықәсылон иагьиҳәон: Сара соуп Уара уҟынтә аҽнаҭра зықәнаго, Уара сара сахь уаауану?
15. Аха Иисус уи иаҭеикит: Иақәиҭтә уажәы, избанзар абас иахәҭоуп иарбанзаалакь аҵабырг наҳагӡарц. Убасҟан дақәиҭитәуеит.
16. Иҽнаҭны убри асааҭ азы Иисус аӡы дыҩҭыҵит; абар, ажәҩан изаатит иагьибеит Иоанн Анцәа Иԥсы ҳәыҳәҵас илбаауаны Иара ихыхь зҽылазырҟәуаз.
17. Абар жәҩантә абжьы: Абри иоуп бзиа избо Сԥа, сгәаԥхара ҳалал злоу.
1. Убасҟан Иисус Ԥсыла ацәҳәырахь дхагалан, аџьныш иҟынтә дԥышәахарц азы.
2. Ҩынҩажәа мши ҩынҩажәа ухеи ачгара дыҵан, аҵыхәтәаны амла дакит.
3. Аԥышәаҩ Уи днеидгылан — Уара Анцәа Иԥа уакәзар, иҳәа абарҭ ахаҳәқәа чахарц ҳәа иеиҳәеит.
4. Иара иакәзар, аҭак ҟеиҵеит: Иануп: ала мацара акәым ауаҩы дызланхо, аха иарбанзаалакгьы Анцәа иҿы иҭыҵуа ажәалоуп”.
5. Убасҟан аџьныш Иара ақалақь цқьаҿы дганы аныҳәарҭа амҵәыжәҩа дықәиргылоит,
6. Иагьиеиҳәоит Уи: Уара Анцәа Иԥа уакәзар, ҵаҟа уҽкажь, избанзар иануп: “Имаалықьцәа ԥҟараны ириҭашт Уи Уара узы, рнапқәагьы урықәыргыланы ургашт ахаҳә ушьапы ахымҟьашарц”.
7. Иисус уи иеиҳәеит: Убасгьы ануп: “Дцәыгьԥумшәан Иуқәиҭу Унцәа”.
8. Аџьныш Уи дырҩагь даара иҳараку ашьхахь дганы аԥсабара аԥсҳарақәеи урҭ рыҳаракыреи иирбоит,
9. Абарҭ зегьы Уара иусҭоит, уҽкажьны усеихырхәар ҳәагьы иеиҳәеит.
10. Убасҟан Иисус уи иеиҳәоит: Усԥырцқьа, аџьныш, избанзар иануп: “Иуқәиҭу Унцәа уиеихырхәала, Иара заҵәык имаҵ ула”.
11. Убасҟан аџьныш Уи днижьуеит – абар, Амаалықьцәа ааидгылан Иара имаҵ руан.
12. Иоанн дырнаԥхеит ҳәа аниаҳа, Иара Галилеиҟа дцеит.
13. Назареҭ ныжьны, дааны дынхеит агаҿатә Капернаум Забулони Нефҭалими ирыҵаркуаз аҭыԥ аҿы
14. Аԥааимбар Исаиа ила иҳәаз ҟаларазы, изҳәо:
15. “Забулон идгьыли Нефҭалим идгьыли, агаҿа-мҩа, Иордан нырцә, анцәа-хамҵаратә Галилеи аҿы,
16. Алашьцара иҵатәоу ажәлар алашара ду рбеит, атәылеи аԥсра ашәшьыреи ирыҵатәоу алашара рызкеирҷҷеит”.
17. Убри аамҭа аахыс Иисус далагеит ауазҳәара, иҳәо: Шәыгәнаҳарақәа шәрыхьхәы, избанзар иааигәоуп Жәҩантә Аԥсҳара.
18. Галилеитәи амшын даваланы дышнеиуаз ибеит ҩыџьа аишьцәа, Петра ҳәа изышьҭаз Симони уи иашьа Андреии амшын акаҭа ҭазыршәуаз, избанзар урҭ ԥсыӡкцәан.
19. Сара шәсышьҭал, шәуаҩкцәаны шәҟасҵоит ҳәагьы реиҳәоит урҭ.
20. Дара иара убри асааҭ азҵәҟьа рыкаҭақәа ааныжьны Иара ишьҭалеит.
21. Убрантә ԥыҭк данынаскьа, Уи ибеит ҩыџьа егьырҭ аишьцәа, Зебедеи иԥа Иакоби уи иашьа Иоанни раб Зебедеии дареи ашхәа иҭаны рыкаҭақәа ирыгыз ҟазҵоз, дагьрыԥхьеит урҭ.
22. Дара ракәзар, иара убри асааҭ азҵәҟьа рышхәагьы рабгьы ааныжьны Иара ишьҭалеит.
23. Иисус Галилеи ахьынӡанаӡ-ааӡо далан, урҭ асинагогақәа рҿы идырҵо, Аԥсҳара Ажәабжь Бзиа уазны иҳәо, иарбанзаалакгьы ачымазареи амчыдареи рҟынтә ажәлар алырго.
24. Иара иӡбахә Сириа зегьы иахысит; изнаргеит Иара згәы маҷқәаз зегьы, хкы-хкыла ачымазарақәеи агәаҟрақәеи зыхьқәаз, аҩсҭаа дызхақәаз, имзакқәаз, зымч кәадақәаз; Иара урҭ алиргеит.
25. Ирацәаҩны ажәлар Иара ишьҭалт Галилеинтәи Жәақалақьрантәи, Иерусалимынтә, Уриатәылантә, иара убас Иордан нырцәынтәгьы.
1. Ажәлар аниба, Иара ашьха дхалеит; дантәа, Уи иааидгылт Иара иҵаҩцәа.
2. Иҿгьы аартны, идирҵон абас ҳәо:
3. Бзабаала иҟоуп доуҳала иӷару, избанзар дара иртәуп Жәҩантә Аԥсҳара.
4. Бзабаала иҟоуп иџьабо, избанзар урҭ жьжьахоит.
5. Бзабаала иҟоуп иԥагьам, избанзар урҭ адгьыл рҭынхоит.
6. Бзабаала иҟоуп аҵабырг азы имлашьуа, иӡышо, избанзар урҭ ҭәхоит.
7. Бзабаала иҟоуп арыцҳашьаҩцәа, избанзар урҭ рыцҳашьахоит.
8. Бзабаала иҟоуп гәыла ицқьоу, избанзар урҭ Анцәа дырбоит.
9. Бзабаала иҟоуп аиныршәаҩцәа, избанзар урҭ Анцәа иԥацәа ҳәа рыхьӡхоит.
10. Бзабаала иҟоуп аҵабырг азы иԥхаҵоу, избанзар дара иртәуп Жәҩантә Аԥсҳара.
11. Бзабаала шәыҟоуп шәара, Сара исхырҟьаны ахьымӡӷ анышәдырго, шәаныԥхарҵо, шәыцәгьа анырҳәо, мыцла шәанырҟьашьуа.
12. Шәгәырӷьала, шәыхәмарла, избанзар шәара шәҳамҭа ажәҩан аҿы идууп; абас иԥхарҵеит шәара шәаԥхьа иҟаз аԥааимбарцәагьы.
13. Шәара адгьыл шәаџьыкоуп. Аџьыка амч ацәыӡыр, излауҵаауазеи? Уи уаҳа аказы ихәарҭам, наҟ икоумыжьуазар ауаа иркәаҳаларц.
14. Шәара аԥсабара шәалашароуп. Ашьха ақәцәан иқәгылоу ақалақь аҽазыҵәахуам.
15. Ацәымза анадыркуа, аныга ихәыҵадыргылом, аха ашьандал иқәдыргылоит иагьарлашоит зегьы рзы аҩнаҭаҿы.
16. Нас иарлашааит шәылашара ауаа рҿаԥхьа урҭ шәара шәус бзиақәа рбарц, насгьы ажәҩан аҿы иҟоу Шәаб дҳараркырц.
17. Шәгәы иаанамгааит Сара Аусԥҟа ма Аԥааимбарцәа рықәхразы сааит ҳәа. Сара ақәхразы акәым, анагӡаразоуп сзаа.
18. Избанзар ииашаны ишәасҳәоит шәара: Дгьыли жәҩани ииасаанӡа, иотак ма цәаҳәак Азакәан иацәыӡуам зегьы наӡаанӡа.
19. Абри аҟынтә абарҭ аԥҟарақәа рахьтә иреиҵаӡоу акы еилазго, абасгьы ауаа идзырҵо, ихьӡхоит иреиҵаӡоу Жәҩантә Аԥсҳараҿы; аха иназыгӡои идзырҵои ихьӡхоит адуӡӡа ҳәа Жәҩантә Аԥсҳараҿы.
20. Ишәасҳәоит шәара: Шәыҵабыргра ашәҟәыдырыҩцәеи афарисеицәеи рыҵабыргра аҵкьыс изеиҳамхар, Жәҩантә Аԥсҳара шәызҭалом.
21. Шәара ишәаҳахьеит ажәытәуаа рҳәамҭа: “Уаҩ думшьын, ауаҩы дызшьуа аӡбра иқәуп”.
22. Сара шәара ишәасҳәоит: Дарбанзаалакь зашьа изы зыԥсы еибакуа аӡбра иқәуп; зашьа “рака” ҳәа иазҳәо синедрионла аӡбра иқәуп; “агаӡа” ҳәа иазҳәогьы имцоу геенала агәакра иқәуп.
23. Абри аҟынтә умҭа акәырбан нагарҭаҿы иноугар, убрагьы уашьа уара узы игәы иханы дшыҟоу угәалашәар,
24. Умҭа убра акәырбан нагарҭа аԥхьа иааныжьны уца, раԥхьа уашьа уинышәа, нас ухынҳәны умҭа наг.
25. Акыр умазкуа уинышәа иахымгакәан, амҩа шәеицықәнаҵы, уи уара аӡбҩы уиимҭаразы, нас аӡбҩы имаҵуҩы уиимҭаразы абаҳҭа уҭадыртәарц.
26. Ииашаны иуасҳәоит: Уахьынтә узҭыҵуам, зда умам акондрант иуҭаанӡа.
27. Шәара ишәаҳахьеит ирҳәахьоу: Укалҭ уашьҭамныҟәан ҳәа.
28. Сара ишәасҳәоит: Дарбанзаалакь згәы хыҭ-хыҭуа аԥҳәыс илыхәаԥшуа уи лҿы дкалҭшьҭаныҟәеит игәы аҿы.
29. Уарӷьа ла уара уарҩашьозар, иҭжәаны наҟ иуҟәыганы икажь, избанзар уцәеижь ахәҭак ҭахар, уара иаҳа иузеиӷьуп уцәеижь зегьы геена иалажьхар аҵкьыс.
30. Уарӷьа напы уарҩашьозар, ихҵәаны наҟ иуҟәыганы икажь, избанзар уцәеижь ахәҭак ҭахар, уара иаҳа иузеиӷьуп уцәеижь зегьы геена иазцар аҵкьыс.
31. Иҳәоуп: “Зыԥҳәыс дказыжьуа аилыҵра шәҟәы лиҭааит”.
32. Сара шәара ишәасҳәоит: Ацәыбзара аганахь ала вба лымамкәа зыԥҳәыс илылҵуа уи акалҭ аҟьашьра дазирхиоит; икажьу аԥҳәыс дызгогьы дкалҭшьҭаныҟәоит.
33. Дырҩагь ишәаҳахьеит ажәытәуаа рҳәамҭа: “Мцла умқәын, Иҳәқәиҭу иҿаԥхьа уқәрақәа нагӡала”.
34. Сара шәара ишәасҳәоит: Умқәӡан зынӡагьы; ажәҩан уанымқәын, избанзар уи Анцәа итәарҭоуп.
35. Адгьылгьы уанымқәын, избанзар уи Иара ишьапҵаршьуп; уанымқәын Иерусалим, избанзар уи Аԥсҳа ду иқалақьуп;
36. Уанымқәын ухгьы, избанзар иузыҟаҵом хахәцкгьы шкәакәаны ма иеиқәаҵәаны.
37. Нас ажәас ишәоуааит “Ааи” “Ааи”, “Мап” “Мап”; абарҭ рхыхь иҟоу агызмал иҟынтә ауп.
38. Шәара ишәаҳахьеит ирҳәахьоу: “Аблазы абла, ахаԥыц азы ахаԥыц”.
39. Аха Сара шәара ишәасҳәоит: Ацәгьа иамоумкын. Аха уарӷьа ӡамҩа иасуа егьыгьы имҵак;
40. Уара дуаӡбаны ухарԥ згарц зҭаху хыхьтәи ушәҵатәгьы изныжь.
41. Милиак зыцныҟәара удызцало ҩмилиак уицца.
42. Иуҳәо иҭ, иумзыԥсахырц зҭахугьы узқәа иоумырхан.
43. Шәара ишәаҳахьеит ирҳәахьоу: “Иузааигәоу бзиа дба, иуаӷоугьы дуцәымыӷха”.
44. Аха Сара шәара ишәасҳәоит: Шәаӷацәа бзиа ижәбала, шәыԥхазырсуагьы шәныҳәала,
45. Шәара Шәаб ажәҩан аҿы иҟоу шәиԥацәахарц азы, избанзар Уи имра ацәгьауцәеи ақьиацәеи ирызирԥхоит, ақәагьы рзылеишьҭуеит иқьиқәоугьы иқьиақәамгьы.
46. Избанзар бзиа шәызбо бзиа ижәбар, иарбан ҳамҭас шәара ишәоуа? Иара уи еиԥшӡами амитарқәагьы иҟарҵо?
47. Шәашьцәа мацара салам рышәҭозар, иарбан лымкаала иҟашәҵо? Иара уи акәӡами Анцәа дхазымҵогьы иҟарҵо?
48. Нас шәнаӡахааит Жәантә Шәаб дшынаӡо еиԥш.
1. Шәыҵабыргра ауаа ирбаразы рҿаԥхьа ацәырымгара азгәашәҭала; мамзар шәара ишәымам аҳамҭа жәҩан аҿы иҟоу Шәаб иҟынтә.
2. Абри аҟынтә асабаԥ анууа, уаԥхьа абыкь уамысын, агәыҩбацәа, ауаа иҳараркырц азы, асинагогақәеи амҩа дуқәеи рҿы ишыҟарҵо еиԥш. Ииашаны ишәасҳәоит, урҭ ироухьеит рықәнага.
3. Уара асабаԥ анууа, уарма напы иазымдырааит уарӷьа напы иауа,
4. Уара усабаԥ маӡаны иҟазаарц азы; маӡала избо Уабгьы иуиҭап /аргама/.
5. Анцәа шәаниҳәо, ауаа рҽыддырбаразы асинагогақәа рыҩныҵҟеи амҩақәа рқәакьқәа рҿи иааҭгыланы Анцәа иҳәара бзиа избо агәыҩбацәа шәреиԥшымхан. Ииашаны ишәасҳәоит, урҭ ироухьеит рықәнага.
6. Уара уакәзар, уанныҳәо, уҩны уҩны, ашә аркны, маӡа иҟоу Уаб уиҳәа; маӡа избо Уабгьы иуиҭап аргама.
7. Шәанныҳәо акәзар, Анцәа дхазымҵо реиԥш амцхәы шәымҳәалан; урҭ ражәа рацәала /Иара/ иаҳауа џьыршьоит.
8. Абас, урҭ шәыҽреиԥшышәымтәын, избанзар Шәаб идыруеит шәара шәзыргәаҟуа шәара Иара шәиҳәаанӡагьы.
9. Шәара абас шәныҳәа: Ажәҩан аҿы иҟоу Ҳаб! иԥшьахааит Уара ухьӡ.
10. Иаиааит Уара Уԥсҳара. Иҟалааит угәаԥхара, хыхь ажәҩан аҟны еиԥш ҵаҟа адгьыл аҿгьы.
11. Зда ҳхәарҭам ача ҳаҭ ҳара иахьа.
12. Ҳуалқәагьы ҳара иҳанажь, ҳаргьы ҳтәы зықәқәоу ишранаҳажьуа еиԥш.
13. Ҳагьалаумгалан ҳара ацәыгьԥышәара, ҳагьацәнырха ҳара ацәгьара, избанзар Уара иутәуп наунагӡа Аԥсҳареи амчреи аҳаракыреи. Амин.
14. Избанзар шәара ауаа рыгәнаҳарақәа ираҭашәымҵар, Жәҩантә Шәабгьы шәаргьы шәраҭеиҵарым.
15. Ауаа рыгәнаҳарақәа ранашәмыжьыр, Шәабгьы шәара шәыгәнаҳарақәа шәанеижьрым.
16. Шәанычго, шәылахь еиқәшәымҵан агәыҩбацәа реиԥш; избанзар урҭ рхы-рҿы еицаркуеит ишычго ауаа иддырбаразы. Ииашаны ишәасҳәоит, урҭ ироухьеит рықәнага.
17. Уара уанычго, ухы азеиҭын ахьшьы, уҿгьы ӡәӡәа,
18. Ушычго ауаа ракәымкәан, маӡа иҟоу Уаб иурбаразы; маӡа избо Уабгьы иуиҭап ухәҭа аргама.
19. Шәхазы ахазына адгьыл аҿы иеизыжәымгалан, аҩи ажьақцеи иахьырфо, аӷьычцәагьы иҵжааны иахьырӡо.
20. Аха иеизыжәгала шәхазы ахазына ажәҩан аҿы, аҩгьы ажьақцагьы иахьырзымфо, аӷьычцәагьы иахьыҵрымжаауа иагьахьырымӡо;
21. Избанзар ухазына ахьыҟоу ауп угәгьы ахьыҟазаауа.
22. Ацәеижь азы лашарбагас иҟоу алоуп. Абас, ула цқьазар, уцәеижь зегьы лашоуп;
23. Ула рахәымзар, уцәеижь зегьы лашьцоуп. Убас, лашарас уара иумоу лашьцаразар, нас иабанӡадуу уи алашьцара?
24. Ҩыџьа аҳцәа рымаҵ аура аӡәгьы илшом; ма руаӡәк дицәымыӷхоит, егьы бзиа дибоит, мамзаргьы руаӡәк дидҳәалахоит, егьы дизхьаԥшуам. Анцәагьы мамонагьы рымаҵ шәзеицуам.
25. Убри аҟынтә шәара ишәасҳәоит, шәыԥсы шәамеиҷаҳалан иаҳфарызеи иаажәрызеи ҳәа, ма шәцәеижь азы иаҳшәаҳҵарызеи ҳәа. Аԥсы афатә аҵкьыс иеиҳаӡами, ацәеижьгьы ашәҵатә аҵкьыс?
26. Шәрыхәаԥши жәҩантә аҵарақәа; урҭ ак ларҵом, ак ҭаргалом, рцагьы иҭарыԥсом, аха урҭ Жәҩантә Шәаб ирчоит. Шәара урҭ раҵкьыс хара шәеиӷьӡами?
27. Дарбану шәара шәҟынтә ихы деиҷаҳаны ишәагаа рак ззацҵо?
28. Ашәҵатәы акәзаргьы, шәыззеиҷаҳауа? Шәрыхәаԥшишь адәыкрынқәа архаҿы ишрызҳауа; џьабаагьы рбом иагьхахом.
29. Аха шәара ишәасҳәоит, Соломонгьы иара иҳаракыра ахьынӡаҟаз еиԥш иҽеилеимҳәацызт иарбанзаалакгьы урҭ рахьтә ак еиԥш.
30. Адәы иқәу аҳаскьын, иахьа иҟоу аха уаҵәы афрына аҭадыршәша, Анцәа абас иеилеиҳәазар, шәара шаҟа еиҳаны шәеилеиҳәарызеи, хаҵарамаҷраа?
31. Абас, шәамеиҷаҳан иагьышәымҳәан: Иаҳфарызеи, ма Иаажәрызеи, ма Иаҳшәаҳҵарызеи?
32. Избанзар Анцәа дхазымҵо абарҭқәа зегьы ирышьҭоуп; Жәҩантә Шәаб идыруеит шәара абарҭқәа зегьы шәышрызгәаҟуа.
33. Зегь раԥхьаӡа Анцәа Иԥсҳареи Иара иҵабырги шәрышьҭаз, нас абарҭ зегьы шәара ишәзацлап.
34. Абас, шәамеиҷаҳан уаҵәтәи амш, избанзар уаҵәтәи амш иара ахы иеиҷаҳашт; амш иара ахьаа иара иазхоит.
1. Шәмыӡблан шәыӡбымхарц азы.
2. Избанзар шәыӡбашьала шәыӡбахап; шәагас излашәшәо ала шәаргьы ишәзыршәалап.
3. Уашьа ила иху аҭәыц узахәаԥшуазеи, уара ула иху ақды гәамҭаӡакәан?
4. Ма уашьа излаиауҳәарызеи: Иааг, ула аҭәыц хысхып ҳәа? – Абар, уара ула ақды хыжьлоупеи!
5. Агәыҩба! Раԥхьа уара ула ақды хых, нас иубап уашьа ила аҭәыц шхухша.
6. Ацқьа алақәа ирышәымҭан, шәбырлашқәагьы аҳәақәа ирымҵашәмыжьын урҭ шьапыла икәаҳаны ихьаҳәны шәара шәеимырмыжәжәарц.
7. Шәаҳәала, ишәоуп; шәыԥшаала, ижәбап; ашә шәасла, ишәзаадыртып.
8. Избанзар дарбанзаалакь иаҳәо иоуеит, иԥшаауагьы ибоит, ашә иасуагьы изаадыртуеит.
9. Шәара шәахьтә аӡәыр дҟаларыма, иԥа ачазы даниҳәалакь, ахаҳә изҭара?
10. Ма аԥсыӡ ҳәа даниҳәалакь, амаҭ изҭара?
11. Абас, шәара шәшыцәгьоугьы, шәхәыҷқәа аҳамҭа бзиақәа рыҭара жәдыруазар, Шәаб ажәҩан аҿы иҟоу заҟа еиҳаны абзиара риҭарызеи Иара иҳәақәо?
12. Абас, зегь рыла ауаа шәара ишәызныҟәарц шышәҭаху еиԥш, шәаргьы урҭ шәрызныҟәала, избанзар абри ауп Аусԥҟеи Аԥааимбарцәеи.
13. Иҭшәоу агәашә ала шәҭалала, избанзар агәашә ҭбааи амҩа ҭбаа-ҭыцәи роуп уҭазырхо; ирацәаҩнгьы уи ала ицоит.
14. Избанзар аԥсҭазаарахь узго агәашәи амҩеи ҭшәоуп; имаҷҩуп уи иақәшәогьы.
15. Шәҽырцәышәыхьчала уаса-маҭәала шәара шәҿы иаауа амц-ԥааимбарцәа зыҩныҵҟа қәыџьмаҽмҵарсу.
16. Рылҵшәақәа рылоуп урҭ злажәдыруа. Нас, амаӷ ажь ҿырхуама ма амыркыџьы алаҳа?
17. Абас, иарбанзаалакь аҵла бзиа ашәыр бзиа аанашьҭуеит, аҵла бааԥсы ашәыр бааԥсы аанашьҭуеит.
18. Аҵла бзиа ашәыр бааԥс аҿалом, аҵла бааԥсгьы ашәыр бзиа аҿалом.
19. Иарбанзаалакь ашәыр бзиа аазмышьҭуа аҵла ԥҟаны наҟ амца иақәрыжьуеит.
20. Абас, урҭ ршәыр ала ижәдыруеит.
21. “Иҳақәиҭу! Иҳақәиҭу!” ҳәа сазҳәалакгьы Жәҩантә Аԥсҳара дызҭалом, Жәҩан иҟоу Саб игәаҳәара ҟазҵо иакәымзар.
22. Убри аӡбра амш азы ирацәаҩны исарҳәашт: Иҳақәиҭу! Иҳәқәиҭу! Уара ухьӡ ала акәӡами ҳара ҳашԥааимбаржәаҳәоз? Уара ухьӡ ала акәӡами аҩсҭаацәа шырхаҳцоз? Уара ухьӡ ала акәӡами аџьашьатәы рацәа злаҟаҳҵоз?
23. Усҟан, Сара ахаангьы шәара шәсыздыруамызт; шәысԥырцқьа наҟ, азакәандара мҩаԥызго ҳәа расҳәоит урҭ.
24. Абри аҟынтә дарбанзаалакгьы абарҭ Сара сажәақәа заҳауаны урҭ назыгӡо, зыҩны ацаҟьаҿы изыргылаз ахаҵа ҟәыш диеиԥшхоит.
25. Ақәагьы ауит, аӡқәагьы хыҵит, аԥшагьы асын уи аҩны иажәлеит, аха уи еиламҳаит, избанзар уи ашьапы ацаҟьа иаларсын.
26. Дарбанзаалакгьы абарҭ сажәақәа заҳаны урҭ назмыгӡо, зыҩны аԥслымӡ аҿы изыргылаз ахаҵа хшыҩда диеиԥшхоит.
27. Ақәагьы ауит, аӡқәагьы хыҵит, аԥшагьы асын уи аҩны иҩадгылеит, насгьы иеилаҳаит /уи/; уи аилаҳарагьы дуӡӡан.
28. Иисус абарҭ ажәақәа ҳәаны даналга, ажәлар иџьаршьон Иара иҵара.
29. Избанзар Иара урҭ идирҵон амчра змоу иеиԥш, ашәҟәыдырыҩцәа реиԥш акәымкәан.
1. Иара ашьха данылбаа, ирацәаҩны ажәлар Уи ихьыԥшит.
2. Ацәеилабаара зыхьуаз аӡәы Уи днеидгылеит диеихырхәо абасгьы иаҳәо: Иҳақәиҭу, Уара иуҭахызар, иулшоит срыцқьара.
3. Инапы неиҵыхны Иара уи днеихьысын иҳәоит: Исҭахуп, уцқьаха. Иара убри асааҭ азы уи ацәеилабаара аҟынтә дыцқьахеит.
4. Иисус уи иеиҳәоит: Аҳаҳаи, аӡәгьы иоумҳәан; амала уца, аԥшьаҩы уҽирба, Моисеи ииҳәаз аҳамҭагьы наг дара рзы шаҳаҭгас.
5. Иара Капернаум даналала, шә-ҩык ирхыз днеидгылеит диҳәо:
6. Иҳақәиҭу, смаҵуҩы имч кәадахан дычмазаҩгәаҟны аҩны дышьҭоуп.
7. Сара снеины далсыргоит ҳәа иеиҳәеит Иара.
8. Шә-ҩык ирхыз аҭакс иҳәеит: Иҳақәиҭу, схыбра уҵалара сара саԥсам, амала ажәала иҳәа, смаҵуҩы дыбзиахоит.
9. Избанзар сара аӡәы инапаҵаҟа иҟоу уаҩуп, аха снапаҵаҟа иҟоу аибашьцәа иреиуоу аӡәы “Уца” ҳәа иасҳәар, дцоит, егьи “Уааи” ҳәа иасҳәар, даауеитб смаҵуҩгьы “Иҟаҵа” ҳәа иасҳәар, иҟеиҵоит.
10. Абри аниаҳа, Иисус даара иџьеишьан Иара ихьыԥшыз иреиҳәеит: Ииашаны ишәасҳәоит Уриатәылангьы ишызымбац абри еиԥш Анцәа-хаҵара.
11. Ишәасҳәоит шәара ирацәаҩны мра-гыларахьтәии мра-ҭашәарахьтәии ишаауа иагьшрыватәо Абраами Исааки Иакоби Жәҩантә Аԥсҳараҿы;
12. Аԥсҳара аԥацәа ракәзар, урҭ дәылцахоит адәны-лашьцарахь; уа иҟалашт аҵәыуареи ахаԥыц-рҿҿареи.
13. Иисус шә-ҩык ирхыз иеиҳәеит: Уца, ишхауҵаз еиԥш иузыҟалааит. Убри асааҭ азҵәҟьа уи имаҵуҩы игәы бзиахеит.
14. Иисус Петра иҩны данааи, дибеит уи ианхәа, амцашоура зманы ишьҭаз.
15. Лнапы данынахьыс, лымцашоура тәеит; ларгьы дҩагылан имаҵ луан.
16. Ахәлара анааи, Иара иҟны иааргеит аҩсҭаацәа зхаз рацәаҩны, Иара ажәала аԥсымцқьақәа рхицеит, ачымазыҩцәагьы зегь ихәшәтәит,
17. “Иара игеит ҳамчыдарақәа, ҳчымазарақәагьы идикылт” ҳәа аԥааимбар Исаиа ила иҳәаз наӡаразы.
18. Иисус ирацәаҩны ауаа икәшаны ианиба, Нырцәҟа ҳарып иҳәеит.
19. Убасҟан шәҟәыдырҩык дааидгылан, Арҵаҩы, сара Уара уахьцалакгьы сухьыԥшуеит ҳәа Уи иеиҳәеит.
20. Иисус уи иеиҳәоит: Абгахәыҷқәа аҭыҩрақәа рымоуп, ажәҩантә ҵарақәагьы аҭрақәа рымоуп, Ауаҩытәҩыс Иԥа иакәзар, хкыдкыларҭа имам.
21. Даҽаӡәы, иҵаҩцәа иреиуаз, Иара иеиҳәеит: Иҳақәиҭу, сақәиҭтә раԥхьа сцаны саб ижра.
22. Аха Иисус уи иеиҳәоит: Усхьыԥшы, иранажь аԥсцәа рыԥсцәа рыжра.
23. Ашхәа данынҭала, Иара иҵаҩцәагьы Иара ихьыԥшит.
24. Абар, амшын даараӡа ацәқәырԥара иалагеит ашхәа хнаҩартә еиԥш; Иара иакәзар, дыцәан.
25. Инеидгылан ицаҩцәа Иара даадырԥшын иарҳәеит: Иҳақәиҭу, ҳаиқәырха; ҳҭахоит.
26. Иагьреиҳәоит урҭ: Хаҵара-маҷраа, абас шәышԥашәаргәындоу! Нас дҩагылан аԥшақәеи амшыни дрықәымчит, аҭынчра дугьы ҟалеит.
27. Ауаа ракәзар, иџьашьаны ирҳәон: Дызусҭада ари, аԥшақәагьы амшынгьы зҳәатәы руа?
28. Нырцә, Гадаринаа ртәылан, Иара даннеи, Уи иԥылеит адамрақәа ирҭыҵыз, аҩсҭаацәа зхаз ҩыџьа, уи амҩала аиасра уаҩы изымгәаӷьыртә еиԥш ицәгьаӡақәаз.
29. Абар, дара еибарҟааит: Иуҭахузеи ҳара ҳҿы, Иисус Анцәа Иԥа? Уара уаама арахь иаамҭаӡамкәан ҳара ҳаргәаҟразы?
30. Урҭ ирцәыхараны гәарҭак аҳәа рацәа ҳәуан.
31. Аҩсҭаацәа Иара иҳәон: Ҳара ҳрылуцозар, аҳәа-гәарҭа ҳрылаҵа.
32. Иара дара иреиҳәеит: Шәца; даргьы ирылҵны аҳәа-гәарҭа ирылалт. Абар, аҳәа-гәарҭа шеибаку аԥаҩ рҽалырыҩрны амшын рҽаларыжьын иҭахеит аӡаҿы.
33. Ахьшьцәа еибарыҩны ақалақь аҿы иаан ирҳәеит иҟалаз зегьы, аҩсҭаацәа зхазгьы ирыхьыз.
34. Абар, ақалақь шеибаку ҭыҵны Иисус иԥылеит. Иара данырба, иҳәеит дара рҳәаа далҵны дцарц.
1. Убасҟан Иисус ашхәа дҭалан дырны иқалақь аҿы дааит.
2. Абар, дизнаргеит Иара зымч кәадаз аӡәы аиарҭа дықәҵаны. Иисус урҭ рынцәа-хаҵара аниба, зымч кәадаз иеиҳәеит: Умшәан сыҷкәын, угәнаҳарақәа уанажьхоит.
3. Ашәҟәыдырыҩцәа рахьтә шьоукы гәаныла ирҳәеит: Уи Анцәа дирџьоит.
4. Иисус урҭ ргәаанагарақәа дырны иҳәеит: Шәгәаҿы абааԥсы шәзазхәыцуазеи?
5. Нас иарбану иаҳа зҳәара мариоу? Угәнәҳарақәа уанажьхоит ҳәа акәу, ма Угыланы уныҟәа ҳәа акәу?
6. Аха ижәдырырц Ауаҩытәҩыс Иԥа адгьыл аҿы агәнаҳарақәа ранажьра амчра шимоу…убасҟан зымч кәадоу иеиҳәоит: Угыл, уцәарҭа шьҭыхны уҩныҟа уца.
7. Уи дгылан ицәарҭа шьҭыхны иҩныҟа дцеит.
8. Ажәлар ари анырба, ишәан абри еиԥш амчра ауаа ирызҭаз Анцәа дҳараркит.
9. Иисус убрахьтә дшиасуаз Маҭҭеи захьӡыз аӡәы абаџь-еизгарҭаҿы дыштәаз дибан, Сара усышьҭал ҳәа иеиҳәоит. Уи дҩагылан Иара дишьҭалт.
10. Абасгьы иҟалеит: Иисус аҩны дыштәаз, абар, амитарцәеи агәнаҳарақәа змази аан Иара иҵаҩцәеи Иареи аишәа ирыцахатәеит.
11. Уи афарисеицәа ианырба, иҵаҩцәа ирарҳәон: Шәырҵаҩы амитарцәеи агәнаҳарақәа змақәоуи акрызрыцифозеи?
12. Ари аниаҳа, иҳәеит: Згәы бзиақәоу ракәым ахәышәтәҩы дызҭаху, ачымызцәа роуп.
13. Шәцаны ишәҵа “Алыԥхоуп исҭаху, акәырбан акәым” иаанаго, избанзар Сара сзааз аиаша-ныҟәагаҩцәа ракәымкәан, агәнаҳа змақәоу срыԥхьарц ауп.
14. Убасҟан Иоанн иҵаҩцәа Иара иҿы иааины иарҳәоит: Ҳареи афарисеицәеи акыр ҳзычгозеи, уара уҵаҩцәа зымычгозеи?
15. Иисус урҭ иреиҳәеит: Аимазаара амҳара аԥацәа амаҳә дара рҿы дахьынӡаҟоу рылахь еиқәырҵарыма? Аха иаашт аамҭа урҭ амаҳә данрымххаша, убасҟан ичгалашт.
16. Аӡәгьы амаҭәажә ирышҳам аба аиуа ақәиршәуам. Избанзар иадӡахылоу аҽыҭ уи ԥнажәоит, акылжәарҭагьы еицәахоит.
17. Аҳаҭажәқәагьы аҩ-ҿа рҭарҭәом, избан акәзар аҳаҭақәа кылыжәжәоит, аҩгьы каҭәоит, аҳаҭақәагьы ԥхасҭахоит; аҩ-ҿа аҳаҭа ҿыцқәа ирҭарҭәоит, нас аҩбагьы еиқәхоит.
18. Иара урҭ абри анреиҳәоз, абар, хылаԥшҩык днеидгылан диашьапкуа иеиҳәеит: Сыԥҳа абыржәыҵәҟьа дыԥсит, аха унеи, унапы лықәҵа, дагьбзиахоит лара.
19. Иисус дгылан, иҵаҩцәа иманы уи дишьҭалт.
20. Абар, жәаҩа шықәса ашьацарала игәаҟуаз аԥҳәыс ишьҭахь ала днеидгылан Иара икалҭ аҵкар днахьысит.
21. Иара имаҭәа сшынахьыслакь сыбзиахоит лҳәон лара лгәаныла.
22. Иисус иакәзар, дхьаҳәны лара даниба, иҳәеит: Бҽырӷәӷәа сыԥҳа! Бара Бынцәа-хаҵара беиқәнархеит. Уи аԥҳәыс убри асааҭ нахыс дыбзиахеит.
23. Иисус ахылаԥшҩы иҩны дааины аҿарпын-рҳәацәеи иеилаҩеиласуа ажәлари аниба,
24. Иҳәон: Наҟ шәдәылҵ; аԥҳәызба дымԥсӡеит, дыцәоуп. Урҭ ихыччон.
25. Ажәлар андәылырца, Иара дыҩналаны лнапы ааникылан, аԥҳәызба дгылт.
26. Ари ажәабжь уи адгьыл зегьы иахыҵәеит.
27. Иисус уахьынтә данцоз, ҩыџьа алашәцәа ишьҭалеит, ҿыҭны иҳәо: Ҳрыцҳашьа, Иисус Давид Иԥа!
28. Иара аҩны даныҩнала, алашәцәа Иара иааидгылт. Иисус урҭ иреиҳәоит: Ихашәҵома Сара абри аҟаҵара шсылшо? Дара Уи иарҳәоит: Ааи, Иҳақәиҭу!
29. Убасҟан Иара урҭ рылақәа днархьысын иҳәеит: Шәхаҵара шыҟоу еиԥш ишәзыҟалааит.
30. Иагьаатит урҭ рылақәа. Аҳаҳаи, аӡәы изымдырааит ҳәа Иисус урҭ даара ргәы рҽаниҵеит.
31. Дара ракәзар, идәылҵын иӡбахә уи адгьыл шынеибакыз иаладырҵәеит.
32. Урҭ уахьынтә иандәылҵуаз, Иара иҿы днаргеит аҩсҭаа дызхаз ҿаҳак.
33. Аҩсҭаа данихцаха, аҿаҳа дцәажәеит. Ажәларгьы иџьашьо ирҳәон: Ахаангьы ари еиԥш ахҭыс Уриатәыланы иҟамлацт.
34. Афарисеицәа ракәзар, Уи аҩсҭаацәа аҩсҭаацәа раҳ имч ала ирхицоит рҳәон.
35. Иисус ақалақьқәеи ақыҭақәеи зегьы дырхысуан асинагогақәа рҿы идырҵо, Аԥсҳара Аевангелиа уазны иҳәо, иарбанзаалакгьы ачымазареи алымшареи рҟынтә ауаа хәышәтәуа.
36. Ажәлар гәарҭа аниба, ирыцҳаишьеит, игәаҟҵәаҟуаны ахьча дызмам ауасақәа реиԥш иԥсаҟьаны иахьыҟаз азы.
37. Убасҟан иҵаҩцәа иреиҳәоит: Абҵатәы рацәоуп, изыбҵо маҷҩуп.
38. Убри аҟынтә абҵара Аҳ шәиҳәа абҵаҩцәа ааишьҭразы ибҵатәахьы.
1. Иҵаҩцәа ажәаҩаҩыкгьы даарыԥхьан аԥсымцқьақәа рыхцареи иарбанзаалакгьы ачымазареи агәмаҷреи рҟынтә ауаа ралыргареи рымчра риҭеит Иара.
2. Ацҳаражәҳәацәа ажәаҩаҩыкгьы рыхьӡқәа абарҭ роуп: раԥхьатәи Симон, Петра ҳәа изышьҭоу, иашьагьы Андреи, Иакоб Зебедеи иԥа, иашьагьы Иоанн,
3. Филиппи Барҭоломеии, Ҭомеи амитар Маҭҭеии, Иакоб Алфеи иԥеи Ҭаддеи ҳәа изыхьӡыртәыз Леббеии,
4. Симон Кананити, Иара дызнаԥхаз Иуда Искариоти.
5. Арҭ ажәаҩаҩыкгьы Иисус идәықәиҵан абри еиԥш аԥҟарақәа ирҭеит урҭ, иҳәо: Анцәа дхазымҵо рымҩа шәықәымлан, Самариатәи ақалақьгьы шәаламлан;
6. Иеиӷьуп шәнеила Израилаа рыҩны ауасақәа иҭахаз рахь.
7. Шәахьныҟәо, Жәҩантә Аԥсҳара шааигәахахьоу уазны ирашәҳәала.
8. Ачымазцәа алшәыргала, аԥсцәа бзашәтәла, ацәеилабаара зыхьқәо цқьашәтәла, аҩсҭаацәа рхышәцала. Амала ишшәоуз еиԥш, амала ирышәҭала.
9. Ахьи, араӡни, абҩеи шәмаҟақәа рҿы иныҟәшәымгалан,
10. Арҭмаҟгьы амҩахь, ахарԥқәагьы ҩба, ашьаҵатәгьы, алабашьагьы ныҟәшәымгалан. Избанзар аџьа збо аныҟәгара даԥсоуп.
11. Қалақьс ма қыҭас шәызныло иарбанзаалакгьы аҿы деилышәкаа иаԥсаны иҟоу, шәагьыҟаз убри иҿы шәалҵаанӡа.
12. Аҩны шәаныныҩнало, аԥсшәа ашәҭала, иҳәо: Аҭынчра азҳәоуп абри аҩны.
13. Аҩны аԥсазар, аҭынчра азнеиааит, аха иаԥсамзар, шәҭынчра шәара шәахь ихынҳәааит.
14. Аӡәы шәидимкылар, ма шәажәа дазымӡырҩыр, аҩны шәандәылҵуа, ма уи ақалақь шәаналҵуа, шәшьапқәа асаба рыдшәыршәшәа.
15. Ииашаны ишәасҳәоит шәара: Содоми Гоморри рыдгьыл аӡбра аҽны еиҳа иазгәырӷьарахоит уи ақалақь аасҭа.
16. Абар, Сара шәдәықәысҵоит ақәыџьмақәа ирыгәҭылахаз ауасуқәа реиԥш: нас шәҟәышзааит амаҭқәа реиԥш, аҳәыҳәқәа реиԥшгьы шәеизадазааит.
17. Ауаа шәҽырцәышәыхьчала; избан акәзар урҭ аӡбырҭақәа шәрырҭашт, рсинагогақәа рҿгьы аҟамчы шәыҵырхышт.
18. Сара сымшала ахылаԥшцәеи аҳцәеи рҿы шәнаргашт урҭгьы Анцәа дхазымҵогьы рҿаԥхьа ашаҳаҭразы.
19. Шәанырнаԥхалакь, ишԥаҳҳәари, ма иаҳҳәарызеи ҳәа хьаас иҟашәымҵан, избан акәзар убри асааҭ азы ишәоураны иҟоуп ишәҳәаша;
20. Избанзар шәара шәакәым усҟан ицәажәо, шәыла ицәажәо шәара Шәаб Иԥсы акәхоит.
21. Аиашьа аиашьа аԥсра деиҭашт, абгьы иара иԥа; ахшарагьы изыхшаз ирҿагылашт, иагьыршьышт урҭ.
22. Сара сымч ала зегьы шәырцәымыӷхашт, аха аҵыхәтәанынӡа изычҳаз деиқәхоит.
23. Қалақьк аҿы шәаныԥхарҵалакь, шәыҩ даҽак ахьы; избанзар ииашаны ишәасҳәоит шәара: Уриатәылантәи ақалақьқәа зегьы шәзырхысӡом Ауаҩытәҩыс Иԥа дааиаанӡа.
24. Аҵаҩы арҵаҩы диеиҳам, атәгьы иаҳ диеиҳам.
25. Аҵаҩы изы иазхоит ирҵаҩы иеиԥш дҟалар, атәгьы иаҳ иеиԥш дҟалар. Аҩны аԥшәма Беелзебул ҳәа ихьӡыртәызар, иҭаацәа иреиуоу еиҳагьы ирзырымҳәаӡои?
26. Убри аҟынтә урҭ шәырцәымшәан; избанзар иҵәахны ицәырымҵыша акгьы ыҟам, имаӡаны ирзеилымкаашагьы.
27. Алашьцараҿы ишәасҳәо алашараҿы ишәҳәа. Хәыҭ-хәыҭла лымҳала ишәаҳауагьы ахыбрақәа шәрықәгыланы уазны ишәҳәала.
28. Ацәеижьы зшьуаны аԥсы ззымшьуа шәырцәымшәан. Еиҳа шәицәшәала аԥсгьы ацәеижьгьы Геена иҭазырхаша.
29. Ҩ-баӷырк ракәӡами ассариак азы ирҭиуа? Урҭ руакгьы адгьыл аҿы икашәом, Шәаб игәаԥхарала акәымзар.
30. Шәара шәакәзар, шәхахәыцқәа зегьы ԥхьаӡоуп.
31. Убри аҟынтә шәымшәан; шәара абаӷырқәа шьарда шәреиӷьуп.
32. Абас, дарбанзаалакгьы ауаа рҿаԥхьа Сара исзышаҳаҭуа Саргьы жәҩан аҿы иҟоу Саб иҿаԥхьа сизышаҳаҭуеит;
33. Ауаа рҿаԥхьа Сара мап сцәызкуа Саргьы мап ицәыскуеит жәҩан аҿы иҟоу Саб иҿаԥхьа.
34. Шәгәы иаанамгааит адгьыл ахь сзаа аҭынчра аазгаразоуп ҳәа; Сара сзаа аҭынчра аазгаразы акәым, аха аса аазгаразоуп.
35. Избан акәзар Сара сааит ауаҩы иаби иареи, аԥҳагьы лани лареи, аҭацагьы данхәа лареи еилысхырц;
36. “Ауаҩы иаӷацәа иҭаацәа иреиуоуп.”
37. Заб ма зан Сара сеиҳа бзиа дызбо Сара дсыԥсам; зԥа ма зыԥҳа Сара сеиҳа бзиа дызбогьы Сара дсыԥсам.
38. Зџьар шьҭыхны Сара исхьымԥшуагьы Сара дсыԥсам.
39. Зыԥсы зыԥшааз ицәыӡуеит, сымш ала зыԥсы зцәыӡызгьы уи иԥшаауеит.
40. Шәара шәыздызкыло Саргьы сидикылоит, Сара сыздызкылогьы Сара саазышьҭыз дидикылоит.
41. Аԥааимбар ихьӡала аԥааимбар дыздызкыло аԥааимбар иҳамҭа иоуеит, аиаша ихьӡала аиаша здызкылогьы аиаша иҳамҭа иоуеит.
42. Абарҭ ахәыҷқәа рахьтә аӡәы ҵәыца заҵәыкгьы аӡы хьшәашәа аҵаҩы ихьӡала изыржәуа, ииашаны ишәасҳәоит иҳамҭа шицәымӡуа.
1. Иисус ажәаҩаҩык иҵаҩцәа рабжьара даналга, уахьынтә диасит рықалақьқәа рахь арҵареи ауазҳәареи рзы.
2. Иоанн иакәзар, Христос иусқәа рыӡбахә абахҭаҿы ианиаҳа, иҵаҩцәа ҩыџьа рҿала ицҳаит:
3. Уара уоума иаараны иҟоу, мамзар даҽаӡәы ҳаизыԥшру? ҳәа Иара иарҳәаразы.
4. Иисус урҭ аҭакс иреиҳәеит: Шәца, иашәҳә Иоанн ишәаҳауа, ижәбо:
5. Алашәцәа рылақәа хтит, ацыркьцәагьы ныҟәоит; ацәеилабаара зыхьуа цқьахоит, адагәацәагьы ираҳауеит; аԥсцәа гылоит, аччиацәагьы агәырӷьажәа рхалоит.
6. Бзабаала дыҟоуп Сара сзыҳәан имҩашьо.
7. Урҭ анцоз, Иисус ажәлар иреиҳәо далагеит Иоанн иӡбахә. Иарбану ацәҳәыраҿы иаабоит ҳәа шәзызцаз? Аԥша иарҵысуа аҵәҩан акәхарыма?
8. Нас иарбану ижәбарц шәыздәылҵ? Ашәҵатәы ԥшқақәа зшәу ауаҩы дыжәбарцу? Абар, ашәҵатәы ԥшқақәа ныҟәызго ахьыҟоу аԥсҳацәа рыҩнқәа рҿоуп.
9. Нас шәыздәылҵи? Аԥааимбар даабоит ҳәа аума? Ааи, ишәасҳәоит уи аԥааимбар иаҵкьысгьы дшеиҳау.
10. Уи абас ззы иану иоуп: “Абар, Сара Сымаалықь Уара умҩа уҿаԥхьа изырхиаша Уара уҿаԥхьа дсышьҭуеит.”
11. Ииашаны ишәасҳәоит: Аԥҳәыс илыхшахьоу рахьтә аӡәгьы Иоанн Анаҭҩы иаҵкьыс иеиҳау уаҩ дымгылацт, аха Жәҩантә Аԥсҳараҿы зегьы иреиҵоу иара диеиҳауп.
12. Иоанн Анаҭҩы имшқәа раахыс уажәраанӡа Жәҩантә Аԥсҳара мчла иргоит, зымч анызшәақәогьы уи ртәыртәуеит.
13. Избан акәзар, аԥааимбарцәа зегьи Аусԥҟеи Иоанн иҿынӡа иԥааимбаражәахеит.
14. Дшәыдышәкыларц шәҭахызар, уи иоуп Илиа, иаараны изуалу.
15. Аҳаразы алымҳақәа змоу иаҳааит.
16. Изеиԥшрастәуада абри ашьҭра? Уи ахәыҷқәа аџьармыкьақәа рҿы итәаны, зҩызцәа рахь рҿы нарханы,
17. Абас зҳәо иреиԥшуп: Ҳара аҷарпын шәзаҳарҳәеит, аха шәара шәымкәашеит; ҳара агәаҟ-ашәақәа шәзаҳҳәеит, аха шәара шәымџьабеит.
18. Избан акәзар, Иоанн дааит, акгьы ифом, акгьы ижәуеит; ирҳәоит: Уи аҩсҭаа дихоуп.
19. Дааит Ауаҩытәҩыс Иԥа, иагьифоит иагьижәуеит; ирҳәоит: Абар ауаҩы, афареи аҩыжәреи бзиа избо — амитарцәеи агәнаҳара змақәоуи рҩыза. Иагьыриашахеит аҟәышра иара аусқәа рыла.
20. Убасҟан далагеит Иара, аџьашьатәқәа реиҳара ахьирҿиаз ақалақьқәа гәыбӷан рыҭара рыгәнаҳарақәа иахьырхьымхәыз азы.
21. Агәаҟра умазааит Хоразин! Агәаҟра умазааит Беҭсаида! Избан акәзар, шәара шәҿы ирҿиаз аџьашьатәқәа Тири Сидони рҿы ирҿиазҭгьы, рымаҭәажәқәа рыла аццышә илатәаны рыгәнаҳарақәа ирыхьхәуан акыр аамҭа аԥхьа.
22. Аха Сара ишәасҳәоит: аӡбра-аҽны Тири Сидони шәара шәаасҭа ирзымариахоит.
23. Уаргьы, Капернаум, ииашаҵәҟьаны ажәҩан аҟынӡа уҽҳараукрушь? Џьаҳаным аҟынӡа улбааҩруеит, избан акәзар уара уҿы ирҿиаз аџьашьатәқәа Содом ирҿиазҭгьы, иахьанӡагьы иаанхон.
24. Аха ишәасҳәоит: аӡбра-аҽны Содом тәылан уара уаасҭа иаҳа иазымариахоит.
25. Уи аамҭазы Иисус аҭакс иҳәеит: Уҳараскуеит, Уара, Саб, дгьыли жәҩани Ирықәиҭу, аҟәышцәеи адырыҩцәеи арҭ рцәыҵәахны аԥшқацәа иахьрызцәыругаз азы.
26. Ааи, Саб! избан акәзар убас акәын Уара угәаԥхара шыҟаз.
27. Зегьы сыҭоуп Сара Саб ила, Аб ида аӡәгьы Аԥа диздыруам; Абгьы аӡәгьы диздыруам, Аԥеи Аԥа дыззааиртраны ииҭахуи рыда.
28. Шәааи сара сҿы игәаҟуеи аидара хьанҭа иаҵоуи, Сара шәсырраҳаҭып.
29. Суыӷә шәықәышәҵа иагьышәҵа Сара сҟынтә, избан акәзар Сара сҭынчуп сагьгәыԥсшьоуп, шәагьақәшәап шәыԥсқәа рырраҳаҭра.
30. Избанзар суыӷә бзабаауп, сеидарагьы ласуп.
1. Убри аамҭазы, сабышак аҽны, Иисус амхқәа дрылсны днеиуан; иҵаҩцәа амла иакын, ачахқәа хыжәжәаны ирфо иалагеит.
2. Афарисеицәа ари рбан: Абар, уҵаҩцәа асабшазы иҟаҵатәым шыҟарҵо ҳәа Иара иарҳәеит.
3. Иара урҭ иреиҳәеит: Шәара шәамыԥхьаӡаци Давид ицқәази иареи амла ианакы иҟеиҵаз?
4. Анцәа иҩны дшыныҩналаз, аԥшьаҩцәа ракәымзар, иареи ицқәази зыфара иақәиҭымыз акәырбан чақәа шырфаз?
5. Мамзаргьы шәамыԥхьаӡаци Аусԥҟаҿы асабшазы аԥшьаҩцәа аныҳәарҭа аҿы асабша шеиларго, аха харагьы шрыдым?
6. Аха ишәасҳәоит аныҳәарҭа иеиҳау абра дшыҟоу.
7. “Арыцҳашьароуп исҭаху, акәырбан акәым” иаҵанакуа жәдыруазҭгьы, ахара здым ирықәыжәӡбрымызт.
8. Избанзар Ауаҩытәҩыс Иԥа асабшагьы дақәиҭуп.
9. Уахьынтәи деиҭаҵны урҭ рсинагога дҭалт.
10. Абар, убра дыҟан знапы ҩаз аӡәы. Иара ахара идырҵарц — Асабшазы аибгатәра ҟалома? ҳәа Иара иазҵааит.
11. Иара иакәзар, урҭ иреиҳәеит: Шәара шәҟынтә дарбану уаса-заҵәык иманы асабшазы атыша иҭаҳар, ишьҭыхны иҭызымгаӡо?
12. Ауаҩы ауаса аҵкьыс хараӡа шаҟа деиӷьузеи! Абас, асабшазы абзиара аура ҟалоит.
13. Убасҟан уи ауаҩ иеиҳәеит: Унапы еиҵых. Иагьеиҵихт уи инапы, иагьбзиахеит уи егьи еиԥш.
14. Афарисеицәа андәылҵ, Иара иҿагылашаз аӡбра рыдыркылт Иара иҭархаразы.
15. Аха Иисус идырын уахьынтә дцеит. Ирацәаҩны Иара ихьыԥшит, Иаргьы зегьы ихәышәтәит.
16. Ирыӷәӷәангьы ирабжьигеит иӡбахә цәыррымгарц,
17. Аԥааимбар Исаиа ила иҳәоу нагӡарахаразы, изҳәо:
18. “Абар, Сара сыҷкәын, Сара иалысхыз, Сара бзиа избо, Сара сыԥсы зыҿҳәароу. Сара сыԥсы Уи иқәысҵоит, иагьрылеиҳәашт ажәларқәа аӡбра иаша.
19. “Уи аисра иҽалеирхәшам, дагьыҩныҵәаашам, иагьиаҳарым аӡәгьы Уи ибжьы амҩақәа рҿы.
20. “Уи иԥиҵәашам ихжәахьоу ҵәҩангьы, ақәны алҩа зхылҵуагьы ирцәарым, аҵабырг аиааира аиргаанӡа.
21. “Иара ихьӡгьы ажәларқәа ақәгәыӷуа иҟалап.”
22. Убасҟан дизнаргеит аҩсҭаа дызхыз алашәеи аҿаҳаи, дагьбзиеитәит уи. Илашәыз иагьҿаҳаз дцәажәо иагьибо дҟалеит.
23. Жәлары зегьы иџьашьаны: Абри иакәӡамишь Давид Иԥа? рҳәон.
24. Афарисеицәа ари анраҳа, ирҳәеит: Уи аҩсҭаацәа злархицо даҽакала акәым, аха аҩсҭаацәа раҳ Беелзебул имч ала ауп.
25. Аха Иисус урҭ рхәыцрақәа рыгәҭакқәа дырны урҭ иреиҳәеит: Иарбанзаалакгьы аԥсҳара ҩныҵҟалатәи аиӷарала иеиҟәшахаз цәҳәуеит; иарбанзаалакгьы ақалақь ма аҩнра ҩныҵҟалатәи аиӷарала иеиҟәшахаз зышьақәхом.
26. Аџьныш аџьныш дырхицозар, иара ихаҭа иҽеиҟәишеит, нас излашьақәхозеи уи иаҳра?
27. Сара Беелзебул ила аҩсҭаацәа рхысцозар, шәара шәԥацәа излархырцозеи урҭ? Убри аҟынтә дара шәара шәзы иӡбцәахашт.
28. Сара Анцәа Иԥсы амч ала аҩсҭаацәа рхысцозар, ари Анцәа Иԥсҳара шәара шәҟынӡа инаӡеит ҳәа аанагоит.
29. Ма изылшода аӷәӷәа иҩны дыҩныланы имаҭәақәа рӡара, раԥхьа аӷәӷәа дҿамҳәакәа? Убасҟан иҩны ирҳәуеит.
30. Сара исыцҟам уи Сара дысҿагылаҩуп; Сара исыцеизызымгогьы инихуеит.
31. Абри аҟынтә Сара ишәасҳәоит: Иарбанзаалакгьы агәнаҳаи арџьареи ауаа иранажьхоит, аха Аԥсы арџьара ауаа иранажьхом.
32. Ауаҩытәҩыс Иԥа иҿагыло ажәа зҳәогьы ианажьхоит; Аԥсы Цқьа иаҿагыло ажәа зҳәо ианажьхом абри аамҭазгьы уашьҭангьы.
33. Ма иҟашәҵа аҵла бзиа ашәыр бзиа аазышьҭуа, мамзаргьы иҟашәҵа аҵла бааԥс ашәыр бааԥс аазышьҭуа; избанзар ашәыр алоуп аҵла злардыруа.
34. Амаҭ аԥацәа! шәара шәыцәгьаны абзиа злашәҳәарызеи? Избан акәзар агәы амцхәроуп аҿы зырцәажәо.
35. Ауаҩы ҳалал имазара-ҳалал аҟынтә аҳалалра ҭигоит, ауаҩы цәгьа имазара-цәгьа аҟынтә ацәгьара ҭигоит.
36. Аха шәара ишәасҳәоит, иарбанзаалакгьы ажәа-баша ауаа ирҳәо азы аҭак ҟарҵоит аӡбра аҽны.
37. Избанзар уажәақәа рыла уқьиахоит, уажәақәа рылагьы иуқәӡбхоит.
38. Убасҟан ашәҟәыдырыҩцәеи афарисеицәеи иреиуаз џьоукы: Арҵаҩы, ҳара иаҳҭахуп иаабарц дыргак Уара уҟынтә ҳәа Иара иаҭаркит.
39. Иара аҭакс иреиҳәеит: Агызмали акалҭ ашьҭаныҟәаҩи ирышьҭроу дыргак иашьҭоуп, аха адырга уи иаҭахом, аԥааимбар Иона идырга акәымзар.
40. Избан акәзар Иона хаха-хымш акит амгәаҭа дышҭаз еиԥш, Ауаҩытәҩыс Иԥа дҟалоит анышә агәаҿы хаха-хымш.
41. Ниневиаа абри ашьҭра иацгылоит аӡбра аҽны иагьақәӡбоит уи, избан акәзар Иона иуаз иабзоураны урҭ рыгәнаҳақәа ирыхьхәит; абар, абра дыҟоуп Иона иеиҳау.
42. Аладатәи Аԥсҳа-ԥҳәыс дацгылоит абри ашьҭра аӡбра аҽны дагьақәӡбоит уи, избан акәзар лара адгьыл аҵыхәантәи Соломон иҟәышра дазыӡырҩырц дааит; абар, абра дыҟоуп Соломон иеиҳау.
43. Аԥсы-мцқьа ауаҩы данилҵлакь, дныҟәоит адгьыл баррақәа рҿы араҳаҭра ԥшаауа, аха ибом;
44. Убасҟан уи иҳәоит: Сахьынтәааз сыҩныҟа схынҳәуеит. Данааилакь, ибоит уаҩ дыҩнамкәан, иҩны ԥссаны, иеилырганы.
45. Убасҟан уи дцаны иара иаҵкьыс ибааԥсӡақәоу бжь-ԥсы-мцқьак игоит; урҭ уа иҩналаны инхоит; иагьыҟалоит уи ауаҩ изы ԥасатәи иҭагылазаашьа аҵкьыс ашьҭахьтәи еицәаны. Убас иҟалоит ари ашьҭра гызмал азгьы.
46. Ари Иара ажәлар ианреиҳәоз, Иани иашьцәеи адәахьы игылан иацәажәара рҭахны. 47. Аӡәы Уи иеиҳәеит: Абар, Уани уашьцәеи ааны адәахьы игылоуп Уара уацәажәара рҭахны.
48. Иара иакәзар, иазҳәоз аҭакс иеиҳәеит: Дызусҭада Сан, сашьцәагьы зусҭцәада?
49. Инапы иҵаҩцәа инарзынарханы иҳәеит: Абар, сангьы сашьцәагьы.
50. Избан акәзар жәҩан аҿы иҟоу Сара Саб игәаԥхара ҟазҵо, уи дагьсашьоуп, дагьсаҳәшьоуп, дагьсануп.
1. Уи аҽны Иисус аҩны ддәылҵны амшын аҿықәан дтәеит.
2. Ажәлар рацәа Уи инеидизалт; Иара ашхәа дҭаланы дтәеит, ажәлар зегьы аҿықәан игылан.
3. Иагьреиҳәеит ирацәаны жәамаанала. Иара иҳәон: Абар, алаҵаҩы дҭыҵит алаҵаразы.
4. Данылаҵоз, жәлацқәак амҩа инаншәалеит, аҵарақәагьы аахаԥрын урҭ рфеит.
5. Егьырҭ анышә ахьырацәамыз ахаҳәра иқәԥсеит; иагьааит ирласны, анышә ҵауламызт аҟынтә.
6. Амра ангыла, иканӡеит, адац ахьрымамыз аҟынтә, иҩеит.
7. Егьырҭ амаӷра илаԥсеит, амаӷ иазҳан урҭ ахәаҽит.
8. Егьырҭ ракәзар, адгьыл барақьаҭраҿы икаԥсан аҽаҩра аарышьҭуан, акы иаанашьҭит шәынтә иазырҳаны, егьы хынҩажәантә, даҽакгьы ҩажәижәабантә.
9. Алымҳәқәа змоу иаҳааит!
10. Аҵаҩцәа неидгыланы, Ажәамаанала изроуҳәозеи Уара урҭ? ҳәа иарҳәеит.
11. Избанзар шәара ишәыҭоуп Жәҩантә Аԥсҳара амаӡақәа рдырра, урҭ ирыҭам ҳәа Иара аҭакс урҭ иреиҳәеит.
12. Избанзар измоу иоуеит, иагьмарымажахоит: измам имоугьы имххоит.
13. Урҭ ирбоны ирбом, ираҳауаны ираҳауам, иагьрзеилкаауам, убри азоуп ажәамаанала сызрацәажәогьы.
14. Иагьнагӡахоит дара рҿы абас зҳәо Исаиа иԥааимбаражәа: “Аҳарала ишәаҳалашт, аха игәнышәкылашам. Шәылақәа рылагьы ижәбалашт, аха агьжәбашам.
15. Избан акәзар ари ажәлар ргәы ашша кыдуп, рлымҳақәа рылагьы аарла ираҳаит, рылақәагьы хырҩеит, рылақәа рыла ирымбарц, рлымҳақәа рылагьы ирмаҳарц, ргәалагьы игәнырымкыларц, иагьымааҳәырц, насгьы урҭ Сара иеибгастәырц.”
16. Шәа шәылақәа ракәзар, бзабаа рымоуп иахьырбо азы, шәлымҳақәагьы иахьраҳауазы.
17. Ииашаны ишәасҳәоит: Ирацәаҩны аԥааимбарцәеи аиаша ныҟәгаҩцәеи ирҭахын шәара ижәбо рбарц, аха ирымбеит, ишәаҳауагьы раҳарц рҭахын, аха ирмаҳаит.
18. Абри аҟынтә шәара шәазыӡырҩы алаҵаҩы изку ажәамаана.
19. Дарбанзаалакгьы Аԥсҳара ажәа заҳауаны игәнызымкыло иҿы агызмал дааны уи игәаҿы илаҵоу иӷьычуеит; абар, амҩаҿы илаҵоу змааноу.
20. Ахаҳәраҿы илаҵоу акәзар, убри ажәа заҳауаны убри асааҭ азы игәырӷьаҵәа издызкыло иоуп.
21. Аха уи иҩныҵҟа адац ахьимам азы акыр аамҭа иҽизынкылом; агәырҩеи ажәазы ашьҭазаареи шааилакь, убри асааҭ азы дааҳәуеит.
22. Амаӷраҿы илаҵоу акәзар, убри ажәа заҳауа иоуп, аха абри аамҭа азҿлымҳареи абеиара ахнахреи ажәа рхәаҽуеит насгьы уи лҵшәадахоит.
23. Адгьыл барақьаҭ аҿы илаҵоу акәзар, убри ажәа заҳауа иагьгәынызкыло иоуп; уи иоуп алҵшәа бзиа аазышьҭуа иагьузҭо — аӡәы иааишьҭуеит шәынтә иазырҳаны, егьы хынҩажәантә, даҽаӡәгьы ҩажәижәабантә.
24. Даҽа жәамаанакгьы рыдигалт Уи, абас ҳәо: Жәҩантә Аԥсҳара ажәла барақьаҭ зымхаҿы илазҵаз ауаҩы иеиԥшуп.
25. Ауаа аныцәаз, уи иаӷа дааин ача абжьара амыркыџьы жәла лаҵаны дцеит.
26. Аиаҵәара гыланы ачха аныхнага, амыркыџьгьы цәырҵит.
27. Аҩны аԥшәма итәқәа ааин иарҳәеит: Ҳаҳ, жәла барақьаҭымзи умхаҿы илоуҵаз? Иабантәааи уа амыркыџьы?
28. Иара урҭ иреиҳәеит: Ауаҩы иаӷа иоуп ари ҟазҵаз. Атәқәа ракәзар, уи иарҳәеит: Нас иуҭахыма ҳара ҳцаны урҭ рылаҳхырц?
29. Аха иара иҳәоит: Мап, амыркыџьы анрылышәхуа, ачагьы ыҵшәымхырц азы.
30. Шәырҟәыҵ! Урҭ аҩбагьы абҵара аҽнынӡа иеицрызҳааит; абҵараҽны абҵацәа ирасҳәап: Раԥхьа иеизыжәга амыркыџьқәа, иагьҿашәҳәа инымҩақәаны абылразы; ача сцаҿы иеизыжәга.
31. Даҽа жәамаанак рыдигалт Иара урҭ, абас ҳәо: Жәҩантә Аԥсҳара ауаҩы имхаҿы инаганы илеиҵаз абаџ-жәлац иеиԥшуп.
32. Ажәлақәа зегьы иреиҵоуп уи, аха ианазҳалакь, уи ауҭраҭыхқәа зегьы иреиҳахоит, иагьҵлахоитб ажәҩантә ҵарақәагьы ааны уи амахәқәа рҿы рыҩнқәа ҟарҵартә еиԥш.
33. Даҽа жәамаанак реиҳәеит Иара урҭ: Жәҩантә Аԥсҳара хы-бчыҟәк ашыла зегьы ҵәыҵәаанӡа ҳәа аԥҳәыс иаахәаны иалалҵаз аҵәырса иеиԥшуп.
34. Абарҭ зегьы Иисус жәамаанала ажәлар иреиҳәеит, жәамаанадагьы урҭ акгьы реиҳәомызт,
35. Аԥааимбар ила иҳәаз ҟаларазы: “Жәамаанала сҿы аасыртуеит; ирыласҳәоит аԥсабара аншаха аахыс иҵәахыз”.
36. Убасҟан ажәлар аушьҭны Иара аҩны дыҩналт. Иҵаҩцәа неидгылан, Иеилаҳкаартә иҳаҳә амхы илаҵоу амыркыџьы иазку ажәамаана ҳәа иарҳәеит.
37. Иара аҭакс иҳәеит: Ажәла бзиа лазҵо Ауаҩытәҩыс Иԥа иоуп.
38. Амхы адунеи ауп. Ажәла бзиақәа Аԥсҳара аԥацәа роуп; амыркыџьқәа агызмал иԥацәа роуп.
39. Урҭ лазҵаз аӷа аџьныш иоуп; абҵара адунеи аҵыхәтәа ауп; абҵацәа амаалықьцәа роуп.
40. Убри аҟынтә амыркыџьқәа шалырхуеи мцала ишырбылуеи реиԥш иҟалоит адунеи аҵыхәтәазгьы.
41. Ауаҩытәҩыс Иԥа имаалықьцәа дәықәиҵоит, иагьеизыргоит Иара Иԥсҳарахьтә арҩашьатәқәа зегьи азакәандара ныҟәызгақәои,
42. Иагьаларыжьуеит урҭ афрына-мца; убра иҟалашт аҵәыуареи ахаԥыц-рҿҿареи.
43. Убасҟан аиаша ныҟәгаҩцәа амра еиԥш икаҷҷашт Раб Иԥсҳараҿы. Алымҳақәа змоу иаҳааит.
44. Жәҩантә Аԥсҳара амхаҿы ижу ахазына, ауаҩы ибаны дырҩагь ииҵәахыз, иеиԥшуп; дақәгәырӷьаны дцаны имоу зегьы ҭины уи амхы ааихәоит.
45. Дырҩагь, Жәҩантә Аԥсҳара абырлаш бзиақәа ирышьҭоу аҭуџьар иеиԥшуп.
46. Уи зыхә дууз абырлаш аниба, дцан имаз зегьы ҭины уи ааихәеит.
47. Дырҩагь, Жәҩантә Аԥсҳара амшын иаларыжьыз аԥсыӡ хкқәа зкыз акаҭ иеиԥшуп.
48. Уи анҭәы, агаҿа аҿы иҭырган, итәаны абзиақәа амаҭәахәқәа ирҭарҵеит, иаԥсақәамыз карыжьит.
49. Убас иҟалоит адунеи аҵыхәтәан; амаалықьцәа цәырҵны аиашацәа ирылоу ацәгьақәа рылыргоит.
50. Иагьаларыжьуеит урҭ афрына-мца; уа иҟалашт аҵәыуареи ахаԥыцрҿҿ ареи.
51. Иисус урҭ иреиҳәоит: Игәнышәкылама шәара абарҭ зегьы? Дара иарҳәоит Уи: Ааи, Иҳәқәиҭу!
52. Иара дара иреиҳәеит: Убри аҟынтә дарбанзаалакгьы ашәҟәыдырҩы Жәҩантә Аԥсҳара атәы зҵахьоу, аҩн аԥшәма зыхазынаҭра аҿыци ажәи ҭызго диеиԥшуп.
53. Иисус абарҭ ажәамаанақәа зегьы данрылга, дцеит уахьынтә.
54. Иара иԥсадгьыл ахь дааны урҭ рсинагога аҿы идирҵон: даргьы иџьаршьон иагьырҳәон: Иабантәааигеи абри еиԥш аҟәышреи амчқәеи?
55. Ауасҭа иԥа иакәӡами Уи? Мариа захьӡу лоуми иан? Иакоби Иосифи Симони Иудеи роуми иашьцәагьы?
56. Иаҳәшьцәагьы зегьы ҳара иҳацӡами? Иабантәаанагеи абарҭқәа зегьы Иара иҿы?
57. Иагьҩашьалон Иара изы. Иисус иакәзар, урҭ иреиҳәеит: Аԥааимбар дҳаҭырдам, иԥсадгьыли иҩни рҿы акәымзар.
58. Убраҟа ирацәаны аџьашьатәқәа ҟаимҵеит, рхамҵара аҟынтә.
1. Убри аамҭазы аԥшьбарак ахылаԥшҩы Ирод Иисус иӡбахә иаҳаит.
2. Иагьреиҳәеит имаҵуцәа: Ари Иоанн Анаҭҩы иоуп; уи аԥсцәа рахьтә дгылеит азы, имчгьы акралшоит.
3. Избанзар Ирод Иоанн диган дҿаҳәаны абахҭа дҭеикит, иашьа Филипп иԥҳәыс Иродиада илхырҟьаны,
4. Уи уара думазарц ахәҭам ҳәа Иоанн иахьиеиҳәалоз азы.
5. Дишьырцгьы иҭахын, аха ажәлар дрыцәшәон, избанзар Иоанн ԥааимбарс дрыԥхьаӡон.
6. Ирод иира амш аҽны Иродиада лыԥҳа аизара аҿаԥхьа дкәашон, Иродгьы лҽигәалырԥхеит.
7. Убри аҟынтә дықәны ажәа лиҭеит дзыҳәалакгьы шлиҭо ала.
8. Лара лакәзар, лан илабжьылгаз ала илҳәоит: Иара абраҵәҟьа исыҭ Иоанн Анаҭҩы ихы асаара ианҵаны.
9. Ари аԥсҳа илахь еиқәнаҵазаргьы, иқәрақәеи ицтәақәази рҟынтә адҵа ҟеиҵеит уи лоуразы.
10. Иагьдәықәиҵан Иоанн ихы хиҵәеит абахҭаҿы.
11. Ихы асаара ианҵаны иаарган аҭыԥҳа илырҭеит; лара уи лан илызналгеит.
12. Иҵаҩцәа аан, ихәамц ганы анышә иарҭеит; ицангьы Иисус адырра ирҭеит.
13. Иисус ари аниаҳа, ашхәа дҭаланы дцеит уахьынтә имала адгьыл цәҳәырахь; уи ажәлар ианраҳа, ақалақьқәа ирылҵны шьапыла Иара ишьҭалт.
14. Данҭыҵ, Уи ибеит ажәлар рацәа; урҭ рыцҳаишьан рчымазцәа бзиеитәит.
15. Ахәлара анааи, Иара иҵаҩцәа неидгыланы иарҳәеит: Ари дгьыл-цәҳәыроуп, аамҭагьы акыр инеихеит; иоушьҭ ажәлар, ақыҭақәа рахь ицаны ирфаша аархәарц.
16. Иисус иакәзар, урҭ иреиҳәеит: Иаҭахым урҭ рцара; шәара ирышәҭ урҭ ирфаша.
17. Дара Иара иарҳәоит: Ҳара ара акгьы ҳамам, хә-чахыки ҩ-ԥсыӡки ракәымзар.
18. Иара иҳәеит: Арахь Сара исзаажәг урҭ.
19. Ажәлар ашьацра илатәарц реиҳәан, ахә-чахыки аҩ-ԥсыӡки шьҭыхны ажәҩан ахь илақәа ҩарԥшны иԥшьеит, ачақәа ԥыҽҽны иҵаҩцәа ириҭеит, иҵаҩцәа ажәлар ирырҭеит.
20. Зегьы рызхара рфеит, ирцәынхаз асақәагьы еизыргеит жәаҩа каҵкәыр рызна.
21. Акрызфоз хә-нызқьҩык инарзынаԥшуа ахацәа ыҟан, аҳәсеи ахәыҷқәеи аламкәан.
22. Убри асааҭ азы Иисус иҵаҩцәа ашхәа иҭаланы, Иара ажәлар ауишьҭаанӡа, иаԥхьа нырцәҟа ииасыртә ҟеиҵеит.
23. Ажәлар ауишьҭын, Иара ашьха дхалеит имала дныҳәарц, ахәлара анааи, ихала уа дыҟан.
24. Ашхәа амшын агәаны иҟан, амшын ацәқәырԥақәагьы уи иасуан, аԥша аԥықәслон азы.
25. Ауха аԥшь-ҷаԥшьараан Иара дааит дара рахь амшын дықәныҟәо.
26. Иҵаҩцәа Иара амшын дықәныҟәо дшааиуаз анырба, иеила-ҩеиласт: Ари лаԥшҵашәароуп рҳәан ишәаны иеибарҟааит.
27. Аха Иисус иара убри асааҭ азы драцәажәан, Шәыҽшәырхаҵа, ари Сара соуп, шәымшәан иҳәеит.
28. Петра Уи аҭакс иеиҳәеит: Иҳақәиҭу, ари Уара уакәзар, аӡы сықәланы Уара уҿы анеира сыдҵа.
29. Иара иҳәеит: Уааи! Петра ашхәа дҭыҵны, аӡы дықәланы иҿынеихеит Иисус иахь днеирц.
30. Аха аԥша аниба, дшәан, аҵааҟәрылара даналага, дныҩныҟааит: Иҳақәиҭу, сеиқәырха!
31. Иара убри асааҭ азҵәҟьа Иисус инапы неиҵыхны дааникылт иагьиеиҳәоит: Ахаҵара-маҷ, узыгәрамгахазеи?
32. Урҭ ашхәа ианынҭала, аԥшагьы ааҭынчхеит.
33. Ашхәаҿы иҟаз ракәзар, иааины Иара иеихырхәеитб Ииашаны Уара Анцәа Иԥа уоуп рҳәо.
34. Ианыр амшын, урҭ Генисареҭтәи адгьыл аҿы инаӡеит.
35. Иара данырдыр, уи аҭыԥан инхақәоз уи акәша-мыкәша зегьынџьара ауаа дәықәырҵан иааргеит Иара иахь ачымазцәа зегьы.
36. Иагьиҳәон Иара имаҭәа аҵкар заҵәык иакьысырц, иакьысқәазгьы зегьы бзиахеит.
1. Убасҟан иаауеит Иисус иҿы Иерусалимынтә афарисеицәеи ашәҟәыдырыҩцәеи, иагьырҳәоит:
2. Уара уҵаҩцәа ажәытә уаа рҳәахьа изахыԥозеи? Избан акәзар урҭ ача анырфо, рнапқәа рыӡәӡәом.
3. Иара урҭ ираҭеикит: Шәаргьы Анцәа иԥҟара шәзахыԥозеи шәҳәахьа амш ала?
4. Избанзар Анцәа иҳәеит: “Уани уаби ҳаҭыр рықәҵала”, насгьы “Заби зани зырџьо аԥсра иқәзааит”.
5. Аха шәара ишәҳәоит: Дарбанзаалакь “Сара сҟынтә уара ухы иаурхәараны иҟаз кәырбануп” ҳәа ма заб иазҳәо ма зан илазҳәо
6. Уи иаби иани ҳаҭыр рықәиҵашам ҳәа; абас, шәара иаԥышәхит Анцәа иажәа шәара шәҳәахьа амш ала.
7. Агәыҩбараа! Шәара шәзыҳәан Исаиа бзиа дԥааимбаражәаҳәеит абас еиԥш ҳәо:
8. “Абарҭ ауаа рҽысзааигәартәуеит ражәала, ҳаҭыр сықәырҵоит рыбз ала; ргәы акәзар, хара исыҟәгоуп Сара.
9. Аха баша Сара ҳаҭыр сықәырҵоит ҵарақәас ауаҩытәҩыс иԥҟарақәа дырҵо”.
10. Ажәлар дрыԥхьан иреиҳәеит: Шәӡырҩы иагьгәынышәкыл:
11. Аҿы иҭало акәым ауаҩы дызхәымго; аҿы иҭыҵуа ауп ауаҩы дызхәымго.
12. Убасҟан инеидгылан, Иудыруама, афарисеицәа ари ажәа анраҳа, ишарҩашьаз? ҳәа иарҳәоит.
13. Иара ираҭеикит: Иарбанзаалакгьы аҵиаа Жәҩантә Саб иеиҭеимҳаз ашьаҭа ыӡуеит.
14. Шәырҟәаҵ урҭ; урҭ лашәқәаны алашәцәа рԥызаҩцәа роуп. Алашә алашә дныҟәигозар, аҩыџьагьы ажра иҭаҳауеит.
15. Иҳаилыркаа ажәамаана ҳәа Петра Уи иаҭеикит.
16. Иара иҳәеит: Нас шәаргьы ишәзеилымкаауану?
17. Ишәзеилымкаауеи аҿы иҭало зегьы амгәахь ишцо насгьы наҟ ишҭыҵуа?
18. Аҿы иҭыҵуа акәзар, агәаҟынтә иаауеит дагьхәымганатәуеит уи ауаҩы.
19. Избан акәзар, агәаҟынтә иаауеит ацәыгьхәыцрақәа, ауаҩшьрақәа, акалҭшьҭаныҟәарақәа, ацәыбзарақәа, аӷьычрақәа, амцшаҳаҭрақәа, арџьарақәа.
20. Абарҭ роуп ауаҩы дхәымгазтәуа; напы-мыӡәӡәала акрыфара ауаҩы дхәымганатәуам.
21. Убрахьынтә далҵны Иисус дцеит Тири Сидони рҵакырахь.
22. Абар, уи аҵакырахьтә Хананеиа-ԥҳәыс, ддәылҵны аҳәҳәара далагеит: Срыцҳашьа сара, Иҳақәиҭу, Давид Иԥа! Сыԥҳа бааԥсыла даҩысҭаакит.
23. Иара иакәзар, лара аҭакс ажәакгьы леимҳәеит. Иҵаҩцәа неидгылан Иара иҳәон: Доушьҭ уи, избан акәзар дҳашьҭаҟаауеит.
24. Аха Иара иҳәеит аҭакс: Сара саашьҭуп Израилаа рыҩны ауаса ҭахақәа рахь мацара.
25. Лара лакәзар, Иара днеидгыланы диеихырхәо, Иҳақәиҭу, усыцхраа сара ҳәа аҳәара даҿын.
26. Иара аҭакс иҳәеит: Ача ахәыҷқәа ирымхны алақәа рымҵажьра бзиам.
27. Лара лакәзар, илҳәеит: Ибзиоуп, Иҳақәиҭу, аха алақәагьы ирфоит дара зтәқәоу реишәаҟынтә икаԥсо ахәаша-маша.
28. Убасҟан Иисус уи аҭакс илеиҳәеит: Еи аԥҳәыс, идуӡӡоуп бара бхаҵара. Нас, иҟалааит бара ишыбҭаху; дагьбзиахеит лыԥҳа иара убри асааҭ азы.
29. Уахьынтәи далҵны, Иисус дааит Галилеитәи амшын ахь, ашьхагьы дҩықәлан уа дтәеит.
30. Иагьизнеит Уи ажәлар рацәа, ацыркьцәа, ахымхәацәа, алашәцәа, аҿаҳацәа, егьырҭгьы рацәаҩны ирыманы. Урҭ Иара ишьаԥқәа рааигәа ишьҭарҵеит, Иаргьы урҭ бзиеитәит.
31. Ажәлар иџьаршьеит аҿаҳацәа цәажәо, ахымхәацәа ргәы бзианы, ацыркьцәа ныҟәо, алашәцәагьы ирбо анырба; дагьҳараркит Израилаа Рынцәа.
32. Иисус иакәзар, иҵаҩцәа дрыԥхьан иҳәеит: Ирыцҳасшьоит ажәлар Сара; абар, шьҭа хымш ҵуеит Сара исыцҟоуижьҭеи ирфо рымамкәан; амла ишакуагьы исышьҭыр сҭахым амҩан рымч мцаразы.
33. Аҵаҩцәа Иара иарҳәоит: Иабантәаагари ацәҳәыраҿы абасҟак ача ажәлар зегьы акрырҿаҳҵартә еиԥш?
34. Иагьреиҳәоит урҭ Иисус: Шаҟа чахы шәымоузеи? Бжьбеи ԥсыӡқәаки рҳәеит дара.
35. Ажәлар адгьыл аҿы ииарц реиҳәан,
36. Абжь-чаки аԥсыӡқәеи шьҭыхны, Анцәа аџьшьара неиҭаны иԥыҽҽны иҵаҩцәа ириҭон, иҵаҩцәа ажәлар ирырҭон.
37. Зегьы ирфеит, рызхарагьы ҟалеит; ирцәынхаз асақәагьы еизыргеит бжь-калаҭк рызна.
38. Акрызфоз ракәзар, ԥшь-нызқьҩык ахацәа ыҟан, аҳәсеи ахәыҷқәеи аламкәан.
39. Ажәлар ауишьҭын, ашхәа дҭаланы дааит Иара Магдалинтәи тәылан.
1. Афарисеицәеи асаддукеицәеи неидгыланы Иара дԥышьо иҳәон ажәҩан ахьтә дыргак дирбаразы.
2. Иара иакәзар, аҭакс иреиҳәеит: Ахәылԥазы ишәҳәоит: Амш бзиахоит ажәҩан ҟаԥшьуп азы;
3. Ашьыжьымҭангьы: Иахьа амш цәгьахоит, ажәҩан ҟаԥшьы-цәеиқәароуп азы. Ажәҩан ахаҿра аилкаашьа жәдыруеит; аамҭақәа рдыргақәа шәзымдыруану?
4. Агызмали зкалҭ ҟьашьуи ирышьҭроу адырга дашьҭоуп, аха уи дырга иоуам, Иона идырга акәымзар. Дара ааныжьны дырԥырҵит.
5. Нырцәҟа ианыруаз, аҵаҩцәа ача агара рхашҭит.
6. Иисус урҭ иреиҳәеит: Шәгәы шәҽаныз, афарисеицәеи асаддукеицәеи рҵәырса шәҽацәышәыхьча.
7. Дара ргәаныла ихәыцуа ирҳәон: Ҳара ача ахьааҳамгаз азоуп.
8. Иисус ари идырын иҳәеит: Хаҵара-маҷраа! Гәаныла шәзызхәыцуа ача ахьшәымам азоума?
9. Уажәгьы ишәзеилымкаауеи иагьшәгәаламшәои хә-чахык хә-нызқьҩык ишрызхаз, насгьы шаҟа калаҭ еизыжәгаз?
10. Мамзаргьы, бжь-чахык ԥшь-нызқьҩык ишрызхаз, насгьы шаҟа каҵкәыр еизыжәгаз?
11. Афарисеицәеи асаддукеицәеи рҵәырса шәҽацәышәыхьчала ҳәа ишәасҳәаз ачақәа рзы шакәым шԥашәзеилымкаауеи?
12. Убасҟан дара рхаҿы инеит Уи ииҳәаз ача ҵәырса акәымкәан афарисеицәеи асаддукеицәеи рҵара рҽацәырыхьчаларазы ишазҳәаз.
13. Филипп и-Кесариа тәылан данааи, Ауаҩытәҩыс Иԥа ҳәа ззырҳәода ауаа? ҳәа Иисус иҵаҩцәа дрызҵаауан.
14. Дара ирҳәеит: Џьоукы Иоанн Анаҭҩы, егьырҭ Илиа, даҽа џьоукгьы Иеремиа, ма аԥааимбарцәа руаӡәы рҳәоит.
15. Иара урҭ иреиҳәоит: Шәара Сара сызусда ҳәа ишәҳәозеи?
16. Уара Христос, Анцәа Бза Иԥа уоуп ҳәа аҭак ҟеиҵеит Симон Петра.
17. Иисусгьы уи аҭакс иеиҳәеит: Бзабаала уҟоуп уара Симон, Иона иԥа, избан акәзар ацәеижьи ашьеи ракәым уара ари узаазыртыз, аха жәҩан аҿы иҟоу Сара Саб иоуп.
18. Саргьы иуасҳәоит уара: Петра = ахаҳә уоуп, абри ахаҳә аҿгьы Сара суахәама сыргылоит, џьаҳаным агәашәқәагьы уи ирызиааиуам.
19. Сара иусҭоит Жәҩантә Аԥсҳара ацаԥхақәа; адгьыл аҿы уара иҿоуҳәо ҿаҳәахоит ажәҩан аҿгьы; адгьыл аҿы иԥуртуа ажәҩан аҿгьы иԥыртхоит.
20. Убасҟан Уи иҵаҩцәа иреиҳәеит Иара Христос шиакәу аӡәгьы иарымҳәарц.
21. Убри инаркны Иисус иҵаҩцәа иреилиркаауа далагеит Иерусалимҟа дцараны дшыҟоу, ахылаԥшцәеи аԥшьаҩ-еиҳабацәеи ашәҟәыдырыҩцәеи рыла агәаҟра рацәа ихҭысраны дшыҟоу дагьшыршьуа, насгьы ахымш рыҽны дшыбзахо.
22. Петра Иара днаскьаԥхьаны имеикуа далагеит: Ухы рыцҳашьа, Иҳақәиҭу, ари Уара иузыҟалом.
23. Иара иакәзар, дхьаҳәны Петра иеиҳәеит: Усԥырҵ наҟ аџьныш! Уара Сара сзы ухыхҩуп, избан акәзар Анцәа итәы акәым узызхәыцуа ауаҩытәҩыса итәоуп.
24. Убасҟан Иисус иҵаҩцәа иреиҳәеит: Сара сышьҭаныҟәара зҭаху ихы мап ацәкны, иџьар аашьҭыхны, Сара дсышьҭалааит.
25. Избан акәзар зыԥсы аиқәырхара зҭаху, уи иҭеирхоит; зыԥсы Сара сзы ҭазырхогьы еиҭа изыхынҳәуеит.
26. Ауаҩы излаифеидоузеи адунеи зегьы ирҳаргьы, иԥсы даԥырхагахозар? Мамзаргьы иԥсы ацынхәрас ииҭираны иҟоузеи?
27. Избан акәзар даараны дыҟоуп Ауаҩытәҩыс Иԥа Иаб, иҳаракырала имаалықьцәа иманы; убасҟан ииҭоит доусу иус иақәнагоу.
28. Ииашаны ишәасҳәоит: Иҟоуп абра игылақәоу рахьтә шьоукы, Ауаҩытәҩыс Иԥа зыԥсҳараҿы иаауа дырбаанӡа, аԥсра агьама зымбаша.
1. Фы-мш анҵы. Иисус Петреи Иакоби уи иашьа Иоанни рымала иаашьҭыхны ашьха ҳарак ихәнигоит.
2. Иҽеиҭеикит Иара урҭ рҿаԥхьагьы; ихы-иҿы каҷҷеит амра еиԥш, ишәҵатәқәагьы шкәакәахеит алашара еиԥш.
3. Абар урҭ ирызцәырҵит Моисеии Илиеи Иара иацәажәоны.
4. Петра Иисус аҭакс иеиҳәеит: Иҳақәиҭу, ибзиоуп ҳара ҳзы ара аҟазаара. Иуҭахызар, х-қьалак сыргылап; акы Уара узы, акы Моисеи изы, акгьы Илиа изы.
5. Абри аҳәара дшаҿыз, ԥҭашк аархатәеит; бжьыкгьы аԥҭахьтә ицәажәеит: Абри иоуп бзиа избо Сара Сԥа, сгәаԥхара ҳалал зду; Иара шәизыӡырҩла.
6. Ари аҵаҩцәа ианраҳа, ӷәӷәала ишәаны ҿыцха икаҳаит.
7. Аха Иисус урҭ днарыдгыланы дныркьысын иҳәеит: Шәгыл, насгьы шәымшәан.
8. Рылақәа анҩышьҭырх, Иисус заҵәык Ихаҭа ида уаҩ дрымбеит.
9. Ашьха ианылбаауаз, Иисус ирыдиҵеит абас ҳәо: Аӡәгьы иашәымҳәан ари ижәбаз, Ауаҩытәҩыс Иԥа аԥсцәа рахьтә дгылаанӡа.
10. Иҵаҩцәа изҵааит: Нас ашәҟәыдырыҩцәа ирҳәо закәуи, Илиа иоуп аԥхьа иаараны иҟоу ҳәа?
11. Илиа ииашаҵәҟьаны даауеит иагьшьақәиргылоит зегьы иҳәеит Иара аҭакс.
12. Аха Сара ишәасҳәоит Илиа дшаахьоу дагьшырзымдыр насгьы иаарҭахыз зегьы шизыруз. Абас урҭ ирыхҟьаны Ауаҩытәҩыс Иԥагьы дгәаҟраны иаԥхьа ишьҭоуп.
13. Убасҟан аҵаҩцәа рхаҿы инеит Иоанн Анаҭҩы изы ишреиҳәаз.
14. Урҭ ажәлар рҿы ианааи, аӡәы Иара днеидгылеит дшьамхнышгыло
15. Иагьиҳәоит: Иҳақәиҭу, дрыцҳашьа сара сԥа; уи дымзакуп, цәгьаӡа дгәаҟуеит; лассы-лассы амца иҽақәижьуеит, лассы-лассгьы аӡы иҽалаижьуеит.
16. Уара уҵаҩцәа рҟны даазгеит, аха урҭ дырзымхәышәтәит.
17. Иисус аҭакс иҳәеит: Еҳ, ихаҵарадоу имҩахҟьоу ашьҭра! Сабанӡашәыцҟазаауеи? Шәабанӡасычҳари? Даажәг Сара сахь уи.
18. Иисус уи даҟәихт, аҩсҭаагьы дилҵит, аҷкәынгьы убри асааҭ азы дыбзиахеит.
19. Убасҟан аҵаҩцәа Иисус имала инеидгылан иҳәеит: Ҳара изҳалымшазеи уи илцара?
20. Иисус урҭ иреиҳәоит: Шәара шәхаҵара маҷраҟынтә ауп; избан акәзар ииашаны ишәасҳәоит: Баџ-жәлацк иаҟараны ахаҵара шәымазар, абри ашьха “Абрахьынтә абнахь уеиҭаҵ” ҳәа азышәҳәар, иеиҭаҵуеит, шәара ишәылымшашагьы агьҟалашам. 21. Ари ашьҭра лцагас иамоу аныҳәареи ачгареи мацара роуп.
22. Урҭ Галилеи ианеицҟаз, Иисус иреиҳәеит: Ауаҩытәҩыс Иԥа ауаа рнапы даҭахоит,
23. Дагьыршьуеит Иара, ахымш рзгьы дгылоит. Даргьы мыцхәы рылахь еиқәырҵеит.
24. Урҭ Капернаум ианааи, адидрахм-еизгацәа Петра инеидгылан, Шәара шәырҵаҩы адидрахм ҳаимҭаришь? ҳәа иарҳәеит.
25. Иара Ааи иҳәоит. Уи аҩны даныҩнала, акы аҳәара иҽазикаанӡа, Иисус иҳәеит: Уара угәы ишԥаанагои, Симон? Адунеи Аԥсҳацәа абаџь ма аҳаза змырхуала? Рԥацәа ракәу, мамзаргьы атәым уаа ракәу?
26. Атәым уаа рҟынтә ауп ҳәа уи аҭак аныҟеиҵа, Ус акәзар, аԥацәа рхы иақәиҭуп ҳәа Иисус уи иеиҳәеит.
27. Аха ҳара урҭ ҳмырҩашьарц, уца, амшын аҵәгәыр ҭаршә; раԥхьа иаҿашәо аԥсыӡ аанкыл; аҿы анаауртлакгьы иубоит статирк; убри ааҭганы дара ирыҭ Сара сызгьы уара узгьы.
1. Убри аамҭазы аҵаҩцәа Иисус инеидгылан, Нас иеиҳабыда Жәҩантә Аԥсҳараҿы? ҳәа изҵааит.
2. Иисус ҳәыҷык дааиԥхьан рыгәҭа днеиргылан,
3. Иҳәеит: Ииашаны ишәасҳәоит, шәҽеиҭакны ахәыҷқәа шәреиԥшымхар, Жәҩантә Аԥсҳара шәызҭалашам.
4. Убас, абри ахәыҷы зыҽиаҟаразтәыз иоуп Жәҩантә Аԥсҳараҿы иреиҳау.
5. Абри иеиԥш хәыҷык Сара сыхьӡала дыздызкыло Сара сидикылоит.
6. Аха абарҭ Сара схазҵо ахәыҷқәа руаӡәкгьы дзырҩашьо изы иеиӷьхон аӡлагара алу ихәда иахьнырҳаланы амшын агәы аҿы дӡаадырҟәрылар.
7. Агәаҟра амазааит адунеи аҩашьарақәа рзы, избан акәзар аҩашьарақәа аараны иҟоуп, аха агәаҟра имазааит аҩашьара зла иаауа ауаҩы.
8. Унапы ма ушьапы уарҩашьозар, ихҵәаны наҟ иуҟәыганы икажь; еиҳа иузеиӷьуп напыда ма шьапыда аԥсҭазаара уалалар, уҩ-напыки уҩ-шьапыки уманы наӡаӡатәи амца уалажьхар аҵкьыс.
9. Ула уарҩашьозар, иҭжәаны наҟ иуҟәыганы икажь; иузеиӷьуп узлак ала аԥсҭазаара уалалар, уҩ-лак уманы геена амца-қьауқьад уалажьхар аасҭа.
10. Аҳаҳаи, абарҭ ахәычқәа рҟынтә аӡәгьы иҟны атәамбара шәмыхьааит; избан акәзар ишәасҳәоит урҭ рымаалықьцәа ажәҩан аҿы иеихмырсыӷьӡакәан жәҩан аҿы иҟоу Сара Саб ихы-иҿы шырбо. 11. Избан акәзар Ауаҩытәҩыс Иԥа дааит иҭахаз еиқәирхарц.
12. Шәгәы ишԥаанаго? Аӡәы шә-уасак иманы убарҭ рҟынтә акы ҟьалар, уи ԥшьынҩажәи зеижә ашьха иааныжьны иҟьалаз иԥшааразы дымцари?
13. Уи изыԥшааны дҟалар, ииашаны ишәасҳәоит, ԥшьынҩажәи зеижә имҟьалақәаз раасҭа уи деигәырӷьоит.
14. Убас, шәара Шәаб жәҩан аҿы иҟоу игәаԥхом, абарҭ ахәыҷқәа рҟынтә аӡәы дҭахар.
15. Уашьа гәнаҳара узиур, уца, иагьиқәыԥҽ уи шәара шәымала шәыбжьара. Уҳәатәы хеиҵар, уашьа дурҳаит.
16. Уҳәатәы хеимҵар, уца, аӡәы ма ҩыџьа уманы, ҩыџьа ма хҩык ашаҳаҭцәа рыла иарбан ажәазаалакгьы шьақәырӷәӷәахарц.
17. Урҭгьы рҳәатәы хеимҵар, ауахәамаҿы иҳәа; ауахәама аҳәатәгьы хеимҵар, амурҭаҭи аҳазалхҩи дреиԥшхааит уара узы.
18. Ииашаны ишәасҳәоит, адгьыл аҿы иҿашәҳәо ажәҩан аҿгьы иҿаҳәахоит; адгьыл аҿы иԥшәыртуа ажәҩан аҿгьы иԥыртхоит.
19. Дырҩагь ииашаны ишәасҳәоит, ҩыџьа шәара ишәыуоу иарбан усзаалакгьы азы рҳәоу еиқәшәар адгьыл аҿы, изыҳәалакь Сара Саб жәҩан аҿы иҟоу ила ирыҭахоит.
20. Избан акәзар, ҩыџьа ма хҩык Сара сыхьӡ ала иахьеизгоу, убра дара рыгәҭаны Сара сыҟоуп.
21. Убасҟан Петра Иара днеидгылан, Иҳақәиҭу, шаҟантә ианасыжьрызеи сашьа, сара агәнаҳара сзиуазар? Бжьынтә роума? ҳәа иеиҳәеит.
22. Иисус уи иеиҳәоит: Сара иуасҳәом бжьынтәы рҟынӡа ҳәа, аха бжьынтә хынҩажәи жәабантәы.
23. Абри аҟынтә жәҩантә Аԥсҳара змаҵуцәа рҟынтә аҳасабрба збарц зҭаххаз аԥсҳа иеиԥшуп.
24. Уи аҳасабрбара даналага, жәа-нызықь талант зқәыз аӡәы дизааргеит.
25. Уи злеишәашаз имамызт аҟынтә, аҳ адҵа ҟеиҵеит иаргьы, иԥҳәысгьы, ихшарагьы, имаз зегьгьы ҭины иршәарц.
26. Аха амаҵуҩы ҿыцха иҽылкажьны дхырхәан, Исараӡа, зегьы сшәоит иҳәеит.
27. Аҳ уи амаҵуҩы дрыцҳашьаны доуишьҭит, иуалгьы ианаижьт.
28. Уи амаҵуҩы данындәылҵ, иара иеиԥшыз маҵуҩык шә-динариак иара итәы зқәыз даниба, дыкны ихәарра далагеит, Стәы иуқәу зегьы шәа ҳәа.
29. Аха иҩыза ҿыцха иҽылкажьны, Исараӡа, зегь усҭап ҳәа диҳәеит.
30. Иара иакәзар, уи иҭахымхазт абахҭахь дганы дҭеикит ауал ишәаанӡа.
31. Иҩызцәа иҟалақәаз анырба, даара ргәы иалсит; иаан раҳ иарҳәеит иҟалақәаз зегьы.
32. Убасҟан иаҳ уи дааиԥхьан иеиҳәоит: Амаҵуҩы хәарҭлаӷь, ууал зегьы уанасыжьт, усыҳәеит азы.
33. Нас, иухәҭаӡамыз уаргьы уҩыза дрыцҳаушьарц, Сара уара ушрыцҳасшьаз еиԥш?
34. Иаҳ уи дизгәаан аргәаҟыҩцәа дриҭеит, ауал шеибаку ишәаанӡа.
35. Жәҩантә Сабгьы абас дшәызныҟәоит, доусу шәара шәҟынтә гәык ала иашьа игәнаҳарақәа ианеимыжьыр.
1. Иисус абарҭ ажәақәа данрылга, Галилеи далҵны Иордан нырцә Уриатәыла аҳәаақәа дырҭалт.
2. Ауаа рацәагьы Иара ишьҭалеит иагьихәшәтәит Иара урҭ убра.
3. Афарисеицәа Иара инеидгыланы, Ахаҵа иԥҳәыс илывибалакь зегьы рзы длылҵыр қәнагома? ҳәа иарҳәеит дԥышәо.
4. Иара иакәзар, аҭакс иҳәеит: Шәамыԥхьаӡаци аханатә адунеи зшаз хаҵаны ԥҳәысны ишишаз,
5. Иагьшиҳәаз: “Абри аҟынтә ауаҩы иани иаби ныжьны иԥҳәыс иҽлыдикылоит, рҩыџьагы цәеижькны иҟалоит”?
6. Убас, урҭ шьҭа иҩыџьам, аха цәеижьк роуп. Убас, Анцәа иеидикылаз ауаҩы иеиҟәимгааит.
7. Нас, Моисеи ԥҟарас изырзаԥиҵазеи аилыҵратә шәҟәы лыҭаны аԥҳәыс лылҵра? ҳәа иарҳәоит.
8. Иара иреиҳәоит: Шәара шәгәымбылџьбарара иахылҟьаны ауп Моисеи шәыҳәсақәа роужьра шәзақәиҭитәыз; аханатә ус иҟамызт.
9. Аха Сара ишәасҳәоит: Акалҭ-цәгьаразы акәымкәан, зыԥҳәыс дныжьны даҽаӡәы даазгаз уи дмаҳагьоуп; иныжьу даазгазгьы дмаҳагьоуп.
10. Аҵаҩцәа Иара иарҳәоит: Ауаҩы абас иԥҳәыс лызныҟәара иуалзар, иеиӷьуп дааимгаӡар.
11. Иара иакәзар, дара иреиҳәеит: Зегьы ирылаӡом ари ажәа, алаӡара зыҭоу иакәымзар,
12. Иҟоуп зан лымгәаҭантә ахаҵара змамкәа ииқәаз; иҟоуп ауаа рыла зхаҵара ԥхасҭахаз; иҟоуп Жәҩантә Аԥсҳаразы зхаҵара ԥхасҭазтәқәазгьы; излаӡо илеигӡааит.
13. Убасҟан Уи изнаргеит ахәыҷқәа Иара инапқәа рықәҵаны дныҳәарц: аха аҵаҩцәа урҭ аҽԥнырҳәеит.
14. Аха Иисус иҳәеит: Иоушәышьҭ ахәыҷқәа шәагьырԥықәымсылан Сара сахь иааиразы; избан акәзар абарҭ иреиԥшқәоу роуп Жәҩантә Аԥсҳара зтәу.
15. Инапқәа рықәҵаны дцеит уахьынтә.
16. Абар, аӡәы днеидгылан иеиҳәеит: Арҵаҩы ҳалал, бзиарас иҟасҵарызеи наӡаӡатәи аԥсҭазаара соуразы?
17. Иара иакәзар, уи иеиҳәеит: Аҳалалразы Сара узсазҵаауазеи? Анцәа ида ҳалалс ҳәа уаҩ дыҟам. Наӡаӡатәи аԥсҭазаара уалаларц уҭахызар, аԥҟарақәа урықәныҟәала.
18. Иара иеиҳәоит: Иарбақәан? Иисус иҳәеит: Уаҩ думшьын; укалҭ цәгьамхан; умӷьычын; мыц-шаҳаҭра умун;
19. Уаби уани ҳаҭыр рықәҵа; иузааигәоугьы ухы еиԥш бзиа дба.
20. Арԥыс Уи иеиҳәоит: Абарҭ зегьы сара схәыҷижьҭеи иныҟәызгоит. Уаҳа исыгузи?
21. Акгьы угымкәан уҟаларц уҭахызар, уца, умазара ҭины аччиацәа ирыҭб иагьуоуеит ахазына ажәҩан аҟны; нас уааны Сара усышьҭал ҳәа Иисус уи иеиҳәеит.
22. Арԥыс ари аниаҳа, илахь еиқәҵаны дцеит, избан акәзар уи амазара ду иман.
23. Иисус иакәзар, иҵаҩцәа иреиҳәеит: Ииашаны ишәасҳәоит ибеиоу изы Жәҩантә Аԥсҳара аҭалара шуадаҩу.
24. Дырҩагьыхь ишәасҳәоит: Амахҽ агәыр аҵа акылсра еиҳа иазымариоуп абеиа изы Анцәа иԥсҳара аҭалара аҵкьыс.
25. Аҵаҩцәа ари анраҳа, даара иџьашьаны, Ус анакәха, нас дарбану иеиқәхараны иҟоу? рҳәон.
26. Иисус урҭ дҩарыхәаԥшын иреиҳәеит: Ауаа ари рылшом, Анцәа зегь илшоит.
27. Убасҟан Петра Уи иаҭеикит: Абар, ҳара зегь ныжьны Уара ҳушьҭалт: иҟалараны иҟоузеи ҳара ҳзы?
28. Иисус урҭ иреиҳәеит: Ииашаны ишәасҳәоит шәара, Сара исышьҭалақәаз, аҩынтәтәи аираан, Ауаҩытәҩыс Иԥа иҳаракыра-ҟәардә данықәтәалакь, шәаргьы жәаҩа ҟәардә шәрықәтәоит шәагьрықәӡбуеит Израилаа ржәаҩа биԥара.
29. Дарбанзаалакь Сара сыхьӡала зыҩнқәа, ма зашьцәа ма заҳәшьцәа, ма заб ма зан, ма зыхшара ма зыдгьыл нзыжьыз шәынтә еиҳаны иоуеит иагьиҭынхоит наӡаӡатәи аԥсҭазаара.
30. Ирацәаҩны аԥхьа игылақәоу ашьҭахьҟа иҟалашт, ашьҭахь игылақәоугьы аԥхьаҟа иҟалашт.
1. Избан акәзар Жәҩантә Аԥсҳара шаанӡа зқәаҵазы аусуцәа қьырала икырц иҭыҵыз аԥшәма иеиԥшуп.
2. Ҽнак динариак ҳәа дрылаӡан идәықәиҵеит уи иқәаҵахь.
3. Х-сааҭк ирзынаԥшуаны еиԥш данындәылҵ, уи ибеит агәарабжьараҿы даҽа џьоукы усда ишгылаз.
4. Уи урҭгьы иреиҳәеит: Шәаргьы шәца сқәаҵахь, ишәықәнагахашагьы шәысҭап. Урҭгьы цеит.
5. Дырҩагь асааҭ фбеи жәбеи ирзынаԥшуаны ддәылҵын убас ҟеиҵеит.
6. Жәеиза сааҭ ирзынаԥшуа данындәылҵ, даҽа џьоукгьы ааны ишгылаз ибан, Абра иахьантәарнак усда шәызгылозеи? ҳәа реиҳәоит.
7. Дара уи иарҳәоит: Избан акәзар ҳара қьырала аӡәгьы ҳнимкылт. Иара урҭ иреиҳәоит: Шәцә шәаргьы ақәаҵахь, ишәықәнагахашагьы шәоушт.
8. Ахәлара анааи, ақәаҵа зтәыз иусбаҩы иеиҳәоит: Аусуцәа урыԥхьаны рус ақәнага рыҭ, ашьҭахьтәиқәа инадыркны аԥхьатәиқәа рҟынӡа.
9. Жәеиза сааҭ ирзынаԥшуа қьырала икыз ироуит динариак-динариак.
10. Аԥхьатәиқәагьы ааины, еиҳа ҳауеит ҳәа ргәы иаанагеит, аха урҭгьы аилаӡара шыҟаз еиԥш динариак-динариак роуит.
11. Ианроу, аԥшәма изыгәрымуа иалагеит,
12. Абас еиԥш ҳәо: Абарҭ ашьҭахьтәиқәа сааҭк ауп аус аныруз, урҭ ҳара амш ахьанҭареи ашоуреи зхызгаз иҳаҟароутәит.
13. Иара иакәзар, урҭ руаӡәк аҭакс иеиҳәеит: Дад, сара угәы нсырхом, динариак ҳәа акәӡами ушсылаӡаз?
14. Утәы уманы уца; сара абри ашьҭахьтәигьы уара иусҭаз аҟара исҭарц сҭахуп.
15. Нас, сара сақәиҭӡами стәы ишысҭаху азныҟәара? Ма сара сахьҳалалу азы ула шьыцуазар?
16. Абас, ашьҭахьтәиқәа аԥхьа иҟалашт. Аԥхьатәиқәагьы ашьҭахь, избанзар ирацәаҩуп иааԥхьақәоу, аха иалкаақәоу маҷҩуп.
17. Иисус Иерусалим данхалоз, ажәаҩаҩык рымала дрыԥхьан амҩан иреиҳәеит:
18. Абар, ҳара Иерусалим ҳхалоит, Ауаҩытәҩыс Иԥагьы аԥшьаҩ-еиҳабацәеи ашәҟәыдырыҩцәеи дрыҭахоит, иагьиқәрыӡбышт ашьра;
19. Дагьрырҭашт Иара Анцәа дхазымҵақәо иацәҳаразы, аҟамчы дыҵырхразы, дкыдырҵаразы. Дагьгылоит Иара ахымш рзы.
20. Убасҟан Зебедеи иԥацәа ран лԥацәа лыманы Иара днеидгылеит диеихырхәо аказы Иара диҳәо.
21. Иара иакәзар, илеиҳәеит: Ибҭахузеи? Лара Иара иалҳәоит: Иҳәа, абарҭ сԥацәа ҩыџьа Уара уԥсҳараҿы аӡәы уарӷьарахь егьы уармарахь итәарц.
22. Иисус уи аҭакс илеиҳәеит: Шәзыҳәо шәыздыруам. Ишәылшару Сара изжәраны иҟоу аҿа ажәрах ма Сара сҽызласнаҭуа анаҭрала аҽнаҭраҳ? Дара Иара иарҳәоит: Иҳалшоит.
23. Иара иреиҳәоит: Саҿа жәжәыштх, сҽызласнаҭуа анаҭрала шәҽышәнаҭыштҳ; амала сарӷьарахьи сармарахьи артәара Сара исыбзоурахом, аха Саб ила иззырхиоу иоуп.
24. Ари анраҳа, ажәаҩык аҩеишьцәа рзы ргәы нхеит.
25. Иисус иакәзар, урҭ даарыԥхьан иреиҳәеит: Шәара ижәдыруеит ажәларқәа раҳцәа урҭ ишрықәиҭу, насгьы ауаа дуқәа урҭ рҿаԥхьа амчра шрымоу.
26. Шәара шәыбжьара ас ҟамлааит; шәыбжьара ауаҩ духара зҭаху дышәмаҵуҩызааит;
27. Шәыбжьара аԥхьа-гылара зҭахугьы шәара дышәтәхааит.
28. Ус ауп абрагь ишыҟоу. Избанзар Ауаҩытәҩыс Иԥа дзаа имаҵ руларц акәым, аха Ихаҭа амаҵ иурци Иԥсы шьардаҩы рҿыхра иахҭниҵарци рзоуп.
29. Урҭ Иерихон ианалҵуаз, шьардаҩы Иара ишьҭалт.
30. Абар, амҩа иаҽԥынтәалаз ҩыџьа алашәцәа Иисус дшиасуаз анраҳа, Ҳрыцҳашьа ҳара, Иҳақәиҭу, Давид иԥа ҳәа иҳәҳәеит.
31. Ажәлар ракәзар, урҭ ҿырҭыр руамызт, аха урҭ иаҳагьы рымч аҭаны, Ҳрыцҳашьа ҳара, Иҳақәиҭу, Давид иԥа ҳәа иҳәҳәеит.
32. Иисус дааҭгылан дрыԥхьеит урҭ, иагьреиҳәеит: Ишәҭахузеи шәара ишәзыҟасҵарц?
33. Дара Иара иарҳәоит: Иҳақәиҭу, ҳалақәа хтырц ҳҭахуп.
34. Иисус урҭ рыцҳашьаны рылақәа днархьысын, урҭ убри асааҭ азы рылақәа хтит, даргьы Иара инаишьҭалт.
1. Иерусалим иазааигәаны Беҭԥагиа Азеиҭынтә Шьха ианааи, Иисус ҩыџьа аҵаҩцәа ишьҭит,
2. Иагьреиҳәеит урҭ: Ишәымариашаны иҟоу ақыҭа шәазца; иаразнак ижәбоит ҽадаԥск кыдҿаҳәаланы аҽадҳәысгьы уи иацны; иԥыртны Сара исзаажәга.
3. Аӡәыр акыр шәеиҳәозар, урҭ Иҳақәиҭу иҭахуп ҳәа иашәҳәа; иагьааишьҭуеит убри асааҭ азы.
4. Ари ҟалеит Аԥааимбар ила иҳәоу ҟаларазы:
5. “Илашәҳә Сион иԥҳа: Абар, быԥсҳа бара бахь даауеит дԥагьамкәан аҽадаԥси ауӷә зхалахьоу аҽадҳәыси дрықәтәаны.”
6. Аҵаҩцәа цаны Иисус ишреиҳәаз еиԥш иҟарҵеит.
7. Аҽадаԥси аҽадҳәыси аарган амаҭәақәа рықәырҵеит, Иара урҭ рхыхь дықәтәеит.
8. Ажәлар рахьтә шьардаҩы рышәҵатәқәа амҩа иандыршәлеит, егьырҭ ракәзар, аҵлақәа амахәқәа рхыҵәҵәаны амҩа ианырыԥсалон.
9. Иара ишьҭанеиуази иаԥхьанеиуази ажәлар ҿырҭуан абас еиԥш ҳәо: Осанна Давид Иԥа изы! дыԥшьоуп Иҳақәиҭу ихьӡала иааиуа! Осанна зегь рхыхьӡа.
10. Иерусалим данналала, ақалақь зегьы ҵысит иагьырҳәон: Ари дарбан?
11. Ажәлар ракәзар, ирҳәон: Ари Галилеитәи Назареҭынтә аԥааимбар Иисус иоуп.
12. Иисус аныҳәарҭа дыҩналеит иагьҭицеит аныҳәарҭа аҿы акыр зҭиқәози акыр аазхәақәози зегьы, аԥара ԥыргаҩцәа реишәақәеи аҳәыҳәқәа зҭиқәоз рдахҭақәеи хиршәҭит.
13. Иагьреиҳәоит дара: Иануп; Сара сыҩны аныҳәарҭа-ҩны ахьӡхоит; шәара шәакәзар, уи абрагьцәа рҳаԥыс иҟашәҵеит.
14. Нас аныҳәарҭаҿы изнеит алашәцәеи ацыркьцәеи, Иаргьы урҭ алиргеит.
15. Аԥшьаҩ-еиҳабацәеи ашәҟәыдырыҩцәеи Иара иҟеиҵаз аус џьашьатәқәеи “Осанна Давид Иԥа” ҳәа аныҳәарҭаҿы зыбжьы еиҵыхны зҳәоз ахәыҷқәеи анырба, ргәы ԥжәеит.
16. Иагьиарҳәеит Иара: Иуаҳауама Уара анҭ ирҳәо? Иисус иакәзар, аҭак ҟеиҵоит: Ааи! Шәара ианакәзаалакгьы шәамыԥхьаӡаци “Аԥшқацәеи акыка зцәо ахәыҷқәеи рҿы аҟынтә уара ухазы аҽхәаԥхьыӡ урҳаит”?
17. Дара ааныжьны ақалақь далҵын дцеит Беҭаниаҟа дагьԥхьеит убра.
18. Ашьыжь, ақалақь ахь даныхынҳәуаз, амлакра инырт.
19. Амҩан лаҳак шгылаз аниба, днамҵагылеит, аха бӷьымзар уаҳа акгьы ҿамкәа аниба, Наӡаӡагьы уаҳа шәыр уҿамлааит ҳәа азиҳәоит. Алаҳагьы иаразнак иҩеит.
20. Аҵаҩцәа ари анырба, иџьашьаны ирҳәеит: Ишԥаҩеи иаразнак алаҳа?
21. Иисус иакәзар, урҭ аҭакс иреиҳәеит: Ииашаны ишәасҳәоит, ахаҵара шәыманы шәҟалар, агәрамгарагьы шәмоур, ари алаҳа иазыҟалаз алшара мацара акәым, абри ашьха “Уҭыԥ уахыҵны амшын уҽалажь” азышәҳәаргьы, иҟалоит.
22. Ахаҵара шәымазар, шәзыҳәалакгьы шәоуеит.
23. Иара аныҳәарҭахь дааины, идирҵонаҵы, аԥшьаҩ-еиҳабацәеи ажәлар рхылаԥшцәеи неидгылан, Мчыс иарбану Уара ари злаҟауҵо, иагьузҭада ари амчра? ҳәа изҵааит.
24. Саргьы аказы сшәазҵаашт ҳәа раҭеикит Иисус: Сара исашәҳәар /уи/, Саргьы шәара ишәасҳәашт мчыс иарбану абарҭ злаҟасҵо.
25. Иоанн инаҭра абатәиз, ажәҩанахьтә акәу, адгьыл аҟынтәиу? Дара ракәзар, рыҩныҵҟала ихәыцуан, Ажәҩанахьтә ауп ҳҳәар, Иара иҳаиҳәашт: Нас, уи игәра зыжәымгазеи?
26. Ауаа рахьтә ауп ҳҳәар, ажәлар ҳрыцәшәоит, избан акәзар Иоанн зегьы ԥааимбарс дыршьоит.
27. Дара аҭакс иҳаздыруам ҳәа Иисус иарҳәеит. Иаргьы дара иреиҳәеит: Саргьы ишәасҳәом мҷыс ари злаҟасҵо.
28. Шәгәы ишԥаанагои? Аӡәы ҩыџьа ахшара иман; руаӡәк днеидгылан иеиҳәеит: Сыҷкәын, уцаны сқәаҵаҿы аус уы иахьа.
29. Иара иакәзар, аҭакс Исҭахым иҳәеит. Ашьҭахь дахьхәын дцеит.
30. Егьыгьы днеидгылан убасҵәҟьа иеиҳәеит. Уи аҭакс Сцоит, саҳ, иҳәан дымцаӡеит.
31. Убарҭ аҩыџьа рыуа иназыгӡада аб игәаԥхара? Актәи иоуп рҳәоит. Иисус урҭ иреиҳәоит: Ииашаны ишәасҳәоит, аҳазалхыҩцәеи аҳәса цәыбзацәеи шәаԥхьа Анцәа Иԥсҳара иҭалоит.
32. Избан акәзар Иоанн шәара шәҿы аҵабырг-мҩала дааит, аха шәара уи игәра жәымгеит; аҳазалхыҩцәеи аҳәса цәыбзацәеи ракәзар, уи игәра ргеит; шәара уи аныжәба, ашьҭахьгьы шәахьымхәит игәра жәгарц азы.
33. Шәазыӡырҩы егьы ажәамааны. Дыҟан аԥшәымак, ақәаҵа еибыҭаны аандала ихкааны, иаҳәас адгьыл ҭыжааны, аҟәарч ҭаргыланы, аӡахәаҟаҵацәа қьырала ирыҭаны иара даԥырҵит.
34. Ажьҭаара аамҭа анааи, имаҵуҩцәа ишьҭит аӡахәаҟаҵаҩцәа рахь ишәыр рымырхразы.
35. Аӡахәаҟаҵаҩцәа уи имаҵуҩцәа ркын аӡәы дрыпҟеит, даҽаӡәы дыршьит, даҽаӡәых ахаҳә дадыргеит.
36. Дырҩагь ԥыхьа аҵкьыс хыԥхьаӡарала иреиҳаҩны имаҵуҩцәа ишьҭит; убарҭгьы убасҵәҟьа ирызныҟәеит.
37. Аҵыхәтәаны иԥа дырзишьҭит абас ҳәо: Уи ицәыԥхашьап хәа.
38. Аӡахәаҟаҵаҩцәа иԥа данырба, иеибырҳәеит: Ари иҭынха иоуп, шәааи уи дышьны иҭынхарагьы ҳара иҳадаҳкылап.
39. Дыкны, ақәаҵа наҟ дыҵганы дыршьит.
40. Нас, абри ақәаҵа зтәу данааилакь, ирзиуеи уи урҭ аӡахәаҟаҵаҩцәа?
41. Иара иарҳәоит: Урҭ ацәгьаҩцәа ишрықәнаго ала аԥсра-цәгьа иақәиршәашт, ақәаҵагьы даҽа ӡахәаҟаҵаҩцәақәак ианаамҭоу ашәыр изҭаша ириҭашт.
42. Иисус урҭ иреиҳәоит: Нас, шәара ианақәзаалакгьы шәамыԥхьаӡаци Аҩыраҿы: “Аҩны-ҟаҵаҩцәа икарыжьыз ахаҳә ахаҭа акәакьҭа иахны иҟалеит; ари Иҳақәиҭу иҟынтәоуп, иагьџьашьатәуп ҳалақәа рҿаԥхьа”?
43. Убри аҟынтә ишәасҳәоит: Анцәа Иԥсҳара шәара ишәымхны алҵшәа аазышьҭуа ажәлар ирыҭахоит. 44. Абри ахаҳә иақәҳауа дԥыххаа дцоит; иара зықәҳауагьы дыццышәнатәуеит.
45. Иара иажәамаанақәа анраҳа, афарисеицәеи аԥшьаҩ-еиҳабацәеи Уи дара рзы ишиҳәоз еилыркааит,
46. Рҽагьазыркит Иара икра, аха ажәлар ирыцәшәеит, Иара ԥааимбарс дрыԥхьаӡон азы.
1. Аҭакс Иисус дырҩагь ажәамаанала урҭ иажәа рзынеирхеит.
2. Жәҩантә Аԥсҳара зԥа изы хаҵеи-ԥҳәыси реибагаратә чара зуз ауаҩы-аҳ иеиԥшуп.
3. Имаҵуцәа хаҵеи-ԥҳәыси реибагаратә чарахь асасцәа ирыԥхьаразы ишьҭит, аха дара ирҭахымызт аара.
4. Дырҩагь егьырҭ имаҵуцәа дәықәиҵеит абас раҳәаны: Ирашәҳә иааԥхьоу: Абар, исырхиеит сара сшьыбжьхьа, сыцәқәеи сырахә чахи шьуп, зегьы хиоуп; шәааи хаҵеи-ԥҳәыси реибагаратә чарахь.
5. Аха дара уи иажәақәа хьаас иҟамҵакәан, аӡәы имхахьы, даҽаӡәы ихәаахәҭырҭахь ицеит.
6. Егьырҭ ракәзар, уи имаҵуцәа кны, ахәымӡӷ иарганы иршьит.
7. Аԥсҳа, ари аниаҳа, игәы ԥжәан, ир шьҭны, урҭ ашьра зуқәаз ықәыхны рықалақьгьы иблит.
8. Убасҟан уи имаҵуцәа иреиҳәоит: Хаҵеи-ԥҳәыси реибагаратә чара хиоуп, аха иааԥхьақәаз аԥсамызт;
9. Шәца, амҩақәа ахьеихагалоу ижәбалакь зегьы хаҵеи-ԥҳәыси реибагаратә чарахь шәрыԥхьа.
10. Урҭ амаҵуцәа амҩақәа рахь инкылсын цәгьагьы бзиагьы ирбақәаз зегьы еизыргеит; хаҵеи-ԥҳәыси реибагаратә чарагьы ҭәит итәақәаз рыла.
11. Аԥсҳа итәақәаз дрыхәаԥшразы данааҩнашыла, дибеит аӡәы чара-маҭәала деилаҳәамкәан.
12. Дад, ушԥаҩналеи ара чара-маҭәала уеилаҳәамкәан? ҳәа иеиҳәоит. Уи ақәҿимҭит.
13. Убасҟан аԥсҳа, Инапқәагьы ишьапқәагьы ҿаҳәаны, наҟ адәны алашьцара далашәыжь; уа иҟалашт аҵәыуареи ахаԥыц-рҿҿареи ҳәа имаҵуцәа иреиҳәеит.
14. Избан акәзар изыԥхьаз рацәаҩуп, аха имаҷҩуп иалырхыз.
15. Убасҟан афарисеицәа цан иажәа дақәыркырц рыӡбеит.
16. Иагьдәықәырҵоит Иара иахь рҵаҩцәа Иродианаа рыцҵаны абас еиԥш рҳәарц азы: Арҵаҩы, ҳара иаадыруеит Уара ушиашо, Анцәа имҩа ииашаны ишыдурҵо, аӡәгьы иажәа хьаас ишумам; избан акәзар аӡәгьы илахь уаԥшуам.
17. Нас, иҳаҳә, угәы ишԥаанаго? Кесар аҳаза иҭара ахәҭоу иахәҭаму?
18. Аха Иисус урҭ раҩсҭаара еиликаан иҳәеит: Сара сызԥышәшәозеи, агәыҩбаҩцәа?
19. Исшәырба аҳаза злашәшәо аԥара-ҿырпы. Дара ракәзар, Уи динариак изааргеит.
20. Ари иану асахьеи аҩыреи зтәыда? ҳәа реиҳәоит.
21. Кесар итәуп рҳәоит. Ус акәзар, Кесар итәы Кесар ишәҭала, Анцәа итәы Анцәа ишәҭала ҳәа реиҳәоит.
22. Ари анраҳа, иџьаршьан Иара дныжьны ицеит.
23. Убри аҽны асаддукеицәа, аԥсцәа рахьтә агылара ыҟам ҳәа зҳәо, Иара инеидгылан изҵааит:
24. Арҵаҩы! Моисеи иҳәеит: Аӡәы хшаа димамкәан дыԥсыр, уи иашьа иԥҳәыс дганы иеиҭашьақәиргылааит иашьа ижәла.
25. Ҳара ҳҿы иҟан быжьҩ-еишьцәа; аԥхьатәи ԥҳәыс данааига ашьҭахь, дыԥсит; хшаа дахьимамыз аҟынтә, иԥҳәыс иашьа дизынижьит;
26. Убри иеиԥшхеит аҩбатәигьы ахԥатәигьы абыжьҩык иҿынӡагьы.
27. Зегь рышьҭахь дыԥсит аԥҳәыс.
28. Нас, аԥсцәа рахьтә агылараан, дарбану абыжьҩык рҟынтә уи дзыԥҳәысхо? Избанзар зегьы лара дрыман.
29. Иисус иакәзар, аҭакс абас реиҳәеит: Шәара, Аҩыреи Анцәа имчреи ахьышәзымдыруазы, шәҩашьоит.
30. Аԥсцәа рахьтә агылараан аӡәгьы ԥҳәыс дааигом хаҵагьы дцом, аха имаалықьцәаны ажәҩан аҿы иҟазаауеит.
31. Аԥсцәа ргылара иазкны Анцәа ишәеиҳәаз шәамыԥхьацкәану:
32. “Сара Абраам Инцәа, Исаак Инцәа, Иакоб Инцәа соуп”? — Анцәа аԥсцәа дрынцәам, аха абзацәа дрынцәоуп.
33. Ажәлар ианраҳа, иџьаршьон Иара иҵара.
34. Афарисеицәа ракәзар, Иара асаддукеицәа рыҿқәа шишәаҳаз анраҳа, иеизеит.
35. Дара иреиуаз закәан-дырҩык дԥишәарц диазҵааит:
36. Арҵаҩы, иарбану зегь иреиҳау аԥҟара азакәан аҿы?
37. Иара иакәзар, ус иеиҳәеит: Бзиа дба Иуқәиҭу Унцәа угәы-наӡала, уԥсы-наӡала, удырра-наӡала.
38. Абри ауп раԥхьа игылоу иагьреиҳау аԥҟара.
39. Аҩбатәигьы убри иеиԥшуп: Бзиа дба иузааигәоу ухы еиԥш.
40. Абарҭ аҩ-ԥҟарак рҿы ишьақәырӷәӷәоуп Аусԥҟа шеибакуи Аԥааимбарцәеи.
41. Афарисеицәа анеиза, Иисус урҭ дрызҵааит:
42. Шәгәы иаанагозеи Христос изы? Дызԥада Иара? Давид диԥоуп ҳәа иарҳәоит.
43. Иара дара иреиҳәоит: Давид Ԥсы-цқьала Иара Исықәиҭу ҳәа дышԥаиԥхьо, абас аниҳәо:
44. “Иҳақәиҭу иеиҳәеит Сара Исықәиҭу: Утәа Сара сарӷьарахь уара уаӷацәа ушьапқәа ирыҵасҵаанӡа”?
45. Нас, Давид Уи Исықәиҭу ҳәа дишьҭазар, Иара уи дызлеиԥоузеи?
46. Аӡәгьы илымшеит Уи ажәак иаҭакра. Убри аҽны инаркны аӡәгьы изыгәаӷьуамызт Иара иазҵаара.
1. Убасҟан Иисус ажәлари Иара иҵаҩцәеи раҳәара далагеит
2. Иагьиҳәеит: Ашәҟәыдырыҩцәеи афарисеицәеи Моисеи итәарҭа ныркылт.
3. Убас, ишәарҳәо зегьы ныҟәыжәгала иагьынашәыгӡала урҭ ишәарҳәо зегьы, аха ируа жәмулан, избан акәзар урҭ ирҳәоит аха ируам.
4. Зныҟәгара маншәалам аидара хьанҭақәа еидҿаҳәаланы ауаа рыжәҩахырқәа ирықәырҵоит, дара ракәзар, рнацәалагьы урҭ рынарҵысра рҭахым.
5. Русқәа зегьы зынарыгӡо ауаа ирбаразоуп; рыҵәахырҭақәа дырҭбаауеит, рышәҵатәқәа рчыхәқәагьы рыздырҳауеит.
6. Бзиа ирбоит ауаххьақәа раан аханы атәара, асинагогақәа рҿгьы аԥхьатәи атәарҭақәа,
7. Жәлар реизарҭақәа рҿгьы асалам аҭара, убасгьы Арҵаҩы! ҳәа ауаа ахьрыԥхьо.
8. Шәара арҵаҩцәа ҳәа шәыхьӡшәымтәын, избан акәзар рҵаҩыс ишәымоу аӡә иоуп — Христос; шәара зегьы шәеишьцәоуп.
9. Ҳаб ҳәагьы адгьыл аҿы аӡәгьы шәимыԥхьан, избан акәзар абыс ишәымоу аӡә иоуп — ажәҩан аҿы иҟоу.
10. Аԥызацәа ҳәагьы шәыхьӡшәымтәын, избан акәзар ԥызас ишәымоу аӡә иоуп — Христос.
11. Ишәеиҳау дышәмаҵуҩхааит!
12. Избан акәзар зыҽҳаразкуа дларҟәхоит; зҽылазырҟәагьы дҳараркуеит.
13. Ееҳ шәарҭ ашәҟәыдырыҩцәеи афарисеицәеи, агәыҩбацәа, ауаа рҿаԥҳьа Жәҩантә Аԥсҳара ахьашәыркуа азы; шәара шәхаҭақәагьы шәҭалом, аҭалара зҭахугьы ҭашәыжьлом. 14. Ееҳ шәарҭ ашәҟәыдырыҩцәеи афарисеицәеи, агәыҩбацәа, аҳәса-еибацәа рыҩнқәа ыфаны гәыҩбарыла акыр аамҭа шәахьныҳәо азы; абри азы ишәыдышәкылашт ақәӡбра еиҳаны.
15. Ееҳ шәарҭ ашәҟәыдырыҩцәеи афарисеицәеи, агәыҩбацәа, аӡәы идамхаргьы дымҩахаҳҟьандаз ҳәа амшыни адгьыли шәахьрыкәшо азы; ари аныҟалалакь, уи геена даԥаны дҟашәҵоит, ҩынтә шәара дшәеицәаны.
16. Ееҳ шәарҭ абас еиԥш зҳәо аԥыза лашәцәа: Аныҳәарҭа аӡәы данықәыр, акгьы аанагом; аныҳәарҭа ахьы ианықәуа, ихароуп.
17. Ахшыҩдақәеи, алашәқәеи! Иарбану нас иеиҳау, ахьы акәу, ахьы цқьазтәыз аныҳәарҭа акәу?
18. Иара убас, изҳәо: Акәырбан-нагарҭа аӡә данықәыр, акгьы аанагом, аӡәы иара иқәу акәырбан данықәыр, ахара имоуп.
19. Алашәцәа! Иарбан нас иеиҳау, акәырбан акәу, акәырбан ԥшьазтәуа акәырбан-нагарҭа акәу?
20. Убас, акәырбан-нагарҭа ианықәыз иаргьы уи иаднакыло зегьы дырнықәуеит,
21. Аныҳәарҭа ианықәызгьы иареи уи иҩнанхои дырнықәуеит.
22. Ажәҩан ианықәызгьы Анцәа иҟәардәи Иара иқәтәоуи дырнықәуеит.
23. Ееҳ шәарҭ ашәҟәыдырыҩцәеи афарисеицәеи, агәыҩбаҩцәа, Аусԥҟаҿы еиҳа ихьанҭақәоу — аӡбреи арыцҳашьареи гәык ала аҟазаареи шәрывсны, аҟәалмиҭеи, акамеи, амакьындоли рҟынтә жәабарак ахьрышәҭо азы; абарҭ рнагӡара ахәҭан, убарҭгьы ныжьтәымызт.
24. Аԥыза лашәцәа, акәыбры ҵызраӡо, амахҽ лбааздо.
25. Ееҳ шәарҭ ашәҟәыдырыҩцәеи афарисеицәеи, агәыҩбаҩцәа, аҿеи ачанахи адәахьала иахьшәрыцқьо азы, аҩныҵҟала мҵарсралеи мцлеи ианҭәу.
26. Афарисеи лашә! Раԥхьа аҿеи ачанахи рыҩныҵҟала ирыцқьа адәахьалагьы ицқьахаразы.
27. Ееҳ шәарҭ ашәҟәыдырыҩцәеи афарисеицәеи, агәыҩбаҩцәа, шкәакәала ишәу адамрақәа адәахьала иԥшӡоушәа иҟоу аха рыҩныҵҟа аԥсцәа рыбаҩқәеи аҟьашьреи рыла иҭәу шәахьреиԥшу азы.
28. Убас шәаргьы адәахьала шәиашоушәа ауаа шәыҽдшәырбоит, аха шәыҩныҵҟала гәыҩбарылеи закәандарылеи шәҭәуп.
29. Ееҳ шәарҭ ашәҟәыдырыҩцәеи афарисеицәеи, агәыҩбаҩцәаҩ, аԥааимбарцәа рдамрақәа ахьшәыргылои ауаа иашақәа рбаҟақәа ахьшәырԥшӡои,
30. Ҳабацәа рхаан ҳара ҳанхозҭгьы, урҭ ҳнарыдгыланы аԥааимбарцәа ршьах-каҭәара ҳалаларымызт ҳәагьы ахьышәҳәо.
31. Абри ала шәара аԥааимбарцәа зшьыз шәшырԥацәоу шаҳаҭра азыжәуеит.
32. Нас, ихашәырҭәаа шәабацәа ршәага.
33. Амаҭқәа, аехидна-хшақәа! Геена ақәӡбра шәызлацәцарызеи?
34. Абри аҟынтә, абар, Сара ишәзынасышьҭуеит аԥааимбарцәеи аҟәышцәеи ашәҟәыдырыҩцәеи; шәаргьы убарҭ џьоукы шәшьышт, иагькыдышәҵашт, џьоукгьы шәсинагогақәа рҿы ишәыпҟалашт, иагьԥхашәҵалашт қалақьк аҟынтә даҽа қалақьк ахь,
35. Ишәзеизарц аҵабырг-шьа шеибаку адгьыл аҿы икаҭәахьоу Абел ҵабырг ишьа иаркны аныҳәарҭеи акәырбан-нагарҭеи рыбжьара ишәшьыз Барахиа иԥа Захариа ишьа аҟынӡа.
36. Ииашаны ишәасҳәоит абарҭ зегьы абри ашьҭра ишазааиуа.
37. Иерусалим, Иерусалим, аԥааимбарцәа нзырҵәо иузаашьҭқәоугьы хаҳәла изшьуа! Шаҟантә исҭахызи, аҵыс аԥацәа амҵәыжәҩақәа рыҵаҟа ишеизнаго еиԥш, ухшара реизгара, аха шәара ишәҭахымхеит!
38. Абар иахьшәызныжьхо шәыҩны ҭацәны.
39. Избан акәзар шәарҭ ишәасҳәоит: Абри нахыс сыжәбом ишәҳәаанӡа: Дныҳәоуп Иҳақәиҭу ихьӡ ала иааиуа.
1. Аныҳәарҭа дҭыҵны Иисус даннеиуаз, иҵаҩцәа неидгылеит аныҳәарҭа ахыбрақәа идырбарц.
2. Иисус иакәзар, аҭакс урҭ иреиҳәеит: Ишәымбои шәара абарҭ зегьы? Ииашаны ишәасҳәоит, абра хаҳәыки хаҳәыки еиқәны иаанхашам, зегьы рыбгахоит.
3. Иара Азеиҭынтә Шьха данықәтәаз, аҵаҩцәа рымала Иара инеидгылан изҵааит: Иҳаҳә, абарҭ ҟалараны ианбаҟоу? Насгьы Уара уаареи аамҭа аиасреи дыргас ироураны иҟоуи?
4. Иисус урҭ аҭакс иреиҳәеит: Шәгәы шәҽаныз, аӡәы шәимырҩашьааит!
5. Избан акәзар, ирацәаҩны Сара сыхьӡала иаашт, Сара Христос соуп ҳәа ҳәо, ирацәаҩнгьы дырҩашьашт.
6. Наҟ-ааҟ аибашьрақәеи аибашьра аҭыӡшәақәеи шәаҳараны шәаԥхьа ишьҭоуп. Аҳаҳаи шәымшәааит, избан акәзар убри зегьы ҟалараны иҟоуп, аха уи макьана иҵыхәтәам.
7. Избан акәзар, иеиҿагылараны иҟоуп ажәлари ажәлари, аԥсҳареи аԥсҳареи; иагьыҟалашт амлашьрақәеи аԥсрақәеи адгьылҵысрақәеи џьара-џьара.
8. Абарҭ зегьы ахшараура ахьаақәа ирылагамҭоуп.
9. Убасҟан шәара агәаҟрақәа шәрырҭашт, шәагьыршьлашт, ажәларқәа зегьы шәырцәымыӷхашт Сара сыхьӡ азы.
10. Убасҟан аӡәырҩы ҩашьашт; аӡәи-аӡәи еибаҭиуагьы иалагоит, иагьеицәымыӷхашт аӡәи-аӡәи.
11. Ирацәаҩны амц-ԥааимбарцәагьы гыланы идырҩашьашт ауаа рацәа.
12. Азакәандара азырҳара иахҟьаны ирацәаҩнгьы рбзиабара хьшәашәахашт.
13. Аҵыхәтәанынӡа изычҳаз уи деиқәхоит.
14. Ари Аԥсҳара Аевангелиагьы адунеи зегь аҿы уазны ирарҳәоит ажәларқәа зегьы ирзышаҳаҭхаразы; иагьаауеит убасҟан адунеи аҵыхәтәа.
15. Убас, аҭацәра хәымга, аԥааимбар Даниил ила иҳәоу, аҭыԥ цқьаҿы игылаз аныжәбалакь, иаԥхьо игәникылааит,
16. Убасҟан Уриатәылан иҟақәоу ашьхақәа рахь иҩааит;
17. Ахыбра иқәу длымбааит иҩны иҟоу акы игарц азы;
18. Амхаҿы иҟоугьы ишьҭахьҟа дыхнымҳәааит ишәҵатәы игарц азы.
19. Ҳаи убарҭ амшқәа рзы ахшара зцәа далоуи асабицәа згәыԥҳәы иаҵоуи!
20. Шәныҳәала шәхыҵра аӡын ма асабшазы иҟамларазы.
21. Избан акәзар, убасҟан иҟалоит агәырҩара ду, зеиԥш адунеи аханатә иахьа уажәраанӡа иҟамлац иагьыҟамлаша.
22. Убарҭ амшқәа ркьаҿымхар, иарбанзаалакь ацәеижь зеиқәхарым, аха иалкаау рҳаҭыр азы урҭ амшқәа ркьаҿхоит.
23. Убасҟан аӡәыр Абар Христос абра дыҟоуп ма Абна дыҟоуп ҳәа шәеиҳәар, ихашәымҵан.
24. Избан акәзар убасҟан игылашт амц-христосцәеи амц-ԥааимбарцәеи; иагьдырҿиоит адырга дуқәеи аџьашьатәқәеи, иалшозар, иалкаақәоугьы мҩахырҟьарц.
25. Абар, Сара заа ишәасҳәахьеит.
26. Абри аҟынтә — Абар, Иара ацәҳәыраҿы дыҟоуп ҳәа шәарҳәар, шәдәылымҵын; Абар, Иара ауада маӡақәа рҿы дыҟоуп ҳәа шәарҳәаргьы, ихашәымҵан.
27. Избан акәзар амацәыс амрагыларахьтә ицәырҵны амраҭашәараҟынӡа ишарлашо иеиԥшхоит Ауаҩытәҩыс Иԥа иаара.
28. Избанзар, ажьабаа ахьыҟоу уа ауарбажәқәа еизоит.
29. Убарҭ агәаҟра-мшқәа рышьҭахь, иаалырҟьаны амра лашьцоит, амзагьы алашара ахылнажьшам, аиаҵәақәагьы ажәҩан икыдшәоит, ажәҩан амчқәагьы ҵысышт.
30. Убасҟан Ауаҩытәҩыс Иԥа идырга ажәҩан аҿы ицәырҵышт; убасҟан идгьылтәу амилаҭқәа зегьы ргәы иҭаслашт, дагьырбашт Ауаҩытәҩыс Иԥа жәҩантә аԥҭақәа дрыланы даауа мычлеи хьыӡ дулеи.
31. Иагьааишьҭышт Уи имаалықьцәа абыкь ду рыманы; иагьеизыргашт Иара иаликаақәаз аԥшь-ԥшак рахьтә, ажәҩан азҵыхәтәанк аҟынтә егьы аҵыхәтәанӡа.
32. Алаҳа-ҵла шәаԥшы ажәамаанагьы еилышәкаа; уи амахә татаханы абыӷьқәа аунашьҭуа ианалагалакь, аԥхынра шааигәахо жәдыруеит.
33. Убас шәарҭгьы, абри зегьы аныжәбалакь, ижәдыруазааит ашә аԥны ишыҟоу.
34. Ииашаны ишәасҳәоит, абри ашьҭра ииасраны иҟам абарҭ зегьы ҟалаанӡа.
35. Ажәҩани адгьыли ииасышт, аха Сара сажәақәа ииасышам.
36. Уи амши асааҭи анакәу аӡәгьы издыруам, жәҩантә амаалықьцәагьы, Саб заҵәык иакәымзар.
37. Ное имшқәа раан еиԥш акәхоит Ауаҩытәҩыс Иԥа иаарагьы.
38. Избанзар урҭ амшқәа рзы, аӡхыҵра иалагаанӡа, Ное азандал данҭала аҽнынӡа, акрышырфози акрышыржәуази ԥҳәыс дшааргози хаҵа ишцози,
39. Аӡ-хыҵра ааны зегьы агаанӡа ишырзеилымкаази еиԥш, иҟалоит Ауаҩытҩыс Иԥа иаарагьы.
40. Убасҟан иҟалоит ҩыџьа амхаҿы — аӡәы дгахоит, егьы дныжьхоит;
41. Алу иеицахоу ҩы-ҳәсакгьы — аӡәы дгахоит, егьы дныжьхоит.
42. Убас, шәҷаԥшьала, избан акәзар ишәыздыруам Иҳақәиҭу данаауа амш.
43. Аха ари шәара ижәдыруазааит; аҩны аԥшәма аӷьыч данаауа аамҭас иарбану идыруазар, уи дҷаԥшьарын иҩнгьы аҵжааха ииҭарымызт.
44. Убри аҟынтә шәаргьы шәыхиаз, избанзар ианышәгәамхәуа асааҭ азы даауеит Ауаҩытәҩыс Иԥа.
45. Дарбану игәрагоу ахшыҩгьы змоу атәы, заҳ имаҵуцәа ирхаиргылаз, ианаамҭоу рыфатә риҭаларазы.
46. Бзабаала дыҟоуп атәы заҳ данаалакь абас зуаны иибо.
47. Ииашаны ишәасҳәоитб уи имазара зегьы дахаиргылоит.
48. Аха уи атәы-цәгьа игәаныла Саҳ дыццакуам хәаны
49. Егьырҭ иара иеиԥшқәоу атәқәа пҟо, аҩыжәцәа акыррыцифо, акыррыцижәуа далагар,
50. Убри атәы иаҳ уи данизымԥшуа амш аҽни ианизымдыруа асааҭ ази даауеит,
51. Дагьеиҩиҵәоит ҩыџьараны; агәыҩбаҩцәа рԥеиԥшгьы дақәиршәоит; убра иҟалашт аҵәыуареи ахаԥыц-рҷҷареи.
1. Убасҟан Жәҩантә Аԥсҳара жәаҩык аҭыԥҳацәа злашарбагақәа шьҭыхны амаҳә иԥыларц иҭыҵыз иреиԥшхоит;
2. Урҭ рахьтә хәҩык ҟәышцәан, хәҩык гаӡацәан.
3. Агаӡацәа рлашарбагақәа шьҭыхны азеиҭын шьҭырымхит.
4. Аҟәышцәа ракәзар, рлашарбагақәа ирыцшьҭырхит азеиҭынгьы маҭәахәк иҭаҭәаны.
5. Амаҳә акыр данагха, дара зегьы ихырҟәысуа ицәеит.
6. Аҵхыбжьон — Абар, амаҳә даауеит; шәҭыҵны шәиԥыл! ҳәа аҳәҳәабжь геит.
7. Убасҟан урҭ аҭыԥҳацәа зегьы гылан рлашарбагақәа дырхиеит.
8. Агаӡацәа аҟәышцәа ирарҳәеит: Шәзеиҭын ԥыҭк ҳашәҭ, избан акәзар ҳлашарбагақәа кьаҭоит.
9. Аха аҟәышцәа агаӡацәа аҭакс ирарҳәеит: Шәаргьы ҳаргьы иеицҳагымхааит. Иеиӷьуп шәцаны аҭицәа рыҟны иаашәхәар.
10. Дара ракәзар, аахәара иашьҭанаҵы, амаҳә даан ихиақәазгьы ицыҩналт хаҵеи-ԥҳәыси реибагаратә чарахь, ашәгьы адыркит.
11. Ашьҭахь егьырҭ аҭыԥҳацәагьы аан, Иҳақәиҭу, Иҳақәиҭу, иаҳзаарт ашә ҳәа ҿырҭуан.
12. Иара иакәзар, аҭакс Ииашаны ишәасҳәоит, шәсыздыруам ҳәа реиҳәеит.
13. Убас шәҷаԥшьала, Ауаҩытәҩыс Иԥа даараны даныҟоу амшгьы асааҭгьы ахьышәзымдыруазы.
14. Избан акәзар Жәҩантә Аԥсҳара змазара зыуаажәлар ирыԥхьаны рнапы ианызҵаз џьара ицо ауаҩы иеиԥшхоит;
15. Аӡәы ииҭеит хә-талантк, егьы ҩ-талантк, даҽаӡәгьы талантк, доусу илшара зеиԥшраз еиԥш; нас дцеит.
16. Хә-талантк зоуз иаразнак дцаны иеиҭеирсын даҽа хә-талантк ирҳаит.
17. Иара убасҵәҟьа ҩ-талантк зоузгьы даҽа ҩ-талантк ирҳаит.
18. Талантк зоуз дцан анышә жны иаҭаны иҵәахит иаҳ ираӡын ԥара.
19. Акыр анҵы ашьҭахь, урҭ атәқәа раҳ даан аҳасаб иҭаххеит дара рҟынтә.
20. Хә-талантк зоуз даҽа хә-талантк ацҵаны има днеидгылан, Аҳ, уара хә-талантк суҭеит; абар, даҽа хә-талантк сара исырҳаит ҳәа иеиҳәеит.
21. Иара иаҳ уи иеиҳәеит: Ибзиоуп, игәрагоу сыуаҩ-қьиа, амаҷ аҿы угәраган, арацәа уахасыргылап; уалал уаҳ игәырӷьара.
22. Ҩ-талантк зоузгьы убас днеидгылан, Аҳ, уара ҩ-талантк снапы иауркит; абар, даҽа ҩ-талантк сара исырҳаз ҳәа иеиҳәеит.
23. Иара иаҳ уи иеиҳәеит: Ибзиоуп, игәрагоу сыуаҩ-қьиа, амаҷ аҿы угәраган, арацәа уахасыргылап; уалал уаҳ игәырӷьара.
24. Талантк зоухьазгьы уи днеидгылан, Аҳ, сара издыруан уара ушуаҩ-гәыжәпоу; уахьымлаҵаз иааурыхуеит, иагьеизугоит иахькоумԥсаз;
25. Сшәан сцаны уара уталант анышә иасҭеит; абар, уара утәы! иҳәеит.
26. Иаҳ аҭакс уи иеиҳәеит: Атәы гызмали аашьаҩи, уара сара сахьымлаҵаз ишаасрыхуеи иахькасымԥсаз ишеизызгои удыруазну?
27. Убри аҟынтә уара иуқәнаган сара сыраӡын ԥара ахәаахәҭцәа рыҭара, сара санааилакь, стәы афеида ацҵаны исоурц.
28. Убас, уи аталант имхны жәа-талантк змоу ишәҭ.
29. Избанзар измоу дарбанзаалакь иҭахоит иагьиоуеит уи амарымажа, измам имоугьы имххоит.
30. Ак иаԥсам атәы цәгьа адәы лашьцара далашәыжь; уа иҟалашт аҵәыуареи ахаԥыц-рҿҿареи. Абри ҳәаны ибжьы ҩаиргеит: Акыр иаҳаразы алымҳақәа змоу иаҳааит!
31. Ауаҩытәҩыс Иԥа хьӡы-ԥшала амаалықьцәа зегьы ицны данааилакь, иҟәардә ҳарак дықәтәоит,
32. Иагьеизоит Иара иҿаԥхьа ажәларқәа зегьы; Иара урҭ аӡәи-аӡәи еиҟәиҭхоит, ахьча ауасақәеи аџьмақәеи шеиҟәиҭхо еиԥш.
33. Ауасақәа Иара иарӷьарахь иргылоит, аџьмақәа ракәзар, иармарахь.
34. Убасҟан Аԥсҳа иарӷьарахь игылақәоу иреиҳәашт: Шәааи, Саб ила иныҳәоу, аԥсабара анша аахыс ишәзырхиоу Аԥсҳара шәаҭынхаха.
35. Избанзар Сара сымлашьуан, шәара афатә сышәҭеит; аӡба сакуан, аӡы сшәыржәит; сымҩасҩын Сара, сшәыдышәкылт,
36. Сҟьантазын, сеилашәҳәеит Сара; сычмазаҩын, сыжәбеит; абахҭаҿы сыҟан, шәсызнеит Сара.
37. Убасҟан аҵабырг-ҳәацәа аҭакс иарҳәашт: Иҳақәиҭу, уанбаабеи умлашьуа, акыргьы анбауҿаҳҵеи? Ма аӡба уакуаны, аӡы анбауҳаржәи?
38. Уанбаабеи Уара уныҟәаҩны уагьанбаҳадаҳкылеи? Мамзаргьы уҟьантазны, уанбеилаҳҳәеи?
39. Уанбаабеи Уара учмазаҩны? Ма абахҭаҿы уҟаны ҳанбаузнеи?
40. Аԥсҳа урҭ аҭакс: Ииашаны ишәасҳәоит, Сара сашьцәа еиҵбацәа рахьтә аӡәы изыжәуз Саргьы исзыжәуит ҳәа реиҳәоит.
41. Убасҟан иармарахь игылақәоугьы, Шәысԥырҵ Сара, ашәиқәа; аџьныши уи имаалықьцәеи ирзырхиоу наӡаӡатәи амца шәалал ҳәа реиҳәашт.
42. Избанзар сымлашьуан Сара, шәара афатә сышәымҭеит; аӡба сакуан, аха аӡы сышәмыржәит;
43. Сныҟәаҩын, сшәыдшәымкылт Сара; сҟьантазын, сеилашәымҳәеит Сара; сычмызаҩын, абахҭаҿы сыҟан, сшәымбеит Сара.
44. Убасҟан урҭгьы аҭакс: Иҳақәиҭу, уанбаабаз умлашьуа, ма аӡба уакуа, мамзаргьы уныҟәаҩны, ма уҟьантазны, учмазаҩны абахҭаҿы уҟаны умаҵгьы ҳамуа? ҳәа иарҳәашт.
45. Убасҟан Иара аҭаксб Ииашаны ишәасҳәоит, абарҭ аиҵбацәа рахьтә аӡәы изыҟашәымҵазар, Саргьы исзыҟашәымҵеит ҳәа реиҳәашт.
46. Арҭ агәаҟра наӡаӡа иазцоит, аҵабыргцәа ракәзар, наӡаӡатәи аԥсҭазаара иазцоит.
1. Иисус абарҭ ажәақәа зегьы данрылга, Иара иҵаҩцәа иреиҳәеит:
2. Шәара ижәдыруеит ҩы-мш рышьҭахь Амшаԥ шаауа, Ауаҩытәҩыс Иԥагьы акыдҵаразы дшыҭихо.
3. Убасҟан аԥшьаҩ-еиҳабацәеи ашәҟәыдырыҩцәеи ажәлар реиҳабацәеи Каиафа захьӡыз аԥшьаҩ-еиҳабы иашҭаҿы иеизеит,
4. Иагьеицырыӡбит Иисус маанала дыкны дыршьырц.
5. Аха ирҳәон: Аныҳәа иақәымшәандаз, ажәлар рҿы еила-ҩеиласрак ҟамларц.
6. Иисус Беҭаниа ацәеилабаара зыхьуаз Симон иҩны даныҟаз,
7. Ԥҳәыск амармыш-хаҳә маҭәахәк ала акыр иаԥсоу амиро лыманы днеидгылан дахьтәаз ихы иақәылҭәеит.
8. Аҵаҩцәа ари анырба, ргәы ԥжәан иагьырҳәон: Ари аԥхасҭа зыҟаҵатәыз?
9. Избан акәзар абри амиро хә-дула иҭины аччиацәа ирыҭазар ауан.
10. Аха Иисус ари дырны, Аԥҳәыс дызшәырԥхашьозеи? Сара аус бзиа сзыҟалҵеитеи ҳәа реиҳәеит.
11. Избан акәзар аччиацәа ианагь шәара ишәыцҟоуп, Сара сакәзар, ианагь сшәымам.
12. Ари амиро сцәеижьы иақәҭәаны Сара сыжразы слырхиеит.
13. Ииашаны ишәасҳәоитб аԥсабара ахьынеимоу абри Аевангелиа уазны иахьырҳәалакгьы ирҳәалашт абри илуз, лара лгәаларшәагас.
14. Убасҟан ажәаҩаҩык рахьтә аӡәы, Иуда Искариот захьӡыз, аԥшьа-еиҳабацәа рахь дцан.
15. Иҳәеит: Исышәҭарц ишәҭахузи, Иара дшәысҭашт? Дара ракәзар, ҩажәижәаба раӡны идыргалт.
16. Убри инаркны дашьҭан аамҭа маншәала Иара инаԥхаразы.
17. Раԥхьатәи ача-мҵәҵәы амш азы аҵаҩцәа Иисус инеидгылан, Иабоуҭаху амшаԥ-уаххьа афара узҳархиарц? ҳәа иарҳәеит.
18. Иара иакәзар, иҳәеит: Ақалақь ахь абригьы-абригьы иҿы шәцаны иашәҳә: Арҵаҩы иҳәоит: Сара саамҭа ааигәоуп, сҵаҩцәа сыманы Амшаԥ уара уҿы изуеит.
19. Аҵаҩцәа Иисус ишреиҳәаз еиԥш ируын Амшаԥ дырхиеит.
20. Ахәлара анааи, Иара ажәаҩаҩык аҵаҩцәа иманы аишәа днахатәеит.
21. Акранырфоз, иҳәеит: Ииашаны ишәасҳәоит, шәара шәҟынтә аӡәы сиҭиуеит.
22. ?әӷәала рылахь еиқәҵаны, доусу аӡәаӡәала ирҳәо иалагеит: Сара сакәзар, Иҳақәиҭу?
23. Иара иакәзар, аҭакс иҳәеит: Асаан знапы сыцанызшьылаз иоуп Сара сызнаԥхо.
24. Уи сҳәеит ҳәа, Ауаҩытәҩыс Иԥа Иара изы ишану еиԥш дымҩасуеит; аха, ҳеи Ауаҩытәҩыс Иԥа дызҭираны иҟоу ауаҩы; изеиӷьын уи ауаҩ дымиӡар.
25. Иара дызҭираны иҟаз Иудагьы аҭакс иҳәеит: Сара сакәзар, арҵаҩы? Уи иеиҳәоит: Уара иуҳәеит.
26. Дара акранырфоз, Иисус ача аашьҭыхны иԥшьан, иԥыҽҽны аҵаҩцәа ирыҭаны иҳәеит: Ижәга, ишәфа; ари ауп Сара сыжьы.
27. Аҿагьы ҩышьҭихын, Анцәа аџьшьара иҭаны, урҭ ириҭан иҳәеит: Ижәжәла зегьы абни аҟынтә.
28. Ари Сара суасиаҭ ҿыц иашьоуп, ирацәаҩны рзы гәнаҳа-хыхгас икаҭәо.
29. Шәара ишәасҳәоит абри нахыс абри аӡахәа алыҵ аҟынтә ишызымжәуа Сара Саб Иԥсҳараҿы аҩ ҿа шәыцызжәраны саныҟоу аҽнынӡа.
30. Ашәа ҳәаны Азеиҭынтә Шьхахь ицеит.
31. Убасҟан Иисус иреиҳәоит: Шәара зегьы уаха Сара сымшала шәҩашьоит, избанзар иануп: “Ахьча дыстыҟуеит, агәарҭа ауасақәагьы еимпуеит”.
32. Сара аԥсцәа рахьтә сангылалакь, шәаԥхьа Галилеи снеиуеит.
33. Петра Уи аҭакс: Зегьы Уара умш ала иҩашьаргьы, сара ианакәзаалакгьы сҩашьом ҳәа иеиҳәеит.
34. Иисус уи иеиҳәеит: Ииашаны иуасҳәоит, уаха арбаӷь ҿнаҭаанӡа, уара хынтә мап сцәукуеит.
35. Петра Уи иеиҳәоит: Сара Уара суцыԥсраны сықәзаргьы, Уара мап уцәыскуам. Абас рҳәеит аҵаҩцәа зегьы.
36. Нас Иисус урҭ ицны Геҭсемани захьӡыз аҭыԥ аҿы даан, аҵаҩцәа иреиҳәоит: Абра шәаатәа, Сара уи аамҭа иалыршаны уахь сцаны сныҳәаанӡа.
37. Петреи Зебедеи иԥацәа ҩыџьеи аашьҭыхны дцан агәырҩареи агәаҟреи дрылагеит.
38. Убасҟан урҭ иреиҳәоит: Сара сыԥсы агәаҟра иамҽханакны иҟоуп аԥсраҟынӡа; шәыҟаз абра шәагьсыцҷаԥшьала.
39. Ԥыҭк ԥхьаҟа днаскьан ҿыцха иҽылкаижьын дныҳәо абас иҳәон: Саб, ҟалашьа амазар, исаҩсааит Сара абри аҿа; ус сҳәеит ҳәа, Сара ишысҭаху акәым, Уара ишуҭаху иҟалааит.
40. Аҵаҩцәа рахь данааи, ишыцәаз дрыниоит иагьиеиҳәоит Петра: Абас аума сааҭк Сара сыцҷаԥшьара шшәылымшаз?
41. Шәҷаԥшьала шәагьныҳәала ацәыгьԥышәара шәаланамгаларц. Аԥсы ӷәӷәоуп, ацәеижь кәадоуп.
42. Дырҩагь даҽазнык дцан дныҳәеит абарҭ ажәақәа рыла: Саб, ари аҿа ажәра саҩсыр алымшозар, нас иҟалааит Уара угәаԥхара.
43. Данаа, дырҩагь урҭ шыцәаз дрыниеит, избан акәзар урҭ рылақәа хьанҭахеит.
44. Урҭ ныжьны дырҩагь дцан, ахынтә рызгьы дныҳәаны иара убри ажәа иҳәеит.
45. Убасҟан аҵаҩцәа рахь дааны иреиҳәоит: Уажәы шәыцә, шәыԥсы шәшьа. Абар, иааигәоуп асааҭ, Ауаҩытәҩыс Иԥагьы агәнаҳара змақәоу дрыҭахараны дыҟоуп.
46. Шәгыл, ҳцалап; абар, дааигәоуп Сара сызҭиуа.
47. Абри аҳәара дшаҿыз, абар, ажәаҩаҩык иреиуаз Иуда, ажәлар-гәарҭа асақәеи аҵәқәеи рыманы аԥшьаҩ-еиҳабаҵәеи ажәлар реиҳабацәеи иреиуаз нцны, дааит.
48. Анаԥхаҩы иакәзар, адырга риҭеит: Сара изгәыӡуа иоуп Иара; Уи дыжәга.
49. Убри асааҭ азы Иисус днеидгылан, Угәырӷьа, Рабби! ҳәа иаҳәаны дигәыӡит.
50. Иисус иакәзар, Сыуа, уара узаазеи? ҳәа иеиҳәеит. Убасҟан дара Иисус инеидгылан рнапқәа иқәҵаны дааныркылт.
51. Абар, Иисус ицыз рахьтә аӡәы инапы ҩеиҵихын иаса ҭкәыцәаа аԥшьаҩ-еиҳабы итәык длеисын излымҳак ҿиҵәеит.
52. Убасҟан Иисус уи иеиҳәоит: Уаса аҭыԥ ахь иргьажь, избанзар аса шьҭызхуа зегьы асала иҭахоит.
53. Мамзаргьы уара угәы иаанагозар, Сара Саб иҳәара сылшом, насгьы Иара убри асааҭ азы жәаҩа легион инареиҳаны амаалықьцәа сиҭом? ҳәа.
54. Нас ҟалашьас ирымоузеи Аҩырақәа абас ҟалараны иҟоуп ҳәа зҳәақәоу?
55. Убри асааҭ азы Иисус ажәлар иреиҳәеит: Абрагьҩы изы акәшәа аума шәара асақәеи аҵәқәеи шәыманы шәышҭыҵыз сышәкразы? Есымша аныҳәарҭаҿы схшәыцҳтәан ишәырҵо, аха саанышәымкылт.
56. Абри зегьы ҟалеит аԥааимбарцәа рҩырақәа ҟаларазы. Убасҟан аҵаҩцәа зегьы Иара дааныжьны иҩт.
57. Иисус дызкыз ракәзар, днаргеит Иара ашәҟәыдырыҩцәеи аиҳабацәеи еизаны иахьыҟаз аԥшьаҩ-еиҳабы Каиафа иҿы.
58. Петра иакәзар, хара-хара Иара дишьҭан аԥшьаҩ-еиҳабы иашҭаҿынӡа; ашҭа данынҭала, амаҵуцәа дрыцтәеит аус иалҵуа ибаразы.
59. Аԥшьа-еиҳабацәеи аиҳабацәеи Синедрион шеибакуи Иисус иҿагылаша амц-шаҳаҭра иашьҭан дыршьразы.
60. Аха ирацәаҩны амц-шаҳаҭцәа шааиуазгьы егьрымбеит. Аха аҵыхәтәаны иааит ҩыџьа амц-шаҳаҭцәа.
61. Иагьырҳәеит: Ари иҳәеит: Сара Анцәа иныҳәарҭа рыбганы хы-мш рыла еиҭа аргылара сылшоит.
62. Аԥшьаҩ-еиҳабы дҩагылан Уи иеиҳәеит: Уара акгьы умҳәаӡои аҭакс арҭ Уара иуҿагыланы иахьышаҳаҭуа азы?
63. Иисус иакәзар, ҿиҭуамызт. Аԥшьаҩ-еиҳабы Уи иеиҳәеит: Анцәа Бза уинсырқәуеит, иҳаҳә, Уара уоума Христос, Анцәа Иԥа?
64. Иисус уи иеиҳәоит: Уара иуҳәеит. Уимоу иагьшәасҳәоит уажәы инаркны Ауаҩытәҩыс Иԥа Амчра арыӷьарахь дтәаны жәҩантә аԥҭақәа рыла даауа дшыжәбо.
65. Убасҟан аԥшьа-еиҳабы ихатәы маҭәақәа ԥижәжәан иҳәеит: Уи Анцәа дирџьеит! Уаҳа ашаҳаҭцәа заҳҭахузеи? Абар, шьҭа ишәаҳаит Анцәа ирџьара.
66. Шәгәы иаанагозеи? Дара аҭакс ирҳәеит: Аԥсра ихәҭоуп.
67. Убасҟан Иара иҿажьцәаны илымҳәқәа ирҭасит, џьоукгьы иҿасит,
68. Абас еиԥш ҳәо: Уԥааимбарыжәҳәа ҳара ҳзы, Христос, дарбану иусыз?
69. Петра иакәзар, ашҭа анҭыҵ дтәан. Маҵуҩ-ԥҳәыск уи днеидгылан иалҳәеит: Уаргьы уҟнан Галилеитә Иисус иҿы.
70. Аха иара зегьы рҿаԥхьа мап икит, Ибҳәо сыздыруам ҳәа.
71. Иара агәашә данҭыҵуаз, даҽа ԥҳәыскгьы дылбан уа иҟақәаз иралҳәоит: Абригьы Иисус Назареҭтәи дицҟан.
72. Иара дырҩагь дықәны мап икит Ари Ауаҩ дшысзымдыруа ҳәа.
73. Ԥыҭк анҵы, уа игылақәаз неидгылан Петра иарҳәеит: Ииашаҵәҟьаны уаргьы урҭ уреиуоуп, избан акәзар уцәажәашьагьы уара уараргамоит.
74. Убасҟан иара дшәиуа дагьықәуа далагеит: Ари Ауаҩ сара дсыздыруам ҳәа. Убри асааҭ азы арбаӷьгьы ҿнаҭит.
75. Петрагьы игәалашәеит Иисус иҳәамҭа: Арбаӷь ҿнаҭаанӡа хынтә мап сцәукуеит. Наҟ дҭыҵны лаӷырӡышала дҵәыуеит.
1. Ашара анааи, аԥшьа-еиҳабацәа зегьи ажәлар реиҳабацәеи еизаны Иисус аԥсры иқәдыршәарц ишьақәдыргылт.
2. Иара дҿаҳәаны дырган ахылаԥшҩы Понтиус Пилат инапы данырҵеит.
3. Убасҟан Иара дызнаԥхаз Иуда Уи ишиқәрыӡбаз аниба, иуз дахьхәын аԥшьаҩ-еиҳабацәеи аиҳабацәеи аҩажәижәаба раӡны рызирхынҳәын,
4. Абас еиԥш ҳәо: Егьзхарамыз ашьа шәыҭаны агәнаҳара зуит. Дара ракәзар, ирҳәеит: Уи ҳара иаҳзалоузеи? Уара иубашт.
5. Араӡынқәа аныҳәарҭаҿы икаԥсаны дцан иҽыкнеиҳаит.
6. Аԥшьаҩ-еиҳабацәа ракәзар, араӡынқәа аашьҭырхын, Арҭ ашьаԥсоуп азы, аныҳәарҭа ахазынаҭра аҭаҵара ҟалом рҳәеит.
7. Иеилацәажәан убарҭ рыла аҟәџьал-ҟаҵаҩ иашҭа амҩасцәа рыжырҭас иаархәеит.
8. Убри аҟынтә уи ашҭа иахьа уажәраанӡагьы Ашьа Ашҭа ахьӡуп.
9. Убасҟан инаӡеит аԥааимбар Иеремиа ила иҳәаз: “Ҩажәижәаба раӡны, зыхә ршьаз ихә, Израилаа рԥацәа зыхә ршьаз, ганы,
10. Аҟәџьал-ҟаҵаҩ иашҭа иахҭнырҵеит, Иҳақәиҭу ишсеиҳәаз еиԥш”.
11. Иисус иакәзар, ахылаԥшҩы иаԥхьа дгылт. Ахылаԥшҩы дизҵааит Иара: Уара уоума Уриатәылатәи Аԥсҳа? Иисус иҳәеит: Уара иуҳәоит.
12. Аԥшьаҩ-еиҳабацәеи аиҳабацәеи ахара анидырҵоз, Иара аҭакс акгьы имҳәеит.
13. Убасҟан Пилат Уи иеиҳәоит: Иумаҳауеи шаҳаҭгақәас шаҟа Уара иуҿадыргыло?
14. Иара аҭакс уи иахь ажәакгьы имҳәеит, ахылаԥшҩыгьы даара иааџьеишьартә еиԥш.
15. Амшаԥ аныҳәа азы, ахылаԥшҩы азаԥын ажәлар рзыҳәан дара ирҭаху баандаҩык иоушьҭра.
16. Убасҟан дара рҿы дыҟан Бараббас захьӡыз иеицырдыруаз баандаҩык.
17. Убри аҟынтә урҭ анеиза, Пилат иреиҳәеит: Ишәҭахыда дышәзоусышьҭырц, Бараббас иакәу, мамзаргьы Христос ҳәа изышьҭоу Иисус иакәу?
18. Избан акәзар уи идыруан Иара ашьыцразы дшырҭиз.
19. Иара аӡбырҭаҿы дантәаз, иԥҳәыс уаҩ дизыналышьҭит иеиҳәарц: Уи аҵабырг акгьы изумун! Сара уи иҵыхәала иахьа ԥхыӡла акыр сгәаҟит.
20. Аха аԥшьаҩ-еиҳабацәеи аиҳабацәеи ажәлар ирабжьыргеит Бараббас изы иаҳәарц, Иисус дҭадырхарц.
21. Убасҟан ахылаԥшҩы иреиҳәеит: Аҩыџьа рҟынтә дышәзоусышьҭырц ишәҭахыда? Дара ирҳәеит: Бараббас.
22. Пилат урҭ иреиҳәоит: Нас изызурызеи Христос ҳәа изышьҭоу Иисус? Зегьы ирҳәоит: Акыдҵара иқәзааит!
23. Иара иҳәеит: Иарбану цәгьарас иҟеиҵаз? Аха дара еиҳагьы ирыӷәӷәаны ҿырҭуан: Акыдҵара иқәзааит!
24. Ак шамыхәоз, аила-ҩеилысрагьы ишазҳауаз аниба, Пилат аӡы аашьҭыхны, ажәлар рҿаԥхьа инапқәа иӡәӡәан иҳәеит: Ари аҵабырг ишьа сара харас исыдым; шәара ижәбашт.
25. Ажәлар зегьы аҭакс ирҳәеит: Уи ишьа ҳареи ҳахшареи иҳадуп.
26. Убасҟан уи урҭ Бараббас дырзоуишьҭын, Иисус дыпҟаны акыдҵаразы дриҭеит.
27. Убасҟан ахылаԥшҩы иеибашьцәа Иисус апреториахь дырган аполк шеибаку икәша иеизыргеит.
28. Иара деилыхны ахарԥ-ау ҟаԥшь-цәиқәа ишәырҵеит;
29. Амаӷ-гәыргьын ырқьақьаны ихарҵан иарӷьа напгьы алаба адыркит; иаԥхьа ишьамхнышгыланы ахьымӡӷ дадыргеит абас ҳәо: Угәырӷьала, Иудеиаа рыԥсҳа!
30. Иқәыжьцәан, алаба шьҭыхны ихы иасуан.
31. Ахьымӡӷ данадырга ашьҭахь, ахарԥ-ау ишәырхын, Иара имаҭәақәа ишәҵаны дкыдырҵарц дыргеит.
32. Ианындәылҵуаз, Симон захьӡыз Киринеиатәык дырԥылт; уи идыргеит Иара иџьар.
33. Голгоҭа, “Ахыбаҩ Ҭыԥ” захьӡыз аҭыԥ аҿы ианааи,
34. Ирҭеит ижәырц аҩы аз алаҭәаны; агьама аниба, ажәра иҭахымхеит.
35. Иара дкыдызҵақәаз аҵәы ҭаԥсо ишәҵатәқәа ршеит.
36. Итәангьы дырҷаԥшьон Иара убра.
37. Ихангьы идыргылт аҩыра ихара анҵаны: “Ари иоуп Иудеиаа Рыԥсҳа Иисус”.
38. Убасҟан Иара ицкыдырҵоит ҩыџьа абрагьцәа, аӡәы иарӷьарахь, егьы иармарахь.
39. Амҩасцәагьы ддырџьон рыхқәа рҵысуа,
40. Абас ҳәо: Аныҳәарҭа ԥырганы хы-мш рыла Изыргыло! Уара Анцәа Иԥа уакәзар, Ухаҭа Ухы ҿых, аџьаргьы укыдҵ!
41. Убасҵәҟьа аԥшьаҩ-еиҳабацәеи ашәҟәыдырыҩцәеи аиҳабацәеи ихыччо, ирҳәон:
42. Егьырҭ ҿихит, Ихаҭа Ихы изҿыхуам! Иара Израилаа дрыԥсҳазар, аџьар дкыдҵааит дагьхаҳҵап.
43. Иара Анцәа диқәгәыӷхьеит; дацәнирхааит уажәы, диҭахызар. Избан акәзар Иара иҳәеит: Сара Анцәа Сиԥоуп.
44. Иара убас ицкыдыз абрагьцәагьы иацәҳауан.
45. Асааҭ фба инаркны асааҭ жәбанӡа адунеи зегьы алашьцара ахылеит.
46. Асааҭ жәба ианырзынаԥшуаз, Иисус дыҩныҵәааит ибжьы ҩеиҵыхны: . Иаанагоит: “Сынцәа! Сынцәа! Сара сзынужьзеи Уара?”.
47. Уа игылақәаз рахьтә џьоукы ари анраҳа, Илиа диԥхьоит рҳәон.
48. Убри асааҭ азы, урҭ руаӡәк дыҩны, ашәынгьар шьҭихын, бжьеила ирҭәны, аҵәы иахаҵаны Иара ииҭон ижәырц.
49. Егьырҭ ракәзар, Уиҟәаҵ, иаабап Илиа Уи иҿыхразы даауазар рҳәеит.
50. Иисус дырҩагь ибжьы ҩеиҵыхны дааӷызын иԥсы ишьҭит.
51. Абар, аныҳәарҭа аԥарда леиҩжәеит аханытә аҵыхәанӡа; адгьылгьы ҵысит; ахаҳәқәагьы еиҟәԥеит;
52. Адамрақәагьы аатын, ацқьацәа ицәахьазгьы шьардаҩы гылт.
53. Иара игылара ашьҭахь, адамрақәа ианырҭыҵ, ақалақь цқьа иалалан ирацәаҩны ирызцәырҵит.
54. Шәҩык рхи Иисус дицызҷаԥшьақәози адгьылҵысреи иҟалақәоз зегьи анырба, даара ишәан ирҳәеит: Ииашаҵәҟьаны Ари Анцәа диԥан.
55. Убраҟа иҟан харантә иааԥшуаз аҳәса рацәа, Галилеитә Иисус имаҵ уа ихьыԥшқәаз.
56. Убарҭ ирылан Мариа Магдалинеи, Иакоби Иосифи ран Мариеи, Зебедеи иԥацәа рани.
57. Ианыхәла, дааит Аримаҭеитә уаҩ-беиак, Иосиф захьӡны Иисус иҿы изҵоз.
58. Уи Пилат иҿы дааин Иисус ицәеижь даҳәеит, Пилатгьы адҵа ҟеиҵеит ирҭаразы.
59. Иосиф ацәеижь аашьҭыхны ашьаршьаф цқьа акәиршеит.
60. Аҵаҟь ыҵаԥҟаны иҟеиҵаз ихатә дамра ҿыц дҭеиҵан, адамра ашә хаҳә дук наԥыражьны даԥырҵит.
61. Иҟан убра Мариа Магдалинеи егьи Мариеи, адамра аԥхьа итәақәаз.
62. Ахәаша адырҩаҽны Пилат иҿы иеизеит аԥшьаҩ-еиҳабацәеи афарисеицәеи,
63. Иагьырҳәеит: Аҳ, Уи амц-ҳәаҩ иԥсы анҭаз, Хы-мш рыла сгылоит ҳәа шиҳәахьаз ҳгәалашәеит.
64. Адҵа ҟаҵа хә-мш рҿынӡа адамра рыхьчаларц Иара иҵаҩцәа уахынла иааны дыӡаны, нас аԥсцәа рахьтә дгылт ҳәа ажәлар ирарымҳәаразы. Иагьыҟалашт аҵахәтәантәи амц аԥхьатәи аҵкьыс еицәаны.
65. Пилат иреиҳәеит: Аҷаԥшьацәа шәымоуп; шәца, шәҷаԥшьала ишыжәдыруа.
66. Дара цеит, адамра аҷаԥшьацәа аԥырадыргылт, ахаҳәгьы амҳәыр ақәырҵеит.
1. Асабша аниас, амчыбжь аԥхьатәи амш ашарԥазы, иааит Мариа Магдалинеи егьы Мариеи адамра рбарц.
2. Абар, адгьылҵысра ду ҟалеит; избан акәзар Иҳақәиҭу имаалықь ажәҩан ахьтә дылбааны адамра днадгыланы ашә ахаҳә адхны дықәтәан.
3. Иԥшра амацәыс иеиԥшын, ишәҵатәгьы шкәакәан ас еиԥш.
4. Аҷаԥшьацәа уи ицәшәаны рыԥсы рыхҟьан, аԥсцәа реиԥш иҟалеит.
5. Амаалықь иажәа аҳәса ирзынеирхан иреиҳәеит: Шәымшәан, издыруеит шәара икыдҵоу Иисус шәышишьҭоу.
6. Уи ара дыҟам; ишиҳәахьаз еиԥш, дгылт Иара. Шәааи, Иҳәқәиҭу дахьышьҭаз аҭыԥ жәба.
7. Шәласынгьы шәцаны иҵаҩцәа ирашәҳә Уи аԥсцәа рахьтә дышгылази раԥхьа Галилеи дышнеиуеи, насгьы Иара уа дшырбо. Абар, Сара шәара ишәасҳәеит.
8. Иццакны адамра иааҭыҵын, ашәареи агәырӷьара дуи иамҽханакны иҩт иҵаҩцәа ирарҳәаразы.
9. Арҭ иҵаҩцәа ирарҳәаразы ианцоз, Абар, Иисус даарԥылан, Шәгәырӷьала! иҳәеит. Даргьы неидгылан, ишьапқәа рыҽрықәыршаны Иара иеихырхәеит.
10. Убасҟан Иисус урҭ иреиҳәоит: Шәымшәан; шәца, ирашәҳә Сара сашьцәа Галилеиҟа ицарц; уа сырбашт Сара.
11. Дара анцоз, аҷаԥшьацәа рҟынтә џьоукы ақалақь иалалан аԥшьаҩ-еиҳабацәа ирарҳәеит иҟалаз зегьы.
12. Арҭгьы аиҳабацәа рыманы иеизан, иеилацәажәаны аибашьцәа рызхара аԥара рырҭан
13. Ирарҳәеит: Ишәҳәа, Ҳара ҳаныцәаз, уахынла, иҵаҩцәа ааины Иара дырӡеит ҳәа.
14. Ари ахылаԥшҩы иҟны инаӡаргьы, ҳара уи агәра иҳаргоит, шәаргьы цәгьакы шәақәымшәартә иҟаҳҵоит.
15. Урҭ аԥарақәа рыдыркылан ишрыдырҵаз еиԥш иныҟәеит. Ари ажәагьы ауриацәа ирылаҵәоуп иахьанӡагьы.
16. Ажәеизаҩык аҵаҩцәа ракәзар, Галилеиҟа, ашьхахь, ицеит Иисус ишрыдиҵаз еиԥш.
17. Иара данырба, иеихырхәеит, џьоукгьы агәҩара роуит.
18. Иисус урҭ днарыдгылан, Ажәҩани адгьыли рҿы иарбанзаалакгьы амчра сыҭоуп ҳәа реиҳәеит.
19. Абас, шәцаны ажәларқәа зегьы идшәырҵа, Аби Аԥеи Аԥсы-Цқьеи рыхьӡала инаҭуа,
20. Иагьыдшәырҵо Сара ишәасҳәахьоу аԥҟарақәа зегьы ныҟәыргаларц. Абар, Сара есымша шәара сшәыцҟоуп ашәы-шықәсқәа ииасаанӡа. Амин.
