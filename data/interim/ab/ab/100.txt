Ишылашьцаз, адәқьан маҷ аҿы дцаны, дыхәҳахәҭуан, акрызҭиуаз дааиаанӡа. Нас
ихәыҷқәа рҵарақәа рахь ицаанӡа, ашьыжь дрыхьӡаны акреицырфон. Дара, рҵарақәа рахь
идәықәлеижьҭеи, мызкы иазынаԥшуа иҵхьан. Иԥҳа Радоу, атехникум даналга, акомпиутер
курсқәа дырҭан. Аҷкәын Ԥара Башаран-коллеџь ахь дныҟәон. Аиҵбаӡа Нара лакәын зегьы
раҵкыс аҵарахь иццакуаз, абарҵа еиҵых иҵагылаз аишәа хәхәаҿы акрылфон. Абгьы дыццакы-ццакуан, ашьыжьӡа амашьына аремонт ҟазҵоз диқәшәарц диацәажәахьан, ианиаамҭаз дымнеир – даҽа мшқәак ицәыӡуан, арахь акы зланеигааигашаз есымша изырхианы
игылазар ихәҭан, акәымзар иусура еиҵаҟьон. Иан аҭакәажә Кәыҷ лҭаца ҩ-школк рҿы аус
луан (аҽны Башаран-коллеџь ахь дцахьан, убас заа дықәҵуан азы, лхаҭа ашара дацгылон, лмаҭацәа рындәылҵрақәа даархылаԥшырц, уаҳагьы уамак агьлылшомызт. Аб
Уарҭан иԥҳа аиҵбы дналыдтәалан, ажәжәаҳәа акы днацҳарц иҽазикит. Радоу ҩбаҟа сааҭ
рышьҭахь акәын аҽны лҵарахь данцоз, аҩны аԥхьала длалбаан, аԥхынтә чысҟаҵарҭа
дныҩналеит. Уи лымццакышьақәа игәаԥхомызт. Лҵараз гагра дцараны дыҟан, арахь лгәы
бзиамызт уҳәартә лхы мҩаԥылгон. Хы-мшҟа раахыс дҭынчцәан, хәымҽхан инаркны,
адәқьанахь игәахәшәа, дҭиҵаацәомызт. Лара акы лгәы иалан, дхәыҵашьшь дтәан. Уи
лангьы игәалҭон, лхы еилагеит ҳәа данылзыҵҟьоз ыҟан.
– Нанду, бааир акрыбҿасҵап!
Радоу ланду лхәы аақәлыргылан, лхала амаҵурҭа аҩныҵҟа длеин, адиван аҵкараҿ
днықәтәеит, ателевизор ахь лхы нарханы, дахәаԥшырц лҭахызшәа. Аб Уарҭан ибон уи,
дкараханы маҷк лԥсы ааиҭалкырц лҭахызшәа, дышнықәиаз. Иара иусқәа аҽны убас
ирацәан, дҩагылазижьҭеи тәамҩахә имаӡамызт, иԥҳа лҭагылазаашьа уамак хырҩ
аимҭаӡеит, усгьы лусқәа иҽрылаигалацәар иҭахымызт, ларгьы ицәылӡашаз лымазар
акәхарын ҳәа дылзымхәыцуази. Нара дыццакырц налабжьеигеит, имҩатәны ирлас лышкол аҿы днеигарц иҭахын. Аишәа даныҩахыҵ, инапы ааиӡәӡәан, амаҵурҭа аҩныҵҟа
аҭӡамц-сааҭ днахәаԥшырц, ашә днылагылоит. Асааҭ жәба ҟаларц хә-минуҭк агын.
– Радоу, ибыхьи – лара, лыԥшра злаҟаз ала, ихы налықәимкыр игәы иауамызт.
– Акгьы.
– Аеи нас, ариабжьарак дшыҟаз дыҟан игәахәызшәа, лхы дазынижьырц,
даақәҵәиит, дыццакуантәа. Ашә иазааигәаз ахышә днавсаанӡа, лбжьы иаҳазшәа игәы
иааинаҭан, иԥҳа игәаҵанӡа димныруази, илгәыҵаҵәахыз изцәырлымгозаргьы, дааиҵасит.
Даақәгьежьын, ашә даалахт: Акыр бҳәама?
– Ахәшәқәа зжәит.
– Иарбан хәшәу? – дналхаххит, ихаҭа иԥшраз уацәшәарын.
– Ношԥа. Даҽа хәшәқәак ацысҵеит, илҳәоз цқьа еилургартә дшыҟазгьы,
лцәажәашьа игәаԥхомызт.
– Заҟа?! – аҭак аҳәаха дахьӡаанӡа, ибжьы ҳаракы ҿацаӡа, даҽа зҵаарак
нашьҭеиҵеит, аҭакҳәараз лара деиҵамхартә.
– 80-таблетка, лыблагә аҽаԥсаххьаӡан, лхаҭагьы ирлас дакуан.
– Быԥсыр бҭахыума?
– Мамоу…
– Уажәыҵәҟьа бгыла!
Длыҵаҳәҳәеит. Лара дзыласуамызт, иара дыҵирҟьон. Лнапы даханы дҩықәиртәеит,
агәхьаа даимыргарц диҳәазшәа шыҟалҵазгьы, илҳәоз имырҳакәа, длыҵас дҩаиргылан,
длыҵагыла дахьдәылигоз, аарла лшьаҿа еихылгон, илжәыз ахәшә рацәа лылсны дакӡахьан.
– Изыбжәи?! – агәарԥ шыҟаз днеигахьан.
– Даур изоуми…
– Даур имабки?!.
– Иҽахьҭаирхаз сзычҳауам, лбжьы еицакхьан.
– Нас быԥсыр бҭахума?!
– Мамоу. Сабоугои?.. Сҽеиласҳәароуп, лбжьы маҷӡахон.
– Иабыкәу бҽахьеилабҳәо?! Ҳаццакыроуп!
Лшьаҿа зынӡак илзеихыгомызт, иара длыҵагылан ԥхьаҟа димгозар. Нара лшьамхы
лыҵаҟәыло дрышьҭан. Ахәыҷқәа ранду, ллаба лҽанҵа, аишәа зҵагылаз ахыҵакырҭа ҭбаа
дзыҵымцыцызт. Иара заҟа дзыласуаз иԥҳа амашьына дынҭаиртәан, дшыҩуаз иҭаларҭа
ашә ааиртаанӡа, Нара лхала лҵарахь дцарц налзҿыҭны, ацгәеиԥш дыԥазма уҳәартә,
ауаҩ нага иҭыԥ иаразнак иаалихын, имашьына ықәыршьқьырааны иаақәирҵәиин,
инапаҿы имааиуаз ихагахаз акы дақәтәазшәа агәарбжьара дныбжьҟьеит. Амҩаду дҩанылеит, иидыруаз шьоукы, амҩан ишгылаз илаԥш ишааҵашәазгьы, рыгәхьаа мкыкәа. Алашарақәа ырмацәысуа избоз амашьынақәа аган рҽарҭон, ухы ҭызҟьоз асигнал
агәҭынчымра рзырҵысуа, ауааи атехникеи амҩа ирҭон. Еснагь ԥарак ҳазимхуазар ҳәа,
амҩан днызкылоз аинспекторцәа амҩа аганқәа рыҽрыдыркылон акәымзар, уамак шыҟалаз рбонаҵы, амашьына лас ргәыдлозар рҽаҵажьны ирзынкыломызт. Лара, амҩаду
иазцәырҵаанӡа, лхы лыкәаҽхьан, дцәышӡахахьан. Лжәӡы анаа, лнапы
аалҿыҵылшьызшәа шылузгьы, иҟаз-ианыз лзеилкааӡомызт. Ахәшәтәырҭа амардуан
аҿаԥхьа дшыҩкылҟьазҵәҟьа, иара длалбааԥан, иӡӷаб дызлаҭатәаз ала ашә ааиртит.
Дҭигарц дахьирххоз, маҷк даалҵызшәа луит, аха ак згәалашәоз, избоз, изаҳауаз
лакәӡамызт. Данҭига димпыҵыҩрны димҵамҳарц, ларӷьа лнапы ихәда иҩхылшьит. Ихаҭа
ишьамхы иҵаҟәылон, дааԥса-дкарахахьан. Ус дҟамлози ауаҩы аԥсеибакра данақәшәалак.
Амардуан дахьыхәнигоз, дшьацәхныслан, дкаҳарц агьааигымхеит, ианаамҭаз егьи аган
ала хаҵак даалмыҵагылар.
– Ҳаи, сыгәнаҳа бзымгааит, саазықәбыршәазеи! – ибжьы ҭымгакәа, ихгьы аарыцҳаишьазар ҟаларын. Ирулак ҩ-шәык дыркылган, адкыларҭа дныҩнаргалан, днықәдыриеит.
Халаҭ шкәакәараа, иҟалаз анеилыркаа, иааҭымгылаӡакәа иаразнак ацхыраара рҽазыркит. Руаӡә ачымазаҩ лӡамҩаҿ даалҿасуа даалырԥшырц лҭахын, уи лнапсыргәыҵа аиха
жьаҳәазшәа дахьыкшоз аб иныруан. Дызҿыз дааҟәихын, ахәыҷы, иара изы дхәыҷымзи,
лыхьӡ ҳәаны далихырц иҽԥишәеит. Ибжьы заҳауаз дабаҟаз. Лықәҿуҭыргьы улҿасыргьы
лзеиԥшын, зынӡак аҭак лзыҟаҵаӡомызт. Уамашәа ибон дҩыхәныргаанӡа илыҵагылозаргьы
зшьапы иқәгылаз акгьы лнамыруа дшыҟалаз днықәдыриаанӡа. Халаҭ шкәакәараа иццакны аӡӷаб дзықәиаз инагәҭасын, ареанимациа дныҩнаргалеит, уи лаб уахь днармышьҭит.
Изымдырӡоз аҳәсақәа рыгәра изгозма, дызнысыз аамҭа инамырбахьази, зыгәра угашаз
ауаа шмаҷыз, уҳәан-сҳәангьы рацәан, аҟәрышь заа идумырбар, иааҳәны иухәаԥшрыдаз
ҳәа. Аха х-ҩы, ԥшь-ҩы ахьылхагьежьуаз уԥара уманы узларылаларызи, ус аӡәы илшон,
аха ира дамарамызт. Азныказ иҟаиҵарыз дақәымшәазт, аха уамак деиҵамхакәа
даақәгьежьын, дшыҩуаз мацара, анализқәа ахьыҟарҵоз аҟәша шыҟаз дныҩнаԥҟеит. Уарыла ицәыхарамыз Аида уа дтәан, ла лакәын дзышьҭаз. Анцәа илԥха лоуртә, лара данылба дыҩдәылҟьеит.
– Иухьи?
– Радоу хәшәқәак лжәын, изҿу сыздыруам, иаагәабҭар сҭахын…
«Хәышәқәак лжәын» аниҳәа нахыс, лара иаразнак адкыларҭа шыҟаз лҿыналхеит.
Иара иациҵоз дыҩуа дахьлышьҭаз илеиҳәон. Аида иҟалаз иаразнак лыхшыҩ азцеит,
еиуеиԥшымз мҩала аҽшьрақәа мҩаԥысуан иаазқәылаз. Аибашьра ашьҭахьтәи агәамҵ-хамҵрақәа ргәы иасуан, аиашаз ауаа, еиҳарак аҿар, ачҳара рылаӡомызт. Аида ареанимациа дныҩнаԥҟеит, иара ашә даалахахт. Дларышьҭыр дырмыцхраарызи, рыжәла
нымҵәааитеи! Ашә ааимиԥаан азныказ, аха ҩыџьа амедеҳәшьцәа анааиԥыххыла дзырмақәԥеит. Инацәа ԥыҵәҵәо ладеи-ҩадеи ицоз дышрылахынҳәуаз, дыхәшәтәҩын ҳәа
дызхәаԥушаз аԥҳәыс даадәылҟьан, ирҭахыз ахәшәқәа рыхьӡынҵа ааилыркит.
– Иаарласӡаны! – ааҭгылаха лоуамызт, ацхыраараз ишимбацыз дыццакыуан лара.
– Ҳаԥҭекақәа рҿы исзыԥшаауама?
– Иузаахәозар ара зегь ҳамоуп.
– Заҟа шәҭахи? – ажәжәаҳәа иџьыба дынҭалан, имаз зегь налиркит.
– Уажәтәиала иҳазхоит, лара адкыларҭахь дныҩналан, гәарҭак ахәшә лгәыдымӡало даадәылҟьан, ареанимациа дныҩнаԥҟахт.
Аԥхӡы илҵуан, макьана ԥхнымзи, ашьыжьнатә шоуран. Араагьы аԥара рҳашьа аамҭа
иднарҵахьан. Аԥҭекаҿ илалбааны иаархәон, арыцҳара иақәшәаз рхы дадырхәон, аха
иуриашози, аус злаз убри аамҭаз уеиҵадырхомызт. Даадәылҟьеит Аида.
– Аиарҭа маҭәа ҳҭаххоит, лыблақәа шаҟьшаҟьон, дшәаны дшыҟаз мҩашьо. –
Шьаршьафзаргьы џьара ак ҳзыԥшаандаз! Дызлаҳрыцқьаша…
– Дышԥаҟоу?!.
– Шьҭахьҟа иаҳзылҿыхуам.
– Акыр шәымазар шәхы иашәырхәа, ахә аазымгои…
– Агьҳамам ауми иҟалаз.
– Аԥҭекаҿ бинтқәак, бамбак рымх! Аԥараз сцоит.
Лара дааҭымгылаӡакәа данаақәгьежь, «ашьыжь ҳаилалыргьежьыртә
дзықәшәазеи?!.» иҟалаз дшазхәыцрыз изымдыруа, имашьынахь длалбааҟьан, шьҭахьҟа
амҩа дықәлеит. Ҿыц дыццакуан, урҭ аинспекторцәа амҩан шьҭа игыламызт ибзиашәа.
Иԥҳа илыхьыз изеилкаауамызт. Зегь раԥхьаӡа ихы иааҭашәоз, ариабжьарак лгәабзиара
маҷк иҽеимызт, длызҵаацԥхьаӡа лҭагылазаашьа шылҵәахуазгьы; хәшәқәак, лзеиӷьхозар
ҳәа дгәыӷшәа илжәызар, илызгәамҭакәа амцхә лыдылкылазар, илзеицәахеит. Уаҳа дзызхьаԥшрыз издыруамызт. Имҩатәны аремонт ҟазҵашаз иҿы дынкыдххылан, иаарлас
дышзымааиуаз илымҳа инҭишьит, ииԥшаахьаз ахәҭақәа наԥхьеикырц иабжьеигеит, нас
данааишаз азы ҿыц диацәажәарын. Уаҳа уаҟа аангылашьа имамызт, дыццакит аҩныҟа.
– Уыу. Сԥсы шҭаз анышә сышԥалҭеи!.. – арахь аарла инаиааиуаз иан лбжьы аҩнаҭа
иакуамызт, агәарԥ иқәыҩуан. – Ари закәызеи? Сышԥалшьи? Лхы зыхлырҟьазеи,
нҵәаԥшы?
– Сыздыруам, илзымдырӡакәа иӷәӷәаз лжәызаап…
– Сылшьит, абааԥс, сылшьит! – аҭакәажә лмоҭа аҽшьра лыҽшазылкыз агәра ганы
дыҟан. – Акы аалзымчҳауа, ас убахьоума?
Ачымазаҩ лзы ииҭахқәаз реидкылара даҿын, рҩыџьегь уаҭахк аҿы еицымиуази,
лыҵаҟа маҭәа, лиарҭа маҭәа ахьыҟаз лдыруан. Иаргьы длыцхраауан, иаарыхьӡаз агәыла
ҳәсақәак рызҵаара рҭак нҿаԥҵәа-ааҿаԥҵәа ирыҭо. Иан изеидылкылаз аашьҭихын, ицны
ицарц зҭахыз агәыла ҳәсақәа рҽеиларҳәаанӡа дзырзымԥшкәа, иҵәахны имаз аԥарақәа
аашьҭихын, ахәшәтәырҭахь амҩа данылт иара. «Илыхьзеи, ланаџьалбеит? Илзымхозеи?.. – иан лыӷзбжьы и
ахылҵуаз ажәақәа дрымҽхак дышрымаз, ихәыцрақәа ааиҭаԥон: –
Илзымдыркәа илымхаҟаҵаҵәҟьоу?.. Лԥсы сызнырхару?..» уик макьана цқьа агәра изгомызт, Аида лшәашьа игәалашәонаҵ, аӡӷаб лҭагылазаашьа узақәгәыӷуамызт макьана.
Иамуӡар ишԥаҟаиҵарыз, уахьгьы данымшәар амуазар – ишԥаҟаиҵарыз, аха иахьынӡауаз
илшоз зегьы наигӡар акәын. Дзыргәырӷьашазгьы агьиаҳауамызт. Иеилаҳәара иманы, ареанимациа дадгылахын. Дшааиз лаҳаз џьушьарын, ашә ааимԥаа, ԥыхьеиԥш дыццакуа,
ичмазаҩыз лара лакәызшәа, лԥштәы лхыгга, дааит Аида.
– Иааугама?
– Иҟоу аасаҳәишь! – иеилаҳәара налиркит.
– Илҿыҵуам, ас сымбацт, аилаҳәара лыманы, шьҭахьҟа днаццакит.
– Даҽа хәшәқәак ҳҭахуп, даадәылҟьеит ахәшәтәҩы.
– Иарбақәан сашәҳәеи! – ара ирымамзар акәхарын ҟаиҵеит иара. – Уажәыҵәҟьа
ишәзаазгоит.
– Ара иҳамоуп. Зқьи хышә мааҭ…
– Аа! – иналиркит.
Лара дыццакуа ахәшәқәа аалган, ареанимациахь днахынҳәит. Иаарылшоз зегь
ҟарҵон уҳәартә, рылаҩеи маҷӡамызт. Шьҭа иара иуалыз ахәшәқәа рыхәԥса
дааҭымгылаӡакәа иџьыба иҭихлар акәын. Арахь имаз ицәынҵәар ҳәа дшәон. Ақалақь аҿы
иашьеи иаҳәшьеи рҭаацәарақәа рыманы, аҩнеихагылақәа ирыҩнан, урҭ рахьгьы ателефонқәа дрысит, иҟалазгьы нареиҳәан, иҭаххозар ԥарақәак шрымиԥсахразы азы рлымҳа
инҭишьит. Уаха-уаҵәы, нас идәқьан аҿы аалыҵк иоуазар ибарын. Арахьгьы иаразнак иаарҭаххашаз ахәшә аӷьырак шырзааихәахьаз ала агәра ганы дыҟан.
Иаарлас ргәылацәа, рыжәлантәқәа ааиуан. Иаҳәшьа Гәынеи иашьа Уардани аакылсит. Рызҵаарақәа рацәан, аха иара иреиҳәарыз еилкаа ихаҭагьы имамызт, рҭакқәа рахагьы. Имамызт. Баагәара ҳаракыла иҭахкааз аханхьыҵәцарахь анеира иаҳа имариахарын, ареанимациахь аҩналара аасҭа. Игәаӷ кны, лара ишахәҭаз рыхшыҩ лзырмышьҭыр
ҳәа дшәон. Џьара аӡә дааҩныҵындыз ҳәа, ихшыҩ зегьы ашә ахь иҟан. Иааиҩншәозгьы:
убасҟак иццакуан, иуацәажәаӡомызт, хәшәык рҭахызар иааудгылон акәымзар.
– Иҟои? – Аида данаадәылҵ заҵәык ирӷәӷәа длызҵаагәышьеит.
– Илҿаҳхит, аха даҳзалхуам. Илжә закәыз уаҳа ишәзеилымкааӡаци?
– Ношԥа ауп ҳәа салҳәеит.
– Уи асҟак дарҩашьӡомызт.
– Нас илжәи? Аҳақьымцәа рацәаны илеит, илжәыз еилкаазар – далзхышаз рымдыруази, агьанылзеилымкаа, уаҳа ԥшышьа лымазма, адкыларҭа дныҩналаанӡа
даахынҳәыхын, ареанимациа дныҩнаԥҟеит.
– Лан дааугар акәын, наиабжьалгеит Гәына.
– Цхыраара лзыҟаҵом, арахь аурокқәа ԥымкрада илымоуп, ахәыҷқәа адәы иқәҵаны,
лаагашьа сымам. Ма аҵарамш анынҵәаша сцап.
– Лан лоуп, ас даанужьыр ҟалома? – ирҳәо заҳауаз Уардан даарыдгылеит.
Иаарласны амҩа дзықәымлеит иара, дыҟамкәа ак аарҭаххар ҳәа дшәон, аха
еикәшаны игылаз изааигәаз ракәын, ак лыгрыжьуазма. Башаран-коллеџь ахьыҟаз Цандырԥшьҟа амҩа дықәларц иӡбеит, дахьнеиуазгьы даангылозма, сааҭк, ма сааҭки бжаки
аамҭа ицәцааит.
– Иҟалеи уара? – даакылҟьеит макьана ашәы зшәыз Даур иан Амрикәа, иара
имашьынахь иҿанынеихоз.
– Аиаша басҳәап, цқьа агьсыздырӡом. Аха аҩны дандәылзгоз, бҽызхбырҟьеи ҳәа
санлазҵаа, Даур дысзымчҳаит ҳәа салҳәеит. Уи иҽанҭаирха, даара дҵәыуон, ибгәалашәо?
– Акыр збо сыҟазма! Лгәы дшалаз ашьҭахьгьы избақәеит, аха…
– Зегьы дрыцҳаршьеит, аха уи азы ахәшәқәа зхылжәрызи? Уи акәзу, даҽа уск
дақәшаҳаҭымзу, аилкаара сцәыуадаҩуп.
Имашьына дынҭалан, усгьы излаилшоз ала ирццакуан. Аҵыхәтәантәи азҵаара
акәын уажәы ихы иҭагьежьуаз. Илыхьзеи Радоу, уи иҿҭархара лҽахлырҟьартә? Уи иан
Амрикәа дара дрыжәлантәын. Аҵара Аҟәа данҭаз, ҷкәынаки лареи еиднагалан, лашьцәа
ишырҭахымыз, хаҵа дцеит. Уи итәымра убри ашьҭахь иааԥшит, дилымҵыр анаму,
лыҷкәын длыманы, лабраа дрызыхынҳәит. Лԥа лыжәлала дҟалҵан, араҟа изҳауан, иашьцәа реиԥш дрышьцылеит. Дара рыжәла шьҭихит. Аибашьра ианалага, арра қәра змаз
аҷкәын, ианшьа дицны, деибашьуан. Ихшыбаҩ азааигәа иалаз ахыԥҽха шалырхызгьы,
игәабзиара аруашәыруа аҿаанахеит. Ихала ижәуан ахәшәқәа, ахәшәтәыҩцәа изылырҩаауазгьы нижьуамызт. Зныкымкәа-ҩынтәымкәа, иани иареи нхара ақалақь ахь иахьиасыз аҩнеихагыла ду ахышә дкылԥарц дшаҿыз дақәыркқәахьан. Иаргьы ацәа даалҵызшәа
даанҿасуам. «Џьоукы сыԥхьон», иҳәон, изеиҳәоз адәахьы уаҩы дырбомызт.
Аҵыхәтәантәи аамҭаз аԥсҭазаара игәы шыԥнаҵәаз, идыржәуаз ахәшәқәа шизхымгоз
аацәыригон. Цәгьарак џьара ианыҟалалак, иԥсыз шьыцигалон. Дызҭынхаз дырмыхьчар
ҟамло инеихьан. Иабџьар ицәырҵәаххьан.
Ҽнак ашьыжь иани иаҳәшьадуи дрыманы ианшьа игәарԥ иааҭалеит. Аҩны иҩнамлацызт уҳәо, ахысбжьы геит. Агәашә нҭыҵ аус зуаз Уарҭани иԥа Ԥареи харантә џьоук
хысызшәа ираҳаит, рааигәа абӷанҷрагьы акы налашәеит. Риашьара агәарԥ аҿы арҵәаасырҵәаа ҳәа аҳәсақәа еилалт. Ара аҵаҟа деиҵыхны дышьҭан зыцламҳәала зхы кылжәаз
арԥыс. Даҽаӡә дааиаанӡа, еимырххо иркыз ан дналывҟьа, Уарҭан, згәы аҵыхәтәантәи
аисра иахылҵуаз аицәкьысра дахьӡартә, уи днаихаххит. Уарҭан иԥеи иԥҳацәеи
нарызҿиҭит агәарԥ иҭамларц. Аха Радоу дахьгылазынтәи дыԥшуан. Лаб, имаҭәажәқәа
ааишәихырц даныхынҳә, лара, лшьапы лыҵаԥса, адиван дықәтәаны дҵәуон, лызнапсыргәыҵак лылахь иадкыланы. Дзаҟәымҵуазшәа аниба, «аӡәы аԥсҭазаара иҭахымызт,
иҽишьит, бара усҟатәи быҽзыбшьуеи?» даҟәихырц иҽыназишәеит, аха иара ииҳәоз
лмаҳаӡазшәа, ҭынч дҵәыуон. Анышәаҭара аҽны, амаҵурҭаҿ дрыцхраарц налабжьеигеит.
Уигьы лылмырҳаит, избанзар аԥсы иуа-иҭынха ахьидтәалаз лара дрылазар иаҳа
иеиӷьалшьон. Убри дшихагылаз аҽны иаалхылгеит. Нас, уажәраанӡагьы абасҟатәи лгәы
иҭымҵәаӡо инхазар убри ахҭыс, ари ҵакыс иамаз Уарҭан изеилкаауамызт. Агәхашҭра
ацзар акәын агәы ҭблаарц акәымзар уамшьуази.
– Аӡӷаб ахәшәтәырҭаҿ дышьҭоуп, ашкол адиректор икабинет дныҩналан, длатәеит
Уарҭан. – Лхы лыздырӡом, аха лан урҭқәа амҩан дазыҟасҵоит, уажәы илаҳәатәым.
– Ԥара дшәымгаӡои?
– Уи уаҵәы, иурокқәа дрылгар, иҩызцәа дрыцны длеир, еиликаап. Уажәы иҵара
даԥҳарҟьарым.
Шәахьалеи ԥшьашалеи лара дыздыз аҭаацәа рҿынтә аӡәы џьара дцар, даар, ма ус
ӷәӷәак иҽазикыр зынӡак илҭахӡамызт, убарҭ амшқәа ирзеиӷьыз мшны илԥхьаӡаӡомызт
азы. Аха лхаҭа усура дцон, амшеизшара лышкол аҿы ус еиҿыркаахьан, ишԥаҟалҵарыз.
Аҵара ду дшалгахьазгьы, зыгәра лгоз акыр лымақәан, «ҳаӷоу аӡә ак агәра изымго адунеи
далахааит» лҳәалон. Убарҭ амшқәа рзы иусура иазкны лыԥшәма џьара дцацԥхьаӡа,
дхынҳәуан, иқәымҿиаз дазашшло. Уи гәалҭақәахьан, еснагьҵәҟьа акәымзаргьы. Амала
иара иҽаагәеиҭарц ахьиабжьалгоз дзашьцыломызт, уажәгьы лымцхаҵарақәа
џьеишьалон.
Уи аԥшьаша ашьыжь ллаԥықәшәа ҽеимхеит, лыԥхыӡқәагьы еилататазшәа иаалгәалашәақәеит. Лыԥшәма, шылашьцазгьы, усура дцахьан, нас, лхаҭа усура амҩа данылар акәын азы, ақыҭа школ ахь ицоз лыԥҳа аиҵбаӡа Нара илфашаз ҳәа иаармарианы
шьыжьхьак аалырхиеит. Радоу лкурсқәа рахь заа дцаӡомызт, лшьыжьхьа лхала илырхиарын. Нас лыжә лхьан, егьырҭ иацызгьы нҭылцан, лхаҭа чаик ыжәны, амҩахь данкылсуаз,
аацәылашахьан. Аҳәаахьы усура ицоз, дыздыруаз дышьҭырхлон, уи аҽны урҭ уаҩы дылмықәшәазт, х-машьынак ԥсахны, Башаран-коллеџь агәарԥ данынҭала, иаалгәалашәеит
ллаԥықәшәеи лыԥхыӡ еилататеи. Аха урҭ дрымҽхаркыртә иҟаз аӡәы лакәҵәҟьамызт, аиашаз, аҵара ԥсҭазаара данамҽханакгьы, зегь лхашҭгәышьеит.
Урҭ ҿыц илгәалазыршәашаз ахҭыс ҟаларны иҟазаарын, лусурамш нҵәарц сааҭк аҟара шлыгыз. Дааҩнашылеит лҩыза. Лурокқәа лара имҩаԥылгарц лгәы иҭан, избанзар
Уарҭан дылзыԥшны дтәан, аҩныҟа дигарц, аха лара дзыцәшәашаз акгьы рымамзаарын,
лыԥшәма деихаччо адиректор икабинет аҿы дтәазаарын. Уи лҵаҩцәа лызныжьны
лҿаалхоит. Макьана ак ҟалеит ҳәа лгәы иҭамшәацызт, ус даалон, имҩатәны аҩныҟа дигарц, ма ихымԥадатәыз уск анаацәырҵлак. Мысҭафа икабинет даныныҩнахх, адиректор
иишәа иаҿаԥшьны иара дадтәалан, зыбжеиҳара ҭацәыз аҵәца иаԥхьа иқәыргыланы. Аӡы
анылба, ҽеи шыҟамыз лдырит.
– Радоу ашьыжь илфаз лзеицәахоу сыздыруам, ахәшәтәырҭаҿ даазган, зегь
лҿырхит, аха уаха уа лымацара дынсыжьыр сҭахымызт, дыччон иара. – Бҽеидыбкылар
бызгарын.
– Ԥара дҳамгаӡои? – лыԥҳа лзын ииҳәақәаз лхахьы имааиӡеит, ланхәа лакәын лгәы
иааҭашәаз.
– Уи уаҵәы дымнеиуеи, иҵара дзаԥҳарҟьои? – аниҳәа, усҟатәи узыцәшәашаз агьҟамлазар ҳәа лҽаалыԥсахит, дагьындәылҟьеит, арҵаҩцәа рҭыԥ аҿынтә ларҭмаҟ
аашьҭылхырц.
– Ианга, иҟалеи? – амаӡаныҟәгаҩ дахьтәаз дныҩналаанӡа длызҵааит.
– Сыздырӡом, аха иҽеимыз ак ҟалеит, дааҭымгылаӡакәа дындәылҟьеит.
Арҵаҩцәа рҭыԥ аҿынтә лҽааидкылашәа даахынҳәаанӡа, иара имашьынахь. длыбаахьан. Лара лшьамхқәа ҵысуан, илаҳарыз аҵкыс, илбарыз дацәшәон. Амашьына ласны
агәарԥ инҭыҵит, аха ишьҭхысааны ианцоз амҩаду ахь ианкылсыз акәын, аԥсҟы зкыз знык
дахьынаӡарыз днаӡарц дышгәаҟуаз ҩашьомызт.
– Иҟалеи? – дҵааит лара.
– Ахәыҷы акы лфан, илзицәахеит бымбои, ииҳәац иҳәон.
Узқәымгәыӷӡаша ҟалазар, дхәыцуан лара, лыԥшәма ихалаҵәҟьа даарызма, даҽаӡә
даармышьҭуази. Ус ала маҷк лгәы аалырҭынчит. Издыруадаз лгәы змышьҭӡашаз ак ҟалазар? Аҽны амш бзиан, амшын ҭынчын, аԥсабара макьана ишиаҵәац ииаҵәан, аха урҭқәа
лыбла ак абомызт, амҩаду заҵәык лыбла ихгылан.
– Уажәы дышԥаҟоу? – Радоу лакәҵәҟьазар ҟаларын ак зыхьыз ҳәа дазааихьаҵәҟьан
шьҭа.
– Хар лымаӡам.
– Ахәшәтәырҭаҿ дынсыжьӡом, аҩныҟа дызгоит, лҳәахт, лара лхаҭагьы илзымдыруаны лыԥшәма ихәда иқәҳаз дизацлар ҳәа даашәазшәа. Иҟалаз даиааиртә дзыӷәӷәахарымашь?.. Амашьына аихамҩа цҳа инхәыҵсын, арымарахьтә иқәҵәины иҩкыдлан, аихамҩеи
ашьха ашьапаны иаҿаӷӷаз аҩнқәеи ирыбжьысны, ахәшәтәырҭа агәарԥ инҭалан, аҩналарҭа аҿаԥхьа иаанҿаст. Еибарҵәыуа игылан рыуа-рҭынха. Дшыҩхалаз ланхәԥҳа Гәына
дналыдххылт. – Иҟалеи, бара?…
– Радоу лхы лыздырӡом, ареанимациаҿ дышьҭоуп уажәыгьы, лӡамҩа аалрыцқьеит.
– Бнеи уахь! Бара бнарышьҭып сгәахәуеит.
Илаҳаз анаҩсан, макьана ак еиллырго дыҟаӡамызт, лхы ҭыууа, цәала-жьыла
деиҵасуан, уи дәахьыла убла ишыҵамшәозгьы. Ус иагьа иҟазаргьы, лхәыҷы лԥсы ҭан,
леиқәырхараз қәԥаран. Анцәа иџьшьахартә, ԥсҭбара ыҟамызт! Еилагылаз дынрылсын,
ареанимациа ашә днадгылаанӡа, иреиӷьыз атерапевт, иреиӷьыз аневропатолог, даҽа
ҳәсақәакгьы рыцын, Аидагьы дрышьҭагыланы, иаадәылҵит, ан шлакәыз рдырзар акәхарын, иаалыкәшеит.
– Иарбан хәшәқәоу аҩны ишәымоу? – атерапевт дҵаауан.
– Схыхь азы изжәқәоз, перацетам, цитрамон, нас ношԥа… иаалгәалалыршәеит даҽа хәшәқәакгьы рыхьӡқәа.
– Урҭ ас дҟарҵаӡомызт.
– Ас ишԥа?
– Шәымбаӡои дзалҵуам. Иҵегь иӷәӷәаз рацәаӡаны илжәит. Илҿаҳхит, аха лшьа иалалахьеит, макьана даҳзалхуам. Илжәыз ҳдыруазар, убри лылзцашаз лаҳамҭози.
– Ма Шәачаҟа дгазар?!. – Аида лынаԥш-ааԥшышьа, лыбла ҟәазқәа рышаҟьашьа,
ахәшәтәыҩцәа раҳаҭыр дазымхәыцкәагьы лцәажәашьа дышшәоз акәын ирҳәоз.
– Даҽа хәыҷык ҳааԥшып, нарабжьеигеит атерапевт. – Далымҵуашәа аабар, лшьа
арыцқьара ҳалагароуп. Иижәыз зҿаҳхыз асҟаамҭа дзалымҵуа исымбацт, аҩада
дыхәнарц иҿынеихеит, иҩызцәагьы наишьҭалеит.
Аида заҵәык дааҭгылан, ан ареанимациа дныҩналҵан, халаҭк аарымхны илылҭеит,
ачымазаҩ дахьиаз наллырбан, днахынҳәит. Радоу дыԥсыр шыҟамлоз лгәы ишҭылҳәаауаз
мацара, лԥҳа дахьиаз дналыдгылеит. Дықәиан ҭынч дыцәазшәа, лԥсыԥ алагаҩагабжь
аарла иуаҳауан. Атрубка лԥынҵа иҭагылан. Лнапқәеи лшьапқәеи аиарҭа иадҿаҳәалан.
Лшьахьы гәырла ахәшә дәықәызҵоз асистема лхагылан. Лҿы ашәах ҭыҵуан, риаҳәшьарантә илыдтәалаз даулышьҭын, лхы ҩарханы, Анцәа диҳәеит лхәыҷы длымимхырц. Даниыз нахыс даараӡа дыӷәӷәаӡа лызҳауан, лгәамч иеигәырӷьон, ларгьы цәгьала дҵарын,
нас аҵыхәтәан, даныӡӷаб наӡаха, илыхьзеи хәыҷы ҟадыџь?
– Улеир думбари!
Лара илдыруан лыԥшәма иԥҳа лҿы днеир шиҭахыз, аха халаҭшкәакәараа ргәы дасыр иҭахымызт, насгьы илыдтәалашаз аӡә дыҟазар акәын, иара уа ԥыҭраамҭак аангылашьа имамызт. Лхалаҭ наилҭан, Аида длыцны, дныҩналеит иара. Дандәылҵ, арымӡ кнаҳа дышнықәтәаз лбеит, игәы даара иалаҟамызт. Ихьыз еилылкаарц димацәажәеит, усгьы
идырын иԥҳа лҭагылазаашьа шигәамԥхаз. Ашьҭахь, иԥсы анааивига акәхарын, лара даалыԥхьеит.
– Хәларц агьагым. Аҩны ҳцаны, зегьы рҭыԥ инықәҵаны ҳаап, нас уаха баангылап.
– Аеи, ҳласып! Гәына, сбыҳәоит баалхылаԥшырц! – ахалаҭ ланхәԥҳа иналлыркын,
лыԥшәма амашьына дицҭалеит. Ахәшәтәырҭаҿынтә амҩаду иазцоз ианын макьана,
илҿаҳәҳәуаз лылаӷырӡ анаалрыцқьоз: Исцәыбжьахаз сзеилкаауам.
Илҳәаз иара ақәҿимҭит, «ибыцәбжьахаз маҷума?!» зҳәаз иҿаԥшылара лзеилымкааит, избанзар усҟатәи иара иахь дыԥшуамызт, лхәыцрақәа даҽаџьара иҟан; ихаҿы
лзеимдаргьы акы лзаҵбаауамызт, игәы иҭашәаз иҵәахуан, лара лԥҳа хьаас длыман, даҽак лзаԥишьуамызт. Амала еилкаан ан лԥҳа лҽылшьырц лгәы иҭан ҳәа агәра шылымгоз.
Дыццакуан иара аҩныҟа. Ларгьы знык аҩны днеины, ланхәа дбаны, лырахәи лԥсаатәи
рҭыԥ инықәҵа, ахынҳәра дахыццакуан.
Амала ус зегь лызмырласит. Ланхәа зегь ҭылҵаар акәын, уи лгәы дамыскәа,
лызҵаара рацәа рҭак ҟалҵон. Нара лакәзар дыҩны дырԥылахьан, лаҳәшьа дшыҟаз
еилылкаарц дыццакуан. Шьҭа хар шлымамыз анларҳәа, акәҵәҟьаз џьылшьан, дшыҩуаз
лҩыза лахь дцеит, маҷк дыхәмарны даар, лҵатәқәа дрылагарц. Уи лан ажәгәарахь
лҿыналхеит. Усҟан ажәхьақәа хәба лыман. Усҟатәи ҳәар рыҵан. Уаанӡа, аибашьра
ашьҭахь, арахә абарымаз. Лыԥшәма ма убарҭ, иҿырхуазар игәахәны, раԥҵара данаҿыз
аамҭан. Шьҭа иқәигаргьы цәгьа ибомызт, аџьабаа ирыдубалоз аҟара лҵшәа ибомызт.
Арахь урҭ рхьара, аҳәарақәа рыҵаҵара, рыҵгара рҩыџьегь рнапы адкылазар акәын, усгьы
даҽа усқәак ирҿын, ирыхьӡар рыхәҭан, лара дырҵаҩын, иара икоммерциа маҷ дагон.
Дызҿыз лара лыбла иабаӡомызт. Зегь акакәын рҭыԥ иқәылҵеит. Нас лыхәшәқәа
дрышьҭалахт, данааизгьы урҭ еимылдахьан, акыр лцәынхазар ҳәа дгәыӷшәа ҿыц дрылан. Зегь рҭыԥ аҿы иҟан. Нас Радоу илжәи? Ношԥа акәзар ирацәаны илымаӡамызт,
жәабаҟа цыра уажәыгьы аҭыԥ иҭаԥсан. Ланхәа лышьҭаларҭаҿ дҩеин, уи хазы ахәшәқәа
ҵәахны илымамзи, Радоугьы лиарҭа уа иҟамзи, ахәшәқәа днарылаԥшит. Лабхәа иԥсы
ахьынӡаҭаз иижәлоз наком аҭра ҭацәын. Абри акәзар аӡӷаб иҭалырцәыз?! Ааи, ааи!
Ношԥа акәыз џьылшьеит.
– Ари уахәаԥши! – дшыллыбааз лыԥшәма инаилырбеит.
– Исгәалашәаӡом, ара ирацәаны иҭаԥсазма? – даахьаҳәуеит иара иан лышҟа.
– Ааи. Инхаз уа иҟамзи, лҳәеит иан Кәыҷ.
– Сара адәқьан аҿы снеиуеит, иҳәеит иԥшәма лахь. – Уахатәиала усс изуа егьыҟам, алада бызгап, ҳәа зиҳәаз ахәшәтәырҭа азакәын.
Лара ношԥа аҭра ахьылкыз дҵысуан. Лхы лнапаҿы иаалган, лыӡӷаб лымаҭәақәа
ааизылган, шәырак инҭалҵеит, зхы ззымдыруаз ачымазаҩ лыҩныҵҟа маҭәа уажәы-уажәы
еиҭалкуаз џьушьарын ишылҭахыз хаԥыцрыцқьара дцозшәа, урҭгьы аалԥшааит. Лыԥшәма
днымхацәакәа дааит. Амашьына абжьы анлаҳа, ирлас дындәылҟьеит. Иқәхысаа
шьҭахьҟа амҩа ианыхын.
– Бароу ара дыҟан, ланхәԥҳа Гәына аҩхаларҭаҿ џьоукы дрыдгылан, ахалаҭ аалырхынҳәит. – Иҟалаз лаҳахьеит, бара.
– Дызлацеи? – Ианга лԥҳа аиҳабы данааих дылбар лҭахымзи, аха данцахгьы
илцашьаз дазҿлымҳан.
– Лхаҵа длыцын, былцәымшәан!
– Акыр шәыԥшаама? – ареанимациахь днеирц дылбаауан аневропатолог.
– Шәахәаԥши! – наком зҭаз наилырбеит.
– Нуу!!! – шьҭа ачымазаҩ дызхалымҵуах џьеимшьаӡеит. – Ари ԥыҭк лжәызар, даламхакәа.
– Илыԥсыхәи?
– Ааигәа дызбеит. Ареакциа лымоуп уҳәартә дызбоит. Далҵуеит, аха аамҭа лҭахуп.
Шәылаԥш лыхшәмыжьын, уи азоуп уахь алеира азин зшәаҳҭо.
Ааигәа аӡәы, ус лыԥсы анындырха, аихагыла рацәа аҿынтә лҽалҩрны лыҽкалыжьит.
Аригьы далҵыр иҟалҵашаз рыздыруамызт, ан еилылкаауан рыԥҟарақәа зхеиларгоз. Ареанимациаҿ усгьы ус лымаӡамызт, ачымазаҩ дышьҭан дҿаҳәаны, аамҭа лҭахын,
дызхәышәтәуаз изларҳәоз ала. Дыҩдәылҵын, иааз лабраа, лыԥшәма иҭынхацәа,
лыԥшәма ихаҭа, доусы рыҩныҟақәа идәықәылҵеит, аӡӷаб илҭахыз ацхыраара лоухьан,
уажәыҵәҟьа адәны игылаз аказы узиҳәомызт, шьҭа аԥшра, аԥшра, адырҩегь аԥшра. Маҷмаҷ зегь ааилыҵқәеит. Аб иакәын аҵыхәтәанӡа иқәҵыз, имашьына азна игәыла ҳәсақәа
иманы.
Лара днахынҳәит. Лԥҳа лызнапык усгьы агәыр алан, асистема аҿынтә ахәшә лда
иҭалаларц. Егьи лызнапык маҷк иҩышьҭылхит, иҿаҳәан азы ишуҭахыз узҩахаӡомызт, лӡамҩа инадылҵан, даатәеит. Лгәы аус ауан, лҷаҷақәа бзиан, шьҭа лхы акәын аус злаз. Лымала данаанха, аӡӷаб илыхьыз еилылкаарц, лгәы дҭахәыцуан, аха лҽылшьуазар убранӡа
дназгарыз лзеилкаауамызт. Агәалашәарақәа нықәылҵеит, иаақәылҵеит, аха,
аҵыхәтәантәи аамҭаз, акыр деилашәаны дшыҟаз ада, акгьы лхахьы илзаагомызт. Ус деилазыршәозгьы еилызкаауадаз, лара лҿы иааҭыхны ажәак лҳәаӡомызт. Ирҳәоз анылмаҳалак, анду дылшәиуан, ан ари лымацара лаха лымазма, длацәҳауан, ахага ԥшра лоуит,
ари дычмазаҩын ҳәа лаб ианиалҳәалак, «былмацәҳан бара, убас иаҳа дыбзыӡырҩыртә
дыбзыҟаҵома» иҳәалон. «Уаҟәыҵ, уара!» уигьы аӷьара анааихлыргалак, ахәыҷқәа
иахьырбоз уаҳа алаҿимҭырц, дыҩдәылҵуан. Амала урҭқәа зегьы уажәы цқьа илгәалалыршәаӡомызт, аха лыӡӷаб лшьара дшықәҟьаз бзианы лыбла ихгылан. Ачымазаҩ илхагылаз ахәшә аҵхагәҭаны инҵәарц агьагмызт, убри дазԥшнын, нас илхыганы илыргылар,
лхы нкыдҵашәа акәзаргьы, дыцәарын. Ачымазаҩ дахьлыдтәалаз, лыблацәа хылҩарц
агьшлыгымыз, амедеҳәшьа дааҩналеит:
– Ахышә аарти! Аӡәы биҭахуп.
– Уажәыҵәҟьа, дҩагылан, ахышә аԥарда днахеит. Адәахьала алашьцараҿ аӡә
ицәаара лбаҵәҟьон. Ахышә аалыртызар, ҷкәына аукы дадгылан, ииҳәашазгьы
иҿашәомызт. – Узусҭада?
– Сара Радоу лҩыза соуп, азҵаара имоур, дызцәажәаӡомызт уҳәарын.
– Аҵара шәеицҭазма?
– Мамоу.
– Иухьӡи?
– Баҭаҟәа. Манча иҩыза соуп.
– Еилыскаауеит.
– Абра дааҳгеит, иҽишьуеит… каамеҭ ҟаиҵоит… дибар иҭахуп, ииҳәарц ииҭахыз
аҵыхәтәан иааиҿыҵҟьеит.
– Сара сышәзыԥшын. Иҟалаз ҳзеилкауам. Ҳшыцәаз ҳхы ԥҽны иаабеит. Аиаша,
ҳзыхҟьаз ҳаздырӡом. Дара рҩыџьегь акыр еибырҳәазар, мамзар иахьеицәажәоз акыр лыдибалазар? Иҟалаз ҳзеилкааҵәҟьом.
– Иара дибар иҭахын, ҿыц иаацәыригахт дыззааиз.
– Ас дшыҟоу дисырбар сҭахӡам. Уажәы шәца аҩныҟа, шәгәы рҭынчны шәыцәа, шьҭа
дшәарҭахом сгәахәуеит. Дцәажәо даналагалак, шәшыҟаз ласҳәоит. Избар сҭахуп лҳәар,
адырра шәысҭоит. Абзиараз! – ахышә налыркит.
Лхәыҷы илхагылаз ахәшә анынҵәа, алашара лырԥсын, ачымазаҩ лганала дналываиеит. Ларма напы анаалыкәлырша, аӡӷаб уи лгәы инадылкылеит, дҭынчӡа дааҟалеит. Ан
лԥҳа далҵзар аалгәахәт, аха егьи ҽырҵысы лымаӡамызт, ԥхыӡырла акәхарын иҟалҵоз
шыҟалҵоз. Амедеҳәшьа ҿыц дааҩнашылт:
– Абри шәзаарышьҭит.
Амшә кьанџьа аалырххеит, уи хәыҷымызт, шықәсык зхыҵуаз мышәҳәарк иаҟаран.
«Бзиа бызбоит» ҳәа зныз бӷьыцкгьы ацын. Ан илдырт ари Манча шиакәыз. Урҭ еиразҟхозу
здыруадаз, аха ианхәахараны иҟаз лыла, ус еиԥш анҵамҭа аӡә лԥҳа лахь инаишьҭуазма,
амала араҟа уыҩ дызқәымшәацыз ахҭыс иалахәын рызынтәык. Издыруадаз уи иаашьҭымҭа аӡӷаб илыхәар?
Анцәа иҳәааит! Ашарԥазрахьы аҵых неигәахьан. Уи иҩызцәа иманы уажәгьы ара
дшыҟаз еилкаан. Дҩагылан, ахәшәтәырҭа абарҵахь днеит. Баҭаҟәеи Димаҟәеи ракәын
уаҟа игылаз.
– Аҩныҟа шәымцаӡаци, нан? Шәымшәан, шьҭа аԥсразы акгьы лыхьуам. Амала
иаҳзеилкаауам лҽызхлырҟьаз, ҿыц ицәырылгон илзымаӡаз азҵаара.
Убри аамҭаз Манча даацәырҵит. Икьаҿ цәыш акәзу, иқәԥхоз алашара иԥшҭәхәы
аԥсахзу, дахьшәаз дҟанаҵазу здыруадаз, дҟәашӡа акәын лара лыбла дшаахгылаз.
Дқыџьқыџьуан.
– Сҽысшьыр сҭахуп, уи сгәы иҭоуижьҭеи акрааҵуеит, амала аӡәгьы иоумҳәан ҳәа
ажәа сҿылхит. Ибзааигәоу аӡәыр идыруама ҳәа санлазҵаа, мамоу лҳәеит. Аха ас иаразнак уи лҽазылкып сҳәартә, уи аҽны дсымбеит. Ус ҳааидыҵит. Сан ианласҳәа, шәара
шәысԥшаарц сабжьалгеит, сышәхьымӡеит акәымзар.
– Иҭабуп шәахьааԥсаз! Аҩныҟа шәца, нан! Иҟало аабап.
Рыҩныҟақәа ицаны ишьҭаларц Радоу лан ишрабжьалгазгьы, иҩызцәа Баҭаҟәеи Димаҟәеи иманы, амашьына дахьынҭалаз, уа иааиршеит. Ан лцәажәашьа маҷк игәы ҟанаҵеит, аха дахьҭатәаз дыцәартә, игәы ҭынчӡамызт, егьырҭ маҷ-саҷк рыблацәа
ааиқәырԥсақәеит аха. Еиҳараӡак деилазыршуаз – иара иалҳәахьан гәыҩбарак
аҵаӡамкәан лҽылшьырц шылҭахыз, иара убри даҟәихырц шьаҿак ааизыҟамҵаӡеитеи.
Дааҟәымҵӡакәа аҭаҭын дахон, дахон, уигьы уамак ихәарҭамызт.
Лара, атехникум даналгаз ашықәсанҵәҟьа, акомпиутер курсқәа дырҭалеит.
Изылҭахыз издыруамызт. Дмоделиерын, акомпиутери иареи еишьашәаламызт, ҩ-занааҭк
зылҭахызи? Аиашаз, аҵыхәтәантәи зегьы ҭалар рҭахын, иумыхәозар иуԥырхагамызт, аха
иара иҭахымызт убри акурсқәа рахь дахьцоз, аиҳараӡак ицәымӷын урҭ ахьеиҿкааз
аԥсшьарҭаҿ ахьакәыз. Лаҟара иԥшӡаз, лаҟара игәкыз, зхымҩаԥгашьа бзиаз ӡӷаб дибомызт, дахьцалак-дахьаалак ибла дыхгылан, иԥхыӡ далан. Асҟаамҭа диқәшаҳаҭымхозар,
даҽаӡәы дхихыр ҳәа дшәон, аҷкәынцәа маҷымкәа илышьҭан, иара изааигәаӡаз
иҩызцәаҵәҟьа заҟа дыргәаԥхози, дырҭахызи, рҩыза иаҳаҭыр аҟнытә иаангылон акәымзар.
Џьоукы дицәымҵадырсыр ҳәа дшәон, уи дазхәыцуанаҵ, ихәажьы қақаӡа еилагылон, лыда
иԥсҭазаара ԥсҭазаарахомызт. Аиҳараӡак убри азакәын изиҭахымыз лара амцхә амҩақәа
дырнызар, арахь аҵара лҽаназылк, ақыҭеи ақалақьи, ҿыц дрыбжьазар акәхон. Шьҭа
ахынтә акәны даауан лара лкурсқәа рахь, иара амҩа анылзикуаз.
– Шықәсыки бжаки ҵуеит сбышьҭоуижьҭеи. Уаҳа акгьы сҽахьаԥсасымтәуа амшала,
сҭаацәа срылҵырц агьсыгым. Џьара кәаԥк ԥшаа рҳәеит. Арахь бара мҩак сықәбҵаӡом.
– Умҩа ԥшаа, сара усҟәаҵ ҳәа сумыҳәахьеи, лҳәеит лара, дынидҵны дцаргьы
илоуҳәозеи, аха ус иаахжәаны дзыҩналомызт лкурсқәа ахьымҩаԥысуаз ашҭа иҭагылаз
ахыбра. Ус ахьылзыҟамҵоз ак шаҳәоз иныруан иаргьы.
– Ибыхьыз сабҳәароуп, акәымзар сыбԥырҵуам.
– Акыр сыхьит ҳәа уасҳәама?
– Нас ас бхы зымҩаԥыбгои?
– Ишысҭаху имаҩԥызымгои.
– Ибыхьыз аасабҳәароуп, акәымзар боусышьҭуам. Ахыбра быҩналаргьы – сбыцыҩналоит. Саабԥырҵуам.
– Аеи нас, иара данаҟәымҵӡа, лара лыблақәа аацәаакырц агьрыгмызт. – Иуасҳәоит. Амала аӡәы ишиаумҳәо азы ажәа суҭароуп, амашьына иҭатәаз Баҭаҟәа иахьгьы
днаԥшит, уи иаимҳәакәа дшаанымхоз аалнырын.
– Ажәа бысҭоит, дзусҭазаалак аӡәы ишиасымҳәо! – ҳәа даниргәыӷ, иҩыза иҿгьы
ирмаӡарын ҳәа лгәы илнаҭеит, убасҟатәи Манча игәра лгон.
– Уи ануасҳәалак, сышҟа уаҳа ушымааиуа азы агәра сургома? – инеималҭәарц
егьлыгҵәҟьамызт.
– Агәра бсыргоит, дыширгәыӷуазгьы, уи шилымшоз ихаҭагьы идыруан, лгәы
ирҭынчырц акәын изиҳәоз, ишеидгылаз лылаӷырӡ лҿашы дидхалар иҭахӡамызт.
– Сара уҽсыдукылар зынӡак исҭахӡам, лылаӷырӡ лҿаҳәҳәы аҿыланахеит.
– Избан?! – иаҳауаз игәы ҭнарԥсаауан, арахь зҽыздимкылашаз лакәызма, лылаӷырӡ
иаҳагьы дарԥшӡон, игәы инархьуан акәымзар.
– Иуасҳәо ашьҭахь уаҳа сышҟа умааин!.. Сара хәы-шықәса сырҭоуп сҽысшьырц сгәы
иҭоуижьҭеи, акыр ҵуеит, иубоит. Саҟәухыр ҳәа сшәаны иуасҳәомызт, убри азоуп аӡәгьы
изиасымҳәоз.
– Иҟалеи, банаџьалбеит?.. – иаҳауаз агәра игартә иҟазма, иџьеимшьашазгьы
акәызма.
– Хәы-шықәса ҵуеит абар ари сыманы саауеижьҭеи. Ан ахәыҷы дшылжьжьо еиԥш,
снапы иқәҵаны иаазгоит; ари схықәкоуп, аҵыхәтәанӡа инасыгӡар сҭахуп, лылаӷырӡ
лрыцқьон, иара лҿаҳәҳәы аҿаанахахуан.
– Бҽыбшьыр ҟалома?!. Убри азы мап бцәыскуеит ҳәа бгәы изаанагеи? – иара итәала
иаармарианы иаҳауаз дазхәыцуан.
«Сузеилымкааӡеит», зҳәоз лҿаԥшылара хьанҭан, избанзар лхәыцрақәа даҽаџьара
иҟан, иара ишьапы иаҳа адгьыл иқәгылазар акәхарын. Арахь иаҳац акәын илҳәоз:
– Сургәыӷит уаҳа сааигәара ушымааиуаз ала. Сара усгьы аԥсҭазаара сҭахӡам, уаргьы уԥсҭазаара ԥхасҭастәуеит.
– Сбымаҵуҩызаауеит, иаабҭаху ак быгсыжьуам, бара бзы сыԥсы ҭазаауеит, амала
бгәы иҭақәоу мап рыцәкы!
– Иагьумҳәан! Ҳара еинаало уаам.
– Иҟалеи?
– Ҳамҩа хаз-хазуп.
– Бҩызцәа дәылҵуеит, ҳшеицәажәоз бкурсқәа нҵәазшәа збоит. Баала амашьынахь,
аҩныҟа баҳгап.
Лчаврала лхаҿы аалрыцқьан, излалылшоз лҽааиҭалкын, амашьына ашьҭахь
дынҭатәеит, иара аԥсҟы зкыз Баҭаҟәа дыниватәеит. Ақалақь иалҟьан, Аҟәаҟа зхы хаз
амҩаду ианын, аӡәгьы ҿиҭуамызт, рыхрыҿқәа еиқәышьшьы иҭатәан. Баҭаҟәа иҩызцәа
еибырҳәаз изеилкаауамызт, дара рыҽкы иаузшәа, ажәак ихәылшәомызт. Амҩа шиашаз
Бзыԥҭаҟа ихы имырхакәа, Пицунда ицоз архәаахь аԥсҟы ирҵәиит.
– Ара шәаангыла! ҿаалҭит лара, ишааиҵасызгьы длыбаарц лҽылшәон, арахь ашә
лзаартуамызт. Уи аамтыртә ишыҟарҵаз лдырит. – Аҩныҟа сыжәгароуп, лбжьы
шҭынчызгьы, хьаҳәа-ԥаҳәада изызхымԥоз дҵан.
– Иахьа аҵыхәтәан шәеибабозар, џьара ҳнеидтәалап, иҳәеит Баҭаҟәа, арҭ
рхымҩаԥгашьала, зегь еиликаахьан.
– Мамоу, ус џьаргьы сызтәаӡом, уи агәалаҟазаара лымамызт, ларгьы лтәала џьара
дыццакуан, уи атәы цәырылгомызт акәымзар.
– Аҵыхәтәан сыббоит, иҳәеит Манча. – Акгьы сабҳәар бҭахӡами?
– Исҭахыз уасымҳәахьеи.
– Ари ас сара исылшаӡом, Баҭаҟәа амашьына аақәирҵәиин, Бзыԥҭа шыҟаз
иҿылеихеит.
Еилкаан Манчеи Баҭаҟәеи уск азы еицәажәаны ишыҟаз. Манча излауаз ала хаала
Радоу хаҵацара дазааигарц игәы иҭан. Иамур – амашьына ианҭалалак, лыҩныҟа дыргозшәа ҟаҵаны, дымҵадырсырц рҽазыркхьан. Аха Баҭаҟәа иуаҩра уи инамырҟаҵеит, лара
маҷӡак акәзаргьы, дақәшаҳаҭны дибаӡомызт. Манчагьы, иҽазкны дыҟазаргьы, мчылаҵәҟьа илшомызт. Иҩыза, Алаҳаӡыҟа ихы мырхакәа, лара лыҩныҟа данықәгылагьы,
алаҿимҭит.
– Баҭаҟәа, амашьына абжьаларҭаҿ ианаангыла, ашә аалыртит лара, иашаны
иҟауҵеит, уҩыза уеиликаап сгәахәуеит.
Амашьына дынҭыԥан, дныбжьалеит. Баҭаҟәа лыхьӡ ҳәаны ҿиҭуан, лара
дхьаԥшӡомызт, дыццакны днеиуан. Манча ҿиҭуан, зегьакакәын дхьаԥшӡомызт. Асигнал
ҟарҵон, «илаҳаӡомызт». Уаҳа иҟарҵахуази? Амашьына аақәдыргьежьын, иқәҟьаса
рҿылархеит. Лара дрыманы иаарц еицәажәахьан, ус ишныҟәоз агәраганы иҟан. Иаауан
рымацара. Алаҳаӡы аиланхарҭа ацуҭа инкыдгылеит, уа акәын Манча дахьынхоз, ишиашаз
Амзара илеит. Уаҟа лара ддыртәарц ргәы иҭан, итәеит рымацара. Амцхә мҳәаӡакәа,
рныҳәаҿақәа ркьаҿны, раҵәца ҭарцәуа мацара, рҽадыршьит.
– Уи зегь бзиоуп, аха иахьа ҳзызныҟәаз лара лзоуп, иҳәеит Баҭаҟәа. – Уааи
лныҳәаҿа ҳкып. Анцәа диныҳәааит! Агәабзиареи агәамчи лзеиӷьасшьоит! Уара мап
уцәылкзаргьы, анасыԥ лыгымхааит! – шьҭа ицомызт, аха иҭыркәкәа ижәит.
– Анцәа диныҳәааит! – уаҳа мҳәакәа, Манчагьы ижәит.
– Иакәым ак ҟалҵара дыҟоуп, ааиҿыҵҟьеит Баҭаҟәа. – Уааи ҳлызцап!
– Мамоу! иааҿахиҵәеит Манча. – Уаҳа лаԥхьаҟа сшықәымло ҳәа ажәа лысҭеит.
Уахь ҳазцом, аха иҟоу удыруама: шьҭа аҩнынӡа сга!
Рмашьына нкыдҳала-аакыдҳало амҩа ианын. Џьарак авариа ҟарҵарц агьрыгымхеит.
Ирԥылаз «Волга» аныҟәцаҩы алашара аиркуан, ирцәон, ихьыз рзеилкаауамызт. Раԥхьаҟа
ГАИ џьара игылазар ргәахәит, аха усгьы агьрымбеит. Ашьҭахь Баҭаҟәа игәалашәеит
алашара ӷәӷәала ибла шхикыз, ихалагьы арыӷьала имҩа даныҵны, арымарахь акыр дшааскьаз. Ирԥылоз амашьына атротуар данылеит, акәымзар рҽиҿарыжьуан.
– Уаҵәы саншьцәа рахь Оҭҳараҟа сшугаша ухоумыршҭын! – иҳәеит Манча, аҩнеихагыла аԥхьа ашҭа ҭбаа ианазнеиуаз.
– Ахәымҽхан сааиуеит, Баҭаҟәа уи диргәыӷит.
– Аа, ашьшьыҳәа аҩныҟа уца! – Манча данлалбаа иҩыза инаиабжьигеит, ихаҭагьы
аҩны ҳаракы амардуан цқьа изымԥшаауа днаҿалеит.
– Ас изужәи? – иан дааиԥылеит, илбоз лгәы лнархьуа.
– Сусқәа ԥхасҭахеит, ихы иқәыжь адиван днықәтәеит иара, иани иареи маӡа
рыбжьаӡамызт, ианижә усгьы лҿаԥхьа ибз аатуан.
– Иухьхи? – игәы калмыжьырц, ан рабна дԥышәырччон, лыбла хаан.
– Уԥсҭазаара ԥхасҭоутәуеит, уҽсыдумкылан ҳәа салҳәеит. Ас баҳахьоу?
– Избан зылҳәаз?
– Сҽысшьырц сҭахуижьҭеи акрааҵуеит лҳәеит. Зегьакоуп зны сҽысшьуеит,
аԥсҭазаара сҭахӡам лҳәеит, уара узсышьҭеи лҳәеит. Иҟасҵара сыздыруам.
Иан дтәан илҳәара лҿамшәо. Нас даҽа зҵаарақәак наилҭеит, илаҳаз аус иҵегь
инарҵауланы иҭылҵаарц. Иара иахьынӡаигәалашәоз зегь нҭырҷҷаны ицәыригон, аӡӷаб
лҵәыуашьеи лӡамҩа рыцқьашьеи инадыркны иан илирдыруан. Лара лԥа дрыцҳалшьон,
убасҟатәи гәыӷрада уи аӡӷаб длылацәажәон. Иара излеиҳәаз ала, даҽа ҷкәынак
диқәшаҳаҭны лыҵибаауамызт, илышьҭашәарыцоз шмаҷмызгьы. Иара иҿы иаҳа лгәы
аартын, иаҳа дизыҟан, ус акәын ишибоз, аха хаҵа дцар лҭахӡамызт, илыхьыз изеилкаауамызт. Аҽны илҳәоз зынӡак игәы имнаҟьон, дтәан, ииурыз изымдыруа.
– Манча, иҟоу удыруама? – ан лԥа даалырӡырҩит аҵыхәтәан, иҟаиҵарыз изымдыруазар, мҩак дықәылҵарц. – Лани лаби урықәшәароуп.
– Ишԥа?! – ианшьцәа рҿы Оҭҳара ақыҭа иааӡаз ҷкәынан иара, дзышьҭаз аӡӷаб лани
лаби рҿы дышнеирыз дзақәшәарызма?
– Уаҩ иимбац, имаҳац аус ҟалоит умбаӡои, ан лԥа игәы лырҭынчуан. – Иубароуп
дара, иубаз-иуаҳаз хәыц-хәыц зегь рауҳәароуп. Лҽылшьырц лгәы ишҭоу умҵәахын. Ак
ҟалҵаанӡа урыхьӡар бзиан. Баҭаҟәа уаҵәы дузаауама?
– Оҭҳара симгои.
– Ҭагалара ҳҭагылоуп, ацхыраара рҭахуп. Иҭахаз сашьеи иԥсыз сашьеи ыҟазар, умцаргьы ҟалон, лҳәеит, лашьцәа аӡәы аибашьраҿ дҭахеит, егьи ааигәа игәы аангылт, урҭ
ракәын зыӡбахә лымаз, -егьырҭ Аҟәеи Москвеи ирылҵны аҩны изаҭаауам, иудыруеит.
Уанду лҿы уцар, унхашт, убраанӡа лани лаби урықәшәар бзиан.
– Игәасҭап, иара дҩагылан, иҽааилыхны диеит.
Аԥсшьара дақәиҭымызт. Иаб макьана Ростов дыҟан. Аибашьра ашьҭахь
ишынҭаацәаз уахь ицеит. Иани, иареи, иашьеи шьҭахьҟа имаар ҟамлеит, иара данҭарк
ашьҭахь. Ирымаз-ирыхӡыз зегьы уи ихақәиҭтәра иақәдырӡит. Руалқәа зегьы хиҩарц, иаб
макьана уахь дыҟан. Аҭаацәара рҽеиҩшаны иахьынхоз аԥеиҳабы изычҳауамызт, уажә ибзиабара иманшәаламхоз амҩа ианангыла, иԥсҭазаара бжамҽамхаӡазшәа ибон. Иахьцалак ашьыжь хар имаӡамкәан дгылеит. Иҿы аниӡәӡәа нахыс, иаҳагьы деиӷьхеит. Иҿара
арыжәтә иаиааит. Амала игәалаҟазаара уамак иҽеимызт, иацтәи ахҭыс ашьҭахь.
– Ԥхыӡ ҿаасҭак збеит, Ԥсоу усура ицарц згәы иҭаз иан даақәгьежьит. – Аӡӷаб ак
лыхьит, удыруоу?
– Уажәы уамак цәырбымгахын, акгьы иаҳарц иҭахӡамызт.
Иан лусурахь лхы хан, иашьа – ашкол ахь. Имала ауаҭахқәа дрыҩнатәан, длалбааргьы иҭахӡамызт. Ателевизор дшахәаԥушаз, ҽынла дамхацәеит. Иашьа иҵарахьынтә
дааины дааимырԥшыр, иҵегьы дыцәазаауан. Аусураҿынтә иан дхынҳәхьан, Баҭаҟәа
данаауаз. Шьҭа лашьцахьан, аиҩызцәа амҩа ианықәлоз ашьха қыҭа иазцарц.
– Анахь ҳныбжьаланы, дшыҟоу еилаҳкаап? – Баҭаҟәа иҩыза дааирӡырҩит, Радоу
лгәарбжьара ианазааигәахоз.
– Уаҳа сҽыбсырбаӡом ҳәа дсыргәыӷит, иаҭахӡам.
Уи агәарбжьара иныбжьалеит гәыԥҩык аҿар. Амашьына алашара инарбон. Усҟан
акымзарак игәы иҭамшәаӡеит, аха хьанҭарак игәаҵа иҵалахуан, лара дахьынхоз
дахьавсуаз акәызшәа игәы инаҭон. Лаб идәқьан хәыҷы харамызт иахьыҟаз, амҩа
ихықәгылан. Уахыла алашара аркын, акраамҭа иаартын, ахәҳахәҭцәа аҭаауан. Уажәы
уигьы еиқәылашьца игылан. Амашьына уи инавсын, ацҳа ду шыҟаз инеиуан. Џьоукы
еицны арахь иаауан, ацҳа иқәланы. Агәарбжьара гәыԥҩык шбжьалаз ибла иаахгылт,
рыдәқьан аркын, уахыла лара лаб дицхраалон, арҭ ирԥылазгьы арахь иаауан. Дышшылара акәзар?!. Амацәыс каамеҭха ихы иасит:
– Уаагыла!.. Уаагыла!
– Иҟалеи? – Баҭаҟәа изеилкаауамызт.
– Уаагыла сымҳәеи! Уқәгьежь!.. Ак ҟалеит…
Баҭаҟәа имашьына аԥсҟы ыргьежьуа, акәырқәа ырчаразуа, иааирҳәын ишьҭахьҟа
аҿааирхеит. ГАИ аҿы аус зуаз ирышьҭашәыршәырт, аха ирзынкылозма, даргьы уахыла
ирышьҭалозма. Агәарбжьарахь рхы дырхан, илҭашәкәа ицеит. Ргәарԥ, рҩны – џьаргьы
лашарак аркӡамызт, лашьцарала иҭалаҳан. Рыцҳарак ҟалазар – ус акәызма ишыҟарҵоз,
лашьцан, аха ҵхагәҭанымызт, аҵх неиргьы, ауаҩы дахькҿаз алашара дырцәомызт.
Ргәашә арахә ылатәан. Дара ртәқәа цәыкьа рҭыԥ иқәырҵахьан, иааиз арԥарцәа иалырдраази агәылацәа рырахә шракәыз арҭ ргәашә илатәаз. Архь аҭыԥ ыҟан, егьырҭ
агәашә амҩа илархх иҿан. Ирбоз иахырҳәаарыз рыздыруамызт. Џьара ак еиликаарц
дгәаҟуан. Игәаӷьны агәарԥ дызҭамлеит, иҩызагьы дизҭамҵеит, лашара ыҟамызт.
Адәқьан аҿы аус зуаз Лина ааигәа дынхон. Уаҳа зҿы днеирыдаз? Убри лахь иццакит
рҩыџьагь.
– Адәқьан аркыуп, рҩны лашара ыҟам, рырахә ҭакым, иҟалеи, бара?
– Иҟалаз узымдырӡои?! – анылҳәа, ихәдаџьал жьаҳәала иасызшәа, днеилууа дцеит.
– Радоу лҽылшьырц ахәшәқәа лжәын, ареанимациаҿ дышьҭоуп.
– Иаа?!. – ишьамхы иҵаҟәылан, иара уааҵәҟьа дқаџь-қаџьо даанхеит, ишьапы хтны,
аҵааршә дылагылазшәа. Лина ак еиҭалҳәон,иара иаҳаӡомызт, зҽызшьырц ахәшәқәа
зжәыз лԥсы ндырхазар, дышԥаҟаз? Абри азҵаара заҵәык ихы-игәы иҭагьежьуан. – Ҳааццакып! – амашьынахь днаҭрыст деилагарц уамак згымыз арԥыс.
Баҭаҟәа амҩаду данынангылах, иара, уи аӡӷаб лҭагылазаара цқьа еилкаамкәа
иахьимаз лрыцҳашьара ааизцәырнаган, иҽизнымкылаӡакәа инеимаҭәаны дҵәыуон. Уи
збоз Баҭаҟәагьы илаӷырӡ леиҿажжит. Ахәшәтәырҭа агәарԥи абарҵеи ҭацәын. Адкыларҭаҿ
еилыркааит Радоу дшышьҭаз, лхы шылзымдыруаз. Ахышә ала Баҭаҟәа уи лан данлацәажәоз, иара иаҳауан зегьы. Дибарц иҭахын, ан уи мап зацәылкуаз изеилыргомызт. Ас
дшыҟаз дилырбар лҭахымызт, дышԥаҟаз Радоу, дидырбар рҭахымзар? Ихы ахьигара издыруамызт. Ашьҭахь рҩыџьагь амашьына иҭатәан. Иара уа дакуамызт.
– Даналҵлак сымшә лбар сҭахуп, иҳәеит.
– Уи уаха иабааҳго?
– Уцаны Димаҟәа даашьҭых! Уи идыруеит амшә кьанџьақәа зҭиуа.
– Уара?
– Сара ари сзылԥырҵуам. Арымӡ сықәтәазауеит.
Ашьыжь шаанӡа идәқьан ааиртын, акрыҭаҩ дааиаанӡа, уа аус иуан. Макьана адәқьан
хәыҷқәа аадмыртӡацызт иара ида. Дара амҩа иавархх заҟа уҭахыз гылан. Заа амҩа ианылоз иара изааиуан. Ҩ-сааҭк рышьҭахь, аӡӷаб дшааилак, иара аҩны дынкыдххылон, акы
днацҳарц. Аҩн усқәа дрылагон, цатәык имамзар. Ма Гагра, Гәдоуҭа, Аҟәа дрыбжьан,
иҿыцыз тауарк аагатәызар, убри азын ҟәрышьқәак еидкыланы имазар ихәҭан. Уеихәласыр ҟалаӡомызт. Аԥыхьа ахәҳахәҭра знапы алакыз дзынарҿаԥшуамызт, аахәаҩцәа ржьара иазкыз уаамзи. Иара уаҳа ԥсыхәа анимоуӡа, убри иҽазикит. Аусура згымыз занааҭын.
Аиҿкаара ӷәӷәа умамзар, иаразнак иуцәеилаҳауан. Иурҳауаз зызхара змоуаз аҩны иадуҵацәар, уусура иагхон иаарлас улаԥш ихаҳалартә. Убри азы акыр злеиҭаурсша еснагь
ирхианы иукызар акәын. Аха иара уажәы ипринципқәа маҷк даарыцәхьамҵыр ауамызт,
избанзар иԥҳа иахьа ҩы-мшын дышьҭазижьҭеи. Арахь макьана дзалымҵӡацызт. Еснагьтәи
иусқәагьы шьыжьнатә дызрылагомызт, аӡӷаб дааины данылыԥсах нахыс, дышиашаз
ахәшәтәырҭахь ихы ирхеит.
Иацы ареанимациаҿ Аида данналгаз ибла ихгылан уажәгьы. Иаахҵәаны иҳәарц
иҭахымызт, аха зыԥсыԥ лазгаҩазгоз лыԥшра акәӡамызт илымаз. Ишылҭахыз лнапы,
лшьапы лхы иалмырхәарц, дҿаҳәаны диан. Илаӷырӡ иҿымкьасарц, ҩныҵҟала иҽирӷәӷәон,
убасҟатәи иԥҳа лцәаԥшҭәхәы ԥсахны дықәиан, иибацыз лакәӡамкәа. Уи лгәабзиара
ахьааихьаз дазҿлымҳан, иԥсахы еибакны, мчыла иҽахьирҭынчуаз акәзу здыруадаз, ибз
абааӡара алабан, иҿы ҭабо мацара, Аида длызҵааит. Уи лтәала, аӡӷаб хар лымаӡамызт.
«Улыхәаԥши! – лҳәан, лнапсыргәыҵа рҟьаҟьаны, наҟ-ааҟ лӡамҩақәа дрысит. Ачымазаҩ
дааӷзит, ԥхыӡырла акәхарын, ишлызныҟәоз лцәымыӷхан, даараӡа илгәаԥхомызт. – Умбои!» лҳәеит Аида, лтәала ахәшәтәыҩцәа даараӡа акыр зылшаз шракәыз илырбон. Иара уи изеилкаауамызт, лыблақәа лызхымтуа дааӷзызар, улықәгәыӷыртә дызлаҟази ауаҩы,
ареакциа ҟалҵон акәызма иаанагоз? Уажәшьҭа иарҳәарызи, ма ус деиҭаҟазу ҳәа, иаҳарыз
дазгәаҟуа, ареанимациа ахышә днадгылеит.
– Макьана далымҵӡацт, ахышә аалыртит, аха арҭ изларҳәо ала, иакәым ак
шәымҳәан, зегь лаҳауеит, илцәымӷыу лԥсы еибанаркуеит, уи лара илзеицәоуп. Аҩныҟа
иҟаи?
– Акы бацәымшәан, хәымҽханынӡа иҟабҵо ҳәа ус ыҟам. Саар бызгахп. Хәшәы
ҳҭахуп рҳәама?
– Аахәара саҿуп. Ҳауацәа ԥарақәак сырҭеит.
– Бысҭи абарҭгьы! – адәқьан аҿы иацы ирымихыз ԥыҭк налиркит.
– Уажә уабацо?
– Гәдоуҭа сыбжьысроуп, уа ак ныскылақәан, рыхә сшәахьеит.
– Уажәы убри уаламгар ҟамлаӡои?
– Ибҳәо закәи?! Ара ҳахьынӡаҭоу заҟа ҳҭаххо бдыруама? Аус зымур – иабаазгои
зыбгәахәуа. Саанҿасыр ҟалаӡом.
Аҩныҵҟа аневропотолог дааҩнашылт, уи дишьҭагылан атерапевт, Урҭ ҩдәылҵаанӡа
ҳәа дырзыԥшырц, аҩналарҭа ашә шыҟаз иҿынеихеит. Иаҳәшьа Гәына дааиуан,
шьыжьхьак рхианы ларҭмаҟ иҭаҵа. Шьҭа, ачымазаҩгьы илыдтәалазгьы рхәы рыма, ауацәеи аҭынхацәеи бжьазаауан. Арҭ ара ианҭыҵшаз уазҳәодаз. Наҟ-наҟ ачымазаҩ дшыҟалашаз здыруадаз. Урҭқәа зегьы еимгеимцаракны ихы иааҭашәон, аус злаз знык аӡӷаб
дырзалхындаз! Шьҭа дара раҵкыс лара лакәзар ҟаларын иаҳа аҭакԥхықәра зыдлоз. Дара
ирдыруаз зегьы рхы иадырхәеит, лара лцәалжь шықәԥашаз акәын уажәшьҭа ихадаз.
– Иҿыцу акыр шәызҳәома? – иаадәылҵыз днарыдххылт иара.
– Иуаҳҳәои? – аԥхьа иааиуаз атерапевт дааҭгылеит. – Иҵегь деиӷьзар акәын. Избанзар, ас ахәшәқәа зҿаҳхуа асҟатәи иалаханы схаҭа изымбацт, лцәалжь иаднакылаз
рацәахеит, алҵра иҵегь иуадаҩхоит. Ус иагьа иҟазаргьы, маҷ-маҷ акәзаргьы, абзиарахь
лхы хоуп ҳәа иҳаԥхьаӡоит.
– Лхы лдыруа данбаҟалои?
– Иуасымҳәеи асҟатәи иалахахьаз дсыздыруам ҳәа. Даналҵуа сыздыруам, аха шьҭа
дшалҵуа еилкаауп. Лнапы, лшьапы аус руеит, Лцәалжь ахәҭақәа иахьаԥырхагаз аабаӡом.
Лхоуп аус злоу.
– Иҭабуп.
– Амала, ари знык ас аныҟалҵа, шьҭа лышьклаԥшра аҭаххоит, ара дахьынӡашьҭоу,
аҩны даннажәгалакгьы. Аԥсихиатр дирбатәхоит. Гагреи Гәдоуҭеи уажәыҵәҟьа уаҩ
дҳамаӡам. Аҩны зныкыр аҽшьра аӡәы ихы иҭашәахьазма?
– Ус акгьы сыздыруам.
– Шьҭрала уи шәыламзар, изыхҟьаз еилкаатәхашт.
Уажәгьы агәра цқьа игаӡомзызт иԥҳа лҽылшьырцҵәҟьа ахәшәқәа лжәит ҳәа. Уи лхы
лыхьзар, ак лжәқәазар ҟалон. Нас илзымдырӡакәа ирацәаны иламхажәызар? «Быԥсыр
бҭахума?» ҳәа дылмазҵааи, дзеиԥшрахаз анеиликаа. «Мамоу», лымҳәеи. Аха
«изыбжәи?» ҳәа даныхҭеик, «Даур изуоми, лҳәеит. Иҽахьҭаирхаз сзычҳауам», ҳәа нацылҵеит. Илзымдырӡакәа ахәшә рацәа лжәызу, ма ишылдыруаз иҟалҵазу изеилымкаауа,
иара амҩа шьҭахьҟа данын, игәҭахәыцрақәа рҽеҩшаны ибжьажьо. Адәқьан ашьҭахь
аҵлақәа рышәшьыраҿы имашьына наиргылан, идәқьан аҿы акрызҭиуаз дзыԥсахлоз Лина
дахьынхоз аҿынтә илыԥхьарц нареиҳәан, ашәшьыра иҵагылаз аишәа хәхәа днадтәалеит.
Иихәыцрыз изымдыруа дыштәаз акрызҭиуази лҩыза Линеи ааидтәалеит, ҿыц ииҳәарызеишь ҳәа иҿаԥшуа.
– Радоу ахәшәқәа лжәит, ибмаҳахьеи? – иара ихы Лина илықәкын. – Иаҳзеилкаауам
илзымдырӡакәа, џьара хьаак хылҽырц дшаҿыз илымхажәцәоу, лҽылшьырц лгәы
иҭаҵәҟьазу. Абра бара бҿы ҷкәынак дааилон ҳәа саҳаит, изларҳәаз ала, лара длышьҭоуп.
Иареи лареи иугәамԥхашаз акыр еибырҳәаны бдыруама? Ак беиҳәақәазар?
– Ахәшә анылжәыз аҽны акәымкәан, уаанӡа еибабеит дара. Хаҵа сызцаӡом, ак
сԥырхагоуп ҳәа иалҳәеит. Уаанӡагьы убасшәақәа лҳәалозаарын. Даныхҭеикӡа иҟалаз
иалҳәарц, лара лҽылшьырц шылҭахыз илымҳа иҭылшьит. Илеиҳәеит, хаҵак иеиԥш
акәымкәан, маҵуҩҵас дшылзыҟазаауа. Аха лара илымуит, аԥсҭазаара сҭахым лҳәеит.
– Иҟалеи зылҳәаз? – аб дԥышәарччон, аха дәахьылеи ҩныҵҟалеи даара
деиԥшымызт.
– Урҭқәа сара цқьа исыздырӡом, илдыруаз аҵыхәтәанӡа ицәырылгар шылҭахымыз
ибон иара, зегьыҵәҟьа лзымдырҵәҟьозар акәхарын аха.
«Илыҵашәеи?» ихы дазҵаауан иара, амҩа дахьаныз. Амашьына ирццакуан, ирлас
дхынҳәырц. Иԥҳа лҽахьынӡалԥсахыз аилкаара дахгәаҟуан. Лысабира, лхәыҷра, лҿара,
лыӡӷабра зегь игәалаиршәон, аха абранӡа даазгашаз изеилкаауамызт. Лара аҩбатәи иԥҳа
лакәын. Дыҷкәынахозар ҳәа даара ишгәыӷуазгьы, ӡӷабк дышиз, аҩны дааины ианлеиҳәа,
иан «ани аԥҳаи рыԥсы еиқәхазааит» лҳәеит, дагьааныҳәа-ныԥхьеит. Ахшараиура закәыз
лаҟара издыруадаз. Ахшараиурҭа иҭыганы ианаарга, ахәыҷы даара илыцын, лыкапан дуун, лхахәы шаара иааны диит, акыр ижәпан, ахьаԥарч ахәы еиԥш еилагылан игәырха.
Алагьан хәхәа данҵаны дыркәабалон. Лаб бзиа ибон, иԥҳа аиҳабы ишьамхы
дықәыртәаны, уи леиҵбы дахьыркәабоз дрыхәаԥшлар. Акыр деиқәан лара. Алагьан
шыҭбаазгьы аарла дакуан. Аӡы ԥха уамакала илгәаԥхон азы, дҭынчӡа даниалан, лыблақәа ҵархәны дрыхәаԥшуан, дӡаархыр ҳәа дацәшәозшәа. Аӡы данӡааз заҵәык дҭынчын.
Лыҵаршьа ҳәашьак узаҭомызт. Лыкра цәгьан, еснагь дыҳәцымыцуан. Дызҳацыԥхьаӡа лара дшукыз, даҽаӡә иахь ухшыҩ ушьҭыр луӡомызт.
Зны, акәырҷыжь дақәыртәаны, агәарабжьарахь данырга, иааиқәшәақәоз еицәажәон.
Аӡӷаб аиҳабы дыҟәбаҟәшәо дыхәмархуан, амала уи даныхәыҷӡаз ахьҭа илалаз амшала,
лгәы бзиамызт, хшыҩзышьҭра еснагь илҭахын. Уи лыԥшӡашьеи лхәыҷ цәажәашьеи уамашәа ирбон, ла лахь рхқәа надырхан, дҩышьҭыхны иаалахәмарқәеит. Радоу
дзықәҿаҳәаз акәырҷыжь данԥарц деихон, лбжьы гон. «Шәлыхәаԥш! – дџьаршьон зегьы. –
Шәыхшыҩ сзышәшьҭ ҳәа дахьыгәаҭеиуа шәымбаӡои!» Бароу ҽынла зынӡа дыцәаӡомызт.
Дахьыладыртәаз иналдыркыз далахәмаруа лырхәлон. Уаха лҭаацәа дрыцшьҭалон. Радоу
шьыбжьон, лаамҭа анааилак, дшышьҭарҵалак дынҭаҳәахаа дыцәон. Убасҟатәи дцәысуан,
дкарахон. «Гәабзиарала ари Аимхаа дырҭыԥҳауп», иҳәалон лабду игәы даахәаны.
Ӡынрак азы даараӡа анҿыхьҭаз, ахәыҷқәа аҩныҵҟа итәазар иҭахын Уарҭан. Бароу
илымҵарҵаз ақьаад аҿы сахьак ҭылхуан. Радоу апалта лшәылҵон. «Џьаргьы бымцан,
шыхьҭоу бымбаӡои?» лаб уи дникыларц иҭахын. «Сара даду сицхраауеит», лҳәан,
дындәылҵит, лнапхазқәа лымхаҵа, хԥаҟа шықәса инареиҳахахьаз ахәыҷы. Абду амҿы
ԥиҟон, аихашьҭыбжь уаҳауан. Иҷкәын ииххьаз шьҭихӡомызт, ҿыц ирхианы иааигон. Ус
ицәаҩан иара. Дахьицхраауаз агьыҟамызт, аха уа дидгылазаарын игәахәын, лаб уаҳа лылаҿимҭит. Дук мырҵыкәа, аҩны ашьҭахьала абарҵахь иааиуаз ашә аатит. Аԥша акәзар
игәахәын, иаиркырц дындәылҵзар, Радоу лгәыд азна амҿы ԥҟаны инеиқәылҵан
даахынҳәит, иҵегь аалгарц. Аб ччараха иааисит.
– Иҟалахи? – даагәамҵит иара, аинспектор, атрышә дасны,илаба ӷрагьы ҟьо, данааникыла.
– Удокументқәа! – дааидгылеит афицар. – Уццакцәоит, иҳәеит, ашәҟәқәа инапаҿы
ианиоу. – Аштраф ушәароуп.
– Иаарлас! Сыццакыҵәҟьоит азоуп, ирлас сзаауаз.
– Усҭ! – аԥарақәа анааимих, ишәҟәқәа ааиргьежьит, ихаирҭәаарц иаацәыригаз апротокол наҟ иныԥхьакны.
Ирлас ихеирҭәаарц акәын Уарҭан дызиҳәоз, аха афицар иара ишихәоз иаҳаз
мҩақәиҵеит. Малакрыфацәа ҳәа дрышьҭан иара арҭ. Бзиа ибаӡомызт. Аԥара дырҳарц
рҭахызар, аҽага ркындаз, ажыга ркындаз, ак аархәандаз, ирҭииндаз,аус рундаз иҳәалон
иара, еснагь аӡә иџьыба иахьҭаԥшуаз иҭахӡамызт. Уи изымхозшәа, аџьырмыкьа
дахьынҭалаз, х-ҩык аинспекторцәа уа игылан. Игарц ииҭахыз ааганы иақәиҵаанӡа,
илаҿырымҭит. Дықәҵырц имашьына данынҭала, идокументқәа ааимырхыхт.
– Арахь уҭалар ҟалаӡом ҳәа адырга адәахьала икнаҳауп, иумбаӡеи?
– Мамоу.
– Араагьы икнаҳауп, дәқьанк аҭӡаҿы икнаҳаҵәҟьоуп, инаиирбеит.
– Ара амашьынақәа рацәаны изгылеи нас?
– Урҭи ҳареи ҳаибабап. Уара ухазы аҭак ҟаҵала! Аштраф ушәароуп. Иумаҳхуеит абжа. Ақәҵара сыҭи! – иҩыза иахь ихы анынаирха, егьи иаԥхьатәи иџьыба иааҭихит бӷьыц
хәыҷык. Уи харҭәааны Уарҭан инаииркит, ишәҟәқәа нацҵаны.
Шьҭахьҟа амҩа данын иара, знык ахәшәтәырҭаҿ алеира акәын иихәыцуаз. Амҩан
аинспекторцәа ргәаӷ ааизцәырҟьеит. Аҵыхәтәантәи ииркыз абӷьыц аацәыригеит. Ари
апротокол иахәҭакын, ишынеибакәыз ианхадырҭәаалак, иагәылаԥҟаны иурҭон. Апротокол
ахаҭа идмырбаӡеит. Ус анакәха, уи даҽаӡә изы ихадырҭәаахьан, иагәылаԥҟатәыз уи
ирымҭаӡеит. Ицқьаӡа ирыман, даҽаӡәы ирҭарц. Ҩыџьа ирымырхыз аштраф абжа дара иргон. Аинспекциаҿ днеины, абри аус еилдыргарц ааиҭаххеит, арахь мҩабжара длеихьан.
Нас дааиԥхьхәыцааит.Уи аԥхьа имырхызгьы протоколда иргеит. Арҭ усура издызкылаз
аинспекциа акәӡамзи. Рҩызцәа ракәын ирыдыркылоз. Аӡәаӡәала ҵаҟала рықәԥара акгьы
иаԥсаӡамызт. Аҳәынҭқарра ахаҭа иазҿлымҳазар акәын иара аусзуҩцәа иашаны аус руларц. Егьыс, аӡәаӡәала урақәԥар, аӡәы лахьынҵа ирҭазшәа ааҟарҵон алаԥшҳәаа арҭарц,
аамҭа анцалак, дамырххьазар иусурахь деиҭадырхынҳәуан.
Иусураҿ деиҭанкыдххылан, иааигақәаз уа инижьит. Имаҷын дара, иаарласны
деиҭацарц игәы иҭан, инхаз ааигарц. Аҽны ииҭахыз ауаҩҵәҟьа димбеит. Ҿыц
ахәшәтәырҭахь амҩа данын, иҿыцыз ак иаҳарц дахгәаҟуан. Шьыбжьон хыҵхьан уа данлеиуаз. Уажәраанӡа изымааицыз рыуацәа еикәшаны игылахын, даарылагылеит.
– Далҵит рҳәеит! – иаԥхьа еилыркааз ажәабжь ҿыц идырныҳәалон, рызынтәык
гәыӷрак рҿықәлашон азы, маҷ-саҷк иааԥышәарччақәан,иаргьы, еидарак лаиқәырҳәазшәа,
иԥсы ааивигеит.
– Илыхьыз ҳәа еилышәкааи? ирзымдыруаз иазҵаауан.
– Уи здырхондаз, ииҳәоз шхарымҵоз еиликаауан азы, далалацәомызт.
– Шәлацәҳазар? – дҵаауан даҽаӡәы.
– Ҳазхалацәҳауеи? – иҭакгьы зҵааран, аха ус изиазҵаауаз ахәан-ган илымҳа
иҭасқәахьан: ақырҭуа жәла змаз дигар иҭахын, ларгьы мап ицәылкуамызт, аха лаб имуазаарын. Урҭқәа иара усҟан цқьаҵәҟьа издырӡомызт. Амала зны Махаз илымҳа иҭишьхьан
Ростов инхоз иуак длышьҭан ҳәа. «Нхара абрахь даар, нас ҳазлацәажәозар аабап», иҳәеит аб, ашьҭахь иарҳәазгьы иреиҳәазгьы ихашҭит. Уажәы убри акәын иҟалаз зҵыргоз.
Ирҳәоз иара агәхьаа икӡомызт, избанзар уи ахҭыс хьаа амҭаӡакәа ишымҩасыз здыруаз
иара иакәымзи.
– Улеир дубап, иԥшәма ахалаҭ ааилҭан, ареанимациа ашьҭахьтәи ашә ала
длалган, наҟ дныҩналҵеит.
– Сыбдыруоу? – лнапы ааникылан, аарла ихыгагала иаартыз лыбла
днырхыԥшылеит.
– Узбасзымдыр, уара дад, иухьи? – макьана ацәа зхыз лыблақәа, шьҭа ицәажәон
уҳәартә, иааԥшуан, лыбжьы аарла иуаҳауан. Леиқәара иунарбомызт акәымзар, лԥштәы
лхыгган.
– Шьҭа бымшәан! Иаарласны бҭаагоит, лгәы шьҭихырц дԥышәырччон иара, лыбла
ихгылаз акаҭа далԥшны, цқьа ихаҿы лбозар ҳәа дгәыӷны.
– Хы-мшы, ԥшьы-мшы сиазаауеит рҳәеит, аарла лбжьы иаҳауан. – Иҟамлаӡои
иҵегь заа сгылар?
– Бгылартә бшааҟалалак, баҳмыргылои, «усҟатәи аамҭа кьаҿла бызгылахозар, уаҳа ибҭахи» ҳәа длыхәаԥшуан иара.
– Амцхә дыхҭашәымкын! – иараӡәк иаҳартә амедеҳәшьа дааидгылеит.
– Уажәы сцароуп, Радоу, иаарласны сааихуеит, лнапы азқәа ааишьышьын,
шьҭахьҟа иҿынеихеит.
– Аеи, лҳәеит ларгьы, зин илымҭакәа дзымцозшәа.
– Иарбанзаалак зҵаарак лышәҭар ҟалаӡом, амедеҳәшьа уи дындәылылган, даалырӡырҩит. – Дзыхҟьаз, дзынԥаз аӡбахә ала дыхҭашәкыр, лыԥсы еибакуеит, лгәабзира
еицәанатәуеит.
– Уи сарҳәахьеит, даара иҭабуп! – дындәылҵын, арымӡ хәхәа кнаҳа днықәтәеит.
Шьҭа гәыӷрак иман.
– Лҽызхлырҟьеи зырҳәа? – ибжьы рмаҷны иашьа иҩыза дышҵаауазгьы аб дахьтәаз
иаҳауан.
– Илацәҳазар акәхап, иҳәеит иашьа Уардан, ишьҭахь иеиҳабы дыштәаз
ангәеиҭагьы, еиҳагьы инаҵашьцәаны ҿыц ишьақәирӷәӷәахт: – Илацәҳазар акәхап.
Ирҳәозаалак иара изы ҵакык амаӡамызт. Иаҳауаз даараӡа иус маҷык акакәын, иара
инапы ианыз аасҭа. Иаҳәшьа ааилашәшәаанӡа ачымзаҩ дналыдтәаларц дазикит,
иԥшәма аҩны дганы дааигарц игәы иҭан азы. Ашьҭахь Ианга излалҳәаз ала, ауха лан
даарц дыҟан, шьыжьынӡа лмаҭа дылбаларц. Ажәакала, адырҩаҽнынӡа иԥшәма аҩны даангылон, лусқәагьы цқьа дрыхьӡарын. Хәымҽхара ааиуан, имашьына агәашә ианаадгылоз.
– Нану илҳәо закәи? – агәарԥ аҿы даарԥылеит Ԥара, уи ааигәа ишкол аҿынтә дааит.
– Иацы Башаран улеитеи, сара сзааумгеи?
– Уҵара уаԥсырҟьар сҭахымызт.
– Уажәы сцоит ахәшәтәырҭахь.
– Иҟауҵои, лара лахь усгьы уларышьҭӡом.
– Уахь сымлеиргьы, уа сгыламзаауеи… Ԥареи иаҳәшьеиҳаби еинаалаӡомызт, иаазқәылаз еснагь еибыргәаауан, ахәшәтәырҭаҿ длеиргьы, адәны дгылазаауан, мчыла дидырбарц иалагаргьы иурымызт, аб уи идыруан:
– Иаҭахӡам. Ҳанцо уҳамгои. Уи аҵкыс, уаасыцхраар, усқәак еицыҟаҳҵап. Акгьы сахьӡом умбои. Нара дабаҟоу?
– Сыздырӡом.
– Нара! ҿиҭуан аб. Анахь дыԥшааит, арахь дыԥшааит, џьаргьы дыҟаӡамызт. Агәарԥ
данаақәгыла, агәашә анаҩсан, ауҭра аҩныҵҟала, аанда ааҩсан еиқәыз аблокқәа
деиҳәҭҟәыҟәланы дықәтәан, ҿыцха дыԥшуа. – Ара бааи! – лаб ахьлықәҿиҭуаз лыблақәа
нҭырпыж-ааҭырпыжуа иҩышьҭылхын, ҿыц илалырҟәит. – Бымшәан! Ара бааи! – уигьы аиашаҵәҟьа еилылкаахьазаарын, агәыла хәыҷқәа дрыцхәмарырц дахьцаз. Аҩны
илцәырҵәахуан, аха агәыла ҳәсақәа ахьеицәажәоз рхәыҷқәа ирцәырӡозма, урҭ лара
иларымҳәакәа иаанхозма. Ус зны иҟамларгьы, зны ишыҟалоз усгьы еилкаан. – Ара бааи!
– ла лахь иҿынеихеит. Уи дышлыԥхьоз убасҟатәи иҟәымшәышәын, илзымчҳакәа
ашьшьыҳәа длалбаан, издыруадаз лхы ҭууа дыҟазаргьы, лаб иахь лҿаалхеит,
деиҵаланы, деиџьыԥӡа. – Бымшәан! Шьҭа агьлыхьӡом.
– Уара ухы шлеит, удыруама? – иԥа дӡыӷәӡа дгылан.
– Сышлеижьҭеи уажәоума?
– Ушлан, изымдыруеи, аха уажәы хәыц еиқәаҵәацкгьы рылагылаӡам, зынӡак ушлеит.
Раԥхьатәи ауха акәын, Манча амшәҳәар кьанџьа анааигаз, лара, уи иҩызцәа иманы,
аҩныҟа дцарц наиабжьалган, данаахынҳә, ахышә дкылԥшны, игәалҭеит рмашьына
ишҭалаз, аха ишымцаз. Лхаҭа маҷк дмыцәар шьҭа илзычҳауамызт. Ашьыжьынӡа аамҭа
кьаҿын, нас лԥсы лызшьозма, халаҭ шкәакәараа ааларын, ицаларын, рыуацәа-рҭынхацәа
аакыдымгылар руӡашамызт, доусы ирыхәҭаз ала ураҭабулар акәхон. Лҽырманшәалашәа
лхәыҷы дынлываиеит, лнапы аалыкәлыршеит. Дзыцәозма?! Ахышә азааигәа игылаз
амашьына иҭатәаз аҷкәын адунеи азна аԥхара ааигазшәа, уи зегьы лԥҳа лышҟа ицозшәа
лныруан. Ашьыжь аӡӷаб дшалҵуаз, хара имгакәа дшыбзиахоз агәра лгон. Адунеи ахаан,
ус акәын дышхәыцуаз, лхәыҷи лареи абас еизааигәаны, еилаҵәаны иҟамлаӡацызт. Убри
уажәы ан лхаҭа даараӡа илныруан. Лара лаҵкыс ахәыҷқәа раб иаҳа дырзааигәан. Радоу
илзымхазар лан лыԥхара, лыҟәымшәышәра? Избан ахәшәқәа зылжәыз? Аҵыхәтәантәи
амшқәа рзы еиҳараӡак ан илгәаԥхомызт уи мцхәы лҭынчшьа, лыблақәа рԥштәы, лбжьы
амаҷшьа. Лгәы иҭаз цәырылгартә, дылзааигәаханы дзылмацәажәеит. Иааҭырҟьаны,
илыхьыз лалҳәарц, дыхҭалклон, егьи ҿылҭуамызт. Уи дылзааигәахартә аханатә дазыҟалҵозар акәын, лаб заҟантә илеиҳәахьази аӡӷабцәа ран иралҳәози, лара иларҳәози
ианакәызаалак раби дареи ирзеибыҳәомызт ҳәа. Ус шакәыз лыҽлыргамар лцәымӷын, аха
ус акәын ишыҟаз.
Аацәылашахьан, амедеҳәшьа данааиуаз. Ачымазаҩ лхы лдыруазҭгьы, илуржәшаз
ахәшә лумҭози, аха ари илыдылкылашаз зегьы ма илылауҵар акәын, ма, асистема ухы
иархәаны, лшьа иҭаумгалар ада ԥсыхәа ыҟамызт. Асистема даахан, еиқәыршәаны, ахәшә
лазгоз лнапы иалаз агәыр инадылҳәалеит. Ашьҭахь, лҭагылазаашьа ахьынӡеиӷьхаз
рбарц, ахәшәтәыҩцәа аакылсит. Аҟәша аиҳабы акардиолог аԥхьа дгылан, дзыхәшәтәыҵәҟьоз аневропатолог уи дишьҭагылан. Уамак агәхьаа дамыргацәакәа, ачымазаҩ
лнапы, лшьапы, лыблақәа аагәарҭеит. Лпульс цәгьамызт. Лгәы аусушьаз хьаа рбомызт.
Лхы акәын аус злаз. Убас акәын ишырҳәоз ицо-иаауаз. Рҽындмырхацәеит. Егьырҭ макьана ирызгәаҭомызт, адәахьы еилауаҭыруан.
Авариа ҟалан ҳәа акәын ирҳәоз, еилаҟәаҟәа џьоукы машьынак иааҭырган,
ирыҵагыланы адкыларҭахь инаргон. Урҭ аазгаз рбжьы убас идуун, Иангаҵәҟьа, лчымазаҩ
ӷәӷәа дналԥырҵны, дыҩдәылҵит. Акәырҷыжь сакасақәа ирынҵаны, аҩада ихәныргеит
ихәыз ҩыџьа. Аӡәы инапы ԥҵәан, даҽаӡәы – ишьапы. Изларҳәақәоз рыла, арҭ ираахаз
амашьына иҭатәаз даҽа ҩыџьа ԥсхьан, арахьгьы иаарымгаӡакәа, рыҩныҟа ишиашаз иргахьазаарын. Аҩыжәра. Иабаҟаз абарҭ, ашьыжь шаанӡа рцәа азна ыжәны, машьынала
амҩа ианылартә? Урҭ зеиԥшраз лбонаҵы, ан лхьаақәа маҷк илхашҭит. Џьоук раасҭа лара
иаҳа деиӷьызшәа лбон. Нас маҷ-маҷ аԥыхьатәи лҭагылазаашьахь деиҭахынҳәыхуан. Радоу илхагылаз ахәшә нҵәарц егьагымкәан, ԥҳәыск адәахьы, лбжьы ҵарыхәҵәаӡа, арҵәаа
ҳәа дыҳәҳәеит. Лгәы ҭыԥсаауа, иҟалаз еилылкаарц, ан дыҩдәылҟьеит. Ачымазцәа,
ахәшәтәыҩцәа, амедеҳәшьцәа, џьара маҷк зхы иақәиҭыз зегьы дәылибаҳәеит, ахышәқәа
иркылагылан. Аџьар ҟаԥшьы зныз амашьына аарган, асакаса ааҭыргеит. Хыхь иҩарган,
арԥыск, ашьаршьаф иқәыршәны данҵа, дылбааргеит. Уажәраанӡа, ас ак аныҟалалак,
арҵәаа-сырҵәаа ҳәа гәыԥҩык аҳәсақәа рӡамҩа ирзыҭрыслон. Шьҭа, ԥхьаҟа ҳцахьазу здыруадаз, аӡә лҿы ҳааины ҳаҟан.
– Анцәа ҳрыцҳашьа!.. Анцәа ҳрыцҳашьа!.. – ан даахынҳәын, лԥҳа дналхагылеит.
Аҟәардә даахан, лаԥхьа днатәан, лнапсыргәыҵа лхәыҷы лнапы азқәа инақәылҵеит. –
«Анцәа ҳрыцҳашьа!..» ҩныҵҟала дматанеиуан, лхы ларҟәны дахьлыдтәалаз.
Даншәалак лдырра, лгәырҵҟәыл, дызлеибаркыз лыҭбаара зегьы ҭшәахон. Усҟан илзаанхоз, абжьааԥны зыгәра лгоз, ма аиҳараӡак, илымгоз ҳазшаз имчра акәын. Илкуазилшьҭуаз уаҳа акгьы анылзаанымхалак, иаанхоз зегь зымчыз даацәырҵуан. Ибзиашәа
ауаҩы зыгәра игашаз еснагь Аӡә дыҟан. Лцәа дҭахьҭшьуа дахьынӡатәаз лгәалашәомызт.
Аҵыхәтәан деилкказшәа ԥсгарҭак аалоуит. Макьана лыбла хҩан, лхы ларҟәын.
Зегьакакәын еиқәырццак ҩ-хҭыск реишьҭагылашьа лыбла ихыҵуамызт. Еиҳарак ллымҳа
ҵнахуан ан лыҵәаабжь, уи аҵаршьа гәырҵас лгәы иалакьакьон. Илкыз анапы ааҵасызшәа
лнырит. Лгәы дажьазар лгәахәит. Даҽазнык ианааҵас, ларгьы лхы ҩышьҭылхит игәаӷьны,
асҟаамҭа дзызԥшыз ҵабыргхар иудыруази лгәахәшәа. Лыблақәа хыгагалааӡа ихтын. Лхы
ахьынӡалзымдыруаз, араҟа лан лыҟазаара лныруазшәа, ма лааигәа-сигәа илывагьежьуа
ишлышьҭаз лыбла ихгылазшәа, уажәраанӡа дшыҟаз акәымкәан, акы даԥсахны,
дԥышәырччазшәа лбон ан. Аха макьана илуаз-илҳәоз цқьа издыруаз лакәӡамызт. Иҵегь
деиӷьхар, абри амомент лгәаламшәозар акәхарын, убас акәын лҭагылазаашьа шыҟаз.
Лханы иқәгылаз амшәҳәар канџьа аақәылхын, ан ахәыҷы иналлыркит. Аԥҳа дԥышәырччо
дышлыхәаԥшуаз, ашәарӡыӡарахь диасуазма угәахәыртә, дҵааит:
– Ари абаҟаз?
– Манча иааишьҭит.
– Изыбгеи бара?
– Ианааишьҭ исызмыргьежьит. Иаха абра дыршеит иҩызцәеи иареи. Амашьына
иҭаиоуп рыхҩыкгьы.
– Аиаша?
Ан ахышә аалыртит, ахәыҷы дшалҵыз длырдырырц. Ачымазаҩ амшә хәыҷы лгәыдырӷәӷәала илкын, шьҭа иҟаларыз дацәшәозшәа. Баҭаҟәа ахышә даадгылеит. Радоу лиарҭа ахы ахышә иазхан. Лара лхы аарла иҩышьҭылхын, лнапы неизылҟьазшәа луит. Иара деихаччо ус ҿааиҭит:
– Бара Радоу, хәшәыс иҟаз зегь ааидкыланы ибфеит, ҳгәы ааҳахьыр, иаҳжәыша ак
аанбмыжьит.
Димаҟәа иашьҭахьшәа дгылан Манча дыхрааӡраауа. Аӡӷаб далҵит ҳәа агәра имгозу,
ма далҵаанӡа ицаз аамҭа нымҵәарц ҳәа дшәозу, ихаҿы иаҳәоз аилкаара уадаҩын. Издыруадаз дахьалҵыз лабҿаба иахьибоз азгәырӷьашьа иҽизақәмыршәозу. Урҭ рымала
еицәажәақәарын лгәахәшәа, ан дындәылҵит. Џьаргьы лхы лызкыдкыломызт, уаҩы дызидгыломызт, лԥҳа дзықәиаз ҳаракын, лыблахаҵ гьежьыр дкаҳауан, арахь дшықәҿаҳәаз
лгәалашәаӡомызт, дааҭымгылаӡакәа лышьхәа даақәгьежьын, иаразнак дхынҳәит. Арԥыс
Манчеи аӡӷаби реицәажәара кьаҿын, уа днарыдгылаанӡа, уи лаҳауан.
– Иуасымҳәази абас ҟасҵоит ҳәа! – зҿаҭахьа назыгӡаз, уи ала аиааира згаз аӡә
лакәызшәа лхы лбозар ҟаларын. – Иҟасымҵар ҟалаӡомызт.
– Амалагь сгәы сыхьуеит, иацбымҵан! – иара иахь цқьа изымааԥшуаз ачымазаҩ
налықәҿиҭит. – Ус бымҳәан!
Лара уаҳа ацәажәара лылшаӡомызт, лыблацәа хҩан. Маҷк дахьаарацәажәаз
убасҟатәи даркарон. Лыблақәа шхылҩоз збаз ан напыла арԥарцәа идлырбеит ахышә
иадҵырц. Даргьы, знык лацәажәаха анроу, рыԥсеивгашьа ласхан, рмашьынахь
инахыҳәит. Хара имгакәа аб дааит. Иԥҳа даниба, Гәдоуҭаҟа данцоз акәын ари аамҭа.
Убрантә даныхынҳә, ачымазаҩ лҿы иаҳәшьа дныжьны, иԥшәма аҩныҟа дигеит. Уа Ԥара
дрықәшәеит. Уи ауха аҷкәын ахәшәтәырҭахь дигарц дақәимыргәӷӡеит, аха рыхҩык ҿыц
уахь ицартә аҭагылазаашьа ҟалеит.
– Ҳҽанааилҳаргалак ҳцар бзиан, лҳәеит ан, аҩны ҭынч дызтәозма.
– Уажәоуми ҳанааиз, ҳаиҭацахуама? – аԥсахеибакрахь диасуан иара.
– Уажәоуп, аха деиҭанакуеит, дшыҟоу ааҳзымдырӡакәа ҳтәазаауама?
– Адәқьан аҿы аус зуроупеи.
– Уахык иумур ҟамлаӡои?
– Иаха изымуит, уаха изуам, уаҵәы сахызго ҳаздырӡом, нас аус муӡакәа стәазаауама? Аус зуз шиакәу зџьаба акыр ҭоу абарҭ аԥсуаа ианбеилышәкаауа?
– Ус ҳақәшәоит, нас ишԥаҟаҳҵои. Уахак иурҳауа ухнахуама?
– Бара, сара аус зуроуп, ибзеилымкааӡои? Маҷ-маҷ сҽеидыскылароуп. Ахәшәтәырҭа
ҳанҭыҵуа ҳаздырӡом, ҳашҭыҵша ҳаздыруам. Сусушьа атемп ааԥхасҭастәыр,
аҽышьақәыргылара сцәыцәгьахоит. Арахь уахьынаҵыслак уџьаба иҭаԥшуеит, унапы
ианԥшылоит. Даҽакала уск узеиҿкаауа бдыруама?
– Убра ҩышә-хышә мааҭ урҳаит ҳәа, ухныртәалом.
– Ҩышә-хышәла еицылома, капеи-капеила еицылоитеи.
Длатәан, ажәжәаҳәа акрифазшәа иуит. Ибзиашәа ифатә еилихуамызт, имгәа ианаалоны иибаз днадтәалон. Арахә рҭыԥқәҵараз иԥшәма длыцхраауан. Имхы дынҭаԥшит, уи
шьҭа данҭалашаз издыруамызт, арҭ амшқәа ирылагӡаны иҭеигаларц игәы иҭан ихәыҷқәа
ицырхырааны, дахьымӡеит. Ус иагьа иҟазаргьы, маҷ-маҷ дынҭамгылалар ауӡомызт.
Амшқәа аацәгьахар, аамҭа даҽа ԥыҭк ицәцон. Иҷкәын даашьҭыхны, уахылатәи иусурахь
амҩа днанылон еиԥш, дааиԥхәыцаан, иԥшәма лахь даахьаҳәит.
– Аусурантә сшааилак, уаха ҳцап Гагра. Бҭахызар уа баангылахп.
– Аеи! – ан лԥсы ааивылгахт.
Ачымазаҩ дзыхшаз аҩны ишыҟаз здыруаз агәыла ҳәсақәа аӡәаӡәала иааиуан. Иагьа
умҳәан, арҭ рыцәгьа-рбзиа еилан, аӡӷаб абзиарахь лҽыԥсахшьа иазҵаауан. Дшалҵыз раҳахьан, иахьнеиуаз-иахьааиуаз цәажәатәыс ирымаз акәымзи. Иҟалаҵәҟьаз аасҭа, иҟамлаз иаҳа иалацәажәагәышьон, ажәабжьқәа еиқәырццак имҩасуан. Ачымазаҩ дшыбзиахоз ала, ан ддыргәыӷуан, џьоукы иргәалашәон ус еиԥш иҟалаз ахҭысқәа, аха рыԥсы
анеиқәдырхақәа заҟа ишьақәгылаз, ак рмыхьӡазшәа рԥсҭазаара шыбзиахаз. Ус ааигәаӡа,
убра ахәшәтәырҭаҿ еиқәдырхаз аӡәы, аԥшьбатәи аихагыла лҽалҩрны ҽахькалыжьыз, хыла аихабетон даахеит. Дыԥсуазма ҳәа илзыԥшын, аха ахара дырган, ҿыц деиқәдырхеит.
Уи лаҟара ари дычмазаҩызма, далымҵыкәа дабацоз.
– Абарҭ аҿар ирыхьи, бара?! – иџьалшьон аӡәы. – Имԥсыр ҳәа ишәома?
– Сымԥсуандаз, ҽзысымшьрыз, даақәԥсычҳаит анду Кәыҷ. – Агьрымбацт, бымбои.
– Ус лҽылшьыр лҭахыҵәҟьазу цқьа иҳаздыруамеи, ихьалыршшон даҽаӡәы.
– Асҟатәи хәшәы зжәыз, уаҳа лгәы иҭази зыбгәахәуа? – инаҵалшьырц даҿын
ахԥатәи, «ишәҵәахуа закәызи!» аҳәон лԥшреи лҟазшьеи. – Амала далҵуеит, шәмышәан!
– даақәгьежьыхуан, иакәым иақәшәаз лара леиԥш урацәажәар ҟалозма.
– Уи шьҭа далҵуеит, лҳәон аԥхьаӡатәи. – Амала дшәыхьчароуп ҳамҭакы. Нас ларгьы лхы цқьа дазхәыцуеит, дыӡӷаб бзиан ҳәа дҳаԥхьаӡон, ак лгәы иҭашәап ҳәа иҟадаз.
– Заҟаҩы леиҽырбоз зырҳәо жәдыруама? – нацылҵеит ани иаахыжәжәашәа
аҵыхәтәан ицәажәоз.
– Ааи, дақәшаҳаҭын аԥхьатәи, лаб аус ахьиуаз дицхраарц ахәымҽхан даннеилак
нахыс, асигареҭ аахәара иахәомызт. Ҳаҷкәынцәа уи рымбози, ирымҳәои.
– Ааигәа уа џьоукгьы неицәхасқәеит ҳәа сыҟоуп.
– Саргьы исмаҳаи, бара.
– Нын, дзакәытә ӡӷабыз, зегь уамашәа дырбонеи.
– Иҵегь деиӷьхоит, шәымшәан! – инеиларԥсеит аҳәсақәа.
– Шәааи, шьҭа ҳцап, дҩагыларц дҩеихеит ани ихыжәжәа ицәажәоз. – Ларгьы уаха
деиҭацароуп, уаанӡа усқәак даарыхьӡап.
– Иҟалҵазеи мыжда, ҳәызба цагәыла ҳалшьуазма? – аҳәсақәа наскьаганы ан данаахынҳә, дҟәындшәындуа дыҩнан ланхәа.
Ирҳәалакгьы, ирулакгьы, ас лгәылацәа анылзааи, ан акыр деинарккон, лусураҿ иаҳа
дарҵаруан. Ариабжьарак лнапы злалымкыцыз маҭәақәак, шьыршьафқәак уҳәа, иаарласны дзылгашаз, рыӡәӡәара лҽыназылкит. Лыԥшәма дааиаанӡа, даҽа сааҭк инеиҳаны илыман. Урҭ рҩаны иныкналҳаит, амшқәа бзиан, қәак рықәымшәакәа ибарын. Амашьына
алашара анылба, дара ртәы акәзар лгәахәын, лҽеидылкыларц дныҩналеит. Аби аԥеи
ааит. Урҭ ирышьҭархх, иҿаҳәаз ала шуан, агәашәгьы абжьы аагеит. Риашьара иатәыз
ҩыџьа аеҳәшьцәеи рашьеи ракәын. Урҭ ақалақь аҿынтә иааит. Аҳәсақәа ахәшәтәырҭаҿ
ирбахьан, рашьа иакәын арахь изцыз. Аеҳәшьцәа руаӡә Амрикәа, Даур рыцҳа иан,
лакәын.
– Ишәыхьыз шәмыхьыр акәын, иҳәеит ахаҵа. – Имаҷума ҳаӡӷабцәа амилаҭ ирымоу? Нас Радоу қырҭуак бзиа дылбазар аҽшьраҿынӡа дызнажәгеи?
– Уи аӡбахә ала аҩны ҳмеицәажәаӡацт, иуҳәо абааугеи? – зҿааирхаз азҵаарақәа
рҭакс азҵаарала ахаҵа ибӷа ԥиҵәон Уарҭан.
– Сара ус саҳаитеи, ақырҭуа диццар лаб имузт, ахәшәқәа лжәит ҳәа.
– Саргьы ак саҳақәахьеит, аха хырҩ азаҳуртә ҳамнеиӡацт.
– Нас ирҳәо абааргои?
– Сара иахьынӡаздыруа, уи аҷкәын қырҭуа жәлак имоуп, аха ихаҭа даԥсуоуп.
Уарҭан еиликаауан ауаа ирыхьыз: амилаҭ еиҿыхарақәа аныҟаз, иара урҭ ӷәӷәала
дрылахәын; ашьҭахь аибашьра дыҟан, ахақәиҭра аагараз. Аџьа ибахьеит, шьҭа иԥҳа
ақырҭуа диццар иуазма, ак раҳазар – аду алырхуан.
– Ҳазхлырҟьаз цқьа иаадыруандаз, иҳабыргызи, иҳәеит аб, иҭааз анынаскьеигоз.
– Шьҭа шәлазҵаар акәхоит, уаҳа ишԥеилышәкаауа, ахаҵа ас аниҳәоз, иаҳәшьцәеи
иареи агәашә инҭыҵхьан.
– Аказы шәылмазҵаан ҳәа ҳарҳәеит.
– Избан?
– Лԥсахы еибакуеит. Шьҭа лхала зны ак цәырылгозар аабап.
– Аибашьра ашьҭахь аҽшьрақәа рацәахеит умбои иҟалаз. Ауаа рԥсихика ԥхасҭахоит.
– Изыхҟьаз ҳаздыруам, Уарҭан иԥҳа аҽшьраҵәҟьа амҩа дықәгылан ҳәа макьана
агәра игаӡомызт.
– Ҳаргьы ҳцалап! – ирҭаз анықәҵ, лԥа длыманы ан даацәырҵит.
Амашьына ашьҭахь дҭатәан лара. Лыԥшәмеи лԥеи – аԥхьа. Радоу илеиҵбыз иакәын
иара. Леишәа ҷыдак шьҭимхыцызт, рылаԥш еснагь ихын. Иҵегь дихылаԥшырц акәын
араион Мрагыларатәи акәакьҭаҿынтә егьи, Мраҭашәаратәи аган шыҟаз, ақалақьгьы
далсны, лара усура дызцоз. Абасҟатәи ишихылаԥшуазгьы, рԥазаҵә ирызцәыригарыз рыздыруамызт, аамҭа дацәшәон ан. Радоу, аҩны шлызҳазгьы, иҵылгаз аилкаара уадаҩны,
даақәгылеит.
Ахәшәтәырҭа ашҭа ишынҭалаз, лыԥшәмеи рԥеи ахышә шыҟаз рҿынархеит. Уа
иадгылаз Манчеи иҩызцәеи, аб дышнеиуаз анырба, ашырҳәа иаадԥан, арымӡ-кнаҳақәа
рахь инаскьеит. Урҭ рацәажәара дахьӡарын, лара дышиашаз ареанимациа дныҩналт.
Арԥарцәа ахышә ала изацәажәоз Гәына лакәзаарын. Ачымазаҩ дыцәан. Лԥхыӡқәа ҽеимзу
здыруадаз, дааӷзлон. Ланхәԥҳа аҩныҟа ддәықәылҵеит рмашьынала, лыԥшәма ихәыҷы
дшыҟақәаз анеиликаа. Лара иаалгақәаз рҭыԥ инықәылҵан, днатәеит, лԥҳа длызԥшуа.
Лцәаԥштәахәы аиӷьхара иаҿын, амала макьана даарак ишьақәгыламызт. Ахышә иадгылан х-ҩык арԥарцәа иҿабыӷ-ҿабыӷӡа.
– Манча дыԥхашьоит, иҳәеит Баҭаҟәа, акыр шәҭахызар еиликаарц иҭахуп.
– Акгьы сҭахӡам, ахышә ахь дааскьеит лара. – Аҩныҟа шәцаны, шәԥсы шәшьар ауп
исҭаху.
– Уи ҳахьӡоит, аҿаԥха-ҿаччара иҿықән Димаҟәа. – Знык ҳазхара ҳналацәажәандаз
ҳәа ауп ҳшыҟоу, арахь лара ацәа дзалҵуам.
– Уигьы шьҭа шәахьӡоит, шәца аҩныҟа!
– Абра иҟам хәшәык шәҭахымкәа шәыҟам, ихы ҩышьҭихит Манча. – Шәачаҟа
цатәызар – имӡакәа иҳашәҳәа!
– Ус акыр ҳҭахызар, лаб иагьараан дыбжьысхьазаарын. Агәхьаа шәҽашәмырган,
иаҳҭахыз зегь ара ирыман.
– Аеи нас, рҳәан, инаскьеит.
Урҭ арымӡқәа инарықәтәан, ршьапқәа ыргьало, изықәтәаз акнаҳарҭа рхы
ишадырхәоз анылба, лара илдырит акраамҭа ишықәымҵуаз, ма аухагьы уа ишдыршоз.
Лара илыхәҭаз ралҳәагәышьеит, дара ирыхәҭан ҳәа ргәы ишранаҳәоз иныҟәарын.
Лхәыҷы лбжьы знык лгәы иаақәҩырц лҭахын, ҿыц дышҭанамгалаз еилылкаарц, аха
лыцәашьа дзаԥырхагахомызт, ус дтәан дылҿаԥшуа. Аамҭа акыр инеит.
– Ара быҟоума? – лбжьы аалаҳаит, уи аарла лыбла ааԥшуан. – Авариа зсыхьыз саб
идыруама? – уи ԥхыӡ илбазу здыруадаз, уаҩ дыззымхәыцуаз дазҵааит. – Дзымааиуеи? –
дышлацәажәахьаз лгәалашәаӡомызт.
– Уажәы ара дыҟан, Гәына диманы, аҩныҟа дцеит. Ԥарагьы дицуп.
– Бзиоуп.
Лыбла аахылҩахт. Дшыцәаз удырратә, ҭынч лыԥсыԥ лалгаҩалгон. Ан длыдтәалан,
лынаиааира шьҭа илныррым лгәахәаанӡа. Аҵх акыр инеигәахьан. Ашьшьыҳәа ҿыц
дналываиеит. Лхәыҷы лнапы анаанылкыла, лара лнапы егьи дахан, лгәы инықәылҵеит,
лан лҿынтә мчык лызҭалозшәа. Ангьы лааԥсара лиааин, дыцәеит. Ашьыжь ацәылашара
даанарԥшит. Дҩагылеит, дызваиаз дылԥырхагамхарц.
– Ак басҳәар сҭахыуп, аԥҳа дааԥшхьазаарын, лан лгылара дазԥшын. – Шьҭа хәбаҟа
шықәса ҵлашт аҽшьра сгәы иҭазижьҭеи.
– Избан?! – ан лгәы нҭыԥсааит, иагьынҭаҳаит. – Изсабымҳәеи ус бхы изҭашәаз? –
деиҭаҵааит, лхәыҷы аҭак анылзыҟамҵа?
– Саҟәыбхыр ҳәа сшәон, арахь сара уи хырԥашьа сымаӡамызт.
Аусураҿ данааиуаз, ацәылашамҭахь аҵх ахы амырхацызт. Адқьан маҷ ашә аартны,
дныҩналан, днапыршьшьуа алашара ахьаиркуаз днеиуан, акы дахаҳаит. Уахь амҩа акгьы
аԥыраиргылаӡомызт, адәахьы ҽынла иргылалоз аныҩнеигалоз шьыжьла шылашьцаз
имҩа иԥшаалар акәын азы. Дызхаҳаз днахеит, цқьа дазымхәыцкәа иахьыргылатәымыз ак
аҭыԥ аиҭазар игәахәын. Даҽакы дахаҳаит. Асҟатәи имҩа иаԥыразаргыларыдаз? Излауаз
ала, алашара аркырҭанӡа днаӡеит. Иааҩналашазар – итауар абжеиҳарак еилырхны
ишьҭан. Акәакьҭа аҿы аҭуан кылжәан ҷкәына пакы дкылсит уҳәартә. Ашьҭахьтәи ашә
ҵаҟатәи алыкә аартын, хыхьтәи аркын. Уи рзамыртӡеит. Хыхьтәи аԥхьа иаартызар акәын,
ус акәымкәан аԥхьа ҵаҟатәи аауртыр, хыхьтәи уцааиуамызт. Ус иҟаҵан. Ус анакәха, ашә
ала акгьы рызкылымгеит. Аҭуан ахькылжәаз ала, арҭмаҟқәа рҭәны икылыргеит. Иргаз ҳәа
иаагәеиҭақәеит. Жәабаҟа нызқь мааҭ рыхә. Цқьа игәеиҭар – заҟа рҿы итәоз здыруадаз.
Ақә акәакьҭақәа рҿы, адәқьан џьара еиҭагатәхозар ҳәа, заа ҳасаб азуны, акран адаҷ
зуркышаз аркыгақәа аман. Урҭ ақә ала ихҩан, иаармарианы ицәыругартә. Убарҭ гәарҭеит
аӷьычцәа. Устәиала ақә бӷьыцк иҩахан, шьапыла аӷә па дласын, ҷкәынак дкылсыртә, иаакылыржәеит. Ашырҳәа ашә ҩаиркит аԥшәма, арҭқәа ангәеиҭа, имашьына аақәирҵәиин,
аҩны даакылҟьеит.
– Ԥара, угыла!
– Макьана Гәдоуҭа ҳцома? – дахьцәажәоз ацәа далан.
– Иахьа ҳазцаӡом. Адәқьан иақәлеит. Аусутә ҳамоуп.
– Аиашаз! – аҷкәын дҩаҵҟьеит. Рԥсы ҭакны измаз адәқьан акәын. Атачкақәа
ирыҵаԥсхьан. Раб адәқьан ықәиргылазижьҭеи, ахәыҷқәа акыр рхы иақәиҭын. – Иҟаҳҵои?
– ахәыҟаҵарҭа дааҩнаххит.
– Чаик ыжәи! – аб уи ихәы аақәиргылеит. – Атрубақәа ықәҵаны, еиларҭәаны иаҳаркыроуп, аиха каҭа ԥаны иқәаҳҵаанӡа иҳазхартә. Сара уахь сцоит, ача сыдыскылоит.
Уара ирласны унеи! Акыр зҭиуа дааир, ҳаиҵамхароуп. Аиларҭәаҩ дабаҳԥшаауеи акәымзар.
Аб дхынҳәит идәқьан ахь. Идәылгатәқәаз ҩдәылиган, аҩныҵҟа ааилиргеит,
ахәҳахәҭцәа ирҭахыз иаразнак иааумԥыхьашәартә, доусы рҭыԥқәа аарзылихит. Иргақәаз
рҿынтә зынӡак иаанымхақәаз бӷьыцк инаниҵеит, аҩнынтә имақәаз ааигарц. Аӷьычцәа иеилахамҭа рҽақәдыршәеит, убригьы рҳасабит уҳәартә, еиқәшәеит, аха адәқьан аусура
ԥкӡамызт ҽнак ада, ма дара гәыӷуазу изтәыз акы дахнагарын ҳәа. Иақәлаз зусҭқәадаз?
Хәынганк изымдырҵәҟьо дыҟаӡамызт, избанзар иӷьычуаз аҷкәынцәа гәыԥ-гәыԥла
рыҽшаны иҟан. Иарбақәаныз ара иааиз? Насгьы иӷьычуаз иус дшаҿыз инапы укыр,
дзусҭаз еилкаахон. Акәымзар анацәа узыҵҟьон, рыҷкәынцәа ирыдубалаз цәыругарц.
Аҭамзаара уҳәартә аҿынӡа унаргон. Зҿы уашшуадаз? ГАИ наҟтәирахь игылан, аха урҭ иаҳа ирзааигәаӡаз акакалкырҭа иҩналахьан, ирымбаӡеит. Ирбазаргьы зақәҿырҭрыз? Дара
рхаҭа рнапы алакымзааитеи!
Ԥара дшааизҵәҟьа дныҵашәакәа дцеит. Акыр зҭиуаз данааҩнала лхы кны
даақәгылеит. Уи лыгәшәымшә ҳәаны аусура далаиргеит. Иргаз цқьа издыруадаз, уаҩы
изыԥхьаӡомызт, иргәалашәоз ада. Лара лиашара уақәгәыӷыр акәын. Аб дыццакуан, арахь
иҷкәын дибомызт. Нас уи ашыцра шыҟаз даалҵит, ҳәызбақәак кны.
– Ашыцраҿ дҳәыԥшк аҿы итәаны акрырфеит, акрыржәит, иҳәеит иара. – Ашоколад
цәа каԥсоуп, ашампан баҭылкақәа шьҭоуп, аҳәызбақәа ахьышьҭарҵаз алашьцараҿ ирымбаӡакәа ицеит.
– Устәи ала ицеит, идырт аб. Ҷкәынцәақәак роуп иҟазҵа, акәымзар ас иааигәаны,
ирӷьычыз ыфо-ижәуа, итәодаз. Уаалеи!
Амашьына инҭалан, агәылара арҭәашьа здыруаз дырԥшааит. Аҩны, ацраҳәа
ааҭырган, трубақәак еидыркылеит. Шьыбжьонӡа убри рдәқьан иқәтәан, аиларҭәара
иаҿын. Ақә злахыбыз аихатә бӷьыцқәа реиԥшьырҭақәа ирықәыршәаны, атрубақәа
ықәҵаны, аганқәа ирыларҭәан, аӷьычцәа аҵәымӷ алхра ишаарҭыхыз ирзымариамхарц.
Нас, зны аамҭак роур, аиха каҭа ҟаҵаны ахыб иақәҵатәхон. Акаҭа уаҩ дызкылсуамызт,
жьаҳәала иасны, уи амырхырц, уахь ихәнодаз.
– Ах, рԥсцәа ааиҭаргааит! – ралагамҭаз Уарҭан дыцәҳауан, аӷьычцәа рзы акәзу,
машьынак илалбааны зҿыназхаз амилициа аусзуҩцәа ҩыџьа ирзынархазу узеилымкаауа.
Аиларҭәара знык изалгандаз ҳәа дахыццакуан иара, излауаз ала ахәшәтәырҭахь
деихарц. Иԥҳа акома далҵит, аха макьана усҟатәи дыӷәӷәамызт, ҽазнык дҭанамгалартә.
Иҟаз акгьы ахьимаҳацыз даргәаҭеиуан. Аиларҭәара иацәынхази амаҭәахәқәеи
наԥхьакшәа, амҩа дықәхын. Арахь идәқьан зырҳәыз макьана ихы-игәы иҭымҵыцызт.
«Сԥара шԥарԥшааи…» дмақаруан, аха рықәшәара иҭахӡамызт. Аҳәынҭқарратә мчрақәа
русура кәадан, аибашьра анынҵәаз аахыс. Зегь раԥхьа убри акәын иара изҵигоз иааҟалоз
зегьы. «Зҿы уашшуада?» ҿыц игәы иалахын. Урҭ ицәырӡаз атауар шьақәиргылар акәын,
аха ишьара дықәҟьаны дыҟазаауан, ахарҭәаара цәгьаны.
Адәқьани ачымазаҩи ихәыцрақәа шрыбжьаз, иԥҳа лҿы дааҭгылеит. Идәқьан иҩназ
зегь ргаргьы, иара рблыргьы, ахәыҷы деибга-деизҩыда знык дгыландаз! Ауаҩы наӡа
ахәыҷы хшыҩ шьҭихлон, ас аиҩыхрақәа мчы рымамзшәа анибоз. Аҽа знык ирҵарны даамҽханакит аӡӷаб иҟалҵаз азхәыцра. Зегь агәраганы ирыман лҽылшьырц лҭахыҵәҟьан
ҳәа. Уи зҵыргоз – иаԥсыуамыз диццарц лҭахны лаб мап ахьылцәикыз акәын ҳәа рԥхьаӡон.
Иара уаҟа ҵаҵәык аҵаны дахәаԥшуамызт, избанзар ус иҟаз еицәажәарак аҩны ирымаӡамызт, ари ахшыҩҵак ҿыц еиҭа изцәырҵуан. Аԥсҭазаара лҭахӡамызт иҳәартә дибомызт, лара лхаҭа убас длызхәыцыртә дкылылгеит лаб. Ахәшәқәа шылжәыз анылҳәа,
«быԥсыр бҭахума?» ҳәа ҩынтәгьы длызҵааит. «Мамоу», лҳәон лара, ус дҵаартә еиԥш
дназгаз еилызкаарц зҭахыз ахаҿсахьа шьҭыхны. Лгәы иҭаз лҳәон, дхәыцуан иара, избанзар шьҭа дҭанагалахьан амц лҳәартә, даҽаџьара гызмалрала дхәыцыртә дзыҟаломызт. Ма уажәраанӡа илхәыцқәахьаз рхәынганк илнарҳәозу? – даахьаҵуан иара
игәҭахәыцраҿ. Ма аԥсра ахықә даннықәгыла, шьҭа уаҳа дахьзымгьежьуаз гәхьаас илкызу? Аԥан инхықәгылаз ус имыхьуази, иԥсы аанхарц иҭаххон.
Имашьына ҵаҟа шәшьырак азиԥшааит. Амра ицәургылар, аҩныҵҟа шуан. Макьана
изычҳауамызт ашоура, шьҭа акырқуа ишеихсыӷьызгьы. Ахәшәтәырҭа аҿаԥхьа ауаа
маҷын, ашьыжь еиԥш еилауаҭырӡомызт. Ареанимациа ахышәқәа ирымариаша
иҿынеихеит. Ашьҭахьтәи ашә даадәылҵны, иаҳәшьаду лԥҳа дызмаз Махаз иԥшәмаԥҳәыс
Ианга дышидгылаз ахарантә даагәеиҭеит. Уи акы еиҭалҳәон, лылаӷырӡ рыцқьо. Уарҭан
игәы нҭԥсааит. Ирласны иҿынеихеит, акыр ҟалазар аилкаара дахыццакуа. Уи дылмыршәар, маҷк арахь дааиԥылозма уҳәо, дааиҭаԥеит:
– Умшәан! Ахәыҷы хар лымаӡам.
– Нас бзырҵәыуеи?
– Илыхьыз салымҳәеи, сымҵәыуакәа. Хәы-шықәса дрықәуп, лҳәеит, аҽшьра
лҽазыҟалҵоижьҭеи.
– Избан?.. – Изыхҟьеи? – ҵакык змаз азҵаарақәа неиқәԥсеит.
– Зны хәымҽханк Бароуи бареи, адәны шәеидгыланы шәеицәажәон лҳәеит. Убри
аахыс аԥсҭазаара сҭахӡам лҳәеит.
– Ишԥа?.. Шәахьеицәажәоз, маӡала ак еибышәҳәоз џьашьаны, длыҵашьыцу? – иҟалаз ҳәа иаҳаз ҵаҵәык изаҭозар ҳәа даҿын, арахь уамак дызхәыцуа ихаҭагьы дыҟамызт,
ишьара дықәҟьарц агьигмызт.
– Убасшәоуп ишеилыскаа.
– Усҟатәи блацәажәар ҟалозма? – аӡӷаб цқьа лхы лдыруа дыҟазар еиликаар иҭахын,
ԥхыӡк даланы, ак лҳәақәазар? – Ахәшәтәыҩцәа аказы шәылмазҵаан рымҳәази.
– Лара лхала илҭаххеит, сара акыр лсырҳәама.
– Аа, шьҭа дхьаҵзар акәхарын лара. – Слацәажәапи саргьы!
– Дыцәоуп. Амала уналҿаԥшырц уҭахызар, усҭ ахалаҭ!
Аб дныҩналеит. ҭынч дыцәан, иқәҿаҳәаз лызнапык лгәы иқәҵашәа, маҷ ларыӷьарахь
лхы аарҳәын. Лнапы ааникылан, ишьышьуан, игәӡуан, игәы иқәыжжуаз илаӷырӡ мчыла
иникылон. Илзымдырӡакәа ахәшә ламхажәзар ҳәа, гәыӷрак изҭан, инеиԥхьба ицәцеит,
аԥсҭазаара лҭахӡамкәа, адунеи лгәахшәаҵәҟьаны адәы дышԥақәыз, уаҳа
даарызгәамҭаӡакәа?!. Илыхьи?.. Иақәымшәацыз издыруамызт, уи лаӷырӡыла иурыцқьоз
арыцҳашьара ҭагылазаашьан. Даараӡа дрыцҳаишьон ихәыҷы.
– Ани аби ааир ҳуеит, диахәыҭхәыҭуан амедеҳәшьа, аха дырбарц ауацәа
аашәмышьҭлан! Ара иҟалом. Уи адагьы лара илзеицәоуп. Абзиаха лышәҭа!
– Ианга аҩнынӡа дугароуп, дааидгылеит иаҳәшьа Гәына. – Уигьы лԥсы илфахьоу
маҷӡам. Дааԥсеит. Уаха лԥсы лшәыршьа. Сара сыҟазаауеит, ахалаҭ ааимылхын, иҵегь
ачымазаҩ лхаҿы ԥсахшьақәа ҭиҵааларц зҭахыз лаб дыҩдәылганы даурышьҭит.
Ани Махази аашьҭихын, аҩныҟа амҩа данылахт. Мшқәак рыла ари амҩа заҟантә
дангылахьаз игәалашәаӡомызт, ажьа зҭадыргьежьуаз агьаргьаласа еиԥш, дҭахынҳәуан
аҩнынтә ахәшәтәырҭаҿынӡа, ахәшәҭырҭаҿынтә аҩнынӡа. Ахәыҷқәа ак рыхьыр ҳәа
дшәаны, абык ихшара дшырхыламԥшуа, дрышьҭан, иԥшәма лааԥсара маҷызшәа ибон,
даҽа ԥыҭрак хшыҩзышьҭра рзылурц еснагь длабжьон, длықәҵәҟьон, аиашаҵәҟьа уҳәозар,
аха ихадаз ак рыԥҳа агәыбжьанытә илыргьежьит акәымзар, иахьа иахьҭаларгылаз
аҭшәара иҭаларгылозма. Зынӡак иззымхәыцуаз акы лҽахлырҟьеит, уи уажәшьҭа агәраганы дыҟан, аха иарбаныз? Иарбаныз?!. Ҿыц ихы дазҵаауан. Хәы-шықәса инарзынаԥшуа,
адунеи иқәыз аԥсҭазаашьа лымбаӡо адәы дышԥақәыз, аҽшьра мацара лҽазкуа? Игәы
иқәыҵәҵәоз аб лаӷырӡы адәахьы ихыжжыр иԥшәмеи изааигәаз иуеи, хазы иҩызаз идимырбарц, арыӷьарахьынтә амҩа ааиҩиҵәан, арымарахь шәышьырҵак иныҵаиргылан,
ашырҳәа дыҩҭыԥеит, убасҟатәи игәы ԥшқахахьан.
– Иухьи, уара?! – иԥшәма ари дызҿыз лгәы иалан.
– Уԥсахы еибаумыркын! – иаҳауан Махаз иабжьага жәақәа. – Шьҭа шәзыцәшәо
егьыҟам, ԥшӡала дхынҳәит, лаԥхьаҟа Анцәа длықәныҳәааит!
Иара икьаҿ ааирҽеизшәа ҟаиҵан, ирлас ичавра аацәыриган, иблақәа аарыцқьаны,
ибласаркьа еиқәаҵәа днахаахазшәа инаалартә имхаҵа, имашьына дынҭалан, инаирҵасит, знык дахьнеишаз деибганы дызнеиндаз ҳәа, ихаҭа ҳазшаз диҳәозшәа. Иԥҳа иаалхҭашәаны ахәшә лжәызар, дырзеиқәмырхар убри амшала, убасҟатәи хьаас иҟаимҵар
ҟаларын. Уи лҭагылазаашьа злаҟаз ала, аиҳараӡак адкыларҭаҿ даннеигоз, рнапсыргәыҵа
рҟьаҟьа, наҟ-ааҟ аҿақ-аҿақҳәа иахьылҿасуаз лнымырӡакәа, лхаҿы дакгьы мқәацо данықәиаз анигәалашәоз, ма Аида, иҟалҵарыз лзымдыруа, дшәаны лыблақәа шаҟь-шаҟьо
лаацәырҵшьа ибла ианаахгылоз, ма атерапеват еиҳаби аневрапотологи, илжәыз иарбан
хәшәыз еилыркаарц, ианаадәылҟьоз дрызхәыцуанаҵ, зны-зынла еимҟьа-еимцаразшәа
ахәыҷы дырцәыӡырц шалшоз ааихҭашәалон. Иамуазар ишԥаҟарҵарыз ҳәа
дақәшаҳаҭхазшәа ихы ибон, нас иахьынӡауаз дааҟәымҵӡакәа ақәԥара шаҭахыз
ааихҭашәон. Аха уажәы иихәыцуаз лқәыԥшра шықәсқәа раан, акырӡа аԥсҭазаара лгәахшәаны, ес-минуҭ аԥсра дазхәыцуа, убри еиӷьашьуа (убасҵәҟьа иҟан акәымзар, аҽшьра
аҿынӡа дназгози адәы дышԥақәыз, лхы-лгәы иҭаз дзыхшаз, ма ус илзааигәаз аӡәы изеилымкааӡакәа, ларгьы аӡәы иҿы ицәырлымгаӡакәа. Амҩан ани Махази ак еибырҳәон, иара уи иаҳаӡомызт, агьрықәҿиҭӡомызт.
– Гәыхь шәымамкәа ԥшӡала шәныҟәалааит! – Махаз, ақыҭа ацуҭақәа руак ианаалагыла, длыбаауан, уа дынхон азы.
– Абзиараз! – Ианга уи наиқәҿылҭит, лыԥшәма «абзиараз» аанарго, ихы шынеиҟьазгьы, иҿы шеихимхыз анылба. – Уигьы иааигаз ачара лзиураны дыҟоуп, лҳәеит лара,
лыԥшәмеи лареи анааизынха. – Иуа-игәыцхәы ауаа рылеиҵароуп, еиҿикаароуп, уи
ацынхәра чымазаҩбара дҳазлеир акәхеит.
Аҩны ишааизҵәҟьа, ателевизор аҿаԥхьа иара днатәан, иан лмаҭа дшыҟаз еилылкаарц анылҭахха, дшеиӷьыз налеиҳәан, адыраҭара дшахәаԥшуаз, илацәа неиқәиԥсеит. Уи
маҷк акәын дахьыцәаз. данааԥш, иԥшәма ланхәа уажәгьы илалҳәон, иара инагӡаны зҭак
изыҟамҵаз, иан лызҵаара. иблақәа хҩаны дахьтәаз дыцәаз џьыршьон. Иԥа Ԥареи иԥҳа
Нареи, хаз-хазы ианааигьы, ҭынч рани рандуи ирацәажәон, рбжьы раб даанарԥшрымызт
ҳәа игәыӷшәа. Урҭ аҵараҿынтә рхы иаужьқәан, аԥсшьара мшқәеи аныҳәа мшқәеи неишьҭалазшәа иааиуан азы. Аҽны аусутә еиқәылахьан, узтәозма, аха раб иҟазшьа рзеилкаауамызт, арахь иҟарҵараны иҟаз ҳәа зиҳәазгьы инапы аиркуамызт, ран лакәын илыгхаз
иаҿыз, лԥсы лдыршьарц ланхәԥҳа дшаулышьҭыз ларгьы изаҳазгьы ирхашҭхьан.
Ахәымҽхан, амра лҭашәон еиԥш, Ԥара диманы адәқьан дазнеит. Акыр зҭиуаз данца
ашьҭахьгьы, ауаа маҷӡамызт. Урҭ дшырҿыз, маҷк игәы ихашҭын, аҵыхәтәан
аԥышәырччарагьы иҿықәыххуан. Аӡәырҩы изҵаауан, аӡӷаб дшыҟаз еилыркаарц.
Инҭкааны рацәажәара иҭахӡамызт, аха шьҭа ҽылшьырц шылҭахыз дымкәанызанкәа ишидыруаз иӡаӡомызт. Шьҭа, уаҳа иааирыз уаҩ дҟаларымызт игәахәыртә аамҭа неихьан
ашә анаиркуаз. Аԥсҟы иҷкәын инаииҭан, ахәшәтәырҭахь имҩа ирхарц наиабжьеигеит.
аҩны днеир, иԥшәма дааисны дылкуан, ауха Гагра дигарц, убри идыруанаҵ, заа ихала
дцар иаҳа иеиӷьын. Ареанимациаҿ дларышьҭит ашьҭахьтәи ашә ала. Ахәыҷы дыцәан.
Цқьагьы дызмыцәозаарын, лыбла аахлыртлозаарын, ирласны дааԥсон, ҿыц
деиҭанаҭанагалон, уи ҭынч ацәара аанагозар. Аб дгылан, иԥҳа дылҿаԥшуа. Шьыбжьон
данибоз аасҭа, лхаҿы ацәаԥшҭәхәы еиӷьын. Ихаҭагьы игәы иаҳа иҭынчын.
Даныҩдәылҵ, аԥсҟы иԥа имымхӡакәа, днаиватәахт. Уахыла аинспекторцәа ирбарымызт ҳәа дгәыӷуан. Аҷкәын амашьына, шьҭа аԥышәа змаз иеиԥш, иныҟәицон. Уаанӡа
хынтә ракәзу ӷәӷәала иԥиҽхьан. Аб агәраганы дыҟан аҷкәын дызҳаанӡа аԥсҟы акышьа
ширҵатәыз. Аинспекторцәа дара ирыҷкәынцәазар – акы иамусын, аха даҽаӡә иԥа,
амашьына арныҟәашьа аԥҟара еилеигеит ҳәа, ҟәрышьқәак имырхыр, – убри акәын аус
злаз.
– Шәабаҟаз асҟаамҭа? – аԥшәма ԥҳәыс дыԥшны дтәан, рхәы ықәыргыланы.
– Бышьҭамлоз, ҳхала уаххьа ҳнапы ҳзамыркӡози, – аишәа днадтәалеит иара, иԥа
диманы.
– Ахәыҷы лахь ҳцап ҳәа акәымзи.
– Уа ҳцаны ҳаахьеит, – еиликаауан уаха дигарын ҳәа дышгәыӷуаз, иаразнак илирдырит уи шьҭа ишаҭахымхоз.
– Скажьны узцеи?
– Ашьыжьынӡа уамак бжьам.
– Дышԥаҟоу? – дахьынӡыҟамыз ԥсахрак ӷәӷәак ҟалазшәа ларгьы лгәы иабон, аха
иарбан ганыз уи ахырхарҭа ахьыҟаз, – убри акәын илыгәҭыхаз.
– Дыцәоуп. Ус анакәха, абзиахарахь лхы хоуп.
Иԥшәмеи иҷкәыни риарҭақәа ианрызца, егьырҭ усгьы ишьҭалахьан, иара адиван
дықәтәахын, ателедырраҭара дахәаԥшуа. Диар дызмыцәар ҳәа дшәон. Аиарҭа данагәылаҵәиуаз иҭахӡамызт. Дыштәаз ибла нцәынҭааит. Даналҵ, шьҭа диаргьы иԥсы изшьомызт
азы, уа даанхеит. Аха уажәы игәы иҭашәаз абыржәы иԥхыӡ иалашәаз акәын. Џьоукы
адәқьан ақә кылыршәарц иқәын. Данааԥш уи иахьлабҿабамыз деигәырӷьеит. Амала
уахагьы иақәлар ҳәа даацәшәеит. Ҩаха еиқәырццак аӷьычцәа џьарак изнеиуамызт, даргьы рыгага иацәшәон, аха уи иара дзазхәыцуамызт. Дҩагылан, шьҭа асааҭ ҩба ҟалахьан,
иавтомат аацәыриган, ашьшьыҳәа агәарбжьарахь дкылсит. Ихы хан амҩаду ахь. Алашарақәа ахьаацәыҵаҷҷоз дыдмыргамарц, днавҵагыла-аавҵагыло адәқьан дазааигәахон.
Харантә днаԥшуан, аӡәыр дадибалозар ҳәа. Дазааигәацәамкәа идәқьан днахыкәшеит.
Ашьҭахь дазааигәахеит. Аҵла дахьынԥашыланы дыхәнан, ахыбра ақә гәеиҭеит. Ашьыжь
ишынрыжьыз иҟан. Аҵлаҿ ԥыҭрак дықәтәан, иидыруаз аӡә дкылшәозар ҳәа.
Абраҟа аӡә дибаргьы изиурызи, ыы? Ушишьрыз убар – душьрын. Аха баша дӷьычуан
ҳәа… Иаҭахымыз ахәыцрақәа дрылахозшәа аниба, длалбаан, амҩа даақәгылт. Ибон ГАИ
апост. Ашлагбаум аркын. Машьынак рзааир, иаадыртуан. Аидарамҩангагала иаауаз
дныҩнагыланы иацәажәон. Амала рԥышә зкьысуа игылаз адәқьан маҷқәа ирзыруаз дара
рус алаӡамызт. Иалазаргьы здыруадаз. Аҩныҟа иҿынеихеит.
Ҿыц ателевизор днадтәалеит. Кинок цон. Дагьаазҿлымҳахеит. Аҵыхәанӡа дазхәыцыртә дзыҟаломызт. Ҿыц ибла дыхгылан даныхәыҷӡаз иҵарыз, ччара-хәмарра згымыз
иԥҳа гәыбжьанытә. Лыӡӷабра данҭагылоз лыҽшылыԥсахыз убарҭан, дҭынчхеит, лыҵарра
лцәыӡит, амцхә дцәажәомызт, дышнеиуаз ацәажәарагьы лцәымӷахон. Уи лызҳара
ҽеиҭакра акәыз џьишьон. Аҵара-дырра амацара уанарҩашьогьы ҟалозаарын, аԥсҭазаара
аганқәа зегьы аҭҵаара рзааигәахон, аха аҵыхәанӡа иазҭымҵаауазаарын. Уа дыштәаз
дамхацәахт. Данааԥш, деилахха, дықәҵаны исуазшәа, ицәеижь ихьуран. Ихаҿы амихын,
иҿы ӡәӡәа, акы днацҳазшәа, усура деиҭацеит. Амала шьҭа еиликаауан есуаха идәқьан
ашҟа дышзықәымлалоз, иналаршәашәа дахылаԥшрын акәымзар. Ахьчаҩ дизаҭомызт.
Дәқьан хәыҷык аԥшәма даманы, акрызҭиуаз ҩыџьа, шьҭа ахьчаҩ – асҟатәи ауаа азбозма.
Аԥшьы-мшы ауха, ареанимациа дыҩнырган, аԥшьбатәи аихагылаҿ иҩназ атерапиа
аҟәшахьы диаргеит. Ҩ-иарҭа заҵәык ракәын игылаз. Руак лара дықәиан, егьи аҿы-лан.
Лыблақәа шыхҩазгьы, лара дыцәаӡамызт, дшааԥшра дааԥшхьан. Ацәылашара
аҽазнакхьан азы, ауаҭах аҩныҵҟа алашара иаҳа-иаҳа иазҳауан. Ауха ибзианы дахьыцәаз
лԥсы бзианы илнаршьан, уажәраанӡақәа раасҭа иаҳа лыхшыҩ еилган, лхәыцшьа еилккан.
Зынӡак илгәаламшәаӡоз лхәыҷра лыбла иаахгылеит, лаҳәшьеиҳабы, лашьеиҵбы,
реиҵбаӡы, урҭ дышрахәмарлоз, дыхәмарны дышрақәԥоз, нас… нас илызцәырҵит уи амш
еиқәаҵәа… Иара иашьҭанеиуаз амшқәа, аҵхқәа, амчыбжьқәа, амзқәа, ашықәсқәа…
Анцәа ҳрыцҳашьа! Ашықәсқәа, иагьа ус мҩаԥылгаргьы, зегь ириааирц ҽызшәоз ахәыцра,
иахьабалак илышьҭаз ахәыцра, лыгага лыцрыҵуазар илыцрыҵрыз, хәыҷҵас лнапы
иқәыргыланы, лҿара аамҭа иагәылалгалаз аҽшьразы ахәыцра. Уи илулак аҵыхәтәан
илгәаӷьит ҳәа агәырӷьара. Аха уи дамгазаарын, уаӷеимшхара шыҟалҵоз абыржәы акәын
цқьа даназхәыцуаз, нырцәыҟа лшьаҿа лзеихымгакәа, арахь данхьадырҵәи. Лбжьы
ҭыганы, даақьызқьызит. Лылаӷырӡ жәпақәа лҿыкьасон. Иҟалаз ззеилымкааз лан дшәаны
дҩаҵҟьан, даалхаххит. уи илымбацызт усҵәҟьа ҵәыуашьак, аҳәыр-ҳәырҳәа лаӷырӡык ус
даҽаӡәы илҿыкьасоны.
– Радоу, ибыхьи?
– Абас зсыхьи?! – лыбжьи лылаӷырӡи еилаҵәон, лҽылзынкыломызт, лыхчы лаӷырӡыла ибааӡон, лан иааллыркыз ачавра иалабомызт, нас ампахьшьы налылҭеит.
– Бҵәыуа, бгәы арҭынчуеит! – илыхьыз ас дазхәыцуа днеизар, уи бзиарак иазкын
лгәахәын, ан лшәара налхыҵын, лԥҳа дылԥырхагамхарц, насҭхашәа уи аиарҭаҿ днатәеит.
Ас ҭынч дызтәозма, апалата еиллыргон, аԥҳа дҭынчхақәаанӡа. Радоу дкьыпшәыпуа,
лҿы ҭыркәыжы дҵәыуан, аҵыхәтәан лбжьы зынӡак илыргаӡомызт. Лан дҩалыргылан,
ӡыхьла лҿы ллырӡәӡәеит, ампахьшьы ҿыц ааллыркын, лыҽлырбазшәа луит. Лыблахаҵ
гьежьуан, дҭыгга дыҟан. Лхала макьана лҽылзеиҿкааӡомызт. Лан дналыртәан, лхы лҳәеит, иҵалкит. Аԥҳәызба ԥшра аалхәартә данлыцхраа, амш ҿыц дҿыцны иацгылаз дылҩызаха, дналыриеит, маҷк лыбӷа нкыдылҵалартә, лхчы аалзымыриашаны инықәылҵан.
Амодақәа зныз ажурнал наллыркит. Ачымазаҩ асахьақәа дрыхәаԥшуан, абӷьыцқәа аартуа. Асахьақәа ирыҵаҩыз анҵамҭақәа лылаԥш лызрыхгомызт, зегь еилагьежьуа лыбла
иаахгылон.
– Шьҭа акрыбҿасҵароуп, – ан лыԥҳа лхәы цәырылгарц лҽыназылкит.
– Исҭахӡам, – макьана аҵәыуабжь лылжжон. – Бара акрыфа!
Ан илыдылцалацәар аԥҳа дшыҟанаҵашаз лыздыруамызт, даалҟәаҵит, лхаҭагьы
лхәы ықәылмыргылеит, лхәыҷы лылымкаа акрылзыфозма. Дылԥырхагамхарц лиарҭахь
дааиасын, журналк даахан, даԥхьарц лҽыназылкит. Ианыз лҿаԥхьа иԥон, лыхшыҩ уи илзазышьҭуамызт, уажәи-уажәи лыԥҳа дналзыԥшуан, ҽеиҭакрак лыдылбалозар ҳәа. Егьи,
асахьақәа дандырааԥса, лҽааиҵыхны лхы ахчы инылалҵеит, лхеиҿкаашьа
ԥхасҭалымтәырц. Илыгхеит, аха ус иаҳагьы илнаалон, дыԥшӡан, лыблақәа рхаӷӷалашьа
лгәаԥхамызт умҳәозар.
Лара аҭуан даҵаԥшуан. Лхаҿы ҿнаҭаӡомызт, акымзарак аҳәомызт, лыбла хаӷӷала усгьы ицәажәомызт. Иахьцалак акы дазхәыцыр лҭахын, ак лгәалалыршәон.
Лгәалашәарақәагьы лхәыцрақәагьы еилаԥсон. Лыхшыҩ карахахьан, ҿыц лыблацәа
еиқәыԥсон, лцәалжь аԥсшьара иаҳәон. Лыԥсыԥ алагаҩагашьа ҭынчӡан. Уи лжәӡы шаауаз,
лара ишылрыцқьоз ахьылгәалашәоз, ан дқәыԥсычҳауан. Анцәа иџьшьахартә, далҵуан.
Далҵит! Ахәыҷы, уи шьҭа дыԥҳәызбан, аха лыбла аахылтит. Дышҭынчыц дҭынчын. лан
лахь лылаԥш аалырхеит. Зегь рҭыԥқәа рҿы ишыҟаз иҟан. Ашә аатын, асанитар ԥҳәыс
дааҩнашылеит.
– Ҩ-мш ныҳәак шәыдысныҳәалоит, – ҿаалҭит уи, лхаҿы лхаччо. Дахьыныҩнашылалак агәырӷьара налгон уҳәарын.
– Аиааира амш! Егьи иарбан ныҳәоу? – дҵааит ан.
– Иахьа дара идуӡӡоу уахәама ныҳәоуп – агәрагареи, ахаҵареи, агәыӷреи, абзиабареи ирымшуп.
– Шәаргьы ишәыдысныҳәалоит! – ан апаҭырқали аҵәеи еилаԥсаны изҭаз макәанк
аԥҳәыс иналлыркит.
– Даараӡа иҭабуп! Сара шәпалата срыцқьарц сааит, аха излазбо ала зегь цқьоуп.
– Исрыцқьахьеит азы, шәхы шәақәиҭми.
– Иҭабуп даараӡа! Уигьы аныҳәа иазҳәами. Агәабзиара бзеиӷасшьоит, сыӡӷаб хәыҷы!
– уи Радоу лахь лхы налырхеит. – Агәрагареи ахаҵареи, агәыӷреи, абзиабареи наӡаны
ибзеиӷьасшьоит.
– Иҭабуп – лҳәеит аԥҳа дԥышәарччо.
– Абзиараз! – лнап ианыз налыгӡазшәа, асанитар ԥҳәыс дындәылҵит.
Илаҳақәаз еидылхәыцларц, ахәыҷы лыхшыҩ ааизлыркәкәеит. Ареанимациа
дҭалаанӡа еиԥш акәымкәан, даҽакала лхы лбон. Иаалыкәыршаз зегьы лара дырҭахын,
илышьҭан, лыхәшә, лыфатә-лыжәтә, ак лыгрыжьуамызт. Ԥхарала дҭәын, лара иаразнак
илылсуамызт, акосмос ӷба аццакшьеи ауардын аныҟәашьеи еиҿаурԥшуазар еиԥш, маҷмаҷ лыҩныҵҟахь аԥхаԥсы неиуан, ԥынгылас иҟаз зегь мчыла инарыха-аарыха. Уи амҩа
дацхраарц лҭахын ан, ианаамҭаз, иахьаҭыԥыз иҳәатәыз ажәа цәырганы. Лыԥҳа лыбла
хәашьқәа дрыхԥшыло, асанитар ԥҳәыс ашә шыҩалыркызҵәҟьа, ҿаалҭит:
– Иахьа, цәыббын мза 30 амш инаркны, бара балагоит аҿыц ԥсҭазаара. Уаанӡатәи
быԥсҭазаара абӷьыц ааҳарҳәуеит, агәыӷреи абзиабареи рымш ахьӡала, амҩа ҿыц банылоит.
Илаҳаз дшаргәырӷьаз убартә, лхаҿы аалашеит, лқьышәқәа рҽааиҵырхын, лхаԥыц
ҟәаш ааԥшит, лыблақәа ракәзар – ан цқьа илызгәамҭаз ԥштәык аархәеит, аиашаз, уи
ҳамҭанык акәхеит, иаразнак аԥыхьа ишыҟаз ахь инахынҳәит. Издыруадаз алашара ус
илҿаԥхазар, угәы уажьартә. Издыруадаз ан илҭахыз аԥштәы лбазшәа лгәы лжьазар. Аус
злаз лыбла ԥшҭәхәы бзиала аҽаԥсахыртә, агәыӷра ду ыҟан. Лхаҿы агәырӷьа ԥшра
аҿымцәаацызт.
– Шьҭа бҩагылар, ҿыц бҿы бсырӡәӡәап!
Ан лыԥҳа лхыза ныԥхьалыршәҭын, длыцхрааны дҩалыргылеит. Аԥшьбатәи аихагылаҿ аӡы абаҟаз, аха аԥыхьа еиԥш ҵаҟантә ихәныгаз аӡы лзылалышьҭын, лҿы ллырӡәӡәеит. Лхәы аақәлыргылеит. Ахәыҷы лхала ҭынч акрылфон. Лара усгьы лкрыфара ссан.
Еснагь илыцлар ҳәа дшәон. Акәац злаз лҿахьы иаалгаӡомызт, иршьыз рыцҳалшьон.
Уахынла усгьы дычгон. Лхатә ҟазшьақәа, лхатә хымҩаԥгашьақәа дзырхыԥомызт.
– Уажәраанӡа исгәаламшәаӡоз сгәалашәақәоит, бдыруоу? – дԥышәырччон лара,
лыбла хаӷӷалақәагьы ччарц агәазыҳәара рныԥшуан.
– Ибгәалашәои?
– Ус… саныхәыҷыз…
– Ицегь бгәалашәарц быҟоуп. Блахҿыхымзи.
Бароуи лареи, чаагара ианырышьҭлак, иааргашаз зегьы лхала даҵаланы даауан.
Лашьҭахь игылаз лаҳәшьеиҳабы уамашәа илбон ача еицааргар леиҵбы иахьылымуаз. Уи
«сшыбзиоу дсырбоит, схала изгоит» лҳәалозаарын. Ача нарыҭан, хәмарра лҽазылкуан.
Ашәшьырҵаҿ итәаз лҩызцәа ҭынч аицәажәаха рылҭаӡомызт, уажәи-уажәи аӡәы дицәхасуан. Дырԥҟарц еибарҩны ианлышьҭалалак, лбжьы лхақәынҵала дыччо, дыҵҟьон,
раԥхьа дыҩуан, арҭ дрызкуазма. Зегьы данрымпыҵашәалак, рызынтәык дреисуан. Зегьы
дзыриааиуамызт, аха рызынтәык ахьлырцыхцыхыз, дгәырӷьаҵәа дыччон. Дара
ҳақьԥсықьуа рԥсы ршьарц ианааидтәалалак, изҵатәаз араҵла дҩыхәнон лара. Лшьаргәацәқәа ырхәаны амахә инаҿалыршәон, лҭаацәа, лыхьӡ ҳәаны, дкаҳар ҳәа ишәаны,
илыҵагьежьуан длыбаарц. Лара ашәа ҳәо лхы ларханы лхәамц лыргьалон. Ҽнак, ус
шыҟалҵоз, длалҟьан, хыла дыҵакшеит. Рызынтәык лывагьежьуан, лыхәда хжәазар ҳәа
ишәеит, лхаҭа дҵәыуан дшәаны, дырзаанкыломызт. Лҽанеиқәылк, рыԥсы ааивырган,
русқәа рнап адыркхьан еиԥш, лбжьы аараҳаит. Лҩызцәа дрыцәхасуа рԥсы еилалҵан,
ианлышьҭала аҵла дыхәнахьан, илхьымӡеит. Лара уаантә дырхыччон. Лгәыла аӡӷаб
хәыҷы лызҿылҭит. Урҭ абнаҿ «аҩны дыргылон». «Ргәарԥ рыԥссон». Зегь
анеиқәдыршәалак, рыҩны, ргәараҭа кьыс аимуӡакәа адырҩаҽны ирбарц, рылахьрыџьамшь ӡатәуа, Анцәа иҳәон. Лаб еснагь илеиҳәон Анцәа дшыҟамыз, данызҳагьы убас
дылҿын, ауаҩы нцәас имаз ихаҭа шиакәыз агәра лиргон. Егьырҭ ихәыҷқәа еиҳа деилыркаауан, лара Анцәа дахалҵон.
– Аӡы бӡаасхырц бҭахыума? – лан апалатаҿ, ачанахқәа анааиллырга, инықәиахьаз
лыԥҳа длазҵааит.
– Мамоу. Сара с-Анцәа сгәы дҭоуп, – уи убас илҳәеит, ан «сгәы дҭоуп» ҳәа илаҳаз
«сара соуп» ҳәа еилылкааит.
– Џьоукы шәырҭахыуп, – амедеҳәшьа ашә даалагылеит.
– Иҭабуп! Уажәыҵәҟьа, – ан дындәылҵит, уамак днымхакәа даахынҳәит. Ачымазаҩ
лхы ашә шыҟаз ирханы диан. – Абар схәыҷы! – ан арԥарцәақәак лыцны дааҩнашылан,
лыԥҳа днадлырбеит.
– Мшабзиақәа! – рыхҩык рцынхәрас, аԥхьа игылаз аԥсшәа иҳәеит. Уи Башаранколлеџь адиректор Мысҭафа иакәын. Аӡӷаб лнапы ааникылеит, нас ахаатә зҭаз коробкак
налиркит. – Шәышԥаҟоу?
– Хар сымам, – лҳәеит лара.
– Шьҭа дшәарҭам! – даахьаҳәт иара ан лахь. – Џьаракыр акыр шәҭахызар?
– Зегь ҳамоуп, иҭабуп! – лҳәеит ан.
– Бҭаацәа быршәеит, – даақәҵәиит иара ачымазаҩ лахь. – Даҽазны ус ҟабҵарым
ҳәа сгәыӷуеит. Быбзиахоит, бымшәан! Иахьа аиааира иамшуп. Ишәыдысныҳәалоит!
– Иҭабуп! – дааԥышәырччеит ачымазаҩ.
– Мысҭафа-беи! – ан адиректор даалырӡырҩит. – Иҳахьыз жәбоит. Ахәыҷы лыфатә
ашьклаԥшра аҭаххоит, лгәабзиара аиӷьтәраз, арежим гәаҳҭалароуп… Аусура аҭыҵра сылымшар ҟалап.
– Иҳабжьабгои?
– Даҽа рҵаҩык дшәыԥшаа!
– Игәаҳҭап, – даахәыцит иара. – Аусура кашәыжьыр сҭахымызт, рҵаҩык
даҳзымҵшаауа ҳаҟаӡам аха.
– Шәсықәымгәыӷын!
– Иаабап. Шәҳарццакуам. Уажәы шәышхәыцуа еиԥш шәымхәыцыр ҟалоит, аҩныҟа
шәлеир. Абзиараз! – уи ачымазаҩ дналеихырхәеит, иҩызцәа днараԥхьагылан,
дындәылҵит.
– Аусура баҟәыҵырц зыбҭахи? – лан арҭ наскьаганы данаахынҳә, лара дҵааит.
– Аҭаацәара ус иаҳа ҭакԥхықәра ацуп, – лҳәеит ан. – Бара бымала аҩны бсызныжьӡом, ахәшә бҭахыуп, афатә бҭахыуп, бҽеилаҳәашьаҵәҟьа ҳацклаԥшроуп.
– Иаҭахӡам. Аусура кабмыжьын! – аԥҳа лан длыҳәон. – Сеиӷьхеит. Бара бусура
бцәыӡуеит.
– Усура сызцаз аԥара рацәа соуеит ҳәа акәӡамызт. Ԥара сааихылаԥшырц сгәы иҭан.
– Нас бихыламԥшуеи! Сара бысцәымшәан!
Аеи, ҳзеиԥшрахо аабап.
Дыцәарц лҭахын. Макьана шьыжьын, аха лара иаразнак дааԥсон. Уи аҽны
лыхәшәтәҩы дыҟаӡамызт, ныҳәамзи. Уанӡа, ҽнак шыбжьаз, шымҽышазгьы џьоукы даарган, имҩатәшәа лара лҿы дааин, ареанимациа дышдәылыргоз леиҳәеит. Аҷаԥшьацәа
ыҟан, иаалырҟьаны иара дмаар ҟамлозар – даарын, егьыс лара шьҭа дшәарҭамызт ҳәа
иԥхьаӡан. Амала данаахьаҳә рылаԥш лыгырмыжьырц маӡала инареиҳәан, дцеит. Уи
ашәахьы хәлаанӡа дыцәазаргьы, уаҩы дылԥырхагахомызт. Дшыцәазгьы лыбла асахьақәа
хгылан, уажәраанӡа илбақәахьаз лабҿаба ма ԥхыӡырла.
Аҳақьымцәа аалхагылахт. Руаӡә ус иҳәеит: «Лызшьапык нарцә иҭалыргылахьеит».
Лара уи еилкка илаҳахьан, уажәы даҽа знык илаҳахуеит. Ацәа даалҵызшәа лгәы иабеит.
Илаҳаз лан илалымҳәаӡеит. Лгәы иалан дылхагыланы ииҳәаз. Ахәшә кнаҳа лхагылахын.
Дҿаҳәахын. Илзычҳауамызт дызлаҿаҳәаз зынџьырыз џьылшьон. Цқьа дааԥшырц лҭахын,
лыблақәа лзаартуамызт. Лыбла ихгылаз аԥхыӡ лхашҭхьан, ҿыц иахьылбоз илгәаланаршәеит зегьы. Усҟантәии уажәтәии асахьақәа еиԥшын. «Сҿаҳәаны хымшҟа сиазаауеит
рҳәеит, иашоума?» – лаб дизҵаахуеит, лзынџьырқәа уигьы изыԥҵәозу лыздыруамызт.
Лԥсы лшьарц лабжьеигон, уԥсы ушьарц уҿарҳәар акәызма.
Илыдтәалаз лан лакәзу лаҳәшьаду лакәзу цқьа илзеилыргомызт. Ӷәӷәала дыцәар
акәын, иамуазшәа анылбалак, ацәа зынӡак далҵыр лҭахын. Ансгьы иауамызт, арсгьы
иауамызт. Хаҵа ҳақьым ҟәазк дааҩнашылеит. «Амаҟа ӷәӷәа бзымхеит», – илаҳауан уи
ибжьы. Уи ус иҳәахьан аренимациаҿ данышьҭаз. Уи ԥхыӡу лабҿабазу цқьа илыздыруамызт. Илхашҭхьан зегьы, аха, ҿыц лыбла данаахгыла, дылгәалашәеит. Урҭ зегьы
лԥырылгар лҭахын, лыхдырраҿ ԥхыӡ дшалаз еиллыргон. Дааԥшырц дықәԥон, лыбла
лызхтуамызт, еидарак ақәызшәа, лыблацәа даараӡа ихьанҭан.
«Иуасымҳәази абас ҟасҵоит ҳәа», – лыбла дыхгылан Манча, – «Иҟасымҵар ҟалаӡомызт». «Амалагьы сгәы сыхьуеит, ус бымҳәан!» – длыҳәеит иара усҟан, уи ибзианы
илгәалашәон. «Иҟабымҵар зыҟамлози?!» – уажәы илыхьыз еиликаар иҭахын. «Уажәгьы
иузеилымкааӡаци? – иџьалшьон лара. – Асаби рнапы дықәҵаны дшырааӡо еиԥш, ари
ахәыцра сыман амҩа сануижьҭеи, хынҳәышьак сымаӡамызт, сҽысшьыр акәын. Аха шьҭа
сшьаҿа арахь еихызгеит». «Бхынҳәы!… Бхынҳәы!…» – лнапы кны длыхарц даҿын,
илҳәаз аҵыхәтәанӡа агәра имгозшәа. Ларгьы дыҭрысны дааԥшит. Лан дылхагылан,
лнапы лыжәҩахыр иқәҵаны, длырҵысуан ҭынч, ацәа даалылхырц. Уи лашьҭахь игылаз
амедеҳәшьа агәыр рхианы илкын.
– Баамҭа ааит, агәыр былалҵар лҭахыуп, – лҳәеит лан.
– Уф! – дцәыҵаччон, аха агәыр лцәымӷын. Лан данлыцхраа, агәыр лыларҵарц, лҽаалырманшәалеит.
– Ибҭахызар иҵегь быцәа, – амедеҳәшьа данца, лан илабжьалгеит.
– Мамоу, исҭахӡам.
Асҟатәи сахьа еишьҭаргыланы илбоз илгәаладыршәоз рацәан. Иаҳагьы ддыркаразшәа, лԥсы цқьа илызшьомызт. Еиӷьын дмыцәаӡакәа Манча иааира дазԥшызар. Ареанимациахь днарышьҭуамызт, аха арахь дхаларц иԥархагаходаз. Амала арахьгьы зегьы
ирбо-ираҳауа дызлааирази, аҵых иҽалакшәа акәымзар. Лхәыцрақәа еилаԥсон. Дыцәарц
лҭахыхын, лхы даиааирц, ажурнал даахан, амодақәа дрыхәаԥшыхуан. Адаҟьа аалырҳәыцԥхьаӡа, уа ианыз лхашҭуан, ҿыц иаацәырҵуаз акәын лыбла ихгылаз, даҽак ахь
диасаанӡа. Уигьы лыхәомызт, лыблацәа еиқәԥсон.
– Ашьмахьы сцар сҭахыуп, – ацәа дзалҵуазар ҳәа акәын дызгылоз. Лан длыцырхырааны, лҟьаԥҟьаԥҟьақәа налышьхалырԥеит.
– Ибҭахызар ара ибсырҟаҵап.
– Мамоу-у! Сгылартә сыҟами.
Лан дындәылылгеит. Акоридор лахьынӡа-ҩахьынӡа иҭацәан. Лыда чымазаҩ дахьыҟамыз џьалшьон. Агәҭаншәа ишәа хәыҷык амедеҳәшьа-аҷаԥшьаҩ дадтәылан. Ашьма
афҩы лаҳазар ҳәа агәра лзымгеит. Иаргьы цқьак акәӡамызт. Аҭӡамцқәа кыдыжәжәа,
ацәаакыра иагазшәа, ашәыгеи ашьыхреи хәаԥ-хәаԥӡа иамҩруан. Лагьан дук аӡы ҭаны
игылан. Уаантәи даадәылҵит. Лан лыжәҩахыр даҵагыламзар, дкаҳарц агьлыгхомызт.
Убасҟатәи дгазҽазуан. Шьха ҳаракыра цәгьак даҿаланы, ақәцә дҩыхәназ џьушьарын.
Альпенистцәа, ашьха цаҟьара ианкыдыз, усҟатәи иааԥсарымызт, лара заҟа дааԥсаз. Альпенистцәа рыхьӡ лгәалашәаӡомызт, ус џьоук шыҟаз лыбла ихгылан акәымзар. Лан лхыза
анаалырҽеи, лиарҭа днықәҭәан, лҟьаԥҟьаԥ лышьхаршәа, лшьапқәа ҩышьҭхшәа
инықәылҵеит. Лхы ахчы инылалҵеит. Аԥхӡы лылахь аҿы лан ишықәлырбоз, дамхацәахьан.
– Мшыбзиақәа! – Бадраҟәа апалата ашә даалаххит.
– Бзиара убааит! – ан днеиԥылеит. – Агәхьаа уҽзаургои, уара?
– Дшыҟоу Манча еиликаар иҭахыуп.
– Акрыфарҭаҿ унеины унатәа! Уажәыҵәҟьа дыргылан днасышьҭуеит.
– Дыцәазар дышәмыргылан, сааԥшуеит. Ма сцап, дшыҟоу аасашәҳәар.
– Ухала улацәажәароуп.
Дахьаалырԥшуаз лгәаԥхомызт, аха Манча иҩызеи Рдоуи еицәажәар, лара илзеиӷьхарын ҳәа дгәыӷуан. Лҩызцәа дрыҿцаалар бзиан, лгәы ҟарҵарын, маншәаларыла
илныррын. Аӡӷаб лшьара дықәларц, рхы ирзархәашаз зегь нарыгӡар акәын. Дҿаԥхаҿаччо дналхагылан, лыхьӡ бжьы рмаҷла иҳәаны, даалырԥшит. Амцхә ацәара
лзеицәазшәа ҿыҵгас иҟаҵаны, дгыларц лабжьалгеит. Егьи дԥышәырччон, иҵегь аԥсшьара
шылҭахызгьы, лан длызгәааӡомызт. Дышьҭарҵаанӡа аасҭа, даҽа ҿыԥшыларак шлымаз
лан илбон. Ус аҿаԥшылара лыман лара даныхәыҷӡаз, аӡӷаб қәра дынҭагылаанӡа. Уажәы
дҩагылан, асаркьа днадгылан, лҽааиҿылкаазшәа аныҟалҵа, лан ус лҳәеит:
– Акрыфарҭаҿы Баҭаҟәа дбызԥшуп. Дбацәажәар иҭахыуп. Бҭахызар бца!
Ибҭахымзар уажәы дызуацәажәаӡом ҳәа иасҳәоит. Сара шәҩыџьегь шәнеидтәалар
сҭахын.
– Иасҳәои?
– Баша шәааицәажәа, бгәы аабхашҭыԥ. Бызыгылозар ҳәа дгәаҟуа, иҩызцәа дрыцны,
уахынла амашьаны дышҭатәаз иршалон.
– Иҟалеи! – дыччон аӡӷаб. – Сибаразы даазар, сымнеиуеи, асҟатәи сзазыҟабҵои?
– Бхала бызнеиуама? – ан илҭахымызт лыԥҳа длыҵгыланы дышнаргоз рбар, лчымазара заҟа ихьаҵыз рыбла иаахгылар иаҳа еиӷьын, ларгьы лхы дақәгәыӷуа лҽыдлырбарын.
– Сышԥамнеиуа! – ус лҳәозар, лхы дақәгәыӷцәҟьон уажәы, ашьыжь аасҭа деиӷьхазар акәхарын.
– Иахьцалак сбыцны снеип, – аԥхьагьы дындәылҵит. Радоу, акоридор данынбжьала,
лара длывагылан, даагазҽазыр дынлыҵагыларц. Лхәыҷы, лшьаҿеихгара дацәшәо мацара, акрыфарҭаҿ днеит. Уи акоридор наҿачаԥан, иаартын, ашә ҿаӡамызт. Баҭаҟәа дҩагылан, изнеиз аԥсшәа аалеиҳәеит. Ан акәырҷыжь аалган, лыԥҳа днанлыртәалеит. Аҟәардә
дықәыртәазар, дкаҳар ҳәа дшәон. – Апалата еилсыргаанӡа, абра шәеидтәалаз!
Ан днахынҳәит. Лара дахьыҟаз еибырҳәашаз рзеибыҳәомызт азын, апалата еиллыргозшәа иаҵганы дцеит. Уа зегь лрыцқьахьан, акьынтыжә бааӡа ықәылшьхьан, асанитар ԥҳәыс дааианӡагьы. Адашьма шбарыз ибахьан. Ус лымаӡамкәа данаанха, шәҟәык
аақәылхын, даԥхьо, уаҟа цәаҳәақәак алылкааит. Нас днықәтәеит, аха мцхәы дызиозма,
лыԥҳа шьҭахьҟа лымала ддәықәлар ҳәа дшәон. Ашәара рызкамшәеи ргәы рҽанӡамкәа.
Ашә аартны, дынкылԥшит. Акаридор ҭацәын. Аҷаԥшьаҩцәҟьагьы дыҟаӡамызт. Ачымазцәа
зынӡак имаҷӡан. Иӷәӷәаз џьоук ракәын акәымзар, арахь уаҩ дҭалозма, – уиара маҭәа,
уфатә, ухәшә – зегь уара иутәымзар, ахәшәтәырҭа узҭаломызт. Царҭа умоуҵәҟьар, уаҳа
уабацоз акәымзар. Ауаа рмал ҭагылазаашьа ргәабзиара ианыԥшуан, уамашәа иубартә.
Чмазара уамак рыласцәомызт. Даахынҳәын, маҷк даатәахт. Нас, акы лҭахызшәа
дындәылҵит. Убас заҟантә! Лгәы иаамыхәашаз акгьы иҳәарымызт Баҭаҟәа, нас иахьынӡалҭахыз уи дидтәалазаарын. Ианлылымшашаз иара дааигарын, – лгәы лырҭынчуан ан.
Ашә аимԥааны, дааҩнашылеит Уарҭан, фатәқәак иманы.
– Убарҭ лумырҟаҵар ҟамлаӡози? – арҭмаҟ иҭыганы, анхәа иаалышьҭыз афатәқәа
ныԥхьалкит.
– Мчыла акыр лсырҟаҵама, лхала еиқәлыршәан, иугароуп ҳәа сылкит. Радоу
илыдтәалоу дзусҭада?
– Баҭаҟәа иоуп. Аԥсшәа иоуҳәоу?
– Иасымҳәакәа, иҟалеи зырҳәа?
– Акыр здыруоу, шәарҭ абацәа акалашәа шәыҟами.
– Уи лымаӡақәа бара баасҭа имаҷны издыруеит ҳәа бгәы изаанагои.
– Ушааиз ибазар, мцхәы даанхап ҳәа уҟоу.
Лара дындәылҵын, мцхәы днымхакәа, аӡӷаб длыманы даахынҳәит. Лиарҭаҿы
дналыриан, лхыза, лыхчы дааиҿылкаан, даалԥырҵит, лаб дналыдтәаларц. Иара ачымазаҩ лаԥхьа днықәтәан, лнапы ааникылан, азқәа дагәӡуан.
– Усыршәама?.. – длахҿыхызшәа лҽилырбозу, ус дыҟазу изеилкаауамызт, лылахҿыхра ихамшҭхьази. – Шәеиласыргьежьма?
– Ҳашԥабшьуаз Радоу! Быда адәы ҳашԥақәзаауаз?… Ҳара агьҳаурымызт, аха бара
быҟамзаарц зыбҭаххеи?…
– Аԥсрақәа сзычҳауам, – деилгаӡа дцәажәон, илуз зҵылгашазгьы аалҿыҵшәеит, уи
ихадаз шакәмызгьы. – Урҭ рықәра неины иԥсыма?… Нас ирзааигәоу ауаа аԥсцәа изрыддыртәалои? Урҭ уахь инармышьҭыр иаҳа еиӷьӡами?!
– Аибашьраҿ заҟаҩы ҭахаз бдыруама! Иҟәаҟәаса ишааргоз ббама! Исывагылаз
ршьит, аҷкәынцәа, аӡӷабцәа… Адунеи схы ахызбаауан, аха сҽысзымшьит. Аԥсҭазаара
знык ауп ианбоуа. Аԥсабара ибнаҭаз аԥсабара иагароуп, бҽыбшьыр ҟалома! Изыбжәи
асҟатәи ахәшә?
– Сыԥсыр сҭахымзи, – дыччон лара, иацы ҵәаргыла дахыԥозшәа.
– «Быԥсыр бҭахыума?» ҳәа санҵаа, «мамоу!» – бҳәеит.
– Нас сыԥсыр ҳәа сымшәеи, – дыччахуан лара, лыԥсҭазаара хәмарра усызшәа. –
Шьҭа уаҳа ус ҟасҵаӡом, – ажәа лҭиуазшәа, длыргәыӷуан лнапы азқәа иагәӡуаз лаб.
– Иҟабҵаз бзахьхәи? – аҿааирхеит лгәы иҭамыз азҵаара.
– Еибарҩуа исышьҭамлеи! – уи аҭак дазхиазаарын.
Лыгәхьаа ркӡамкәан, хырҩ лзырурц лҭахызшәа дахьцәажәоз, лыхшыҩ ззылшьҭырц
илҭахыз ашәҟәы ацәаҳәақәа рҵакы лцәеиԥхьттон. Илулак илҭахыз адаҟьа лԥшаауан.
Лыԥшәмеи дара рԥҳаи реицәажәара ааихсыӷьуазшәа анылба, лажәа ныбжьалыргыларц
лҽаалырхиеит. Уи аҟаҵарагьы мариамызт, аби аԥҳаи реицәажәашьа иахьакәымз дзыбжьаԥаломызт. Аха абар уи аамҭа ахьааиз, лгәахәит лара.
– Шәасзыӡырҩи! Таиф иажәеинраалак «Аҭыԥҳа» ахьӡуп, уи Радоу илзикызшәоуп
ишиҩыз, – ашәҟәы хыртны илкын.
– Иамалкуеит амра,
Иамалкуеит амза,
Ашьха ӡыхь еиԥш уи аԥҳәызба дыцқьоуп.
Лцәажәашьа еинаала,
Лыблақәа хаара…
Уаҳа дихашҭуам знык дызбахьоу?!
Ашәҭыш игәылҵыз,
Ашәҭыш игәылҭәаау,
Ааԥын ашьыжь аӡаӡа зҿаҳәҳәу!
Дацԥытит ашәҭыш,
Дацгәылҵт абаҳча,
Дацшәҭит, дацгылеит ааԥын ҳазну.
Аԥсҭазаара лгәаҳәо,
Дубоит уи дычча-ччо,
Ирхыубаало иҟам гәрҩак ллакҭа!
Бзиабарак дамам
Макьана дыргәамҵуа,
Уажәоуп ианылзырҳәо аарла «аҭыԥҳа».
Арԥар еицлабны
Иҽырбоит лҿаԥхьа.
Иахьа дызбалакгьы лара дыргәаԥхоит.
Нас, дарбан уи лынасыԥ,
Дарбан уи иалылхуа?
Шәысзымҵаан, сыздыруам…
Саргьы лаԥхьа сҽырбоит.
Аби аԥҳаи рԥсы ӡаны иӡырҩуан. Ан данаалга, ак иҳәарц иҭахын, аха лара ирлас
адаҟьақәа еихлыршәшәан, даҽакы дырзаԥхьарц, даҟьак аалыртит. Радоу илаҳауаз
агәынкылара шылцәыцәгьаз убарҭан, амала ажәақәа ирылҵуаз ахшыҩзцарақәа лан убас
инҭкааны, инҭыршәаны, дынҭгыла-ааҭгыло дрыԥхьон, еиҳараӡак згәаҵан инеишаз
дыхҭакны, уажәи-уажәи дылҿаԥшуан. Аҩбатәи ажәеинраала «Ашәҭқәа ирылоу аҭыԥҳа»
ахьӡаны.
– Бӡара еихҵәашашәа итыруа,
Бхьычԥаԥырха бԥыр-ԥыруа,
Ашәҭқәа ирылоу аҭыԥҳа,
Ас ианбыкәу ианбызҳа?!
Бхы иаԥхьабкуандаз хәыҷык –
Сшәоит – ибылахап лаԥшык!
Ӡашьагь рымоума дара –
Бара быԥшӡара, бҿара!
Быччаԥшь иарлашо сыҩны,
Бышьҭыбжь сама сыҭҟәаны,
Аԥсы рхала бназхәаԥшлак –
Шьыри, саландаз ба блакә!
Ан дааҭгылеит. Аҵыхәтәанӡа аԥхьара рацәахарызшәа лбон, дзыԥхьаз аҵкыс даҽа
ҩынтә еиҳаны даԥхьар акәын. Лыԥҳа илаҳауаз џьалшьазшәа длызԥшуан, ажәеинраала
инымҵәацыз лдырызшәа. Аб иакәзаргьы ҿиҭуамызт макьана, иԥҳа лнапы ахьикыз,
дҳашҳатәрахазшәа даанхан, иҵегь дӡырҩыр иҭахын. Ан Таиф иажәеинраала инацылҵеит.
«Шьыри, иалало ба блакә!» – абас инҵәон ажәеинраала, уи аҳәоу даҽазнык еиҭаҳәаны.
– Убас хьӡыс иамазар акәын, – иҳәеит аб.
– Ишԥа? – цқьа илзеилкаауамызт ан.
– «Шьыри, иалало ба блакә!»
– Ибзиан, – лгәы иаахәеит ан. – Усгьы хыс иаиҭаз даара ибзиоуп.
– Ибдыруама, – аб иԥҳа лахь даахьаҳәеит, – Таиф Аџьба аибашьра дшалаӡыз?
– Иаа?! – иџьалшьон ачымазаҩ.
– Уи бизҿлымҳазар акәын. Иӡбахә аҩны иҳамҳәаӡакәа ҳҟамлаӡеит. Закәытә уаау
иҳацәҭахаз бдыруама? Иаҳцәыӡыз џьара акала ахарҭәаара азхәыцра ацынхәрас, бара
бхы иҭашәақәаз закәи? Бымацара бхы базхәыцыр ҟалозма? Быжәлари быԥсадгьыли
бразхәыцуазар акәымзи. Иара бара бхы мацара базхәыцазаргьы, ус ҟабҵар ҟалозма!
Ҳашԥабшьуаз, сгаӡа хәыҷы!
Ан ажәеинраала дзаԥхьоз лыԥҳа лнырраз акәын. Данҭыԥҳаха ҿыц лааӡара. Аха уи
ахәыҷы еилылкаар? Уи дхәыҷымызт, шьҭа дыԥҳәызбан, дара, лҭаацәа, дхәыҷыз
џьыршьон акәымзар. Ишԥалыдылкыларыз? Амалагьы иаалзыҟарҵоз зегьы егьи аган,
ацәгьара аган, ала дахәамԥшлози уажәраанӡа. Аха, – дааиԥхьхәыцхуан, – уажәы ари
аҳәсахәыҷы ззуҳәашаз ахәыҷы хшыҩын илымаз. Ирҵауланы дазхәыцӡомызт. Убас дхәыцыртә лыхшыҩ ахырхарҭа азыԥшаалатәын. Шьҭа гәырла мацара дузыхәшәтәуамызт.
Иаалыкәыршаз рыԥхара лныруазар, лымҩа иаҳа иҭбаахон, ииашахон, ҩныҵҟала дарбеиарын. Уи ус имариаз хәшәтәраӡамызт, уажәраанӡа илзыҟарцақәахьаз раасҭа ахшыҩ
аҭахызар акәхарын. Избанзар ахәшәтәҩцәа зықәныҟәоз аҵара-дырра-ҭҵааратә институтқәа еидыркылахьаз адыррақәа, идырҳаз аԥышәарақәа рылҵшәа илнаххьаз амҩа
акәын. Уажәшьҭа аҭаацәа рыхшыҩ акәын еиҳараӡак иаҭахыз, урҭ уажәраанӡа ирцәыӡхьаз
шьҭа даҽакала ианаамҭамыз, идырҳар акәын.
– Агәыр лыласҵароуп, – дааҩнашылеит амедеҳәшьа ҿыц. – Абыржәы инаркны
исҭахуп… – ан илмаҳацыз хәшәык ахьӡ лҳәеит.
– Ус агьсымаӡам ҳәоуп ишыздыруа, – лмакәан аацәырылган, дынҭаԥшит, амедеҳәшьагьы иллырбеит. – Ус ак сҭахыуп ҳәа агьсарымҳәаӡеит.
– Ара ибымақәоу дахьынӡаӷәӷәаз илыдылкылон, шьҭа лҭагылазаашьа аҽаԥсахит,
иԥсыҽу ахәшә лҭахыуп, аамҭала иаҳа инароуны илыхәоит. Сара иаазгоит, аԥара бызшәозар.
– Иаага! Ишԥасымшәхои?
– Атаблеткақәагьы лҭахыуп. Урҭ сара исымаӡам. ҵаҟа аԥҭека аартызар ҳәа сгәы иаанагоит.
– Уахьгьы слеиуеит. Зны агәыр лылаҳҵап!
– Радоу, – дҩагылеит аб, ачымазаҩ агәыр лыларҵоны, усгьы ара дзаангыломызт. –
Ԥара дсыцуп, ҵаҟа дгылоуп. Дыхәнарц иасҳәап! Дааир бҭахыума?
– Иара иҭахызар – даиааит, – лылахь еиқәылҵарц агьлыгӡамызт.
Уи данца, амедеҳәшьа дааҩнашылт, лгәыр рхианы. Уи зыцрылхыз акоробка азна
агәыр атумбочка иаақәылҵеит. Уи ианыз ахә анылба, ан лыблақәа ҟәазхеит: «Анцәа
ҳрыцҳашьа!» Агәыр аныҟалҵа, амедеҳәшьа, ан иллыркыз аԥара лыманы, дындәылҵит. Уи
зыхьӡ лҳәаз атаблеткақәа аалгар лҭахын ан, аха рыӡӷаб лымала длызныжьуамызт. Уамакгьы дыццакуамызт, избанзар аныҳәамшха аԥҭека ашә адыртызар ҳәа дхәыцуан. Уи
амедеҳәшьа длызнеин, лгәаанагара анлалҳәа, егьи дақәшаҳаҭхеит.
– Ҵаҟа сҩызцәа акыр рымазар сразҵаауеит, – амедеҳәшьа лишәа еицарса хәыҷы
дҩахыҵын, ҵаҟатәи аихагылахь длалбааит. Лҽынмырхакәа дааит, ахәшә лыманы. Ахә
лылҭаанӡа ҳәа апалатаҿ дааԥшит.
– Ашәҟәы сырбеи? – ачымазаҩ лан даалырӡрҩит.
– Иарбан шәҟәу? – ан иаразнак илзеилымкааит, уи лтумба иқәыз ашәҟәқәеи ажурналқәеи маҷӡамызт.
– Бзыԥхьоз…
Ажәеинраалақәеи апеомақәеи реизга шәҟәы иаҵәа ааллыркит. Аӡӷаб иналырҳәыаалырҳәын, иаахлыртит. Лыбла ырҵарны даԥхьарц лҽыназылкит, шьҭа ԥшьбаҟа цәаҳәа
даԥхьахьан ануҳәашаз, иаахылҩан, инықәылҵан, лҽааиҵыхӡаны, лхы ахчы инылалҵеит.
Ан иаразнак илзеилымкааит лыԥҳа илыхьыз, деицәахаз џьылшьан, даалзааигәахарц
лҿыналхарц агьлыгымкәа, лҽаанылкылеит. Радоу анбанқәа цқьа илымбозаарын,
иԥаҭԥаҭуан, аԥлақь ианҭәалаз ахәша шы иалаџьуазшәа. Лымч ааизакны, цәаҳәақәак
цәгьаԥсышьала данрыԥхьа, лыблахаҵ даараӡа еилагьежьзаарын, дызҿыз дааҟәыҵит.
– Хәыҷык аӡы сҭахыуп, – лҿы ҭабаӡазшәа лгәы иабон.
– Уажәыҵәҟьа! – ан аҵәца аӡы нҭалҭәан, лыԥҳа иллыржәырц, даахьаҳәоит.
Егьи аҵәца аалымылхын, ҿамҩақәак маҷ-маҷ илалбаалдеит. Ахышә аартызарц
лҭахын, лан илзаалыртит. Уамак мҵыкәа ачымазаҩ лхаҿы ааччеит. Лыблақәа ацқьахара
даара ирцәыуадаҩын. Дшеиӷьхаз анылба, ахышә ҳаракшәа иҿан, ан аҟәардә
днықәгылан, дынкылԥшит. Лыԥшәма дцахьазар лбар лҭахын. Лыԥшәмеи, лԥеи,
лабхәандеи еидгылан ҵаҟа. Ԥара дҩыхәнар лҭахын, аха уԥши дшымааиуаз! Амала
лабхәында, аранӡа данаа, иашьа иԥҳа димбакәа дцозма. Даақәгьежьын, ауаҭах ааимылдеит, – зегь рҭыԥаҿ иҟан. Иаргьы, уамак днымхакәа, дҩыхәнеит. Уи аусура ашьҭахь
уахыла даакыдгылалон, уи аҽны заа дааит, аныҳәа иабзоуразар акәхарын.
– Уоо! – ачымазаҩ лылахь днагәӡит. – Бшыбзиоу бымбои! Ҽаанбзиала шәнеит
шәҩыџьегь! – ицеллофан шәыра иҭаца иналиркит. – шәырқәак шәзаазгеит.
– Асҟатәи иалашәхызи! – еснагь еиԥш дыччон иҭаца. – Шәаргьы ҽаанбзиала инеиша!
– Хар лымаӡам ҳәа сыҟоуп, – иашьа иԥҳа деиӷьны дахьибоз игәы иаахәон.
– Дыбзиоуп.
– Ҳбыршәеит даара. Уаҳа уи еиԥш бхы иҭамшәааит! – ддәылҵырц иҿынеихеит.
Иҭаца дишьҭагылан. – Ахәшәтәҩцәа аӡәыр дааихьоума? – даахьаҳәит иара.
– Иахьатәила – мамоу. Аневропотолог иҳәеит, даҳгәамԥхо аабар, ҳиԥхьарц.
– Бааԥсагәышьеит, аха шьҭа агьшәыгым.
– Ои, Уардан! – лабхәында лыԥшәма иаасҭа деиҵбын, аха ихьӡ лшьаӡомызт, иашьеи иареи рыхьӡ ахьеиԥшыз маҷк илцәыцәгьазаргьы, еиԥшызымтәуаз ашьҭабжь «д»
инаҵылшьӡан. – Сырҵаҩыз џьысшьон, аха иҳахьыз ашьҭахь – акгьы сзымдыруазаап.
Иԥҳа деиқәрхан, аҭаацәеи ахәшәтәыҩцәеи рымчала, шьҭа наҟ-наҟ дшыҟалоз здыруадаз, ацхыраара лҭахын, мал-шьалк аигӡара ауӡомызт. Уи адагьы аԥсҭазаара хшыҩла
ацныҟәара аҭахын. Уажәраанӡа хшыҩдарыла иныҟәон иҳәар иҭахымызт, амардуан
даҿаланы дахьҩеиуаз, аха уажәраанӡа аасҭа, ԥхьаҟа иҵегь инарҵауланы ахәыцра аҭахын.
Баша ирҳәомызт бжьынтә ишәаны, знык ихҵәа ҳәа. Аҩны ируаз-ирҳәоз шәа-иза ицәажәалар рыхәҭан, ирҳәоз заа иазхәыцлар, лҵшәак ахь икылсуан, зны иҳәаны, нас ирҳәоз
иазхәыцуа акәымкәа. Имашьынахь дышнеиуаз, иашьа Уардани иԥа Ԥареи шеидгылаз
аагәеиҭеит.
– Иҟалаз ҳәа, ухатә вариантс иумеи? – дҵаауан Уардан.
– Сара исымоу вариантӡам, – уҳәан-сҳәан иҽаарылганы, аиаша аилкаараз
дахьҵаауаз, аҵыхәтәан ауаа амҩаҵәҟьа иқәлазма ааигәахәт аб, акәымзар
дагьиацәажәаӡомызт, иҽыриашара ацынхәрас, дынидҵны дцарын. – Сара исымоу иҟалаҵәҟьаз ауп, ацыхәтәанӡа исызҭымҵаацзаргьы.
– Иахьцалак?
– Ашьыцра ауп зегь ҟазҵо. Ҳара Бароу даныхәыҷыз лыԥсы нҳархарц алада-аҩада
дҟьо дҳаманы ҳақәын. Ҳахшыҩ зегь лара илызкын. Акыр данаҳахәшәтә, ашкол дҭаҳҵеит.
Агәырҵҟәыл бзиа шлымаз анааԥш, дшыхәыҷӡаз амузыка даҳҭеит, акәашара гәыԥ далаҳҵеит. Ашәаҳәараз дыбзиан, иахьабалак лхы аалырԥшуан. Асахьа шԥаҭылхуаз! Аҵара
шԥалҵоз! Анахь унаҳәыр – Бароу лыӡбахә рҳәон, арахь уааҳәыр – адырҩегь Бароу
лыӡбахә. Урҭқәа рҿы лаҳәшьа еиҵбы акыр дхьысҳан. Акәашара далаҳҵеит лара
лашьҭахь, ицәгьамкәа лхы аалырԥшит. Аха лыбла иабомызт дызҿыз. Дышнеиуаз
длыҵашьыцуа далагеит. Леиҳабы иаҳа бзиа даабоз џьылшьон. Лара даҳҭахымызшәа
лгәы илнаҭон. Аҵыхәтәантәи аамҭаз, уи акырынтә ишылҳәақәахьаз саҳахьан. Дышнеиуаз
убри азхәыцра дарлашәит, адунеи лхы ахылбаауа аҿынӡа. Даҽа усқәак анылзацла,
алашәра адагьы, дзымхәыцуа днеит. Ианаалыхҭашәа иҟалҵаз убоит.
Уардан, инапы ицламҳәа иаҵаргәашәа, даахәыцит. Нас имашьына шәырла иҭәыз
макәанк ааҭиган, иашьа иԥҳа дахьышьҭаз дхаларц, днаццакит. Ԥара иаб, имацара дшаанхаз аниба, дааизаагәахеит.
– Радоу даныхәыҷӡаз илҳәон, дир ҳан илҭахӡамызт, аҷкәын иакәын илҭахыз азы,
аӡӷаб дании, дҵәыуан, ахшараиурҭаҿ дынлыжьыр лҭахын ҳәа. Убригьы анырра ӷәӷәа ҟанаҵазар?
– Ааи, аҷкәын дир ҳҭахын. Сара х-ҩык аҷкәынцәа сымазар сҭахын, аха х-ҩык
аӡӷабцәа сызит, нас исҭахымкәа сыҟоума, сыхшара роуми? Лара уи иалылдрааи?
– Бароуп исалҳәеит лҳәеит.
– Уи ус лазҳәада? – иџьеишьон аб. – Сара сҿы иҭыхны аӡәы иасымҳәацт.
– Сыздырӡом.
– Даҳҭахымыз џьылшьон, умбои! Лхы шеилаԥсаз сыздырӡомызт, аха иугәаларшәеи
думырҵәыуан ҳәа заҟантә иуасҳәахьаз! Ари дыӡӷабуп, улахәмарны акәзаргьы, шьапыла
улахәҿасыр ҟалома. Иуасҳәацԥхьаӡа уара иаҳагьы иурӷыӷкуан. Лара дуцәымӷыз
џьылшьон, уаҟәыҵырц хаала иуасҳәон, иузеилкаауамызт. Усыргәаар сҭахымызт, суацәҳаӡомызт. Лара еснагь исалҳәон уаҟәысхырц. Ҳахькылсыз убоу? Улзымхәнои?
Ибҭахызар даасышьҭуеит ҳәа анласҳәа, иара иҭахызар дыхәнааит лҳәеит.
– Иаҭахым, – Ԥара иԥхеишьазар ҟаларын, аха иаб мчыла диздәықәҵомызт, уи
аҷкәын ихала иӡбар акәын.
– Шьҭа ҳцалақәап, – дҩагылеит иара, имашьынахь днеирц.
Аҷкәын адырҩаҽны ашьыжь Цандрыԥшь аҵарахь дцон, убри аҽны иаб ихы
даирхәарц иҭахын иусураҿ. Шьҭа шьыбжьон ааиуан, аҩны дынкыдгыланы, Гәдоуҭа дцарц
игәы иҭан. Жәаха ҽнак дызқәымшәаз ауаҩы иҩны дибар бзиан, уи уаҟа ашьҭаҵарҭа
иман, аныҳәаз иусурҭаҿ дҟамлозар, инхарҭа дахымзи.
– Радоу лҿы уҩыхәнар сҭахын, – аҩны амашьына ианлалбаа, иԥа иахь ихы наирхан,
ҿыц дхынҳәыхуан уи аус ахь. – Дуҭахым џьылшьоит, иузеилымкааӡеи? Ус шакәым лурбароуп. Уаха, Гәдоуҭантәи ҳанаауа, ҳашиашоу убра ҳцароуп. Уҩеины дыгәӡы! Уналацәажәа! Дшыуҭахыу лырба!
Аб игәалашәон уахык атакси иақәтәаз арԥыск адәқьан маҷ дшаадгылаз. Усҟан иара
уа дгылаӡамызт, насҭха џьоукы драцәажәон. Ихәҳахәҭуаз Радоу лакәын. Аныҟәцаҩ ак
ааиҳәақәеит. Каҳуак еицаажәыр бцәымӷыума?» – уи аӡӷаб лахь ихы наирхеит. Адәқьан
илыцҵагылаз Ԥара амцаԥшь ааиҿҟьеит. «Ҳахьеиԥыло еибаҳҳәап», – атаксист дҿаԥхаҿаччо Радоу длацәажәон. «Уара, иуҭаху ааухәазар, умцо!» – даацәырҵит Ԥара. Егьи
иҵегь аӡӷаб дналацәажәақәар иҭахын, аха раб дшааиуаз аниба, иарҭмаҟ аашьҭихын
дықәҵит. «Абри зны дысшьуеит», – ас иԥсахы еибакны, аб иԥа димбацызт. «Иҟалеи?» –
аб даагачамкырц агьигмызт.
– Абра сышгылоу ибоит, саҳәшьа шлакәу идыруеит, ииҳәақәо закәи?» «Ибеиҳәеи?»
– аб иԥҳа лахь ихы наирхеит. Лара ааигәа длахҿыхны аб димбацызт, уажәы дҿаԥхаҿаччон. Лгәы иалсшаз, зхы аҳаҭыр збо арԥыск игәаԥхоз ӡӷабк илеимҳәашаз агьимҳәазар
акәхарын, аха Ԥара иаҳәшьаҵас Радоу ирҵарны дылхыбаауан. Аха лашьа ихамҩаԥгашьа
лара ишеилылкааз здыруадаз, усгьы зегьы нарҳә-аарҳәны илбон.
– Радоу дышԥаҟоу? – ашкол аҿынтә иаахьаз Нара лаб, ашәхымс дынхыҵаанӡа,
дааиԥылт.
– Дыбзиоуп, – иҳәаанӡа, иангьы илаҳарыз дазҿлымҳаны дгылан, ллаба лҽанҵа, нас
адиван днықәтәеит.
– Сара санбоуго? – дӷьаҵәыӷьаҵәуан ахәыҷы.
Уаҵәы ашкол аҿынтә баанӡа, сцаӡом. Бзымгои, – усгьы дахьзымҩаӡоз ихәда
лҽахылшьырц дидԥалон, лнапы аанкылан, ателевизор иаҳәоз амузыка иҽақәыршәаны,
уаҳа цқьа изымҵаз вальс дкәашо, ахәыҷы дицкәашарц диргьежьуан. Лгәы ҭԥрааны ицо,
аччара даҿын. – Шьҭа сааԥсеит, – иҳәан, адиван днықәтәеит, лара днаиватәеит, иҵегь
дгьажьларц шылҭахызгьы. – Иахьа ибоуи?
– Даара ибзиоуп ада акгьы смоуит.
– Амузыка бахьӡама?
– Сахьӡеит.
– Банбақәгыло?
– Сыздыруам, аха ибзианы бҽазыҟаҵала лҳәеит.
– Акәашара?
– Уаҵәы иҳамоуп.
– Быҽрымх! Радоу лахь бахьӡаӡом акәымзар. Уаҵәтәи бҵатәхәы бзианы иҵа! Сара,
Ԥара дсыманы, Гәдоуҭа сцароуп.
– Аҵатәхәқәа сымҵахьеи, – Нара дыччон дгызмалха.
– Ианбабҵа?
– Иахьа.
– Ашкол аҿынтә уажәоуп банааз… аа, ақьаафыр хәыҷы! – дирхыџь-хыџьуан, ларгьы
уи лгәаԥхон. – Иахьы ашкол ахь бымцаӡеит аныҳәаҽха. Ибырдыдызшәа бызцәажәои!
– Ҳа-ҳа!… – аччара лгәаԥхон.
– Радоу ҳаилалган, шныҳәазгьы ҳхамшҭи.
– Уара иухашҭит ҳәа, зегьы ирхашҭма?! Ҳа-ҳа! – лбжьы ҵары даара иԥшӡан.
– Шныҳәаз схамшҭӡеит, аха аныҳәаз ашкол ахь шәшымцоз схашҭит, – иҽырҽеиуан
иара. – Гәдоуҭантә хаатәқәак бзаазгап. Уажәы ҳдәықәламҭаз даҽазнык бсыркәашапишь!
Ларгьы уи акәын илҭахыз, амала шьҭа вальс акәӡамызт, лнапы ԥхьаҟа инеиҵихын,
амаҵурҭа ауразоураз дырныҟәо, ахәыҟаҵарҭаҿынтә аҩналарҭанӡа днеигон. Иара ус
хынтә-ԥшьынтә длеига-ҩеиган, иԥҳа дигәыдырззала дахьиркәашоз згәамԥхоз иан лҿаԥхьа
даангылан, ахәыҷы лышьхәа дықәыргьежьуа дааирҵәиин, ланду дынлываиршәын, дыҩны
дындәылҟьеит, лара дишьҭалон дылмышьҭырц азы. Иара адәахьала ашә аркыха дахьӡан, ахышә ала иԥынҵа рқәацәны иналирбан, агәарԥахь дыццакит.
Аԥыхьа абас агәарԥ данаақәгылоз ааигәалашәеит. Агәашә анаҩс, ауҭраҿ Нара аблокқәа дышрықәтәаз ибла иахгылеит. Закәытә гәкаҳара ԥшраз ахәыҷы илымаз, лаҳәшьеиҳабы илжәыз ахәшәқәа, ус баша-маша илзеицәамхакәа, лҽылшьырц ишлыхәлалырԥҟаз анеилкааха. Убри акәын рызынтәык ирзышьҭымхуаз, ахәыҷгьы лыхшыҩ
еилнагарц агьлыгымкәа дназгаз. Ибзиашәа уи анлаҳаз амомент азы аҩны дыҟан иара,
лангьы. Ианаамҭаз длышьҭалеит, илаԥш лықәшәеит, лгәы никылеит. Уаҩы
длықәымшәар?! Ԥара диманы, амашьына данынҭалоз, Нара аҩны аҿаԥхьа агәарԥ
даақәгыланы, ицашаз дрызԥшын. Аб инапы иԥҳа иналзиҟьеит. Ларгьы аҭак ҟалҵон.
Амашьына амҩаду шыҟаз икылсны иҩанылеит, иара ибла ихыҵуамызт иԥҳа аиҵба,
илыԥшраз аблокқәа дрықәтәаны, уи аҽны илсахьаз. Дрыцҳахәха, дсаашьаха… Убасҟатәи
лаҳәшьа еиҳабы лгәы далан ҳәа аҳәара маҷын, иҵегь иҵаулан иҟалаз шылныруаз. Иахьа
дкәашон, дыччон, алаф лҳәон, аха усҟантәи лҭагылазаашьара шьҭа нмыжькәа ицозма,
иахьатәи лгәыҭгара аиԥшҵәҟьа. Рыҩ-мшык баша илаҩсуамызт. Дышԥаҟазишь аиҳабы
Бароу? Уи лыԥҳа дыҟан. Уажәы ҿыц лцәа лтәымызт. Арахь леиҵбы лҽызқәлыршәаз
лтәала илхьаамкәа илывсрымызт. Ладеи-ҩадеи иҽшиҟьоз, уи цқьа длацәажәартә
длықәымшәацызт. Лара реиҵбацәа абзиара иақәшәар, дгәырӷьон, иҽеимз уск ианиаргьы
даараӡа илцәымӷын. Лгәабзиара еицамкханда!
– Ԥара, иҟоу удыруама, – зҿы инеиз ииҭахыз атауар имхны, шьҭахьҟа амҩа иананылоз, аб ҿааиҭит, – аԥсҟы уара икы! Даараӡа сааԥсаны сыҟоуп, – урҭ рҭыԥқәа
аарыԥсахит. – Акаҳуажәырҭаҿ ҳнеип, – наиабжьеигеит уи. – Уаха ҳашиашоу
ахәшәтәырҭахь ҳцоит. Ас акрымфаӡакәа ҳазлаҟазаауеи. Аҩны ҳнеир, аамҭа ҳцәыӡуеит.
Акаҳуажәырҭа захьӡыз уныҩнашылар, иаармарианы иуфашаз иаарласны
иузаақәдыргылоит. Еснагь иццакуаз Уарҭын изы уи бзиан. ҭынч уск изыҟаҵомызт, дҵарын
узҳәомызт, иуаҩрахь днеихьан азы,дуаҩы ццакын уҳәар иаҳа инаалон, ирацәаны дрыхьӡар иҭахын. Уамашәа иубашаз, ус иҟаз ауаҩы иусқәагьы рацәан, еснагь иаамҭа маҷын.
Акрыфараз ианакәзаалак аамҭа ирӡӡомызт. Ԥшьшьала рҿаҵа амхуа, ашьшьыҳәа зҿы
инҭазҵоз, дтати-матиуа аныҳәаҿа зкуаз, изҿыҵархәхәа дҭынчӡаны изжәуаз дибар ҟалаӡомызт, аамҭа ирӡуазшәа дихәаԥшуан. Ус иҟаз ус рымаӡамызт ҳәа иџьеишьалон. Иааикәыршаз раҳаҭыр азы, зны-зынла ихаҭа иҿаҵа иԥхьаӡозшәа ҭынч акрифалон. Ус
анакәха, уи иццакышьа ихаҭа игәаԥхаӡомызт. Зегь акакәын идтәалаз цқьа дызрызыԥшӡомызт. Аус рацәа анимаз, ма ихы ихазыршҭшаз ак анизыԥшыз, уи
игәалашәаӡомызт џьоукы ихәаԥшлар шрылшоз, ажәжәаҳәа акрифон. Ԥара иаб идтәалара
уамак дақәшаҳаҭцәамызт, имаз иҟазшьақәа рымшала, аха дицын, акырицимфар дабацоз. Дара андәылҵуаз, раԥхьа иҩналахьаз аӡәгьы аишәа дахымҵӡацызт. Ауаагьы усҟатәи
ирацәамызт, урҭқәа узгәамҭарц.
Ԥара аԥсҟы ааникылахт. Иаб дахьынҭатәаз дыцәарц агьигмызт, дҿырҳасуан, инапы
иҿы иаԥыракны, уи иҵәахырц иҽышԥишәозгьы. Амҩан, ақалақь иаалаҵанӡа, дәқьан маҷк
инадгылан, Нара лзы шоколад конфетқәак аархәеит. Ақалақь иалҵны, Лыхнынтә иаауаз
амҩеи амҩадуи ахьеихагылаз агәҭаныҵәҟьа ГАИ амашьына гылан. Иакәтәаз дшыҷкәыназ
имбози, аинспектор Ԥара дааникылеит. Аныҳәамшха, авариак ҟамлозар, уаҩ днырымкыларц ГАИ аусзуҩцәа рнапы ишанырҵахьаз Уарҭан идыруан, аха иааныркылазар
иҟауҵарызи, идокументқәа аашьҭихын, длалбаан, аинспектор инаииркит. Ар маҭәа
ишәҵаны, афицарк дицын уи, дзызкыз здыруадаз. Кьаҿ маҭәала деилаҳәаны, даҽаӡәы
аԥсҟы даҿатәан, уигьы дзызкыз узеилкаауамызт.
– Аԥсҟы зуркыз идокумент абаҟоу? – аинспектор амашьынахь иҿааихеит, шьҭа идырын ус баша дшауимыжьуаз.
– Уи ашәҟәы имаӡам.
– Аԥсҟы зиуҭеи?
– Сааԥсеит, – усгьы еилкаан азҵаарақәа аинспектор изиҭиуаз аԥҟара шеилеигаз
иирдырырц шакәыз.
– Ҩ-пунктк рыла аԥҟара еилагоуп, ҩ-штрафк ушәароуп, иумдыруеи?
– Издыруеит.
Уарҭан игәеиҭахьан, ас уанааныркылалак, рџьыба иҭарҵашаз иаразнак ирумҭар,
апротокол ахарҭәаара ишалагоз. Усҟан аԥара иаҳагьы ирацәаны иргон. Игәы ԥырҵәахьан
ахыларҟәрақәа, амҵақьақьарақәа. Даргьы ас зегь ныркылаӡомызт, ахамхаԥгьацәа рнапы
рыларкӡомызт, агәхьаа иадыргаз ҿызымҭуаз ракәын. «Иҩааит апротокол, – дҿырҳасырц
агьигымзт иара. – Аҳәынҭқарра иагааит уи аштраф». Аинспектор апротокол аахирҭәаан,
зегь акәмызт, акы аниҵақәеит.
– Абра «сақәшаҳаҭуп» ҳәа ианҵа!
Уи инапы ахьнақәикыз, Уарҭан инапы наниҵеит.
– Штрафк ауп иумысхуа. 450 мааҭ.
– Ҟоҳ! Иҟалеи! Уажәааигәа усҟатәи иҟаӡымзтеи.
– Ара иахьану убоу? – инструкциак наиирбеит.
Уаҳа ажәак мҳәаӡакәа, Уарҭан аԥарақәа акапот инықәиԥсан, ишәҟәқәа аашьҭхны,
даахынҳәит. Аԥсҟы днаҿатәан, амашьына аҿынаирхеит. ГАИ апост днавсны, дышлеиуаз,
иштрафын ҳәа аԥарақәа имызхыз аинспектор имашьына лаихьӡеит. Афицар форма
зшәыз, инапы ҭырҳәҳәаны, аԥсшәа иҳәозшәа иирбазу, дшырҟаҭәаз иирдыруазу изеилкаауамызт. Иабацоз абарҭ, Гәдоуҭантә иаханы? Апротокол агәылԥҟа аацәыриган, илаԥш
нахигеит. Закәытә еилагараз аныҟәцаҩ иҟаиҵаз анӡамызт, заҟа мааҭ аштраф идыршәаз
арбаӡамызт. Аинспектор аус ахьиуаз ақалақь аҩныҵҟа акәын. Нас атрассахь дызцәырҵи?
Уи ихаҭа еилеигаз акәын. Уарҭан иахьынӡеигәалашәоз, агәылԥҟаҿ ианымыз апротокол
ианӡамызт. Иарбан еилагараз уаҟа иарбаны аинспектор ириҭашаз здыруада. Заҟа мааҭ
риҭаз? Шьыбжьон акралеифарц, иҩызцәагьы акрырҿеиҵарц, заҟа иаармарианы
деиқәшәази. Дышьҭхысаа Оҭҳара аԥсыӡкырҭа азааигәара аус зуаз аԥацхахь дцеит,
аныҳәа даԥыларц, уи амш азы даҽаӡәы иџьыба ҭарцәны, уиала игәалаҟазаара бжьыхны.
«Уи ада хьаа ҳмоуааит!» – игәы ирӷәӷәон Уарҭан, ԥхьаҟа изԥшыз дазхәыцны. Амала
дзықәшәаз иахьцалак иԥсахы еибанаркуан. Мшқәак рышьҭахь уи апротокол гәеиҭарц,
Гәдоуҭатәи ГАИ аҿы днеиуеит иара. Уаҩ дҟалаӡом. «Ных, рызынтәык еиԥшуп, – дхәыцуан иара. – Иреиԥшу ауаа усура ирыдыркылоит, изҿу рнапаҵаҟа иҟоугьы аҿызаауеит, сара,
сгәы ԥжәо срышьҭаланы, акыр сзыриашома? Аҳәынҭқарра ахаҭа азҿлымҳазароуп
аусзуҩцәа иашаны амаҵ руларц.
Ас игәалаҟазаара ԥхасҭаны иԥҳа лҿы дызнеиуамызт, амашьына данлалбаауаз
иҽааиԥсахит ииулак. Дицны дыхәнар ҳәа, Ԥара дизкылԥшуан. Уи иаб иаԥхьагьы дыҩны
амардуан дҩаҿалеит. Маҷк рхала иааицәажәарц, аб иҽааиҵаирхеит, иидыруаз аӡәы диацәажәо дааидхылан, апалатаҿ иара даннеи, Ԥара иан длыдгылан, лиарҭа аҿынтә Радоу
уи диҿыԥшуан дԥышәырччо. Аинаалара ҟалахьан. Хәымҽханын. Асҟаамҭа Радоу дахьиаз
аб игәаԥхомызт. Дҩаиргылан, акоридор аҿы ачымазцәа, нас урҭ ирҭаауаз ахьааидтәалашаз аҭыԥ ыҟан. Ахышә азааигәара игылаз адиван аҿы иааидтәалеит. Лнапы ааникылан,
лхы ааидылҵеит.
– Бнацәкьарақәа шыԥшӡоу ббоу? Бнаԥхысқәа заҟа ибзиоу! Ахшараиурҭаҿынтә
аҩны баннарга, иаразнак исҳәаз бдыруоу: «апринцесса лнацәкьарақәа!» Уажәы,
ирыцқьаны ианыбшә иаҳагьы иџьашьахәуп. Абарҭ аԥсҭазаара иаҳәо анацәкьарақәа, –
днарыгӡоит, – анышә иабҭон, Радоу. Банхәыҷыз иаабысуа бырԥҟон, быра быччон,
бырԥҟарц бҭахын, џьара ҵәык цасҳәа ирылабҵозшәа. Бышԥагәырӷьоз!… Нас иаабыхҭашәазеи, сыԥшӡа хәыҷы?! Ҳазбанбырҵәоз! Зны-зынла ҳахьбацәҳалоз, баҳҭахымыз
џьыбшьозма?! Быда адунеи ҳашԥақәзаауаз, Ҷыка! – ихәыҷқәа зегьы ус хьӡыс ишьалон. –
илаҟабҵозеи, аа!
Иан Ԥсоуҟа дыццакуан. Усурҭада иҟан рҩыџьегь. Лԥацәа ҩыџьа лнапы ианын. Дара
Ростов ианыҟаз, аибашьра ашьҭахь, рҭагылазаашьа иаҳа иеиӷьын. Аҩныҟа ихнымҳәыр
анаму, аб аамҭала дааныжьны, дара Алаҳаӡы иаан, аҩнеихагылақәа руакаҿ аԥыхьа ирымаз аквартира иҩналеит. Аиласрақәа ҟалаанӡа, араҟа инхоз аԥсуаа х-ҭаацәарак ракәын.
Ашхырцәыӷь ируазма. Лхаҵа уаҩ ҭынчк иакәын, урҭ ирҳәаз дшазнеиуаз уаҩы изеилкаауамызт, ирақәԥоз лара лакәын, аиҳараӡак урҭ иргәаԥхомызт лыҷкәын аиҳабы аԥсуа школ
дахьҭалаз. 1989 шықәсазы аиҿыхарақәа ӷәӷәахо ианалага, лыԥшәма иааиԥхьан, дрыдгыларц ирымчны иацәажәеит. Иара ихәыҷқәа аԥсыуаан, уажәшьҭа ихаҭа аԥсуара илсны
дыҟан. Уи ииҳәоз дара ирзеилкауамызт. Аибашьра ианалага, дзықәтәаз амашьынала
маӡала абџьар аԥсуаа ирзааигон. Аибашьра анынҵәа, ишынҭаацәаз усурада инхан,
иқәҵны Ростов ицеит. Иара уажәгьы ус дыҟан.
– Абри ауп иахьа исызуҭо, – ан лԥа ԥарақәак ниларкит.
– Уи сызхоит, – иҳәан, длалбааит.
Даараӡа дкоммерсант ӷәӷәазшәа Радоу илеиҳәахьан, дызлаҟамыз далаҟазшәа иҽылирбон, даҽаџьара дхьаԥшыр ҳәа длыцәшәон. Иҭагылазаашьа зеиԥшраҵәҟьаз лдырыр,
дышԥаҟаларыз лара, – уи ӷәӷәала дацәшәон иара. Шьапыла амҩаду шыҟаз дцәырҵырц
днеиуан. Амҩақәа рацәаӡаны еихаԥсан ари ақыҭан. Пиҵунда иадын, аԥшаҳәаҿы
аԥсшьарҭа ҩнқәа гылан азы, акурорт иаҵанакуаз џьыршьон. Амҩақәа амра
зрықәыԥхаӡомызт, рыҩганкгьы аԥсаҵла ҳаракқәа авеиҭаҳан азы. Амҩақәа рыгәҭаны
амандаринеи адаԥеи азҳауан. Амандарина ҵлақәа ирықәжьыз аҽаҩра ҩажьӡа, ашьамсиа
ҩежь рхарԥаз џьушьарын. Асовет мчы аламҭала араҟа асовнхара ашәҭра иаҿын. Шьҭа
анхамҩа еилаҳарц агьагмызт, џьоукы ирххо иааргон акәымзар. Адгьылқәа аренда ирган,
аусура иашьцылаз аҽаҩра бзиа ҭаргалон, абаҩданқәа рыдгьылқәа рҿы аҳаскьын жәпа
маҟҿаҳәара иҩеиуан, акыр џьара аҭәа ацынхәра аҟ-мыҟ иаҳа ирацәахахьан. Арахә
алаҵаны иахьрымазгьы убарын. џьоукы рыбла ҭыҵуан, ргәылацәа адгьыл ахьрымаз, аха
дара адгьыл анырҭахыз аҽаҩра бзиа анырбалак акәын, ԥыҭк рырҭарц ирыҳәалон
иԥхамшьаӡакәа, аха уара уаныԥхамшьоз, аџьабаа збахьаз.
Амҩаду ахь дкылсын, уа дааԥшит. Баҭаҟәа машьынала аҩны дизнеиран дыҟан, дагхон. Ари амҩала даауан азы, араҟа дааизыԥшырц иӡбеит. Амашьынақәа, арахь
ибжьалоз, зынӡак имаҷын, урҭ шиашаз ицалон азы, нахьынтә акы аҿаанахацԥхьаӡа, иҩыза даауаз џьишьон, уи дзықәтәаз иеиԥшқәазгьы ыҟан, аха ииҭахыз дыҟамызт. Аҽны
дизымаар ҳәа дшәо аҿынӡа днеихьан, аҵыхәтәан Баҭаҟәа имашьына анааидгылоз.
– Иахьа былды сурҳәарц иақәукзар? – уи дынҭалеит иара. – Иухьи?
– Иԥхасҭахан, иҟазҵоз дсыԥшаанӡа, аус адиулаанӡа, аамҭа сыцәцеит. Зегьы ҳрыхьӡоит иахьа хәлаанӡа, умшәан! – игәы никылон уи.
– Ҳахьӡом ҳәа акәу џьушьома, зынӡак узымаар ҳәа сшәеит. Даҽа машьынак уажә
иабасԥшаауеи.
– Амашьына зумԥшаауеи, аха сара сеиԥш аҩыза дабауԥшаауеи? Убри хьааугама?
– Афы усроуп, аеи! – дыччон Манча. – Иумуӡеитеи.
– Ҳабацои?
– Амҩа ҳануп, ҳахьцо узымдырӡои? Димаҟәа Адлерынтә акыр ааигазар еилаҳкаап.
– Иаҳҳәеит ҳәа, убри азын мацара, Адлер дышԥаушьҭуаз?
– Радоу дысзыргәырӷьозар ҳәа ауми.
– Даҽак ухәыцыр ҟамлози.
– Исзымхәыцит, уара Баҭаҟәа. Абензин узхара умоу? Иаасхәоу?
– Иааухәар уаблыр ҳәа умшәоз здыруан азы, иаасхәеит. Уаҳа сызлауцхраагәышьои.
– Аԥсшьарҭа ҩны агәашә ҳахьчоит ҳәа, шьардак амал ҳазҭода. Иҟауҵаз азхоуп.
– Уаҳа усурҭа ҳзыԥшаауам, иҟаҳҵои, иара уигьы ҳцәымӡгәышьааитеи, ҭаҭынк злааҳхәо ҳамами, – ҩнеихагылак азхышәк аҿаԥхьа имашьына ааникылеит. Уахь анеираз,
амҩа дананыҵ, ԥшьшьала мҩахәасҭак аҵкыс иҭбааз мҩак данын, аҵлақәа рыҵаҟала.
– Димаҟәа! – ҿиҭит Манча.
– Ара сыҟами! – ахышә ирлашозшәа, дҿаԥха-ҿаччо днылагылеит раԥхьа.
– Ҳусқәа шԥаҟоу?
– Ҳусқәа ракәу, уусқәа ракәу?
– Аеи, џьушьҭ, сусқәа.
– Аусқәа ҳәа, идуӡӡоу ак снапы иануҵазшәа убама?
– Иузеилкаауам акәымзар, даара идууп.
– Уажәыҵәҟьа слыбаауеит, – наҟ днеин, амала, иширгәыӷыз еиԥш, иаарлас дзымылбааит. Данааи – иҽеилаҳәа, иҽеилаца даацәырҵит, қьаад хәхәак акы ылаҳәаны
икын. – Аҩныҟа ҳнеип!
– Аарла улбаазгеит, суҳәо-сучо, уажәы уахь ҳабахалахо, – Манча игәы алаҟан,
ақьаад ааимихзар – афеиерверкқәа ылаҳәан. – Заҟа ахҭнуҵеи?
– Заҟа суҭаз.
– Амцхә умҳәакәа, заҟа саҳәи!
– Иухьи, ԥара дук ахҭнысҵазшәа! Уи ахә зеиԥшраз ала, уаха ацара иаԥсамызт, аха
уара усыргәаар сҭахымызт. Ус дук наугӡозшәа угәы иабоит, умбои.
– Ацәыҵаччара уаҟәыҵи! Аус ду ҳәа иҟоума, аӡӷаб лҭагылазаашьа акалашәа иҟалеит, лгәы злаҟоуҵаша уӡбароуп.
– Уи еилаҳкаауеит, умшәан! – дцәыҵыԥшуан Баҭаҟәа.
– Нас шәыҽзхырцәажәои?
– Алаф улҳамхыр излаҳхуада! – Баҭаҟәа иаԥхьа икнаҳаз асаркьа даныԥшылон,
иҷыгәӡа еиқәыз ихахәы иҳәазшәа ҟаҵаны.
– Аиашаҵәҟьа иҳәеит, – ҿааиҭит зхаҿы ҭбаа еснагь иччоз Димаҟәа.
– Шәысҟәаҵи, уара! Уажәы сзыхҭашәки?
– Зааигәара уқәызмыргылоз аӡӷаб лԥсы еиқәхеит, уаҳа иуҭахи, – даангыломызт Димаҟәа. – Уара узоуп дзеиқәдырхаз.
– Аи-аи-аи! – ихы неиҟьеит Манча. – Аиаша умҳәеи. Ахымышҭыхә сҭалырԥшаанӡа,
уаҳа илуамызт. Шәаалеи нас, шәыхәмаррақәа нҵәазар!
– Макьана ҳабацои, – иҳәеит Баҭаҟәа. – Лашьцаанӡа ибжьоу шәымбаӡои?
– Ашампан ҩы ааҳамхәои.
– Манча, убаашәт, иҟалеи? – дыччон Димаҟәа. – Хәлаанӡа баҭлыкак аҩы ааухәалома.
Иара макьана шәгәаҟны шәзааи?
– Ас сеиқәшәыршәозу иалыздрааи.
– Ҟоҳ, шәсыхлафуеит ҳәа угәы иналаз, уарак ҳурччархәӡеит ҳәа сыҟоуп. Иҟоу жәдыруама, аҩныҟа ҳлеир, ԥыҭрак аамҭа ҳхаагоит.
– Ус иҳамхажәоит, – Баҭаҟәа Димаҟәа диқәшаҳаҭӡамызт, аԥсҟы икын, ижәыр ҟалаӡомызт, дара дрыхәаԥшуа дтәазар абеиҭахыз.
– Зны ашампан ҩы ааҳхәап, нас иахьышәҭаху ҳцап, – уи аҩы нҵәарызшәа акәын рҩыза дышгәаҟуаз, амашьына дынҭалеит, Димаҟәагьы дааиватәеит. – Афеиерверкқәа
рызынтәык наҳхӡом уаха, – инарабжьеигеит иара, аҩқәа ахьроушаз ианазааигәахоз. –
есуаха акы ҳхы иаҳархәоит.
– Ус акәзар, есыуаха ашампан ҩы адкыланы иаҳгалароуп, – Димаҟәа ибз иҿы
иҭеикуамызт. – Амала излааҳхәо уара уџьыба иҭаҳхлап.
– Еицааҳхәоит сара сџьыбала? – Манча уи игәамԥхазшәа ҟаиҵон, амашьына длыбааны, акрызҭиуаз дналыдгылеит.
– Ижәбо роуп исымоу. Ишәҭаху арбану?
– Иалшәхи иреиӷьу! – иҩызцәа даарызхьаԥшит.
– Ҳара ҳауп изжәуа, убрахь ак лымх! – ҿааиҭит Баҭаҟәа.
– Ара исымақәоу аӡӷабцәа рзгьы ибзиоуп, – дгызмалын адәқьан маҷ иҵагылаз.
– Ус изҳаржәуа дҳамахындаз! – иқәыԥсычҳаны ас Манча ида иҩызцәа
ирызҳәаӡомызт. – Сара усызҵаауазар, иреиӷьасшьо – Ростовское. Хәба сыҭи!
– Уоора! Иалухи усҟатәи? – иааџьеишьеит Баҭаҟәа. – Иан аԥара рацәаны илҭеит ҳәа
сыҟоуп.
– Ихала акыр ирҳар ҳәа ушәоу, – инациҵеит Димаҟәа.
– Уи ззуго уааилылкаақәааити, – Баҭаҟәа иҷыгәӡа еиқәыз ихахәы ԥхьеиҳәахуан,
иҩызцәа дырҿамԥшырц, – хазхара ҳаныччаша убасҟан акәхап.
– Ҩба ҳҵәахып, – иҳәеит Манча, иҩыза ииҳәоз уа иникыларц, – уаха иҳақәшәо дҳаздыруам. Хԥа уажәы иаажәуеит. Шәҭыҵи арахь!
– Иалаҳхи усҟатәи? – изеилкаауамызт Баҭаҟәа.
– Уажәнатә ҳауршьуеит, нас ҳабацо? – дыччон Димаҟәа. – Хԥа ҳҵәахып. Аибашьра
ашьҭахь амцхә зжәыр ҟалаӡом, – дааидгылеит уи.
– Иҵегь уарччар ҳәа ушәома? – Манча иҩыза аҵәы анилаиҵашаз амомент дақәшәеит.
– Баҭаҟәа, уааи!
– Аԥсҟы скыуп, ГАИ сыдуркуама? – Баҭаҟәагьы даарыдгылеит.
– Уи сара избап, – ихы дақәгәыӷуазшәа ҟаиҵон Манча. – Анцәа улԥха ҳаҭ! – аӡӷаб иааиз иҭалҭәаз ижәит иара. Иҩызцәагьы идиржәит.
– Шьҭа ҳзышьҭоу даҳныҳәап, – Димаҟәа егьи аҵәца аақәихит. – Агәабзиара лоуны, уаҳа лхы бзиарамзар ак ҭамшәааит!
– Иуҳәаз сақәшаҳаҭуп, гәабзиарала илзааигәоу лыргәырӷьааит! – Баҭаҟәа иаҵәца абжарак аамихит.
– Уи лгәабзиараз зегь ужәыроуп, Манча уи иааидицалт, иаҵәца ҭаирцәыртә. – Уи
лныҳәаҿа зкыз, Анцәа шәиныҳәааит! Ларгьы чара-гәырӷьара лыгымхааит, лныҳәаҿа
ааҳзыркыз дуеицәамкәа!
– Зыӡбахә шәымада? – длызҿлымҳан адәқьан иҵагылаз. – Иижәыз ахәшәқәа
дызрылҵуам ҳәа, ӡӷабк лыӡбахә рҳәоит. Уи лоума?
– Лоуми, – дԥышәырччон Димаҟәа. – Амала далҵхьеит, хар лымаӡамкәа дыҟоуп.
– Лҽызхлырҟьозеи?.. Бзиа илбоз дақырҭуан рҳәеит. Лаб иуамызт рҳәеит, иашоума?
– Абри иоуп, даԥсыуамкәа ббама? – дыччон Димаҟәа. – Лҽызхлырҟьаз шьҭа еилкаатәуп. Лҿала илҳәароуп. Манча идыруеит ҳәа сыҟоуп, аха цқьа иҳаиҳәаӡом.
– Даҽак ҳжәып! – инарабжьеигеит иара, абаҭлыкагьы аахиртит, иҩызцәа ишырымуаз.
– Усгьы хаҵәцак иреиҳаны иҭыҵуам. Еидгылоу ҳазынтәык Анцәа ҳаиныҳәааит!
– Амин! – рҳәеит Баҭаҟәеи Димаҟәеи.
– Хьаак ҳамоуп азы, даҽакы ҳазымхәыцӡеит, ҳажәлар ҳаҭарымҵааит! – Манча
аҵәцақәа ааирҭәын, руак аақәихит. – Иахьа Аиааира иамшуп. Ари аныҳәа наӡаӡазааит!
Иҭахаз анышә рзыбымбылхааит! Рхы зқәырҵаз рԥсадгьыл ахақәиҭра мыӡааит!
– Иуҳәаз иашоуп! – рҩыза иқәшаҳаҭын, раҵәцақәа ааҭадырцәит.
– Шьҭа ҳабацо? – дҵааит Баҭаҟәа, амашьына ианынҭала. – Уаханӡа ҳазԥшуеи? Ҳцап
ахәшәтәырҭахь!
– Аиеиҵәҟьа! – дгәырӷьон Димаҟәа.
– Афеиерверк анылашьцоу аеффект амоуп, ҽынла – шәеит! – иумбаӡакәа
еихәлацәеит иҳәарц иҭахын Манча. – Уажәы ҳнеит ҳәа ишаҳҭаху ҳазлацәажәом, дҳазбом.
– Аты бла ухоума, уахыла дубарц уҭахны? – Димаҟәа иҿырҟьара резинаҵас
еиҵыҵхьан.
– Амшын ахь ҳцап, – иҳәеит Манча. – Хәлаанӡа ҳҭазаап.
– Усгьы ҟалоит, иҳәеит Баҭаҟәа. – Иахьа усгьы ҳабжьоухит.
– Сара сакәымзар, даара шәыбзиахон, аха сышәԥырхагамхеит. Ҳцап амшын ахь!
–Урыстәылантә иааны, рҽыркәабоит, аха ҳара, ҭагалан ҳанҭоу, амшын ҳҭалома,
аԥхын ҳазҭаломеи, – иҳәеит Димаҟәа.
– Ухы уацәшәоит, аха шоуроуп, агьухьуам, – Манча уи ҭаха ииҭомзт.
Амшын шыҟаз рҿынархеит, рмашьына ара иааныжьны. Ауаа рынхарҭақәа унарывсны,
амҩа унықәсыр, абнара унылагылон. Уа амҩақәеи амҩахәасҭақәеи рацәан. Абнара улсны
уахьынкылшәалакь мшынын. Хәлаанӡа убра аҟәара иқәыршәын, аԥсшьацәа
ирыхәаԥшуа. Инарымҩатәны лафкгьы нарышьҭарҵон. Егьырҭ хәлаанӡа ара изтәома,
аамҭа рзыԥҵәан, аӡә дцон, аӡә даауан. Арԥарцәа рхаҭагьы аамҭа иргәарԥханы
ирызԥҽуамызт, знык Амра лӡааландаз ҳәа иццакуан, ахәшәтәырҭахь ицар рҭахын. Амла
иамкыр, иҵегь уа аԥслымӡи абӷанҷи ирылаиазаауан, аха рыҩныҵҟа рыҵхо ианалага, Димаҟәа дзыҩназ иҩнеихагылахь игьежьит. Амҩан анхацәа машьынак иадизаланы ишгылаз
анырба, иаазҿлымҳахан, инеит. Акырпыжә рҭиуазаарын. Манча хԥа ааихәан, ҩба
амашьына иҭеиҵеит, ахԥатәи Димаҟәа иахь ихәнигеит. Уи иан рхәы ықәлыргыларц
лҽазылкын, арҭ ирымуит. Часақәак рылҭар акырпыжә иацырфон, уаҳа ирҭахызи. Ашьҭахь
ателевизор иадтәалартә аамҭа роуит.
– Шьҭа ҳцароуп, – Манча дҩагылеит дыццакуа. – Ишьҭалақәаанӡа ҳнеир иаҳа еиӷьуп.
Амҩан Баҭаҟәа дмыццакуазшәа ибон иара, заа инеиргьы, ачымазаҩ лаб дылҭаауазу
издыруамызт. Ма уа иԥшрын, ас мацара амҩа ианызар аҵкыс. Аныҟәаҩ дирццакуан, игәы
иҵаххуа. Ареанимациаҿ иӷәӷәаз аӡә днарган, ахәшәтәырҭа иадгьежьлоз маҷӡамызт, аха
иара иидыруаз уаҩ дыҟамызт. Урҭ иаарылсны иааимыҵқәеит, ауха изыхәоз уаҩ дыҟамызт, рчымазаҩ ииҭахыз дидырбахьан, иаҭахыз ахәшәқәа ирҭахьан. Арԥарцәа
аҵыхәтәантәи аихагылахь иҩыхәнеит. Димаҟәеи Баҭаҟәеи апалата иныҩналеит. Рҩыза,
ицәеижь дҭахьҭшьуазшәа, ишьамхқәа, ижәҩахырқәа ҵысҵысуан.
– Аҵхагәҭан шәабаҟаз, уара? – иаҳауан ан лыбжьы. – Шәҩыза даажәымгаӡеи?
– Дабацаҵәҟьеи? – Димаҟәа даацәырҵын, Манча дима, длеит.
– Аӡӷаб, лиарҭа даагәылҵны, лан длывагылан, лхаҿы ччон. Ас иара димбаӡацызт.
Даҽаӡәызшәа дналҿаԥшит, аха илаԥш лыдимырхалацәеит. Иаҳагьы диҭахын.
Лыбла игәаԥхомызт, аха уажәраанӡа аҵкыс еиӷьын. Иаргьы ҩныҵҟала дҭынчхон,
ишьамхы ижәҩахыр шьҭа иҵысуамызт.
– Радоу ҵаҟа длыбаагар ҳҭахуп, – иҳәеит Баҭаҟәа.
– Мамоу, – ан илҭахымызт. – Ара дахьынаиааиуа слыцәшәоит, ҵаҟа абыкәу
дахьлыбаажәго?!
– Иҟалозар мап ҳцәышәымкын! – ихаҿы шеихаччоз ала, Димаҟәа дзыҳәоз мап
узацәкуазма, аха…
– Абраантә ллыбаагара закәу жәдыруама?! – ан илуамызт.
– Слыбаар сҭахыуп, бара! – аԥҳагьы длыҳәон.
– Уоора, ари закәи! – уиҵәҟьа ан мап лзылцәкуамызт.
– Баҭаҟәеи ани наҟ-ааҟ лыжәҩахырқәа инарыҵагылан, акоридор иныбжьысын, амардуан илаҿагылеит. Ачымазаҩ лшьаҿақәа аарла еихылгон, лхаҭагьы дацәшәон албаара.
Ҵаҟа алеира даараӡа акыр иадхалазшәа лбон. Адәахьы ианындәылҵ, уахылатәи аҳауа
цқьаӡа иаалҿасит, иагьаалзеиӷьхеит. Ан зыгәра лымгоз аҷкәынцәа ара игылаӡамызт,
лыԥҳа дырзынлыжьын, лхаҭа шьҭахьҟа дхынҳәырц даақәгьежьит.
– Димаҟәа! – ҿааиҭит Манча. – Акырпыжә!
– Радоу, бхала бдәылҵуа балагеит, Анцәа иџьшьоуп! – аӡәы ишьа лгарц дааргазаарын, лымаҭәахәқәа лыманы дааиуан Аида.
– Аныҳәаҽха бааргеит, – ан уи дахьылбоз лгәы иаахәон.
– Абри аҩада ихәныжәга! – Димаҟәа акырпыжә ан инлиркит.
– Иҭабуп, Димаҟәа! Аида! – уи ари аԥҳәыс ҿа лахь ҿаалҭит. – Баала!– акырпыжә наллырбеит.
– Уажәыҵәҟьа снеиуеит, – лҳәеит Аида. – Арҭ рҭыԥаҿ инсыжьп.
Аҿар рымацара ианааидхала, Манча ашампан ҩы аахиртит, даҽаӡәы ихиртыр заҟа
имурыз, ҵәыцак амашьына иааҭырган, аиааира амш иақәныҳәаны, арԥарцәа иржәит. Урҭ
ахьылбоз аӡӷаб лгәы ҟанаҵон. Цқьа илымбоз ажәҩан ҳаракӡа ицқьан, аеҵәа
кәалыкәаџьуан. Урҭ хыгагааны иахьылбоз изакәыз цқьагьы илгәалашәаӡомызт. Иаалырҟьаны Манча инапаҿынтә ак ҭҟьеит, даҽаӡәы инапаҟнытә иҭҟьар заҟа имурыз! Уи
ихалацԥхьаӡа ацԥхьқәа аҿыддуан иҿыцәаанӡа. Афеиерферк!
– Ишԥаԥшӡоу! – иџьалшьон лара, лгәырӷьара ҳәаак амамызшәа, лхаҿы лхаччон.
– Ибҭахызар бҳартәап? – зҵаарала иналабжьеигеит Баҭаҟәа.
– Сгылазаауеит, – лҳәеит лара.
Иахьцалак маҷк быԥсы шьа! – Манча, лан длыбаанӡа, рхала дыхәныргар иҭахын, аха
амардуан днаҿаргалаанӡа, арымӡ кнаҳа днықәтәарц цәгьа ибомызт.
– Аеи нас!
Данақәшаҳаҭха, амҩа ааихҵәатәын азы, Баҭаҟәеи Димаҟәеи налыҵагылт. Уа дтәан
лара. Дара еицлабны алаф рҳәон, аӡӷаб ддырччаларц. Амцхә дгәырӷьацәаргьы илзеицәахар ҳәа ишәазшәа, аамҭагьы цахьацәҟьан, дрыма рҿынархеит, еихагылак ихалацԥхьаӡа, иааҭгылон, лԥсы лдыршьарц. Урҭ дрышьҭаланы иҩеиуаз Манча Радоу дидыруазижьҭеи ас длахҿыхны димбацызт, дкарауараха дышхаргалозгьы. Апалатаҿ
иныҩнашылазар, халаҭ шәкакәараа, ан рыгәҭа дрылартәаны, икарпыжә ацәақәа ссаны
ирымҵан, даҽа фатәқәакгьы ықәын. Ашампан ҩы Манча иаацәыригеит.
– Сыхьӡала шәаақәныҳәа! Абзиараз! – иҩызцәа има дындәылҵит.
– Ҳахьӡала мҳәаӡакәа, сыхьӡала ҳәа ихы абзиара заиргаз убоу? – Димаҟәа Баҭаҟәа
иахь дцәыҵаччон.
– Афеиерверкқәа егьырҭ зуҵәахи, уреигӡома? – Радоу лгәырӷьара иаҳа Баҭаҟәа дазгәаҟуан уҳәарын.
– Уи уаҵәы, уаҵәашьҭахь, – Манча дыццакны длыбаауан. – Уахык ала инҵәома зегьы.
Уаҵәы ҳнапы ҭырԥшша ҳазлаауеи.
– Уаҵәгьы абра уаазгахуама? Ҳзықәшәеи, Димаҟәа, сукәахшоуп.
– Имацара ҳишьҭазар акәхеит, – дцәыҵаччахуан Димаҟәа, еснагь ихы дҩаха
иахьикыз, ацәыҵаччара инымаалаӡо.
– Шәара ишԥашәҭахыз? Ҳус наҳагӡароуп.
Аха уи ауха иалидраауази ифеиерверкқәа баша инапы ишанхалоз.
Уажәшьҭа ахәмштәи шьыжьын лара ахәшәтәырҭа дышьҭазижьҭеи. Лхы лдыруа дааҟалазишьҭеи, аиашаз, илгәалашәаҵәҟьоз иаци иахьеи ракәын, иаҳа-иаҳа дшеиӷьхоз
лхаҭа илбарҭан. Ари ашьыжь лхы-лгәы иҭымҵәоз уи аухаз афеиерверк шоурышьҭыз
акәын. Уи Манча инапала иҭирҟьеит. Иҩызцәеи иареи ргәырӷьашьа ҳәаак ахьамамыз
лхаҭа лгәалаҟазаара шьҭнахуан. Лара илӡомызт лыҽҭалырхарц ахәшә рацәа анлыдылкылаз аԥхьаҟа акәзар – асҟатәи акәмызт, зынӡа дызгәырӷьаӡомызт, ма лгәыҭгара иаразнык илхашҭуан, лхы иазылушаз азхәыцра ахь ҿыц дхынҳәуан. Лызшьапык адамра лхала
ианҭалыргыла. Иаалыкәыршаз, еиҳараӡак бзиа дырбаӡомызт ҳәа илԥхьаӡоз еиқәаҵәашо
шьҭахьҟа дандырхынҳә, даҽакала лхы лбо дҟалеит. Данхәыҷӡаз урҭ рахь илымаз,
лықәра иацызҳәашаз, аха аамҭа иарцагәыз лыбзибара ҿыцҳараӡа иаалызцәырҵын,
лхәыҷразы илцәыӡыз иацылҵазу, аамҭала иҿаҟәахаз азлырҳауазу аилкаара
лцәыцәгьаны, амала бзиабарак еихаҳауа, лыхдырра шеизҳауаз маҷ-маҷ илныруан. Уи
аԥхьатәи ашьыжьаз, лылаӷырӡ жәпа лызнымкыло, дқьызқьызуа данҵәыуаз аламҭалаз
акәхарын шьҭахьҟа лхаҭа лшьаҿа анеихылгоз, акәымзар илыханы дахьхьадырԥшуаз уамак илмыхәозар ҟаларын. Мчыла иахьлыцрыхоз дырзаанымкылозар здыруадаз, лхала
лыхдырра зҳаны ҽаанкылашьак лҽақәылмыршәазар.
Уи аҽны, знык аахәланы, иҩызцәа иманы, Манча деиҭаахырц лҭахын, дыԥшын.
Зынгьы ашьыжь, ма шьыбжьоншьҭахь даарц шыҟалоз даазхәыцуан. Лбара ҳәа ашә аадыртыцԥхьаӡа, ашәхымс зшьапы аахызгоз иара иакәымзар, уи дишьҭагылазшәа лгәы иабон. Ихыгагаала иахьылбоз, иааира цқьа илызгәамҭарызшәа лгәы ианылнаҭозгьы
маҷмызт. Иара дыҟаӡамызт. Аха, дааиԥхьхәыцхон лара, уи злалылшоз ала, иагьа
умҳәан, ла данышьҭалашаз акәын, иҩызцәеи иареи анцоз, иаразнак ҿыц дызлааирызи,
инаԥшуа рзын иԥшӡамкәа, ихаамкәа. Аамҭа ықәҳа ицон, арахь игәагәозшәа лбон.
Адәахьы амш шыбзиаз иалацәажәон иааиуаз, ицоз. Лара уи лныруамызт, аха дара
амш зеиԥшраз лгәабзиара аиӷьхара иадырҳәалон. Издыруадаз лхаҭагьы илнырҵәҟьозар,
илызгәаҭомызт акәымзар. Лан уажәы-уажәы маҷ-маҷла акрылҿалҵон. Лара имцхәыз
џьылшьон, уамак лгәы иагацәомызт, аиашаз мап ацәылкцәомызт. Аневропатолог иааира
ан дазыԥшын, ииҳәоз лаҳар лҭахын, дыҟамызижьҭеи шьҭа хы-мшы мҵуази. Уи иааиреи
имааиреи лара дахыццакӡомызт, дычмазаҩны лхы лыԥхьаӡозма, иарбанзаалак хьаа-баак
лцәалжь иадылбалозма. Лара лыгәҭыхақәа харабӷьаран, аха ахәшәтәырҭаҿ иҟаӡамызт.
Уи зыдҳәалаз лашьцаанӡа дмааҵәҟьозар акәхарын. Иабаҟазишь убри аамҭаз иҩызцәеи
иареи?
Лара дахьыҟазаалак длышьҭаланы днеицԥхьаӡа Манча, ма Баҭаҟәа дицын, ма Димаҟәа. Баҭаҟәа иҩызцәа раҵкыс дҳаракын, игын, ихахәы жәпа еиқәан, ицәеижь уи иацнамгозаргьы, маҷк илахь еиқәын, акы игәы иҵалаз цәыримгозаргьы. Уи иуаҩышьа ус
иҟазар ҟаларын, аԥсҭазаара аахак иманы акәымкәан. Димаҟәа ҭеиҭԥшла егьи аԥан
дықәгылан. Дпашәын ибла ӷран, ихы агәҭа шьҭа ипашәхахьан. Дызлахәыз аибашьра
инарбахьаз ауаӷеимшхараҵәҟьа илахь знык еиқәнаҵомызт. Илахь ҭбаа еихаччоз ихаҿы
еиҳагьы иаргәабзыӷуан. Урҭқәа зегь аарла рцәаара шьақәлыргылон лара дахьиаз, лан
длыцырхырааны, дангылоз, дахьынаиааиуаз. Ҭеиҭԥшла урҭ дреиӷьымзаргьы ҟаларын
рҩыза, иаҳа дкьаҿын, дыжәпан, ихаҿрыцқьара уамак деилаҳацәомызт, ибзианы иҽанеилеиҳәози, данеилаҳәамзи еиҟаран, аха ихымҩаԥгашьа, иҟазшьа лара ддырҩашьон, ҩнибнеи изеиԥшны деиҟаразшәа ахьылбоз лгәы ҿкаауан, лҭагылазаашьа злаҟаз ала, ус
узҳәозар, зынгьы дрыцҳалшьон. Амала иареи лареи рыԥсҭазаарақәа ԥсҭазааракхон ҳәа
зныкгьы лхы иҭалмыршәацызт, избанзар зегь нарҳәаарҳәны илбон, дызхәаԥшуаз дара
ракәӡамызт, даҽа блак ала лыбла ихгылан, адунеи хәаԥсан, далҵыр лҭахын. Урҭқәа
зегьы, ҿыц адгьыл данаақәла нахыс, даҽакала ицқьахон. Бзиа илбоз, аҭак илымҭаӡакәа,
асаркьа далԥшуазшәа, лгәы дынҭаԥшуан, уа дышҭаҵәахыз ибеит. Уамашәагьы имбаӡеит.
Убас иҟаз ахҭыс иақәшәеит.
Егьи аган ала, араҟа аангылара зҭахыдаз. Иагьа уҿаҳәазаргьы, иагьа аԥсабара убла
цқьа ихымгылозаргьы, лԥсы лзыҩнакуамызт аҭӡамц ахьыҭшәаз, уныҩныҵыргьы зегьы
ҳәаак ахьрымаз. Адунеи аҭбаара, аҳауа зҩыдара, заҟа уҭахыз ушьаҿа ахьеихыугашаз,
заҟа уҭахыз шәыр ҵла уахьрыхәаԥшышаз, агәарԥ ҭбаа, аҩны ҭбаа дрызгәышьуан, иаарласӡаны убрахь днеирц деихон. Илгәалашәон лшьапыргыларҭа хәыц-хәыц, руҭра, рмхы,
еибырҭоз рбаҳча. Урҭ зегьы лгәы рызкыдӡамызт, дахьызҳауаз, дахьааӡоз аҭыԥқәа
лзеиԥшын, адунеи иқәылхуаз анылзымдыруаз, егьырҭгьы лцәанырра рзыцагәын. Амала
даара бзианы илгәалашәон, шьҭа ҿыц акала дырзыҟазшәа, лара илзыҟазшәа, еицеизыҟазшәа цәаныррак лзааиуан, амала уи макьана аҳәызба цагәы иқәхәмаруан, иахьхынаауаз уаҩы издырӡомызт, иҟәаҟәаса ицар шалшоз еиԥш, ииашаны иқәгылазарц, амч
аиур шьҭа уамашәа ибатәӡамызт. Аҭагылазаашьа уаанӡа иахьааихьазгьы иааирамзи.
«Нара ианлаҳа иахылҳәааи?» – лаб дизҵааит лара, ааигәа, уаанӡа ҽнак шыбжьаз акәзу
уи аԥхьа акәзу цқьа илгәалашәомызт. Уи ахәыҷы абетон блокқәа дышрықәтәаз,
дышхәыцуаз, арыцҳа ԥшра шлымаз аниҳәа, иаалцәымӷахеит. Лаҳәшьеиҵбы зынӡак бзиа
илбаӡоз леиԥш длышьҭан, издыруада цәаныррак лыҩныҵҟа илгәыҵаҵәахызаргьы. Аха уи
дылҭахны лгәалашәаӡомызт, иара усгьы џьара цәаныррак далаҟаны лыздырӡомызт.
Уи моу, уи ахәыҷы лшьра даназхәыцуазгьы ыҟамзи. Уи ахьылгәалашәоз, лхылыхшыҩ еибгазҭгьы, лцәа дыҭӡыӡаарын, ауаӷеимшхара шыҟалҵоз лыбла ихгыланаҵ. Уи
лбара дазхьаауан. Ас дыгәхьаалгарын ҳәа лгәы иҭашәозма? Ауаҩы дзыххьаауаз анизааигәахоз иахьа акәызма ианизгәарҭахьаз. Апалата ашә аанаат, уамакала иԥшӡаз ахәыҷы
ашәхымс даахыҵит. Уи лаб дрышьҭагылан.
Нара лаҳәшьа лкаруаҭ дангылан, лнапқәа лыхәда иаакәлыршын, длыгәӡит. Радоу
аҭак ҟалҵон. Ахәыҷы, лгәабзиара еилылкаарц, длызҵаауан, ишьҭаз аиҵбы лакәызшәа,
аиҳабы лакәӡамкәан. Рани раби урҭ ирԥырхагамызт, иааибабарц рҭахын азы. Аус злаз
реиҿцаара аеҳәшьа еиҳабы илыхәозар акәын, уажәыҵәҟьа иаразнак акәымзаргьы, наҟнаҟ. Уажәраанӡа Радоу илхәыцқәоз рҽынаԥхьаркын, лаҳәшьеи лареи ааизынхеит.
Ҳәатәы уамак рызцәырҵӡомызт, аха еибарԥхон, рыҩныҵҟақәа ҭынч хыҭхыҭран изҿӡаз.
Гәаныла еиҿцаауан, блала еиҿцәажәон. Амала аиҵбы илзеилкаауамызт аиҳабы лыблақәа рыҽзырԥсахыз, уи лчымазара иадҳәалазу иадҳәаламзу, иадҳәалазар иабанӡадҳәалаз. Иахьылзеилымкаауаз даараӡа дшәар ҟаларын длаҳәшьамызҭгьы, иара усгьы
маҷк дшәон, аха лыҽлырԥсны дылзааигәаӡаны длыдтәылан.
– Ахәшәтәҩы ииҳәеи? – дҵаауан аб.
– Макьана дмааиӡацт.
– Шьыбжьон ааитеи, дышԥамааиц?
– Иӷәӷәаз џьоукы изаарган, арахь ихәнырымгаӡацт. Ихаҭагьы ҵаҟа
дрыдтәалуп. Сара дызбахьеит, сышәзымҩеикәа сцаӡом иҳәеит.
– Ахәшә уаҳа баадырхәама?
– Имаҷымкәа.
– Рыхә бымазу? Ибысҭап?
– Исымоуп. Дызбарц иааиуазгьы ԥыҭк сзынрыжьит. Бароу дыҟан. Уигьы лҽыдлырбеит.
– Нас?
– Жәа-мшҟа бышьҭалароуп ҳәа ларҳәеит.
– Избан?
– Дцо-даауа дахьыбжьази лгәы илфази лзеицылазар ҟалап, быԥгар аҵкыс, бышьҭалар
беиқәҳархоит ҳәа ларҳәеит.
– Проблемак даҽа проблемак наузацлоит.
– Еицәоу ҳзацымлааитеи.
– Аеи, шьҭа инамух. Дынбашьҭалои?
– Иаарласны даарц ларҳәеит. Ари аихагыла иаҿыԥшьуп аҳәсақәа ахьышьҭарҵо. Сааицырхылаԥшлап.
– Знык деиқәшәахындаз!
– Усҟатәи улыцәшәо дыҟаӡам!
– Шьҭа ҳзыцәшәогьы ҳаздыруам.
– Мама илҳәои?– ланхәа длызҵаауан.
– Радоу дызбарц сугароуп ҳәа сыхҭалкит.
– Дааугар акәын.
– Дабаазгои! Ллаба лҽанҵаны, аԥшьбатәи аихагылахь дыхәнызгома? Алифт аус анауеи ианамуеи еиҟароуп.
– Дзымхәнар ҳәа ушәома?
– Ее, дзымхәнара ббахьоу.
Уи иԥҳацәа днарзыԥшит. Нара лаҳәшьеиҳабы лҽаалыҟәгашәа дтәан. Лара насыԥ лыман, лаҳәшьа дычмазаҩызаргьы деибга дахьылбоз. Аиҳабы лакәзар, леиҵбы
длацәажәон, дҿаԥха-ҿаччо, асҟатәи лгәы ҭыҷҷаауаны димбозижьҭеи ашықәсқәа миасхьази. Лцәаԥштәхәы маҷ-маҷ ихынҳәуан. Лыблақәа ракәын макьана дшычмазаҩыз
узырдырҵәҟьоз.
– Ҳусқәа шԥаҟоу? – аҵыхәтәан дааҩнашылеит шьыжьы аахыс изызԥшыз аневропатолог.
Аб, Нара диманы, ахышә азааигәара днатәеит, ахәшәтәҩы диԥырхагамхарц. Ан аԥҳа
дҩаргылан, аневропатологи ачымазаҩи акыр рҭаххозар ҳәа рзааигәа дааҭгылт аҳақьым.
Радоу лшьақәыӷәӷәара шбзиаз аагәеиҭеит. Лпульс цәгьамызт, лгәи лрыԥҳақәеи ишахәҭаз
аус руан.
– Џьаракыр хьаа бызцәырҵма?
–Мамоу.
– Беиӷьу беицәоу бгәаныла?
– Сеиӷьуп.
– Бгәалаҟазаара шԥаҟоу?
– Ибзиоуп.
– Уи саргьы избоит. Бнапқәа сырбеи? – лнапқәа рызқәала иааникылан, лнапсыргәыҵа
ҟәымшәышәқәа ааирԥшит. – Ари закәи?! – ихаҿы ааицакит. – Бан лнапқәа гәаҳҭапи! – ан
лнапсаргәыҵа ааиҵылхит, еиҟәышьшьа-еиҟәыддын, лнацәкьарақәа ӷьашьак рымазма
угәахарын. – Уо-о! – иҳәеит иара, ихаҿы аалашан, иибоз анапқәа саркьаны ицырцыруазшәа. – Брыхәаԥши! – ачымазаҩ лыхшыҩ нарзишьҭит. Аус луеит. Бара аус буӡом. Аус
булароуп. Аӡыхь ацынхәрас ӡырԥхала мацара бҿы быӡәӡәоит. Аӡы ршцәаны бҽыбкәабоит, иаацәырхьшәашәаны бҽыкәабала! Ишысҳәақәо бныҟәаӡомызт азы, ацәгьахәыцрақәа
бхы иҭапапоит.
– Уи аус лҳаруеит, – дҿызхуадаз ҳәа ачымазаҩ дшыԥшыз, лаб ахәшәтәҩы наиқәҿиҭит.
– Илуази? – аневрапотолог иаҳауаз иаҭәеишьомызт.
– Длаҵон, драшәон, иҭалгалон. Акартош аҵхра ааигәа ҳалагеит.
Ҳашнеиуа аџьқәреи ҽаҩра ҭаагалароуп.
– Заҟа килограмм акартош ыҵышәхи?
– Тоннаки-бжаки.
– Лнапқа ас изыҟази?
– Анапҭарԥа лымхалҵан, аӡаӷь ықәымларц, лнацәкьарақәа ԥхасҭамхарц.
– Аус булароуп, – ахәшәтәҩы ачымызаҩ илыдиҵон. – Ахәыҟаҵарҭаҿ чанахқәак
быӡәӡәеит, бысҭак буит ҳәа акәӡам исҳәо. Иӷәӷәаны махәҿала аус булароуп. Аԥхӡы
былԥхлароуп.
– Аԥхӡы сылҵӡомеи, – дҿаԥхаҿаччон лара.
– Убасҟатәи аус булароуп, аԥхӡы былхәаҭа ицартә. Ибылҵаанӡа баҟәымҵлан. Аԥхӡы
ибылоу ацәгьа-мыцәгьа агоит. Аусура ашьҭахь, бааԥшуеит, аԥхӡы былабаанӡа, нас аӡы
аацәбырҟәандоит, бҽыбкәабоит. Еилыбкаама?
– Аи! – «ааи» ацынхәрас, уи иааркьаҿны аҭак ҟалҵалон.
Аусураз ииҳәоз ахьынӡаиашаз еилылкаауан. Напыла аусура лҭахӡамызт, илцәымӷын.
Аха дыззыркуазаалак мап ацәылкуамызт, иаразнак лҽааиҭакны лҽыназылкуан. Усурала
лгәы лхалыршҭуан, лхәыцра бааԥсқәа, лцәалашәара мҽеиқәа, – зегьы наԥхьалцон. Аусура убасҟатәи алшара лнаҭон. Уажәы аневрапотолог аус ӷәӷәа лҽадылцалаларц
ахьлабжьеигоз дагьаршәон: лхәыцрақәа цәырымҵырц, напышьашәала аџьабаа лбалар
акәхызма?
– Ҽыкәабара амшын ахь бцалароуп, – иациҵон иара. – Ара инхо, еиҳараӡак аԥсуаа,
амшын шәзынҭаԥшӡом.
– Аӡиас ахь дцалон, – ҿааиҭит аб адыҩегь, аха игәалашәон аҵыхәтәантәи аԥхынраз
уахьгьы даҟәыҵхьан, лаҳәшьеиҵбы иагьа длыхәазаргьы, лара илҭахӡамызт.
– Аӡиасгьы уаҳа назҭахым ауми, – аневрапотолог дақәшаҳаҭын. Амала ԥыҭрак амра
бҽаҭаны уа бҭазароуп. Арҭқәа бзыҟаҵома?
– Иҟасҵоит.
– Бҽырҟәыӷаны бхы мҩаԥыбгалозар, абыржәыҵәҟьа аҩныҟа бдықәысҵоит, – ииалырҟьаны ҿааиҭит иара, илеиҳәаз итәаз, ларгьы дналаҵаны, ишазԥшымыз дырны. – исҳәо зегьы ҟабҵома?
– Акрыздыруоу.
– Ус акәзар, цқьа балымгаӡацт, даҽа ԥыҭрак баанкылатәуп, гәырқәак былаҵатәуп.
– Мамоу, мамоу! – дааӷьаҵәыӷьаҵәеит аӡӷаб. – иҟасҵоит.
– Ус акәзар, таблетқақәак бысҭап, аҩны ижәла. Абри аахәатәуп, –бӷьыцк ан лахь инаирхеит.
– Арҭ? – ихәыҷымыз целлофан пакетк азна ахәшә налирбеит.
– Урҭ шьҭа илҭахӡам. Дыжәга аҩныҟа! Шьҭа ара ус лымаӡам. Абзиараз! – дындәылҵит.
Лара дыццакӡомызт, дыԥшын Манча даауазар ҳәа. Уи макьана лхы иԥнаҟаӡомызт лаб
дшыҟаз, иара дышзымааиуаз. Даар лҭахын, дыԥшын. Лҭагылазаашьа зеиԥшраз лан
еилылкаауан, уи азы уигьы дыццакцәомызт. Аб ирласуан, заа аҩны днаргар иаҳа аӡӷаб
илзеиӷьын игәахәуан. Ан уи дындәылылган, диацәажәеит. «Иара дизԥшуам,
ишԥаузеилымкаауеи?» «Шәца аҩныҟа иҳәеит, нас ара шәтәазаауама?» – аб иџьеишьон.
«Хәымҽханынӡа хәыҷы-хәыҷы дазыҟасҵап, усқәак умазар, уца!» «Аеи, усқәак сыҽрыхьыгӡаны, саап. Аҷкәын дааир, димбар аҩныҟа длеип» иҳәан, дцеит шьҭа. Абык арҭқәа
иирҳауазма, ари ииҳәазгьы иҿыҵшәазма, аха уаҩы иимбацыз хылаӷьарак иҿықәгылан,
аиқәырхара иунамырҳәози иунамырҟаҵоз арбаныз.
– Нас ҳцома? – аԥҳа ан длызҵаауан.
– Ибҭахызар ҳаҟазаап, ибҭахызар ҳцап. Баб хәымҽхан дааиуеит, ҳзымцаргьы Нара
дигароуп. Манча, ара бимбар, аҩны длеиуеит, амала ишыбҭаху.
Аӡӷаб деиҭанықәиахт. Лаҳәшьеи лареи амодақәа ирыхәаԥшуан, ран шәҟәык
дахьынӡаԥхьоз. Шьыбжьха еицырфеит. Маҷк абарҵаҿ итәан, аха ачымазаҩ уаагьы мцхәы
илзычҳауамызт. Дызбарц иааиуаз драцәажәон, шьҭахьҟа аҩныҟа дшоурыжьыз ралҳәон.
Аиҳараӡак урҭ зыҿцәажәоз лан лакәын. Уигьы шьҭа лгәалаҟан.
– Шәоурышьҭит ҳәа саҳаит, – даакылсит Аида, лыблақәа лхаччо, лхаҭагьы дҵарӡа,
лшьаҿа сса ирлас-ырлас еихыго.
– Ҳаушьҭуп, ҳазҭыҵуам акәымзар, – лҳәеит ан.
– Иззакәи?– иџьалшьон Аида.
– Усқәак ҳамоуп, аха ирласны ҳақәҵуеит.
– Агәабзиара Анцәа ишәаҭәеишьааит!
– Бахьаҳзааԥсаз даараӡа иҭабуп!
– Бызхаҭабуазеи, џьыбшьт! – Аида Радоу длыгәӡын, дшааиз еиԥш дыццакәа
днахынҳәит.
– Нас ҳҽеидаҳкылома? – акыр данхәыцқәа, Радоу лан лахь даақәгьежьт.
– Аеи, бан дбыкәыхшоуп.
Абгьы дааит, длыҵагыла ихала длыбааигарц. Амҩа ианын. Арахь данааигоз ҳәа
зынӡак лхахьы иааиуамызт. Амардуан даныхәнигоз заҵәык аарла илгәалашәон.
Лхәыцрақәа лзеидкыломызт, илцәеиԥхьыттон. Аҩныҟа амҩа данын. Ааигәа акәымзи
«зынџьырла» лнапы, лшьапы анҿаҳәаз. Усҟан аамҭа цаӡомызт. Ас ҩы-мшы, хы-мшы дышиазаауаз анларҳәа, шықәсыла деиқәԥах дрымазаауазшәа лгәы илнаҭон. Ус аҵкьыс…
ҳәа лхы иааҭашәахуан. Амала, лхы дамыхәо данышьҭала, дгылар лҭахын, адунеи
анықәԥшра даҳәон. Лани лаби, хаз-хазы иаалхагылацыԥхьаӡа рцәаара лбон.
Илҭахӡамызт аӡә дахьаалхагылоз, думбеи дук аалхаҳауазшәа лгәы илнаҭон, аха
дааҭынчхон урҭ ацәаара зтәыз анеиллыргалак.
– Ашоура сакит, – амашьына дакын, лыблахаҵ гьежьуан.
– Абаа, иаачҳа! Шьҭа ҳааиуеит, – аб агәарбжьара дныбжьалан, амашьына агәашә
инадиргылеит.
– Аҩныҟа сахьаауа хасҵаӡом, – агәарԥ дынҭалон лара.
Абарҵа дыҵагыланы дыԥшуан дызшәилоз, дзыршәоз, дрыԥҟарц ирыҵаҟьалоз ланду,
ллаба лҽанҵаны. Лгәы иалан ахәшәтәырҭахь лмаҭа дылбарц дыргаанӡа, лара дахьааргаз. Уи аҽнгны дааргарын ҳәа дыԥшӡамызт, аха данаарга шьҭа дышхәарҭамыз, хар лымаӡамызт ҳәа дшырымжьоз еилылкаауан, Лара дыҩны лмаҭа дылԥыларын ҳәа уҟазу,
дыԥшын аӡӷаб дааины дгәыдылкылозар ҳәа.
Уахыла аб усура данцалак, иҩызцәа ирымихуаз машьынала, даабжьалон Манча. Рынхарҭа давалаанӡа, џьара асигнал ҟаиҵалон. Ан илдыруан уи иара шиакәыз. Дахьыҟазаалак даацәырҵуан лара, уи иакәзу, иакәымзу, аӡәыр дицзу, дицымзу еилылкаарц заа
диԥылон. Иҿыцыз аҩны ак иарҳәазар, урҭ иргәамԥхаз ак ыҟазар еилылкаауан. Нас даныхынҳәлак, лыԥҳа даалышьҭуан, мыцхәы днымхацәарц налабжьганы. Амашьына
агәашә иаԥырганы иахьдыргылоз иҟазу, џьара ицазу уажәы-уажәы игәалҭон алашьцараҿ
уи шыуадаҩзгьы. Аӡӷаб даныхынҳәлак длызкылԥшуан, лгәалаҟазаара еиӷьзу еицәахазу
еилылкаарц. Лгәышьҭыхра акәын уажәыҵәҟьа аус злаз, акәымзар, ргәашә анаҩсан ауаа
ирбо-ираҳауа лыӡӷаби арԥыси анк еиқәлыршәо збахьадаз, аха ус иақәшәеит, изықәшәаз
рхы андраалар акәын. Шьҭа ан лзы ак рзырҳәазма, ирзырымҳәазма, бзиак рхырҳәаазма,
ирхырымҳәаазма, – зегь лзеиԥшын, уи акәмызт, рыгәхьаа лкӡамызт, хара имхәыцӡакәа
ицәажәон ҳәа илԥхьаӡон. Дзыниаз ахҭыс иақәшәаанӡа, лара лҭагылазаашьа рзеилкааӡомызт, уи дырны. Ухы-угәы анеибгаз, ԥҟарақәак урықәныҟәон, зегь зҿыз ак наугӡон,
урылацәажәон. Иумбацыз, ма уахыччон. Уаҩ дызқәымшәацыз уанақәшәалак, уажәраанӡа
ухахьы иузаамгашаз ахәыцрақәа узцәырҵуан, узнымиацыз аусқәа рымҩаԥгара уҽазукуан.
Арыцҳара уанхықәгылалак заҟа уарҟәышуазеи! Ухахьы иааумгоз амҩаԥгатәқәа рыуа
иухәарыз алухырц, заҟа уԥшаауази!
Аԥшәма Радоу диган, аневропатолог ҿыц диирбеит. Аԥсихиатр дидырбарц рабжьеигеижьҭеи, аб дцо-даауа ииҳәоз – ус иҟаз аҳақьым дахьиԥшаарыз издыруамызт. Урҭ
Аԥсны имаҷхахьазаарын, араионқәа рҿы уаҩы дуԥыломызт, Аҟәа заҵәык џьара
ицәыҵатәан, аха иаба? Ахагацәа рҭыԥ ҳәа иахьашьҭаз иахьыԥшаатәыз ҳәа дхәыцуан иара. Уамашәа ибон Гагра ихьырзымдыруаз ус иҟаз ауаҩы дахьтәаз. Амала урышьҭалар
иумԥшаарыз дарбаныз, уи азы хықәкыла аҳҭны-қалақь дацзаракәын. Аԥшәма ԥҳәыс
ахәыҷы длыцны дцар лҭахын, аха иара имуит. Зны, ихала дцаны, ачымазаҩ зҿы днеигашаз диԥшаар акәын, акәымзар уи лыблахаҵ ыргьежьуа, амашьаны дақәыртәаны,
аԥсихиатр диԥшаарц, ақалақь далазаауазма. Ус иара иусушьамызт. Арҭ еибырҳәақәоз
аԥҳа илаҳақәеит, ҩнык еицыҩнамзи, гәарԥк еицҭамзи.
– Илашәхи аԥсихиатр? – ҭынч даақәгылеит лара.
– Биҳмырбои, ииҳәо ҳмаҳари, – уи лгәы лырҭынчуан ан. – Хәшәқәак ҳаиҭар ҟалоит.
– Мамоу, мамоу! – аԥҳа лхы лҟьон, уи шылҭахымз ала. – Ахәшә сзычҳауам.
– Исзычҳауам бҳәоит, анс зегь еидкыланы иразнак ибжәуеит, – дыччон ан.
– Иаласхи ахәшә! Сара сычмазаҩӡам, – ахьаа-баа змамз аԥҳәызба, дычмазаҩын лхы
лбаҵәҟьомызт.
– Бычмазаҩӡам, аха беиӷьхарц ауми. Знык биҳарбар, ииҳәо ҳмаҳауеи, дычмазаҩӡам
иҳәаргьы ҳаздыруамеи.
– Сара сычмазаҩӡам. Арахь убыржәы уа снажәгар, дцо-даауа зҵаарас иҟоу зегьы
сиҭоит. Сара акгьы сгәаласыршәарц сҭахӡам.
– Нас ас ҳаихәаԥшуа ҳтәазаауама? – ан илаҳауаз иахылҳәаарыз дақәшәомызт. –
Џьара ак ҟамҵаӡакәа ҳазтәашам.
– Иаҳа еиӷьуп аԥсышәала ак ҟашәҵақәар, – Радоу лан иналабжьалгеит.
– Ибҭахи иҟаҳҵарц?
– Сыздыруам. Шәнаҵаа-ааҵар ирҳәо шәмаҳари.
– Убри иаҳа агәра бгома?
– Иаҳа сгәы аарҭынчрашәа збоит. Аҳақьымцәа сзычҳауам. Ицо-иаауа ус зыҟауҵеи, ас
зыҟауҵеи ҳәа ухҭаркуеит. Ҿыц зегь агәалашәара сцәыцәгьоуп.
Мчыла думаны џьаргьы узцомызт. Лхы иҭашәаз здыруадаз. Арахь хәшәтәҩыда, занааҭла уи иазыҟаҵаз, аԥышәа ду змаз ида лалыргараҵәҟьа цәгьан. Ирыԥсыхәоузеи? Ан
аҩн усқәа дырҿын. Зны ауҭра дҭан, зны ажәгәараҿ арахә дрылан, зны аҩны дыҩнан.
Еснагь лызблак лыԥҳа илзырхан. Уи лхымҩаԥгашьа еиԥшӡамызт. Уажәы-уажәы лҽылыԥсахуан. Лынаиааи маҷхеит, уажәраанӡатәи лыҵарра абаҟаз. Ирлас-ырлас дааԥсон.
Ашьшьыҳәа днаиааиуан. Аиӷьхара даҿын, аха даараӡа ирмаҷӡаз шьаҿан ԥхьаҟа иҟалҵоз.
Зынгьы лыҳаиҭ-ҟәиҭ ыҟаӡамкәа дааҭанагалон. Амала илыхҭысқәаз лӡаӡомызт, зегь лан
илалҳәон, уи шьаҿа ӷәӷәан аиашаз. Аха ацхыраара бзиаҵәҟьа лыҭатәын. Зԥшра ҟалаӡомызт. Закәытә хлымӡаахыз лхы иҭашәаз иалудраази.
Уи аҽны шьыбжьоншьҭахь аԥшәмагьы аҩны дыҟан. Лара лыԥҳа акрылҿалҵеит, лыԥсы
лшьарц налабжьалган, уи данца, аҭаацәара аишәа инахалартәеит. Нас зегьы анеиллырга, аӡӷаб, диазарц гәалҭарц длызнеизар, дыцәан, дԥышәырччозма уҳәо лыԥшра анылба,
ԥхыӡ бзиак шылбоз лдырын, дылԥырхагамхарц даахынҳәит. Амхы, аҟәыд алылхырц, далаларц лгәы иҭан, лусуга маҭәала лҽаалыԥсаххьан, лԥыраҳәа дшашьҭаз, агәашә шыҟаз
машьынак абжьы геит. Лдиректор Мысҭафа иакәын, даҽа ҩыџьа арҵаҩцәа ицны, агәарԥ
дааҭашылахьан. Ишуаз ала ҽынла ишҿаҳәаз рдыруан дара. Лара днеиаанӡа, аԥшәма
днарԥылахьан. Ачымазаҩ дшҟаз еилыркаарц ишлызҵаауаз, ашәшьырҵахь иаарган,
иладыртәеит. Аԥшәма ианакәызаалак, асас ҳаҭыр иқәиҵон ҳәа, мцхәы дцәажәаӡомызт,
иҵаулаз уск даналацәажәоз акәымзар. Лара лакәын иҷырҷыруа ирхагылаз, ирыдтәалаз,
рымаҵ зуаз, убарҭқәа ирылагӡаны, ргәы змырҿыӷьуаз. Даргьы ирҳәаша роуан, ацыфа анроулак, изымцәажәарызи. Дара усгьы рыжәтәк рбар ҟалаӡомызт, ахаатә-мыхаатәи зеиуа
уҭахыз ӡы злеи анырзықәургылалак, уаҳа акыр рҭахызма. Ашыла џьаџьа иалхыз абысҭеи
асыӡбал ҟаԥшьи роур, зынӡак ибзианы имчози, аха уажәы усҟатәи изԥшуамызт, Аҟәантә
ршкол ахь иццакуан, уаҟагьы хәлаанӡа инарыгӡашаз усқәак раԥхьа ишьҭан. Шьҭа ицарц
агьрыгымхо иштәаз, ирҭахҵәҟьаз Мысҭафа иаацәыригеит.
– Ианга Виктор-иԥҳа, аусурахь шәҭыҵыр дара иаҳҭахын.
– Сароу?! – иахылҳәаарыз лҿамшәо иааџьалшьеит. Сызнеиӡом ҳәа сымҳәахьази…
– Ҳаицәажәақәан, иаҭахны иҟалозар, шәԥҳа илхылаԥшыша аӡә дҳаԥшаарц иақәаҳкит.
– Акырздыруоу …Усҵәҟьа иаҭахӡам, – асҟатәи лусура ахә ахьыршьоз лгәы иаахәаны
дшьақәнарҟьон аха, – исылшап ҳәа сыҟам.
– Деиӷьымхои?
– Деиӷьуп, аха лхылаԥшра ӷәӷәаны иаҭахуп.
– Аԥшәма зҿимҭуеи?
– Ҳахәаԥшып, – иҳәеит уи. – Ҳзеиԥшрахо аабап.
– Шәреспублика ахәыҷқәа рзоуп, еилышәымкаауеи арҵаҩцәа бзиақәа шырҭаху? – иаахҵәаны мап мкыкәа, гәыӷрак рырҭазшәа ргәы иабон, ргәы иаахәаны иҩагылақәан, амҩа
иқәлеит.
– Арҭ ишԥарзызуа? – рмашьына анца, агәарԥ аҿы илыргылаз аишәа еицарса хәыҷы
еилырго, лыԥшәма дааизхьаԥшит.
– Макьана џьара бызцо збаӡом.
– Нас изургәыӷи?
– Аус злоу бара боуп. Беиԥшхарашәа ббозар, усура бҭыҵ, ма ари ашықәс нбырҵәап.
Радоу даҽа мшқәак рыла деиӷьхап сгәахуеит. Нас аҩны ланду дыҟами, саргьы ирласырлас саакыдгылоит. Лхаҭагьы лхы мацәыск шьҭа иҭашәап ҳәа сыҟам. Ажәакала, даҽа
жәамшҟа бааԥшыр, нас бзеиԥшрахо ббап. Уаанӡа аԥсихиатр диҳарбап.
– Аԥсихиатр иахь дугар лҭахӡам. Удыруоу? Аԥсуала ак ҟашәҵар иаҳа еиӷьуп лҳәеит.
– Уи закәыхи?! – иааигәамԥхазт, аха уаҳа акгьы ахимҳәааит. – Хәыҷы-хәыҷы дазыҟаҳҵалароуп, – иҳәеит, ԥыҭраӡак анҵы.
– Ак уасҳәоит, – зҵаарак ахь диасуан лара. – Иугәалашәома, Фаҭџьал зны дычмазаҩымхази? Уигьы абас акы дацәшәозшәа дҟалеит уҳәон.
– Сара уи слызцап ҳәа сгәы иҭан, – рҩыџьегь уи ргәы дахьеицҭашәаз маҷк
иааџьеишьеит иара. – Слызҵаақәар цәгьамызт.
– Илыхәарҭахақәаз ҳәа уаалызҵааҵәҟьеи. Мҩак ҳақәылҵаргьы иудыруеи.
– Ҭагалара мза ианын. Уахыла шьҭа ааҿыхьҭахома уҳәо, аамҭа неихьан, ҽынла макьана ркьаҿқәа рышәҵаны ишдәылҵуазгьы. Ани аби рыԥҳа ԥшак лылалар ҳәа ишәон, аиҳараӡак аб. Аӡӷаб ахьшәашәара лхы иҭаланы, деихачеигәач дҟанаҵар, деицәанатәыр
иҭахымызт, усҟан лыхшыҩ аус цқьа иамуа, дзымхәыцуа даарымпыҵахар, иудыруази лчымазара шылхыҵхьаз. Арахь, маҷ-саҷк аҩныҵҟа иҟалҵон акәымзар, ус ӷәӷәак макьана илдыруӡомызт, лцәалжь ԥсыҽын, чмазарак цқьа изаҿагылаӡомызт. Ус анакәха, деилаҳәазар
иаҳа еиӷьны, лҽеилалҳәаргьы ашоура лзычҳауамызт, уигьы аԥсыҽра иаҷыдаран. Ани аби
рыԥҳа лзы рыгәҭакқәа еибырҳәон, иаҳа амҩа дызлақәырҵашаз иашьҭан. Лара лҿы
идырмаӡон, аха зегьыҵәҟьа рзымҵәахуазаарын. Ҩы-мшҟа рышьҭахь, ачанах шылӡәӡәоз,
лан даалырӡырҩит:
– Аусура бцар зыбҭахыми?
– Уи атәы базҳәада? – иааџьалшьеит ан.
– Сара бысхылаԥшратә убасҟатәи сычмазаҩума? Схы збартә сыҟоуп. Нас акурсқәа
рахь сныҟәо салагоит, убрахьгьы бсыцзааума? Бысцәымшәан, усура бца!
Лыԥҳа илабжьалгаз дазхәыцуан лара. Лхала дынлыжьыргьы цәгьа илбомызт. Лымала
даанхар, иаҳа усутәык лоуан, лан иҟалҵашазгьы лара иналыгӡарын, лхала лаамҭа лшарын, иаҳа лхы дақәиҭхон, лгәабзиара дацклаԥшрын. Аха иакәымз ак лхы иҭашәахыр?
Зегь раҵкыс дзыцәшәашаз убри акәымзи. Уи амчыбжь аанҵәаанӡа, лхәыҷы длышьклаԥшцәон, лхымҩаԥгашьеи, лҟазшьеи, аҩнаҭа дшырзыҟази, илҭаауаз лҩызцәа
дышрыҿцаауази, – деиӷьымхозар дызлеицәаз ҳәа агьылбомызт. Амчыбжь анҵәамҭаз,
Ԥара дааит. Уи ашәахьа ашьыжь втобусла Башаран-коллеџьҟа амҩа дықәлон.
– Егьи ашәахьазы усура слеиуеит, – лҳәеит ан. – Адиректор исызиаҳәа, заа амш аизшараҿ садырбааит. Еилукаау?
– Еилыскааит, – Ԥара ишәыра аашьҭихын, иаб дынишьҭалеит. Уи автобус
ааҭгыларҭаҿ длеигарц дыҟан.
Ашьыжьтәи аҩн усқәа даарылган, Нара ашкол ахь ддәықәылҵан, ланхәеи лареи
акреицырфеит. Радоу дымгылаӡацызт, уахыла хәшәык лжәон, аневропатолог иабжьгарала, уи шьыжьла ирлас даргылаӡомызт. Дангылагьы, лиарҭа аилыргара лцәыцәгьазма
лгәахәуа, лыблахаҵ гьежьуан.Длалбааны лҿы анылыӡәӡәа, шьыжьхьафараз лан даалыԥхьеит. Аӡӷаб илбон ҷыдала лхәы шыҟаҵаз, егьырҭ зегьы акрырфахьан.
– Нан! Шәарҭ ишәфо саргьы исымфои, агәхьаа быҽзабыргои?
– Уи аамҭала ауми.
– Иаҭахӡам. Сгәы иамгакәа, афатә, еилысхуазар, акы иамусын.
Уи лхәы лнапы налыркит. Аӡы лтарц дахьындәылҵыз, ан асигнал бжьы ркьаҿны илаҳаит. Манча даазар лгәахәын, амҩахь днаԥшызар, амашьына наскьаганы агәрабжьара
ибжьагылан. Аӡӷаб лыкрыфара даԥырхагамхарц, лхала агәарԥ днықәсит. Арԥыс амашьына дыҩҭыҵит, лара илзымдыруазгьы аӡә уа дҭатәан.
– Лаб дцахьазаргьы дцахьеит анугәахә, уаакылсит– дыччон лара, алаф илхуа.
– Уигьы сазымхәыцкәа сыҟам. Лгәабзиара иаҳәои?
– Аиӷьхараз хара дзымцацт, аха дагьеицәам, – лҳәеит, иацы аахыс заҟа дыбзиахарыз
зигәахәуаз, арахь иара шамахамзар есымша даакыдгылон.
– Деицәамхагәышьааит нас, аус злоу уи ауми. Амала лцәажәашьа мчушәа збоит.
– Лчымазара лҟазшьа арбааԥсуашәа збоит, умбои. Деидараха дуоур сҭахымызт,
улҟәаҵыр иаҳа еиӷьхар? – уи ус зылҳәоз, иара изааигәаз аӡӷаб лчымазареи лҟазшьақәеи
рзы цәажәарақәак шрымаз ллымҳа иҭасхьан.
– Ишәҳәо закәи… Сара саҭамзааит, аха иалсхшаз далсххьеит.
– Арҭқәа зегьы узрыҵымгәар ҳәа сшәоит.
– Шьҭахьҟа сызхьаҵуам. Лара слацәажәартә дыҟоума?
– Уажәыҵәҟьа даасышьҭуеит.
Днахынҳәит. Аӡӷаб акрыфара далгон. Ашьшьыҳәа дҩагылан, ачанахқәа аақәылхын,
илыӡәӡәан, рҭыԥ инықәылҵеит. Адиван днықәтәеит. Ландугьы уа дтәан. Еицәажәон. Радоу лгәалаҟазаара лаҟәын узҳәомызт. Ланду длыхәлаччон. Ианакәызаалак, даныхәыҷыз
алаумҵозар, лгәы иҭаз лҵәахуан, деихаԥсы дыҟазшәа акәын ишлылацәажәоз. Уи аӡӷабра
лҽаныназылкаанӡа даҽакала лхы аалырԥшыхуан. Идырмаӡашаз акы иахьлаҳауаз заҟа
ирымҳәарыз, иахьеилатәаз уи амаӡа аацәырылгон, акы инаҵганы.
– Ара бааи! – лан адәахьыҟа длыԥхьеит. – Манча дбызԥшуп, – аӡӷаб данаадәылҵ
амашьына ахьгылаз наллырбеит.
– Ишәыхьи? – анхәа дҵаауан, лмаҭа агәашә шыҟаз лҿаныналха.
– Аҷкәын дааит.
– Ҽнак димбар дыԥсуеит, ари закәи, сбыкәахшеит, – уамашәа илбон анду.
– Агәылацәа ҳаилыркаақәандаз, макьана ҿырҭуам аха, – анаԥшцәа ирҳәашаз усгьы
дазхәыццәомызт, амала лгәы аҵан ак ҭаршәзар акәхарын, ас анылҳәах.
– Ус ҳақәшәеит, ҳабацои, лгәы ҳзасуам, – лҳәеит анхәа иааџьоушьартә. Издылҳәаларыз лзымдыруа, ан иаалгәалашәеит ахаатә-мыхаатә џьарантә ахәыҷқәа ианырзааргалак,
ирырҭаз зегь ааимҵәаны ишырфоз. Радоу акы лҿы инҭалҵон, егьырҭ лҵәахуан. Ԥыҭк
ҵны, ирфаз анырхашҭлак, лара илҵәаххьаз аацәырылгон. Лҩызцәа лықәпапаны дыркуан,
ианлеисуазгьы убарын, лара рԥсы еибаркны акакала ирылҭон, лхаҭагьы лгәы иаахәаӡаны илфон, амала илфоз аҵкыс илыдибаҳәалоз ахьлыцрасуаз даргәырӷьон. Урҭ рыгәҭаны
дыҟан, рыхшыҩ шынеибакәыз лара илызкын, ишылҭахыз илырхәмаруан, лызхара дычон,
дгәамҵуамызт. Адунеи агәҭа далагылазшәа лбон. Ан уажәы илхәыцуаз даҽакала
дазнеиуан, усҟан ахәыҷқәа лыргачамкуазшәа ахьылбоз дышлацәҳалозгьы. Уамашәа
иубашаз дара ахәыҷқәагьы лара дырҭахын, излыдҵуамызт. Аиҳарак Ԥареи лареи еиҩызцәан, еицрыҵуамызт. Нас иара дарԥысхон, даҽакала иҽиԥсахуан. Уи аамҭаз лара Нара
иаҳа длыдҳәаҵалон, даалыцрымшәаӡо длышьҭан, длырхәмаруан, акрылҿалҵон, деилалҳәон-деилалцон.
Аиашаз, уаҩы иимбацыз хәыҷызшәа илыхәаԥшуан Радоу, Лара лхатә ҟазшьақәак лыман, егьырҭ дызларылукаашаз. Лабду шьҭа ииарҭа дзагәылымҵуа даннеихьаз акәын.
Ланду ихәы изаалган, аха аӡыша дшакыз анлеиҳәа, длалбааит, уа лҽеиқәлыршәаанӡа
маҷк даанхеит. «Дааиаанӡа, Даду, сара акруҿасҵап», – лҳәан, Радоу уи иаԥхьа
днықәтәеит, ачанахи амҳаҵәи аашьҭыхны. Ланду дааиаанӡа, ақашь иҿаҵаны далгахьан.
«Сыԥсыр сиарҭаҿ уаҩы дышәмыриан, Радоу, бара биала!– иҳәеит иара, ҿаҭахьала ӷәӷәак
ҟаиҵазшәа игәы иабаны. Ан агәарбжьарахь днаԥшит. Амцхә еидхалацәар лҭахымызт, аха
аԥҳа лхала дгьажьаанӡа длыԥхьаны даалгар лцәымӷын. Иҿацәамзи, рхы рдырны иаарлас
инеидыҵрын ҳәа уҟазу. Ан агәарԥ днықәсын, ажәгәарахь днеит, акы лҭахызшәа. Акәтыҵра
дныҵагылан, кәтаӷьқәак хылхын, илгәыдҳәҳәала лҿаалхеит, лылаԥш шырхыз длырбарц.
Радоугьы шьҭьахьҟа лҿаалхеит.
Фарҭџьал лҵара далгахьан даара ибзианы, ареспублика аиҳабыраҿ аус луан. Уахь
диасаанӡа акәын, агәамбзиара лызцәырҵны, ана дыргон, ара дыргон ҳәа лыӡбахәқәа
Уарҭан иаҳахьан, ашьҭахь дыбзиахеит лара. Рҩыџьагь зны ианеиқәшәа, иара
длызҵаақәеит, аха ларгьы илыхьыз нҭкааны далацәажәозма, иалҳәеит хар шлымамыз,
ҿыц аус шылуаз даҽаџьара диасыр шылҭахыз уҳәа, аԥсҭазаара еснагьтәи аусқәа
дышрылахәыз убарҭан. Шьҭа даҽа усын, Уарҭан еиликаар акәын илыхьаз закәыз
нҭкааны. Лани лашьеи ахьынхоз харамызт, рыцәгьеи рбзиеи цуҭак аҿы еилан. Лара
Аҟәантә данаауаз амш еиликааит раԥхьа уи лан диԥшаан. Аҩынтә раан, аӡӷаб уи
лыҽиқәлыршәеит, лан ианлалҳәа.
– Ҳара ҳзықәшәаз усгьы ибаҳахьеит, Фаҭџьал, – иара усгьы дуаҩы ццакын, аҩныҟа
дылзымнеикәа, ашәшьыраҿ иахьааидхалаз длызҵаауан, – лареи бареи еиԥшу чмазара
ҷыдарақәак шәоузар еилыскаақәар сҭахын. Закәытә чмазарази бара ибыхьуаз?
– Исыхьуаз закәыз ҳәа иалкааны исыздырӡом. Акы сацәшәон еснагь.
– Уи шԥыкәу? Цқьа исзеилкаауам. Бзыцәшәози?
– Абыржәы-уашьҭан иакәым ак ҟалар ҳәа сшәон. Уажәи-уажәи исцәымӷыз ак саҳарызшәа збон.
– Бара бгәаныла уи зыхҟьазеи?
– Изыхҟьоз сыздырӡомызт.
– Уажәы ибдыруоу?
– Уажәгьы исыздырӡом.
– Еилкаауп.
Ус иҳәеит, аха еилкааз ҳәа акгьы лызцәыримгеит. Амала иара итәала лара лшәара
зыхҟьоз идыруазшәа игәы иабон. Избан акәзар иааигәа-сигәа инхоз ауааԥсыра
рыԥсҭазаара идыруан, рыцәгьа-рыбзиа далахәын. Ари аӡӷаб згәы ԥшқаз хәыҷын. Ашкол
аҿы аҵара анылҵоз илзымдыруаз акы ыҟан рҳәо лҭахӡамызт, лгәырҵҟәыл баша
ибжьылхуамызт, ахьтәы медал лыманы, ашкол далгеит. Аҵараҵара ишус мариамызгьы,
уаамҭа зегьы ашәҟәыԥхьара иамгози, иарбан конкурсзаалак имҩаԥыргоз ахь
ддәықәырҵон, Лара душьуазар мап лкуазма. Дыззыркзаалак лхы даара ибзианы иаалырԥшуан.
Лаб дшыҷкәыназ ачымазара шьҭиххьан. Урыстәыла дганы данԥырҟа ашьҭахь,
аибашьра иалагеит. Гагра ахы иақәиҭыртәхьан, Ешыра амца анакуаз аламҭалаз, аӡынра
далаԥсит. Аибашьраҿ иҭахаз аӡә иеиԥш, анышә дарҭеит. Убри ашьҭахь, жәыларак аан,
лаб иашьа иԥа дҭахеит, ҽнак бжьах ҽнак ақыҭан нышәаҭарада имҩасӡомызт. Иаарласӡаны лабду иашьа иаамҭамкәа дыԥсит. Аибашьра ааилгеит шырҳәоз, лаб иашьа аҩбатәи
иҷкәын авариа аныҟала, дҭахеит. Ицҭатәаз игәыла ҷкәыни иареи ҽнак анышә еицарҭеит.
Аҵәыуацәа, ара иаақәҵны, инеиуан нымҩахыҵ ҵәыуара. Згәы цаз аӡӷаб, хәыҷы-хәыҷла
арҭ лзеиқәыло мацара, зны маҷк дшәазар, даҽазны илзацлазар, аҵыхәтәан хшыҩла
дарчмазаҩит. Аиашаз, џьашьахәыла ҳахшыҩ еиҿартәазаап, уи аҵыхәанӡа аҭҵаара
алымшозар акәхап ҳаԥхьаҟагьы, амала чымазарас иааҵәырҵуа зегьы инықәырԥшәа
иҭырҵаауеит, атеориақәа еиқәдыршәоит, иаҳа-иаҳа аҵабырг иазааигәахо мацара.
– Сахьбазҵаауа бзеицәазар? Ма ибҭахымзар?
– Мамоу … Избан? – лхаҭа илаҳауаз џьалшьон. – Урҭ зегьы схыԥсаахьеит.
– Ишыбныруаз саҳәеи, ибцәымӷымзар!
– Уаҳа акгьы сзацҵаӡом. Ак ҟалар ҳа сшәон. Сышнеиуаз акрыфара сгәамԥхо салагеит.
Исыгхон. Сыблахаҵ гьежьуазшәа збон. Зны-зынла исфоз сгәы иқәгыломызт, исҿысхуан.
Сышнеиуаз сжьышәа сыхьуа иалагеит.
– Радоу лчымазареи бара бчымазареи ахьеиԥшым ыҟазар ҟалап. Зныкыр аҽшьра бхы
иҭашәахьазма? Саҭамзааит ас сахьбазҵаауа? – ицәымӷҵәҟьан уи азҵаара, аха аҭак имаҳар изычҳауамызт, ухшара дымҩақәуҵарц, узламгоз арбаныз.
– Усҵәҟьа акы схы иҭашәаны сгәалашәаӡом. Зны-зынла сҭыгга сҟалон, сзымхәыцуа,
издыруадаз убри амомент азы акы схы иҭашәозҭгьы, аха цқьа исгәлашәаҵәҟьом.
– Бзыҿцаауаз ахәшәтәыҩцәа зусҭақәада?
– Сызҿымцааз дарбану!
– Иахьцалак?
– Аневропатолог, аԥсихиатр, аԥсихолог, амассаж ҟазҵо, ажәлар рыхәшәтәыҩцәа…
Шьҭа рызынтәыкгьы сгәалашәом.
– Иаҳа ибыхәада?
– Исыхәаз ҳәа уаҩ дысзеилымкааӡеит.
– Амассажист илылыбхызи?
– Сжьышәақәа сыхьуа саналага, амассаж ҟабҵароуп ҳәа сарҳәеит. Москва
сышьҭамзи.
– Ибыхәама?
– Сыздырӡом. Иара ус, сыхдырра еиӷьхо иналага, схьаа аццеит. Убри азы исыздырӡом
уи ахьынӡасыхәаз.
– Быхдырра аиӷьхара бхьаа иазеиӷьхазар ҟалоит, ма, ибзыҟарҵаз амссаж абзоурала,
бхьаа тәо ианалага, убри быхдырра иазеиӷьхеит. Аха рыуа аԥыжәара згаз бара ибзеилмыргаӡеит?
– Убасшәоуп ишыҟала.
– Еилкааҵәҟьаны акгьы збымами? Бгәы ишԥаанаго?
– Убла иабо жьымдырк умазар, иумырхуеит. Уԥынҵа еихачыр, аԥша шулалаз рдыруеит. Аха ахшыбаҩ иҭоу аилкаара уадаҩуп. Ари зегьы абстракт усушәа збоит. Аԥсихиатри
аԥсихологи рнапала учымазара рызгәаҭаӡом, иуҿцәажәаны мацара учымазара ахкы
ҭырҵаауеит.
– Нас бчымазара зыхҟьаз ҳәа уаҳа акгьы барымҳәаӡеи?
– Аҟәа ԥҳәыск алаԥш бахҟьеит ҳәа салҳәеит.
– Иалылдрааи?
– Сан ара даалгеит. Уи алаԥшцәгьа ахьынтәааз ахышә ҳлырбеит.
– Агәра бгоу?
– Сызлыруам.
– Лышьҭалара иаԥсоума?
– Дықәҵны дцар лҭахын. Дышәзымԥшаар ҟалап. Дыҟоуп шәамахь ԥҳәыск. Колхьида
дынхоит, ақалақь иавганы иргоз амҩала хәык уныхәноит, ацҳахь укылсаанӡа, амандаринаҭра уҭалоит, иаварҵәишәа амҩа неиуеит лыҩнаҿы.
– Урҭқәа зегьы рыхәшәтәра агәра згаӡом ауп исыхьыз.
– Лара илҳәои?
– Аԥсихиатр иахь даагар лҭахӡам. Ажәлар рыхәшәтәрақәа сзыҟашәҵа лҳәеит.
– Лара уи агәра лымгои?! Дыжәгароуп. Аус злоу, даҽакала дхәыцуа дҟалароуп.
– Даҳзалыргап бгәахәуама?
– Иаашәылшо зегь ҟашәҵароуп, аха урҭқәа акгьы лыхәаӡом, лхала лхы дамаиааир.
Убрахь днеирц, егьырҭ зегь цхыраагӡақәоуп. Убас ауп сара ишызбаз.
– Лара лхала лхы лыхәшәтәыроуп?
– Аус злоу лхаҭа лоуп. Дықәԥалароуп аԥсҭазаараз. Далҵаанӡа дшәыхьчалароуп.
Ацхыраара ӷәӷәа лҭахуп.
– Фаҭџьал, даара бсыцхрааит ҳәа исԥхьаӡоит. Даараӡа иҭабуп!
Амҩаду шыҟаз дкылсаанӡа, иара инапы злеикрыз цқьа издырӡомызт. Аҟәа дцаны,
аԥсихиатр дишьҭаларызма? Ԥҳәыск аҩбатәи ахәшәтәырҭаҿ аус луан ҳәа иарҳәахьан. Аха
уи лахь амҩа шьыжьнатә дықәлар иаҳа еиӷьын. Ма уажәнатә ашәамахь ԥҳәыс лахь деихар еиӷьзу? Ҽнак бжьамхаӡакәан, есымша уск аԥҳа илзеиҿикаалар ихәҭан, дабымзи.
Дрыцҳаишьон, лгәабзиара ахынҳәра ахьыуадаҩхьаз, лынаиааи ахьыцәгьаз, илжәыз
ахәшәқәа уажәгьы анырра ҽеимкәа иахьыҟарҵоз… заҟа ҷыда ҽеимкәан еиқәиԥхьаӡарызи.
Амала, араҟа аццакрагьы ауӡомызт ҳәа, дааиԥхьхәыцуан. Шықәсыла иԥхасҭахоз
ахәыцшьа иаарласны иузышьақәыргыломызт, иара усгьы цқьа иаурызу здыруадаз. Арахь
лара аԥсихиатр иахь дыргар лҭахӡамызт, жәлар рџьашьахәра иаҳа агәра лгон. Ус
анакәха, иаҳа еиӷьын уи ашәамахь ԥҳәыс лыла далагар. Амҩаду ахь данкылс,
мраҭашәараҟа амҩа днанылеит.
Егьи аганала уазхәыцыр, игәы ижьозу здыруадаз, даҽа мҩак ала дахәаԥшыр иҭахын
иахьынӡааихьаз, аԥҳа лгәабзиара ахынҳәра маџьаназшәа ицозаргьы, усҟантәиҵәҟьа
русқәа цәгьамызшәа ибон, зны-зынла иара дшазхәыцҵәҟьоз акәымкәан. Аӡӷаб лԥсы
еиқәхарын, уи хадаран. Деиӷьхарын ҳәа иԥхьаӡаны, ахәшәтәырҭа дҭыргеит, лан усура
дҭыҵырц лгәы иҭан. Лара лхала аҩны дыҩнан, акомпиутер курсқәа рахь дцаларц
лҽазыҟалҵон. Уахь амҩа дахьанылоз ихаҭа иҭахӡамызт, аха, уаанӡа днеизар, аиӷьхара
мҩа еснагь дшаныз лхаҭа илымбози. Зегь акакәын, лгәабзиара наӡаны дахьимбоз игәы
ҭынчӡамызт, зынӡак дшьақәгыларазу здыруадаз, убри аилкаара цқьа ахьимамыз акәзар
ҟаларын, иара ҩныҵҟалагьы иҭыԥ дзамкауаз.
Аҩны дцаны, аԥҳа дааигар, дышиашаз ашәамахь ԥҳәыс длызнеигарын, аха иара ус
иҭахымызт. Диманы дыԥшаауа уи аԥҳәыс длышьҭалар, лԥсахы еибаиркыр ҳәа дшәон.
Еӷьын аҭыԥ зны иԥшаар, нас дышиашаз лара днеигар. Даҽакала иуҳәозар, акомфорт
дылзашьҭан. Уи адагьы, аԥҳәыс заа зегь леиҳәарц иӡбеит, нас лныршьа амҩақәа лхала
дрызхәыцыртә аамҭа лоурц. Ашәамахь ԥҳәыс ҳәсақәак лҭан. Даҽа ӡӷабцәакгьы амҩа илзанын. Зразҟы зхьааз аҳәса жәла ракәын. Хаҵак ихы игәхьааны акы дашьҭаны дубаӡомызт. Иҟаз-ианыз ҳәа данизыӡрҩ, уи аԥҳәыс ус лҳәеит:
– Иахьа, асааҭ акаҿынӡа, дысзаажәгароуп. Нас амза аамҭа цоит. Егьи амза бжьбанӡа
иҟалаӡом.
Лара дызҿыз агәра лгаҵәҟьозма ҳәа, аҩныҟа амҩа дахьынӡаныз, иара ихы дазҵаауан.
Уи имҩаԥылгоз лҵас ус еиԥшын, ианыҟалҵоз аамҭа акакәын, илыхәшәтәуаз дрыхәон ҳәа
агәра лгаҵәҟьон, ауаа лжьомызт лтәала, абас дышлызхәыцуаз, аҩны даакылсит иара.
Ашәамахь илҭаз аамҭа маҷын, арахь аӡӷаб дирццакыр иҭахымызт, аха дигарц игәы
иахьаҭаз налеиҳәеит, ларгьы деиҵамхаӡакәа лҽааибылҭан, лқәақәра игартә, диманы
амашьына дынҭалон, ангьы даацәырҵит.
– Саргьы сшәыццоит, – лҳәеит лара, лыԥҳа аԥхьа дынҭалартәан, лхаҭа ашьҭахьҟа
дынҭалеит.
– Акурсқәа рахь схынҳәыр сҭахуп, – лҳәеит Радоу амҩан. – Ишәцәымӷума? – рҩыџьегь
дрызҵаауан лара.
– Ибылшозар изаҳцәымӷи.
– Аҩны сызтәом, акы сахьаҿым, иаҳагьы схәыцра рацәахеит.
– Иакәқәам бхы иҭашәар ҳәа бшәома? – дҵааит иара, «иакәқәам бхы иҭашәома?» ҳәа
дҵаарц игәы ишҭаз, «бшәома» ҳәа нациҵеит, ахара дирԥшырц.
– Ааи, – лҳәеит Лара.
– Бзыԥхьо бгәалашәома, аҵарахь бцоит аха?
– Уаамак сгәалашәаӡом.
– Еилыбкаауама?
– Елыскаауашәа сгәы иабоит, аха еилыскаауа шмаҷу збоит.
– Бызхәцуама?
– Сышхәыцуа сгәаԥхаӡом.
– Нас аҵарахь макьана иҟабҵои?
– Хәыҷы-хәыҷла иалҵша аабап.
– Амҩан бхы базкылԥшлароуп. Амҩа бзышьҭхуазар, бҳашьҭып.
Иара еиликаауан иԥҳа илыхьыз. Уи лымацара аҩны дахьтәаз лзычҳауамызт. Издыруадаз иҽеимз ахәыцрақәа лызцәырҵуазар. Убарҭ лҽырцәылгар лҭахын, уажәы иҟалози уаҳа, акомпиутер курсқәа рахь дымныҟәар. Илцәыӡыз ииасхьан, аха аамҭа цацыԥхьаӡа ҿыц
ихдыртуан, убри дахьӡарын. Ашәамахь ԥҳәыс лакәын шьҭа хәшәтәҩыс иаазыдгыланы
иҟаз, илҳәоз раҳахрын, абар лара лҩнгьы. Иреицәаз уаҭахк аҿы ахәшҭаара дадтәалан,
илаҟәӡаз ҟәардәк дықәтәаны.
– Дзакәытә ӡӷаб ԥшӡоузеи, иааџьоушьап! – илзааргаз, иаразнак лгәы лызҭалартә,
лҭеиҭԥш ахә лшьеит, амала Радоу уи шылнырыз здыруадаз ҳәа аб дазхәыцуан, аха иагьа
умҳәан, маҷӡак акәзаргьы, иааигаз лгәы зырԥхашаз ҟамлакәа иҟаларымызт. Аӡӷаб
лыхшыҩ еизыркәкәаны лара лахь ихартә иҟалымҵеи, дгәыӷәуан иара. Аталант умазар
акәын. Аригьы агәырҵҟәыл аҭахымзи. – Ара бтәеи! – аӡӷаб иҳаракыз ҟәардәк
днықәлыртәеит, амца азааигәара, Лара дылҿатәан уҳәартә, лхаҿы лзеирханы, лхаҭа
ацәа амылхуан, амцаҿ иқәыргылаз аԥлакь иналыԥсалон, аӡӷаб лыхьӡи ларԥыс ихьӡи еилкаауа. Аб, ашә дылагылан азы, иԥҳа аҷкәын ихьӡ лҳәомызт, дындәылҵит иара, иԥшәма уа
дааныжьны, адәахьы ашәамахь ԥҳәыс лыбжьы иаҳауан: – Сара уаҳа исзеилкаауам
закәытә ҵасу ишәымоу, зегьы ирдыруеит аӡӷаб хаҵа дышцо, арԥыс ԥҳәыс дшааиго,
рыԥсҭазаара еиларҵарц ишеибаго, нас шәзырԥхашьои? – нас иареи лареи рыхьӡқәа
алаҵаны, уи лбызшәала дахьынӡаматанеиуаз, аб игәы дҭахәыҭхәыҭуан: «Ааи, уи бара
бхаԥыц иазкуам». – Аҵара аныбҵоз лаԥшык бықәшәеит, – лҳәон аԥҳәыс, аӡы иӡаалҭәылаз
ацәа ршы аныхьшәашәаха, иҟьаԥсӡа иааӡаалхын, еиуиеԥшымз аформа ҷыда иаанахәаз
асахьақәа дрыхәаԥшуа. – Аха уи бара дыбразҟӡамызт. Абри аҷкәын иоуп ибразҟыу, – иӡаалхыз ацәа ҟьаԥс дамыӷа данԥшылон, – уи даара дуаҩ бзиоуп, баҵкьыс деиӷьуп. Бзиа
дыббома?
– Мамоу.
– Нас амацәаз зимабхи? Хаҵа биццар бҭахыу?
– Мамоу.
–Ус бмыхәмарын! Аҭаацәа бзиа дрылҵит. Х-ҩык ахшара брызԥшуп. Иареи бареи
шәымҩа акыуп. Шәеиразҟуп. Аха акы бацәшәоит. Уи ус акәшәа бхы иҭабцалеит, уи иашам. Бзиа дзыбымбои?
– Убри еилыскаарц ауми ара сзааз.
Бзиа длымбаҵәҟьозар, амацәаз зимылхаз аб изеилкааҵәҟьомызт.
Уи адәахьы дгылан, аха ирҳәоз иаҳауан, ируаз ибон. Ан амца амҿы ақәылҵон, уи ус
иахәҭаҵәҟьазаарын. Ашәамахь ԥҳәыс ҿыц ацәа ырӡҭны даҽа ԥшьынтә-хәынтә аӡы
ихылҭәалахуан, дааҟәымҵӡакәа дцәажәон. Аӡӷаб лхы иҭалгалон, уи лусқәа шыбзиахоз,
хаҵа дцарц шакәыз, – анахь илырхон, арахь илырхон, ишылҳәалак убра дкылсуан. Лара
аԥшцәа дреиуаӡамызт, излалҳәоз ала, ахәшәтәра мҩаԥылгон абри амш, абри арыцхә
азы. Аҵыхәтәан лцәа аӡы иӡаалхын, илыркәампылит. Амацәаз ҩежь зкәыршаз ахаҳә
кәымпыл шәкәакәа ацәашьы иацылҵан, абанка иҭаҵаны аӡы ахалҭәарц, аӡӷаб иналлыркит. Ҩы-мчыбжьа убри аӡы лҿы иақәҭәаны дышьҭалаларц лыхәҭан. Адырҩаҽны илзаар акәын, ҩ-мҳаҵәк, ҳәызбак, ампахьшьы, ахаҵа клаԥад, ахәа, х-хаҳәык, мацәазла
икәыршаны, быжь-хаҳәык ахәаны, аԥара ҿырпы бжьба мааҭ-бжак ицоз, бжьба хә-мааҭк
ицоз, бжьба мааҭк ицоз, 12 қьынсҭа нарыцҵаны илзаагатәын.
Ари иеиқәылԥхьаӡаз уахьынӡарышьҭаз, угәырҩақәа ухашҭны, ухшыҩ аҭыԥахь иааирын, игәахәуан аб, имашьына ықәыргьежьны, ахәы давҵаланы иҿанынеихоз. Днаԥшыааԥшуазшәа ҟаҵаны, уажәы-уажәы иԥҳа дылҿаԥшуан, илыгәҭакыз лхаҿы иаҳәозар еиликаарц. Лара ԥхьаҟа дыԥшуан, зҿы дыҟаз дшылныраз лҿаԥшылара иаҳәомызт.
– Радоу, – ҿааиҭит иара. – Аҷкәын дыбҭахымзар амацәаз зимабхи?
– Санышьҭаз ицо-иаауа исзыбжьаз иара иакәын, – лгәы аартны дахьцажәоз аб уамашәа ибон, шьҭа усгьы зегь рыла даргамахан, илҵәахуаз агьыҟамызт лҳәозшәа акәын
лыҽшаалыртуаз. – Уажәраанӡа заҟаҩы ҭыԥ сызымҭоз аӡәгьы дсымбаӡеит.
– Уи, дыҩуа дыхьбышьҭоу амшала, дахьынӡабҭахыу бхаҭа ибзеилымкаауазар?
– Сыздыруам.
– Ибдыруаз: убри ауп ибыхьуа. Дыбԥырҵны џьаргьы дшымцо бдыруеит. Аха, џьара
ихы ирхааитеи, бшыҟало ббап. Бҭагылазаашьа гәаҭаны, иҭахым быԥсы бҿеиҵар, уи заа
еилыбкаар иаҳа ибзеиӷьуп. Зҿы ҳаҟаз акы бшацәшәоз лабҳәеит, – даҽа зҵаарак ахь диасуан аб. – Бзыцәшәо саҳәеи!
– Даур иҽанишь иан убра дидтәалан, дышԥаҟаз?
– Лԥа дылџьабон, даҽакала иауӡомызт, бара излабԥырхагахеи?
– Аибашьра ашьҭахь акәу сыздыруам, изласаҳауа ала, уаанӡагьы ус иҟан, аморф
здызкыло рыла адәы ҭәуп. Аԥсҭазаара убраанӡа ихьанҭоуп. Аҷкәын дсоур, уи аморф
идикыло далагоит… – аҵәыуара даналаган, лылаӷарӡ лҿыҳәҳәы, аҿыланахеит, дызлацәажәоз асахьақәа абыржәыҵәҟьа лыбла ихгылазшәа. Уи адунеи иазылхәцуаз ҽыхгашьак аманы илбомызт.
– Уи дшыбааӡо еиԥш дҟалоит, аус злоу бара боуп, – лхәыцра бааԥсқәа шхиҽрыз издыруамызт. – Аамҭагьы даҽакала иҟалашт, бзиарахоит. Ас мацара ҳцарыма. Ԥара бихәаԥши! Акы аасыхьыр, амла дамкратәы аусура даршьцылоуп. Ацәгьаҟаҵараз ихьынҳало
ыҟам џьыбшьома, аха иҽрыдикылаӡом. Абас бхәыҷы дбааӡароуп. Уаҵәы акурсқәа рахь
бызгап бҭахызар? – ари лхәыцрақәа дрылгатәыҵәҟьан.
– Схала сцар сҭахыуп.
Ауха заа дымиаӡазт, ашьыжь дышьҭахеит. Дангыла иан дыҟаӡамызт. Уи Ԥсоу илгашаз
ҽнак шыбжьаз еиқәлыршәахьан, шылашьцаз аҩны ддәылҵзар акәхарын. Иашьа ашкол
ахь дыҟан. Ма аҵара иҵондаз, дцон, даауан, иҽагирхалон. Аиҳабы изымҵаз аиҵбы иҵар
иҭахын, аха уара иугәаԥхаз иара дацныҟәозар. Аҵара знапаҿы иаазгарц иашьҭаз Радоу
лакәын. Уи лҽадырԥсыланы ашәҟәы лкын. Амала лара илзааигәаз реиԥш, иаргьы изеилкаауамызт, дҭахарц анылҭахыз, лҵара лыҽзадылшьылоз. Лара атехникум данҭаз акәын.
Ростовынтә дылзааит иара, илуазар диманы дықәҵырц. Акырынтә илеиҳәақәахьан, аха
илуамызт. Амала уажәы иалҳәеит макьана хаҵацара лгәы ишҭамыз, лҵара иацылҵар
шылҭахыз. Иара ус, лаҵара дшалгазҵәҟьа, акурсқәа рахь лҿыналхеит, ақәҿиара лымазаауан, лхы зықәлыршәаз атәы цәырумгозар. Илдыруаз иацылҵарц уажәгьы лгәы иҭан,
шьҭа илылшозу здыруадаз аха. Акурсқәа дырҭалар иара ицәымӷын. Ҵаҟа Баҭаҟәа
имашьына асигнал бжьы геит.
– Ара улбааи ирласны! – Баҭаҟәа адҵа ииҭон иҩыза, ахышә данаакылԥш. – Абыржәы
Гагра сыҟан, – егьи дааидгылазҵәҟьа, ари ажәабжь ҿыц ӷәӷәак изааигазар аҟара
изԥхьаӡашаз иԥшра иман. – Радоу дызбеит, аруаа рыԥсшьарҭа ҩны аҿаԥхьа. Акомпиутер
курсқәа ҿыц ианалагоз еилылкаар лҭахын.
– Иуҳәо иашану?! – иҭахыҵәҟьамызт иара уи уахь дцаларц ахьылӡбаз.
Ма иара иалҳәандаз. Зегь раԥхьа дылхыбаауан, дцо-даауа дахьыбжьаз,
ҷкәынацәақәак лышьҭалар рылымшози, дхырхыр ҳәа длыцәшәон. Нас аҵара
лзышьҭхуамызт, лани лаби дыздырбарыз рыздыруамызт, лгәабзиара ашьақәыргылашьа
иақәшәомызт. Макьана аҵара лхы цқьа иҭалаӡомызт, дзаԥхьомызт. Игәы аҭҳара еисуан.
Иԥсахы еибакит. – Абензин умоума?
– Маҷк сымоуп.
– Абааԥс, сга! Ҳлыхьӡап угәахәуама?
– Ҳлыхьӡоит, – амҩаду дҩанылеит.
– Акурсқәа рахь дымцарц ласҳәахьан, аха иӷәӷәаны исызламҳәазаап, умбои.
– Аҵара лҵар лҭахуп, илоуҳәои.
– Иарбан ҵароу! Ари иаарласны дызгароуп.
– Иуеиӷьу длықәшәар ҳәа ушәаны, уԥсуеит. Ма ус иҟаландаз! Ургьало уҳаманы
ҳшыбжьаз, ҳгәы ԥҵәеит.
– Сыда хьаа умоуааит, иууеи!
– Ма знык дугандаз, уҩны ҳамнеиларызи.
– Уигьы уахьӡап. Уаанӡа снагаагала.
– Цәгьа иубомызт, наӡаӡа умаҵ ҳауларц.
– Сымаҵура угымхааитеи… Уаангыли!
Радоу, џьоукы дрыцны, аԥсшьарҭа ҩны агәашә дааҭыҵит. Манча дызҭатәаз дынҭыԥан,
аӡӷабцәа рахь иҿынеихеит. Лара даалыԥхьеит. Уи дызцыз даарылҵын данааидгыла,
Баҭаҟәа имашьына дицҭаларц длыҳәеит. Лара лҩызцәа аанлыжьыр лҭахымызт, ма
урҭгьы шьҭырхырц иалҳәеит, имуӡошәа анылба, иара лара длацәажәарц дшаиз анцәыригах, дызцыз шымцхәхәоз изымҵәахит.
– Иухьи? – дҵааит лара.
– Аброуп ҳахьеиқәшәаз, ибгәалашәо, ауха ахәшәқәа бжәит. Уажәгьы убас ак быхьыр
ҳәа сшәоит.
– Уаҟәыҵ, џьушьҭ!
– Бҭала амашьына, – уи аиҳараӡак ааилашәшәымҭаз, ма анылашьцалак ргәырбжьара
длықәшәалон, уамак лхаҿы изааиӡомызт. Макьана дшычмазаҩыз лыблақәа ирхыубаалон,
урҭ рыԥштәхәи еинаалаӡомызт, арахь лара илтәқәамызт. Лхаҿы иаҳа илхаччон
аԥыхьақәа раасҭа, акәымзар, аӡӷаб макьана ачымазара ԥшра далаҟан. – Акурсқәа
бырҭалоу? – амашьына ианынҭала, маҷк даахьаҳәшәа, ашьҭахь иҭатәаз длазҵааит.
– Иҟаз-ианыз еилыскаақәеит ауп макьана, – лҳәеит лара. – анапхагҩы ааигәа дааит,
дыҟаӡамызт. Ҿыц иаламгаӡацт, ашәҟәқәа еидыркылоит. Азин сырҭеит ажәытәқәа рылатәара. Ҳгәыԥ алагаанӡа, ԥыҭ-чыҭк еилыскаап сгәахын. Мап рымкӡеит, – дгәырӷьон
уҳәарын.
– Арахь бахьаауа сҭахӡам, – лгәы дасыр шиҭахымзгьы, ирӷәӷәаны длацәажәарц
иақәикхьан.
– Избан?
– Избан басымҳәахьеи. Иааҟабҵаз зегьы срықәшаҳаҭын, иаабҭахыз зегьы ҟасҵон,
абраҟа исҳәо хабҵар иҟалои?
– Акурсқәа сырҭалар – цәгьарас иаҵоуи?
– Знык баасзыӡырҩыр, акыр быхьуама?
– Ҳаит, Анцәа шәишәиааит! – амҩа ицәызкыз дрыламларц амашьына зырблаҟьаз
Баҭаҟәа дшәиуан. – Шәмеицәҳан, уара! Сыԥсҟыҵәҟьа уи шҽеим еилнакааит.
– Амала умыцәҳаҵәҟьан! – зҟазшьа лгәамԥхаз арԥыс ихымҩаԥгашьа дхьанарԥсхьан
лара. – Иуҭахымзар мчыла сҭалома. Аха сгәы аасханаршҭып сгәахәын.
– Иаҭахым. Бгәы бхашҭыр бҭахызар, сара бсызхәцла, – шьҭа алаф иҳәар иҭахын, лара илдыруамызт акәымзар. – Уаха сыбзаауеит иҳәан, длалбаан ашә лзааиртит.
– Баҭаҟәа, абзиараз! – агәарбжьара дныбжьалеит лара.
– Сара? – иҳәеит Манча.
– Уаха саауеит ҳәа лоумҳәеи, – ҿааиҭит Баҭаҟәа. – Абзиараз ҳәа уалҳәар уҭахума.
Арахь уҭалеи, даҽа гаӡарак уҳәаанӡа!
– Иахьак иуҳәалак унаалоит, – Манча иҩыза днеиҿыԥшит амҩан.
– Абзиара уҳәонаҵы, иуҳәалак унымаалои, – Баҭаҟәа даҵахомызт. Амала уаха арахь
уаазгода, сара усқәак сымоуп.
– Умашьынагьы аус амоума?
– Уи имаӡам ҳәа сыҟоуп.
– Ус акәзар, исуҭар, саалап.
– Ҳазқәымшәара арбану, – даақәыԥсычҳаит Баҭаҟәа.
– Уажәы ԥарақәак ҳԥшаароуп. Радоу дсыргәааит, уаха лгәы ҟасҵароуп.
– Амацәаз аахәаны илзугар уҭахума? Ԥыхьа еиԥш иуҿалкшар иубап.
– Илзызгахьеит. Уажәыҵәҟьа ус ҟалымҵеит. Далымҵӡои, уара, уаҳа? Убасҟатәи узлықәымгәыӷуа дубома?
– Амацәаз анбалуҭа?
– Хымшҟа ҵуеит.
Амц иҳәаӡомызт. Ашәамахь ԥҳәыс дызлацәажәоз убри акәын. Амҩан лабгьы
длызҵаауан. Арԥыс дылҭахымзар амацәаз зимылхи ҳәа. Уи ахәымҽхан игәыла имашьына
имихын, Димаҟәа даашьҭыхны, дцеит Бзыԥҭа. Урҭ ргәарбжьара дныбжьалеит. Ан агәашә
аԥхьа лрыцқьон. Дшылбазҵәҟьа днеиԥылеит, арахь дааскьаанӡа.
«Ҳҭагылазаашьа шыҟоу хәыц-хәыц уҩны ирдыруазар акәхап, – лҳәеит лара. – Угәы
цәырҟьар алшоит. Аҭаца бзиа дырҭахуп изусҭазаалак, дычмазаҩызар ргәаԥхом, амц заҳҳәарызеи».
«Аибашьра аламҭалаз иҭахаз ҳауацәа рацәан, – иҳәеит иара. – Аҟәа ақырҭқәа
иҭадырхаз ахьеиларыжьыз иҵаҳхырц ҳанҩарга, рааигәа уаҩы дзымнеит, аха сара снеит.
Зцәазжь еиламгылоз аныҵаҳх ашьҭахь, хы-мзҟа сакәӡамкәа сыҟан, сҽысшьырц ҩынтә
атапанча схы иадыскылахьан. Сҩызцәа анахь-арахь сырго, сгәы схыдаршҭит. Убас акы
лзеилалақәеит. Лҭагылазаашьа еилыскаауеит. Илбаз зегьы лгәы иҭатәоуп еимачны, убри
убрантә иҭцатәуп».
«Уи Манча ида изылшода! – Димаҟәа иҩыза дихыччон. – Ажәакала, арахь даҳзаашәышьҭи, дгәырӷьаҵәа дышҳаргьежьуа жәбап».
«Агәарбжьара анҵәамҭаҿ араҵла гылоуп, аишәа, арымӡқәа аҵаргыланы, ижәбоит.
Шаалашьцалак днасышьҭуеит», – ан илҭахӡамызт ҭыԥк аҿы ауаа рылаԥш иахьыҵашәоз.
Араҵла иаҳа инаскьаган, нас иҩыза дицын, рҩыџьегь рымала иҟаломызт.
Уи ауха Амза цәырымҵӡеит лашьцарацәан. Радоу араҵаҟа дааит лымала. Аҿар
анеиқәшәа ирҳәарыз рмоур ҳәа ушәозу, хшыҩзышьҭра зуҭашаз акгьы ишаламцәажәозгьы, аус злаз дара ахьеиҿатәаз ргәаԥхон. Иаарыкәыршаны ауаа нхон, афымца лашара ргәарԥқәа арлашон, амала, арҭ ирԥырхагармхар рҭахызма, џьара аӡә даадәылымҵит. Аихамҩа аплатформа ашҟагьы уаҩ дымнеиӡеит, уаантәгьы уаҩы даауамызт.
«Шьҭа иаамҭоуп ҳәа сыҟоуп», – заа ацара лҽазылкыр ҳәа дшәаны, иҩнацәак
ирыбжьакны, Манча акы аақәиҵеит.
«Ари закәи?» – илзеилкаауамызт.
«Амацәаз ҭоуп. Аҽны бнеир иббап, ара лашьцагәышьоуп. Ибгәаԥхап сгәахәуеит».
«Ишәыдысныҳәалоит!» – лҿымҭра ихы иархәаны, Димаҟәа ҿааиҭит.
«Иахьаазгаз бгәамԥхаӡеи?» – дҵаауан иара, диргәырӷьарц игәы ишҭаз, диргәамҵзар
ҳәа дшәон, лхаҿы иаҳәоз ибомызт, арахь дцәажәомызт.
«Иуасҳәарц иуҭахи» – амацәаз зҭаз иахьықәыршәыз иналырҳәы-аалырҳәуан, ишлыдылкылаз илырдырырц.
«Иуалҳәарц иуҭахыҵәҟьеи, – аҭагылазаашьа еимаириашарц даҿын Димаҟәа.
Ишәыдсымныҳәалеи».
«Шьҭа ҳцалап» – дҩагылеит лара, амацәаз зҭаз ааашьҭыхны.
Амш цәгьахозу здыруадаз, даараӡа ҿыхьҭан, аԥша хьшәашәаӡа амшын аҿынтә иаауан. Араҵаҟа уи ахьыҵасуаз иаҳагьы иархьшәашәон. Зхы хтыз аӡӷаб аԥша лхы иҭалон.
Лԥынҵа ааихачхьан.
«Амашьына бҭала! – дҩаҵҟьеит Димаҟәа. – Аҩнынӡа бнаҳамгои!
«Ааигәоуп, шьапыла снеиуеитеи. Абзиараз!
Лара днеиуан. Дара ԥшын, агәарԥ дынҭалаанӡа ҳәа. Аҩны днеирц агьлыгымкәа,
агәарбжьараҿ алашара лбеит. Амашьына ниасит, даарӡа имыццакӡакәа. Лани, ландуи,
лаҳәшеиҵби ателедырраҭара иахьахәаԥшуаз дныҩналеит. Лхала ак лҳәозар ҳәа иԥшын,
илызҵааӡомызт. Лара лмацәаз аҭра аалыртын, ахьтәы мацәаз ааҭылгеит.
«Ари закәи?!» – ан илҳәара лҿамшәо даанхеит. Егьырҭ акы рҳәар иалҵуаз рзымдыруа
иԥшуан.
«Иахьимысхыз бгәамԥхаӡеи?» – аӡӷаб лхы ҩышьҭылхит.
«Бара бхәыҷым, – иаразнак ихалҳәарыз дақәымшәазаргьы, лгәы дамысыр акәын аус
злаз, – ишыбҭахыу бныҟәа. Ус иҭахуп ҳәа ибыԥхьаӡазар – бзиоуп».
– Бахьымхәгәышьааит!» – анду лмаҭа дналықәныҳәазшәа луит.
– Быԥшра акалашәа избоит, – ан лгәы ҭынчӡамызт. – Ибыхьыз саҳәеи!
– Сԥынҵа еихачит.
– Араҵаҟа быҵатәамзи, аԥша былалар ҟалап. Уажәыҵәҟьа бшьапы бҟәыиароуп.
– Иаҭахым.
– Иаҭахуп. Аԥша ҵааха иҵасуазар ҟаларын, Манчагьы игәеиҭар акәымзи.
Усҟан зыӡбахә рымаз арԥыс, иҩыза Дима аҩныҟа амҩа данын. Убри амҩа уажәгьы данын Радоу лгәарбжьараҿ данааигаз ашьҭахь. Ицыз егьи иҩыза иакәын. Уи иара итәала
даараӡа «дгәааит».
– Амашьына ануҭаху, сҿы уаакылсуеит, џьара иуԥшаар,сухашҭуеит. Угәы иҭоуи?
–Уи шԥыкәу? –– иҩыза дгәааҵәҟьаз џьишьеит.
– Амацәаз анлуҭоз, сара сзумгеи?
– Уи иахьа ҳақәныҳәоит, уаргьы Димаҟәагьы шәсыцзароуп. Амала Димаҟәа ԥарақәак
сиҭароуп.
– Ааи, сара абылтәы аасхәоит, Димаҟәа иужәшеи изхыужәылои, уара аӡӷаб дуҳәоит.
Уеиԥш иҟәыӷоу сара дсымбаӡацт.
– Оо, аҵыхәтәан иудырт иҟәыӷоу аҩыза дышумоу.
– Уаӷоу уаҳа илахь агьанымзааит.
– Аӡӷаб сахьлышьҭоу усыцуп, усыцхраауеит, уаҳа иуҭахи уанҩызаха?
– Ҳа-ҳа-ҳа… – Баҭаҟәа игәарԥханы дыччон. – Ушԥагызмалу. Сара уанбасыцхраауеи?
– Аӡӷаб улышьҭалар, сумыцхраауеи, уҵысӡомеи.
– Анҭ узеиуоу ишырҳәоз удыруоу: «Ешьмакьи иҟо!»
– Рыда ухамшәалааит! … Димаҟәа дахьнеиуа убоу! – аниҳәа, Баҭаҟәа амашьына
ааникылеит. – Димаҟәа! – изҿиҭит, егьи рмашьына дааҭалеит. – Иахьа аус умуӡои?
– Уа еиҭакрақәак ҟарҵеит. Ишәҭахыхи уажәы? – ибла, ихаҿы, илахь, дшынеибакәыз
деихаччон, ихаԥыцқәаҵәҟьа зеихагыломызт.
– Радоу маҷк лгәы нсырхеит. Уаха дызласыргәырӷьаша ак сыӡбароуп.
– Аԥарақәа уҭахыуп.
– Ааи.
– Уара уԥҳәысаагара иақәурӡша зегь сара исымухроума? Амацәаз иузаасхәаз ахә
суҭахьоу?
– Сан Ԥсоунтә дшаахынҳәлак, иусҭаша соуеит. Ухҵәаны уцома?
– Уан ҳәа ԥсыҿхгак думоуп, уи Ԥсоу ҳәа ԥҿыхгак лымоуп. Ма уахь уцаны улыцхраар.
– Илго лзеидызкылода? Амандарина зҭаауада? Адаԥа хызҵәода?
– Иширдыдыз убоу, уара! – уи ихы Баҭаҟәа иахь инаирхеит. – Шьҭа исаҳәеи аԥарақәа
зуҭыху! – Манча иахь даахьаҳәит.
– Амацәаз илысҭаз ҳақәныҳәарц, уаха ҳлызнеип. Ҩ-шампантәки шоколадқәаки
аасхәароуп.
– Ианлуҭоз арыжәтә угар иҟалози?
– Усҟан Баҭаҟәа дҳацӡамызт, ҳамацара ҳазлақәныҳәози.
– Ҳа-ҳа-ҳа! – дыччон Баҭаҟәа. – Амацәаз лгозу, илымгозу издырӡомызт, ишампанқәа
заралхар ҳәа дшәан, уажәы сара ишаҵеигаз убо?!
– Ҳақәшәеит шьҭа, – длахҿыхын Димаҟәа. – Урҭ сара иузаасхәоит.
– Сара суаҩ бзиоуп, – иҳәеит Манча. – Акәымзар абензин Баҭаҟәа исзааихәазма,
ашампан ҩы уара исзааухәозма? Шәгәы сылаҟазароуп.
– О-о-ис! – Димаҟәа илахь ҷашьа инапсаргәыҵа ҟьаҟьала днасит, абжьы уаҳартә. –
Дааҳалгеит.
– Шьҭа хәымҽханӡа иҟаҳҵеи? – дҵаауан Баҭаҟәа. – Амшын ҳҭалоит шәымҳәан.
– Мамоу, џьушьҭ, – иҳәеит Манча. – Ахьҭа аҿалеит.
– Доусы шәҩнқәа шәыҟаз шәҽырхианы! – Баҭаҟәа инарабжьеигеит. – Ааилашәшәымҭаз шәеидыскылоит.
– Азамана! – Манча дақәшаҳаҭын. – Димаҟәа аԥарақәа суҭароуп.
– Иусҭаӡом. Сара иаасхәоит сымҳәеи, уаха иузназгоит, – Димаҟәа амашьына
дыҩҭыҵит. – Уаханӡа!
– Баҭаҟәа иҩыза аҩнынӡа дааигеит. Манча мардуан даҩҿалан, руаҭахқәа рышә ааиртит. Уаҩы дыҟаӡамызт. Иашьеиҵбы ашкол аҿынтә дымхынҳәӡацызт. Иан длызԥшижьҭеи,
ҩаха-ҩымш ҵхьан, ахымш дрықәын. Длыцәшәон, аха иҟаиҵарызи. Уаныԥшыз усгьы аамҭа
цаӡомызт. Аҽны усгьы ахәлара ацәыцәгьахан иҟан. Дмыццакуази аӡӷаб лыхь. Ақәныҳәара
мҩаԥырымгози. Ма лара ҿамҩак лбаалдар ҟалондаз, даақәыԥсычҳауан иара уажәи-уажәи.
Маҷ-маҷ далҵуан уҳәартә, есымша лҽылыԥсахуан. Аха лчымазашьа изышьҭхуамызт.
Дрыцҳаишьон. Иашьа данаазгьы, иара акресло дахьантәалаз, ателевизор аркны, ибалқәа
хҩан. Шьҭа иҩызцәа аандаз ҳәа дшыгәаҭеиуаз, лыԥштәы лхыгга, иан дааҩнашылеит,
лтачкеи даҽа еидараки лыманы.
– Шәышԥаҟақәоу ара? – дахьыҟаз дызҿыз лыбла иабозма, илыгәҭыхаз дахьынӡаҟамз
ԥҳәыс дыҩнаӡамкәа, лԥацәа ахьынлыжьыз акәымзи.
– Ҳара иҳахьуеи, аиҳабы дналԥылеит. – Бара бычмазаҩхама?
– Сааԥсеит. Ҩаха ацҳа ҳақәын. Ҳзықәсуамызт, ауаа рцәоуп, ирзынкылом. Уусқәа
шԥаҟоу?
– Иахьа акурсқәа рахь дымцатә иҟасҵеит, – лҵаашьала иусыз арбаныз ҳәа илхьаауаз
идырит.
– Лара, ус ианлыҭахха, лгәы уамысындаз.
– Исҭахым сара, – иааҿахиҵәеит. – Ԥыхьагьы аҷкәынцәа еицрыбзза илышьҭан.
– Лгәы лхалыршҭыр лҭахыушәа, лара иахылҳәааи?
– Дааҭгыларызшәа збеит.
– Ус акәзар бзиоуп.
– Банцаз аухаҵәҟьа амацәаз лзызгеит.
– Аԥыхьа илзугаз анлыршәыз иузымԥшааӡеит. Аҿыц абаҟаз?
– Аԥара ԥсахны, иаасхәеит. Ахә сыбҭап ҳәа сгәыӷит.
– Иусымҭакәа. Шәара шәзоуми атачка сзаҵоу. Амала ахьы ахә макьана исмырҳаӡацт.
Ҳахьынӡагылоу иаҳфаӡо удыруандаз. Даҽазны изгаша еидукылама?
– Уаҵәы бцома?
– Сзымцар ҟалап. Аԥша сылалан, схы сыхьуеит, сҷаҷақәа ԥҵәоит.
Зегь акоуп иаарласны сымцои.
– Уаҵәы еидыскылоит, – аниҳәа, адәыхьы машьынак асигнал бжьы геит.
– Аӡәыр уизԥшызма? Аԥара уҭахӡамеи?
– Уаха – мамоу. Амацәаз ахә ҳзеидкылар бзиан.
– Даҽазны сызцар, иахьа иаазгаз нацаҳҵап сымҳәеи.
Акурсқәа дырҭаларц, Гаграҟа лцара усгьы даҟәыхын. Ани аби иргәамԥхақәоз усгьы
ицәырыгацәар ҟалаӡомызт. Згәы бзиаз аҿар Урҿагылар ианчмазаҩхоз аамҭа иҭагылан,
зԥсихика иагыз лгәы узасуазма, илҳәалак уақәшаҳаҭхалар акәхон. Арахь лхала аҩны дузааныжьуамызт, аҭакәажә длыдыртәаланы. Макьана напыла усура ӷәӷәак дузазкуамызт,
ахәыҟаҵарҭа иахьа хәлаанӡа дызлаҩнагьежьларызи. Лара дтәан, дгылан, ауҭра дҭан,
ашьацра дылан. Бзиа илбоз адәышәҭәқәа шьҭа иахыӡӡаауан иҩахьаз хәҵәқәак аалгон
акәымзар. Ақалакь аҿы дынхозаргьы лҭахӡамызт, абжьы рацәа уажәнатә илызчҳаӡомызт,
дышԥаҟаларыз лықәра неир. Ақыҭа ҩны, анхамҩа иаҳа бзиа илбон, цәанырра ҳәа ак
лзынхаҵәҟьазар. Абаҳча рышәшьыр лгәаԥхалон, шьҭа абыӷьқәа каԥсаны еилгарц
агьрыгымызт акәымзар. Ианакәызаалак ҭагалараз, амш цәгьақәа заҟа рыҽдырӷәӷәоз аҟара, амш ахәлара лзымчҳауа днеиуан, аҵх лызхымго аԥхыӡқәа дрылан. Данааԥшлак,
ахәыцрақәа, урҭ усгьы аҽшьра иазкын, дрымҽхарымкырц, иаразнак дҩаҵҟьон. Ашьыжь
заа дышԥагылоз ҳәа, лаб уамашәа данибоз, лара уи ииҳәоз лаҳаӡомызт. Усҟан лҩызцәа
ацәа иалаханы мчыла идыргылон. Лара лҿы ӡәӡәа, лхы ҳәа еиҿкааны, лҭаацәа даарылагылон, амала уаҩы.
Акурсқәа дырҭаларц Гаграҟа лцара усгьы даҟәыхын. Ани аби иргәамԥхақәоз усгьы
ицәырыргацәар ҟалаӡомызт. Згәы бзиаз аҿар урҿагылар ианычмазаҩхоз аамҭа иҭагылан,
зԥсихика иагыз лгәы узасуазма, илҳәалак уақәшаҳаҭхалар акәхон. Арахь лхала аҩны дузааныжьуамызт аҭакәажә длыдыртәаланы. Макьана напыла усура ӷәӷәак дузазкуамызт,
ахәыҟаҵарҭа иахьа хәлаанӡа дызлаҩнагьежьрызеи. Лара дтәан, дгылан, ауҭра дҭан,
ашьацра дылан. Бзиа илбоз адәышәҭәқәа шьҭа иахыӡӡаауан, иҩахьаз хәҵәқәак аалгон
акәымзар. Ақалақь аҿы дынхозаргьы лҭахӡамызт, абжьы рацәа уажәнатә илзычҳаӡомызт,
дышԥаҟаларыз лықәра неир. Ақыҭа ҩны, анхамҩа иаҳа бзиа илбон, цәанырра ҳәа ак
лзынхаҵәҟьазар. Абаҳча рышәшьыра лгәаԥхалон, шьҭа рбыӷьқәа каԥсаны еилгарц
агьрыгмызт акәымзар. Ианакәызаалак ҭагалараз, амш цәгьақәа заҟа рыҽдырӷәӷәоз аҟара
иаҳа-иаҳа мчы бааԥсык лықәыӷәӷәалон. Лгәалаҟазаара ԥхасҭахо мацара, амш ахәлара
лзымчҳауа днеиуан, аҵх лызхымго аԥхыӡқәа дрылан. Данааԥшлак, ахәыцрақәа, урҭ усгьы
аҽшьра иазкын, дрымҽхарымкырц, иаразнак дҩаҵҟьон. Ашьыжь заа дышԥагылоз ҳәа, лаб
уамашәа данибоз, лара уи ииҳәоз лаҳаӡомызт. Усҟан лҩызцәа ацәа иалаханы мчыла
идыргылон. Лара лҿы ӡәӡәа, лхы ҳәа еиҿкааны, лҭаацәа даарылагылон, амала, уаҩы
дылмацәажәарц, лҽыԥхьалкуан, аиҳараӡа уаҭахк аҿы дзыцшьҭалоз ланду лыпарпаррақәа
лзычҳауамызт. Ԥхьаҟа аԥсҭазаара дазхәыцыр лцәымӷын, уахь лашарак лбомызт.
Аибашьра ашьҭахь аҭаацәара зҭагылаз амамзаара дацәшәон, еиҳа еицәахар иҟарҵарыз
лыздыруамызт. Лаб идәқьан маҷ аргылара шықәсык даҿын. Излаиргылоз имамызт, арахь
ирԥшӡар иҭахын, ана ак ԥшаауа, ара ак ԥшаауа, инапала мацара еибиҭеит. Ианықәиргыла
ииҭишаз тачкала мацара иааигон, диасырц азин аниоу ашьҭахь, иԥа диманы. Маҷ-маҷ
ишьақәгыло инеиуан, еицәамхозар излаҟаз еиӷьны илбаӡомызт. Аҩны акы ааимаркыр, уи
аибӷацәа еиҿагылазшәа лыхшыҩ аҿы ишьақәгылон. Урҭқәа егьырҭқәа анылзеилалалак,
лхала даанхар лҭаххон. Лхала дабаанхоз? Дахьышьҭалоз дааиуан ланду. Иахьа-уаха
иахьтәаз зегьы ирҭыԥын. Ателевизор лымацара дзадтәаломызт. Амхи абаҳчареи,
ашыцреи рҿы иаҳа аԥсеивгара лоуан. Ус дыҟан аԥыхьа. Аҽыхәшәтәра дазыркызижьҭеи,
иаҳа лҭаацәара дрылаԥшыр лҭахын, даҽакала ишылзыҟаз лбон, еснагь дзыцәшәалоз
ланду егьырҭ лмаҭацәа дреицәамкәа лара дшылҭахыз мҩашьо еилылкааит. Макьана
дшычмазаҩызгьы лхаҭа акыр длахҿыхын. Зны илшьырц лгәы иҭакыз, уажәы уи
ахьылгәалашәоз лцәа дҭыбзаауан, лаҳәшьеиҵыб ашкол аҿынтә лаара дазԥшын, уи лахь
илгәыҵаҵәахыз абзиабара хәыҵҵәраан, уажәи-уажәи дылбалар лҭахын. Аха зегьакакәын
лхала аҩны дындәылҵлар даараӡа еиӷьалшьон. Иагьа умҳәан, зны-зынла аԥыхьа
илықәыӷәӷәоз амч ҿаасҭа аалхаԥалон.
– Ашкол аҿы асахьаҭыхреи аџьауси рызҭаша дырҭахуп, бсышьҭыр бҭахӡами? – лан
ҽнак длызҵааит, лхаҭа Башаран-коллеџьынтә данааи.
– Иарбан школу? – Цандрыԥшьҵәҟьа ацара-аара лылымшар ҳәа дшәон.
– Бара бызҭаз ҳқыҭа школ, – лҳәеит ан ибзиашәа. – Асахьаҭыхра шәаҿымзи атехникум аҿы. Аџьаус акәзар, аӡахышьа, аԥашьа аӡӷабцәа идбырҵалоит. Ибылымшаӡои?..
Иҟалаз бымбои: бара ибҵаз азанааҭ ала, аусурҭа ыҟам, ааигәа иҟалогьы ҳдыруандаз.
Ашкол аҿы аҭыԥ ыҟоуп, бара уи иазхаша азыҟаҵара бымоуп. Ибылымшар ҳәа бшәоу?
– Исылшоит.
– Уаха баби сареи адиректор даабоит, цқьа ҳлацәажәап, бара бақәшаҳаҭзар.
– Сзақәшаҳаҭми.
Лан ауха ашкол адиректор дырбарц шырҭахыз анылҳәа, аахәлар ицозар акәхарын
ҳәа даахәыцит. Дара иаразнак рҽааидыркылан, амашьына инҭалан, еиҳаз уск рымаӡамызшәа, илықәхәаша ицеит. Урҭ рцара иазԥшызшәа, лаҳәшьаду Гәынеи, лаб иашьа
Уардани, уи иԥҳәыси, Даур рыцҳа иан Амрикәеи аакылсит, лара лгәабзиара ахьнеихьаз
еилыркаарц. Урҭ ахәшәтәырҭаҿ ицо-иаауа илзыбжьан, уи азмырхакәа дырбарц ианылзаа,
иааргаз рымҵалҵозма, наҟ инаԥхьалкын, ишырымуаз ахьурӡы нақәлыргылеит. Гәыԥҩык
аҳәсақәа еицын, рхала абысҭа рымуази, рҩнду акәын, аха аԥшәма ӡӷаб илуазма,
изқәылкыз лхала иҟалҵар акәын, дырзыӡырҩуазма. Лара уаҳа зҭахымыз чысҟаҵаҩын,
шықәсыла дышьҭакны дызмаз лчымазара акәымзар, уаҳа назҭахымыз аҩнԥҳәысра шьҭа
излыҵхьаз лакәзаарын. Асасцәа анырзааиуаз, ак рыгхар ҳәа дшәон раб, усҟан лара, лымала аҩны дыҟазар, аишәа ҭышәынтәалан иаалырхиауан, иахьаалгаз узымдыруа. Лан
иҵәырнылҵахьаз, ихылҩақәахьаз ахьҵәахыз, иахьхәыҵаз зегь аӡӷаб илдыруан. Уи лаб уамашәа дибалон. Уажәгьы лусурҭа ҭыԥ зеиԥшрахашаз еилыркаарц иахьцазынтә ианаахынҳә, иҭааз акырӡа излачашаз рымҵаҵаны итәан, рхәы зырхиаз лныҳәаҿа ркын, агәабзиара лзеиӷьаршьон, лынасыԥ бзиа иаҳәон.
– Башьа иҽҭаирхеит, бара иеиқәырхара башьҭан, бахьымӡагәышьеит, убри изнымҵыз бара ибзацларц, ҳазшаз симыҳәои! – дныҳәа-ныԥхьон, уажәгьы ашәы зшәыз
Амрикәа лаҵәца днаҿыхәан, инықәлыргылеит, дзықәныҳәаз ирзаалгахьаз акаҳуа дахәеит, ҭынч илжәырц.
– Баала аҩныҟа! – лҳәеит лаҳәшьаду, игыларц рҽаназыркуаз. – Быԥсы бшьап,
бнаԥшы-ааԥшып.
– Уаҵәы ашьыжь усура дҭыҵуеит, дабажәго? ҿаалҭит ан.
– Абас аиҳабы шәналацәажәаны, иаразнаку?
– Ааи. Дҭыҵроуп.
– Бзиоуп нас.
Дара шьҭахьҟа ихынҳәыр акәын, лаб хәымҽхантәи иусурахь данца, уамак инымхеит. Амаҵ ахьылуаз акәзу здыруадаз, дкара-уарахазшәа лхы лбон. Лан ачанах лӡәӡәар
лымуит, егьигьы илымалымкцәазт, лхала арыцқьарақәа лҽырзылкит. Дызҿыз зегьы иалылхызи ҳәа азҵаара аалызцәырҵыхт. Аухантәарак дызхагьежьуаз гәыкала дырзыҟан,
аха ианца, даҽакала лхы лбон. Уажәтәи лҭагылазаашьа еицәан Мачна амацәаз лыҭаны
данцаз ауха. Аԥша ахьлылалаз иаҳагьы деицәанатәын, ҿыц илызцәырҵит лжәытә
хәыцрақәа. Аԥсҭазаара лгәы ахшәаны дышьҭан, лмацәаз нарҳәы-аарҳәуа илкын, уи ланазшьаз имшә кьанџьагьы уа илыкәариан. Иалалхызи дызҿыз зегьы? Дцо-даауа уи
азҵаара лызцәырҵуан. Хаҵа дцаны, ҷкәынак длоургьы, уи мышкы зны… Лыбла дыхгылан
Амрикәа гәаҟ. Уи лԥа дышидтәалаз лгәалашәон. Лара акыр лҽылԥсахқәеит, аха лгәы
иҭажьыз еилызкаауадаз. Уи дзеиԥшраз Радоу иаҳа еилылкаауазшәа лгәы иабон. Лԥа
аибашьра амшала ишьара дықәҟьаӡеит, лԥсҭазаара шынеибакәыз иара изкын, дышишьҭаз дишьҭаӡан, аха иаҩсҭаацәа аԥыжәара ргеит. Адырҩаҽны Радоу лҽылыԥсахызшәа луит, лан илзыҟалҵаз апроцедурақәагьы лыхәеит акыр. Аха Амрикәа ауха
дырҭамзи. Уи длахҿыхны лхы аалырԥшуан, зегь зыҟалҵоз аӡӷаб лзакәын, лцәажәашьагьы
ианыԥшуан, амала уи илгәыҵаҵәахыз абанеиуаз. Деихашьшьы дыҟан аӡӷаб, ачанахқәеи
урҭ ирыцыз ачхьыԥқәа, амҳаҵәқәа, зегьы рҭыԥ ианықәылҵа, ателевизор ахьыҩнагылаз
ахь днаԥшит.
– Сара сышьҭалар сҭахуп.
– Ибыхьи? – дҩаҵҟьеит ан.
– Сԥсы аасшьап сгәахәит. Акыр сааԥсеит.
– Аеи. Уаҵәы ашьыжь бсыргылоит. Ашкол ахь бцароуп, ан илбон аӡӷаб лгәы шеиҟарамыз, аха илҳәаз ҵабыргын лгәахәит.
Дышьҭалеит лара, амшә-кьанџьа лыкәарианы. Уи мчык лнаҭозшәа лбон, арахь
дзаҵәын. Ланду, ллаба лыҵаргәа дшаауаз лаҳауан. Уи дзыццакӡомызт. Илулак амардуан
дҩыхәнеит. Алашара адәахьы иалыркын, дааҩналеит. Лиарҭа еиқәылхуан. Ашьшьыҳәа
лҽеилылхуан. Лымаҭәақәа еиқәырҽы еиқәылҵон. Лымч шкаԥсозгьы, усымшәа акы заҟа
иқәлымҵарыз, икналымҳарыз. Зегь еиқәырҷабны илыман. Агәыразра лыцәмаҷмызт, лыбз
иауамызт, дшәиуан акәымзар. Амала лмаҭа дычмазаҩхазеижьҭеи заҟа
длықәымцәҟьарыз. Лмаҭа дҭынчӡа диазшәа анылба, илулак ддәылҵын, алашара лырцәеит. Шьҭахьҟа дҳәазаны даауаз џьушьарын, убасҟак дзыласуамызт зны аколнхараҿ ибригадирыз, ахацәа рцынхәрас аҭаҭын казармақәа зыргылоз, аибашьраан амаша иҭагылоз.
Уи илулак дышьҭалеит.
Аӡӷаб дзаҵәыхын, лхәыцрақәеи лареи ааизынхахуан. Илҭаз ишахәҭаз дзырхамҵгылазшәа лгәы иабон, игәнылгон, ихьаалгон. Амрикәа лҿаԥшылара лыбла
ихыҵуамызт, уи лԥа ихаҿсахьа аацәырҵуан… Абыржә, лара дахьынӡашьҭаз, ак ҟаларызшәа даашәеит. Уи баша шәарамызт. Лыхшыҩ еиланагон. Арахь лашьцаран, адунеи
дҭыгга далахазшәа лхы ахьылбоз, иаҳагьы лгәырҩара ҵаулацәахон. Убарҭқәа
дырхымхәыцырц, лхы цәгьарак азылур еиӷьалшьон. Лгәырҩара иҵегь иҵаулахаӡон, усҟан
дзыршәоз дахаанымхар иаҳа дазыразын, аҽшьра лҭахын, ҿыц уи агәазыҳәара
лызцәырҵуан. Арахь уи азы шьаҿак лзыҟаҵомызт, ус дышьҭан, дагьҵәыуамызт, лыхшыҩ
цҳафыр заҵәык иашамкәа аус ауан, уи лцәалжь ианыруан, дшынеибакәыз дарчмазаҩуан,
арахь лгәы бзиазшәа илбон, убрик иаҳагьы деивнагон, аԥсҭазаара лҭахӡамызт. Лыхшыҩ
уаҳа иазымхәыцуа ианкараха, дыцәазшәа луит, амала ҳаӷоу ус дыцәааит. Лԥхыӡ
ҿаасҭақәа шеилататаз мацара, аацәылашеит.
Лгәалаҟазаара ԥхасҭан. Дҩаҵҟьеит, лҭагылазаашьа еицәамхарц. Излалылшоз дыццакны, лиарҭа еиқәылҵеит, лҽеилалҳәеит. Ӡыхьла лҿы лыӡәӡәеит. Лаб усура дцахьан.
Лан, лыԥҳацәа аарԥшны, амҩа дықәларц дыхиан. Радоу дналылабжьан, Нара даалырԥшырц дцеит. Данаахынҳәуаз лшәыра лкын, чаик ыжәшәа, дындәылҟьеит. Радоу
агәарԥ даақәгылеит. Лгәалаҟазаара ԥхасҭазтәлоз ҭагалара адгьыл иқәын. Ауха иалагӡаны, агәарԥ иқәгылаз араҵла бӷьла иарҭәхьан. Иаҿазгьы ҩежьын. Амала, ашьыжь
шҿыхьҭазгьы, амаӷра кьаҿ ааушәуҵартә, аҽны амш шыбзиахоз удыруан. Лхы-лгәы
ааҿыхазшәа, маҷк деиӷьын лара. Нара лҽеилаҳәаны даалыдгылеит.
– Ҳаицны ҳцома? – ҷыда ԥшӡарак зҿықәыз ахәыҷы ӡамҩа уаркалеи лхы
ҩышьҭылхит.
– Шьыжьхьа бфар, ҳцоит.
– Бара?
– Саргьы чаик зжәып.
Ранду илзымчҳакәа дгылеит. Лмаҭа ӡӷабцәа ахьеицдәылҵуаз инаскьалымгар, ак
рыглырхазшәа лгәы илнаҭон. Лхәы лзықәдыргылар лымуит, зны лҿы лыӡәӡәон, лҽеиллыргон, нас лхала акы днацҳарын. Аеҳәшьцәа ашкол ахь амҩа ианын. Раԥхьа, рышьҭахь,
нымҩахыҵ рыла ахәыҷқәа, анацәа, хацәақәакгьы Радоу деибадырбон, џьоукы
дрыцҳашьо, џьоукы лыцәгьа ҳәо, џьоукы лыгәкышьа џьаршьо. Агәашә аҿы иахьеизыҩҩуаз арҭгьы нарылагылеит. Нара лҩызцәа рахь дыҩит. Лара ахыбра дныҩналан, аԥсшәа
лазҳәоз днарылсны, адиректор лкабинет дныҩналеит. Уи аҽны илбазма, дызҭаз ашкол
акәымзи. Усҟан хацәақәакгьы аус руан, уажәык аҳәса ирхаанхоит. Ларгьы даарылагылеит
дыӡӷабны.
– Баалеи арахь! – адиректор уи длыманы дындәылҵын, акабинет ллырбоит.
– Асааҭқәа рацәаӡам, аха аԥсшьарагьы бахьӡап сгәахәуеит. Уажәы класск бзаасышьҭуеит, нас бымш аизшашьа бзаалгоит аҵаразы схаҭыԥуаҩ.
Уи данца, лара длатәеит. Дынкыдԥшыла-аакыдԥшылеит. Акласс-ӷәы, амел рымацра
ракәын арҵара маҭәахәыс иҩназ. Уигьы маҷымзшәа лбеит. Акабинет аҭӡқәа
шеиқәлыршәашаз ҳәа иааинырсланы планк лхаҿы иаашьақәгылт. Иагьа умҳәан атехникум аҿы акабинет астудентцәа рхала еиҿырымкаахьази. Араҟа иҵегь имариаз ала
еиқәыршәатәын, ахәыҷқәа рызҿлымҳареи реилкаареи ирзышьҭыхыртә. Аҵәҵәа бжьы
лхәыцрақәа даарылнахит. Агәгәаҳәа ахәыҷқәа ааҩнашылеит, ашә икылаибархо. Урҭ
рырҵаҩ ҿыц акласс аҿы лбара иахыццакуан, иҟаз зегь ааигәа ирмаҳахьази лара илызкны.
Дара шаауаз удырратә рышьҭыбжь анлаҳа, лара дҩагылан, ччаԥшьк ллакыҵа иҵаӡамкәа,
рааҩналара дазԥшын. Аԥхьа иааҩнашылаз, ҽырҵысрак ҟамҵакәа, дҳашҳатәрахазшәа ирзыԥшыз рырҵаҩы данырба, иӡыӷәӡа иааилагылт, рхаҭақәагьы хаҳәхазшәа. Аганаҿ зҭыԥ
аалызхыз Нарагьы дыԥшуан, лыччаԥшь налыхҟьаны, уажәы-уашьҭан иҟаларызишь ҳәа
лыбла ҭырхаха.
– Шәымлеиуеи, уара! – изыҩнамлацыз ирыгәҭасуан, аха аԥхьатәиқәа
узырҵысуамызт, Абрыскьыл игәашьа узырҵысраҳа. – Иҟалеи, уара! – џьоукгьы, ашәи уи
илагылази ирыбжьахо, аҩныҵҟа иццакуан, аха ашәхымс ирулак ршьапы шаахыргалак,
ишҳазхон.
– Ашьшьыҳәа, уи ажәа инаҵылшьӡеит, илҳәоз аҵакы шыҟаҵәҟьаз еиԥш лыбжьы
рмаҷӡаны. – Шәтәа!
Уи заҳазгьы измаҳазгьы еиҟарахеит, аха изаҳаз рпартақәа рахь рҿанаарха,
егьырҭгьы рҭыԥқәа ахьааныркылоз, бжьы уаҳаӡомызт. Зегь раҵкыс згәы хыҭхыҭуаз Нара
лаҳәшьа дылзыԥшуан, анаҩсан уи иҟалҵарызи ҳәа. Усҟан аҿыц рҵаҩы лхаҿы дакгьы
ҵысуамызт, зынӡак имаӡаз ахымҩаԥгашьа далаҟан, илҭахыз, илҳәашаз заа уаҩы изеилкаауамызт, урҭқәа рдырра акырӡа рзаҵанакуазшәа, даҽа рҵаҩык лҿы рҽеиҟаратәны рхы
шымҩаԥырымгацыз еилатәан, рнапқәа раԥхьа иқәҵаны. Лара дтәаӡомызт. Дышгылаз мацара ахьӡынҵа даԥхьан, аҵаҩцәа аӡәаӡәала илыргылеит.
Ҳаԥхьаҟа аурок аҿы альбомк-альбомк зегьы иаажәгароуп, – рызынтәык лылаԥш
рхын, уи рбон даргьы, илҳәоз ак раҩрыжьуамызт. – Акарандашь шәыгақәа шәымазароуп,
урҭ рыла ҳалагоит. Зегьы еилышәкааит шәыдҵа. Уажәы ицәырыжәга бӷьыцк-бӷьыцк!
Шәызлаҭыхша изакәызаалак акы. Сара акласс-ӷәы аҿы иҭысхуа шәара шәыбӷьыцқәа ирнышәҵоит, – акласс-ӷәы днадгылеит, лызбжарак аҵаҩцәа рахь ирханы. – Иахьа иҭаҳхуеит
ацгәы. Раԥхьа ацгәы ахәҭақәа анаҳҵап. Иҭаҳхуа зегьы ҩ-даҟьак идшәыркыроуп. Альбом
аҿы аҩ-даҟьак еицаахшәыртуеит. Армырахьтәи адаҟьаҿ ахәҭақәа, арыӷьарахьтәи аҿы –
ацгәы ахаҭа. Раԥхьа иҭаҳхып аблақәа, ҩ-блак шәрыхәаԥш! – акласс-ӷәы урҭ нанылҵеит. –
Шьҭа шәара шәыбӷьыцқәа ирнышәҵа! Амала зегьы акыртә рҭыԥқәа шәыԥшаароуп шәхала, ашьшьыҳәа дынрылалеит, доусы иҭырхқәоз маҷ-саҷк ириашо. Акласс-ӷәы ахь дааит
даарылсны. – Шьҭа аԥынҵа, иҭылхит, нас аҿы, уигьы аԥынҵа инавалыргылеит,
ашьҭахь аҵаҩцәа днарылалахт. – Аиҳараӡак ибзианы ишәықәманшәалахеит. Шьҭа –
алымҳақәа ҭаҳхып, – акласс-ӷәы урҭ нанҵаны, ахәыҷқәа рахь лҿыналхахт. Даргьы рхы
ақәырԥс рус иаҿын. – Ахы абасшәа иҟаҵатәуп, ҿыц аӷәы дадгылан лара. Дрылсны
данаахынҳә, иҭылхит ахәамц. Ашьҭахь азшьапык аԥхьатәи, азшьапык ашьҭахьтәи. – Уажәшьҭа, – лҳәеит лара аҵыхәтәан, ацгәы аҵыхәа. Нас ишеибгоу ацгәы ҭаҳхып. Ҳалагап
аблақәа рыла, уаанӡа иҭаҳхыз ҳаҿыԥшны, ибзианы! Иҭышәхи! – хәҭак ҭырхцԥхьаӡа, заҟа
идырҿыцыз еилыркаарц, дрылан. – Шьҭа аԥынҵа, нас аҿы, аԥаҵақәа, урҭ зегьы акласс
ӷәаҿы лхала иҭылхуан. – Шәахәаԥши анаҩсан ахы шҭыхтәу! Алымҳақәа ахы
иаҿаԥаҳшьуеит. Шьҭа ацгәы ахәамц ацәаара алаҳдоит, избанзар ашьапқәа ахәамц
аԥхьаҟа иҟоуп, ианҭаҳхуа ахәамц ацәаҳәақәа ахьаҳԥырхагахо ҟалоит. Абас!.. Абас!..
Ашьапқәа рҭыхра иаҳа ицәгьоуп, аха цқьа снапы ахьызго шәахәаԥшыр, ишәзымариахоит.
Аҵыхәа аҭыхра зынӡа имариоуп, шәахәаԥш!.. Шьҭа доусы иҭышәхқәаз еибашәырба! Агха
ахьшәымоу азы шәеицәажәа! Амала шәбжьы ныҵак мацара.
– Сара зҵаарак сымоуп, Радоу, – дҩагылеит Нара. – Аҩны ацгәы альбом ианҵаны
иааҳгома?
– Зегь раԥхьа, сара Уарҭан иԥҳа Радоу соуп ашкол аҿы. Даҽакала сыхьӡ бшьар ҟалаӡом. Аҩны ҳнеир сыхьӡ амацара бҳәалап. Еилыбкаама?
– Ааи, – Нара лгәы неиҭаԥеит.
– Бтәа! Азҵаара аҭак зегьы ишәызкуп. Ацгәы иаҳа ибзианы излаҭышәхша аҩны
игәашәҭоит, даҽа бӷьыцк аҿы иҭышәхуеит. Егьи аурок аҿы ара ҿыц еиҭа ҭаҳхуеит.
Шәызынтәык ахәшьара шәысҭоит. Убриала иахьа асахьаҭыхра ҳалагеит. Амала уаҵәы
аџьаус шәоуеит, аӡӷабцәа, ҳәа сыҟоуп.
– Ааи! ҿаарҭқәеит.
– Аԥаразы ахыцқәа шәҭахуп, нас аласалых рахәыцқәа. Шәҽазыҟаҵаны шәаауеит, анылҳәа, аҵәҵәа ааҟалеит. – Абзиараз!
Акласс ааҭацәаанӡа дгылан, лылаԥш рхын. Аиҭакраз ахышәқәа аалыртит, лхала данынха. Аҵәҵәа ҿыц иаарласны абжьы геит. Уаҩ дмааиуазшәа анылба, дындәылҵырц
лгәы ишҭаз, аҵараз адиректор лхаҭыԥуаҩ дааҩнашылеит.
– Иахьа даҽа урокк бымоуп сааҭк ашьҭахь. Аурок шԥабхыбгеи? Ибцәыцәгьазма?
– Мамоу, уаҳа агьацлымҵеит арҵаҩ қәыԥш.
– Быӡбахә ауп ахәыҷқәа еидгәыԥланы ирымоу. Убас бҽыжәыз! – аҵара ҟәша
аиҳабы ари, дышлызгәдууз мҩашьо, лгәы ааҟалҵан, дындәылҵит.
Башаран-коллеџь зҭакыз агәарԥ дынҭыҵны, ақыҭагә аҿынтә иаауаз амҩала, амҩаду
ахь дахьыҩкылшәаз, ааҭгылахагьы лмаӡеит. Дышиашаз Гәдоуҭа ицоз илдыруаз аӡә даалықәшәан, дкылырҟьа дааигеит. Ус еснагь деиқәшәалаӡомызт, абжьааԥны аԥшра
рацәаны илықәшәалон, нас амаршрутка зыхьӡырҵаз, ма автобусла амҩа данылалон.
Зынгьы лашьцаанӡа данышьҭырымхуаз убарын, аҳәааҿынтә иаауаз рацәан азы. Шьҭа
дышьҭызхуадаз ҳәа, дуазыруа дышгылаз, џьара аӡә даангылагәышьон. Ибзиашәа урҭ
амаршруткақәеи автобусқәеи хыԥхьаӡарада ибжьагәышьан. Амала урҭгьы, Бзыԥ аӡиас
ацҳа иқәсны ицозар, ушьҭырхӡомызт, аӡәык-ҩыџьак ртәы умҳәозар. Егьырҭ Гагра ақалақь
иахымсуаз дубарын, аӡәы Пицунда абжьаларҭаҿ даақәҵәиуан, егьырҭ Бзыԥҭа аихамҩа
авокзал аҿы иаангылон. Аха знык уахь дкылшәандаз ҳәа, дыццакуа мацара, илзааҭгылаз
амашьына дақәтәон. Нас Гагра даҽа машьынак дазԥшуан, Пицунда абжьаларҭахь данкылыргалак, шьапыла иагьараан амҩа данылахьан. Знык лԥа иҵара хиркәшандаз, уаҳа
араион ахьалагоз аҿынтә иахьынҵәоз ахь, ақалақь далуаа дымцарыз. Аха лгәы
аахьыԥссахон, избанзар уаҟа аҵара здырҵоз ҳаҷкәынцәа ракәымзи. Амала, лԥа далгар,
уаҳа ацара-аара лылымшар ҟаларын. Ус акәзу, егьыс акәзу уи аҽны даазгашаз машьынала данеиқәшәа, заа даан, ақыҭа школ аҿы днеит, лԥҳа лыӡбахәқәак лаҳарц. Уаантәы,
ахәлара ԥыҭк шагыз, аҩны дааит, лхаҿы лхаччо. Лыԥшәма имала шәҟәқәак еилирхуан
рзалаҿ.
– Быжә аҿша арима? – ихы дҩахеит, ара итәаз иара шиакәҵәҟьаз агәра лгарц данааҩнала.
– Ашкол аҿы снеин, адиректори лхаҭыԥуаҩи збеит. Егьырҭ цахьан, уаҩ дыҟаӡамызт.
– Усҟатәи асахьа зҭыбхуеи, ибарҳәаз ааркьаҿны исабҳәар.
– Ҳаӡӷаб уамашәа дырбоит.
– Иакәымс ирзыҟалҵеи?
– Избан иаразнак «иакәым»
– Бзиарас ирзыҟалҵеи ҳәа сҵаар акәын исҭахыз.
– Илшәырҵа закәи ҳәа ргәы иалоуп.
– Илҳарҵаз лԥырхагахама?
– Аԥсабара илнаҭаз арҵаҩы игәырҵҟәыл ауп рҳәеит.
– Дыззаҳкыз азанааҭгьы ицәгьамкәа лнапаҿы иаалгеитеи. Дыззуклак гәырҵҟәылк
азылԥшаауоу? Акгьы былҵӡом ҳәа ландуи бареи лгәы ԥышәҵәалонеи, бымбои агха
ишәыхьыз?
– Иугәалашәоу даныхәыҷыз, даныҩеидасгьы ахәыҷқәа шлыдҳәаҵалоз? Ларгьы ҳаргьы уи хырҩ азаамуӡеит, аха лгәырҵҟәыл акәзар урҭ лыдзыԥхьалоз?
– Акәзаргьы ҟалап, – дақәшаҳаҭын иара. – Иахьцалак инҭкааны ибарҳәеи?
– Иаразнак ахәыҷқәа лнапаҿы иаалгоит. Ирызналго амаҭәар даара иазҿлымҳахартә
иҟалҵоит. Асахьаҭыхреи аџьауси усымшҳәа ирбоз шмаҭәарыз, ихадақәоу иаарывагылеит.
Лхаҭа лхы лнапаҿы иааганы дшыҟоу, лурок аанҵәоит. Аурок амоментқәа зегьы, хәыцхәыц ишеиҿаршәшәоу еиԥш, еимадоуп. Ахәыҷқәа минуҭк рымаӡам, рыхшҩ даҽаџьара
ихартә. Даара ллеишәа цәгьоушәа хәыҷқәак цәажәозаап, аха уи зладырҵабыргша рымаӡам. Мшқәак рыла ас ақәҿиара лоузар, ԥхьаҟа дышԥаҟалои.
– Бымццакын! Аӡәы иусура далагоит, иикша-иишьҭша дақәымшәо. Дышнеиуа иусура
алҵшәа бзиахоит. Уи есымша шьаҿа бзиак ҟаиҵоит. Даҽаӡәых, иқәҿиарақәа урыхҟьашаны, ухы ахьугара уздыруам, аха иаразнак игәы ԥҵәоит, ма даҽа уск иԥырхагахоит. Есымша иҽоуижьуа мацара, иус игәахшәоит.
– Ус сгәы иаанагаӡом.
– Ибҳәарц ибҭахи, – сгәаанагара иашам ҳәа аума? Аԥсҭазаара иаҳнарбоит ус шакәу,
схы иҭысҳәаама.
– Исҳәарц исҭаху даҽакуп: ҳаӡӷаб илкуа-илшьҭуа еснагь ишәан-изан. Дыццакны ак
ԥхасҭалтәуа убахьазма?
– Ус уҳәартә иҟоуп, – дақәшаҳаҭын иара, избанзар Радоу лусумҭақәа рзы иааиҳәалоз ба сак баша илцәыԥхасҭахаӡомызт. Уи акы даламгозар акы иамусын акәымзар,
лнапы злалкыз аус цқьаны иналыгӡон.
– Уаха усура дугар уҭахӡамеи? – дцарц ашә аалыртхьан данаақәгьежьуаз. – Лгәы
лхамшҭрызи.
– Лхала илҭаххаанӡа, дызгаӡом. Нас уажәы адиван аҿы дыцәоуп, даашәмырԥшын.
– Ашкол аҿы лхы шымҩаԥылго ҳәа ирҳәо уаҳандаз! – даҽак аацәырылгеит лара
дцаанӡа. – Улаԥш узылҟәымго акоридор дыбжьалозаап. Лҩызцәа-арҵаҩацәа лыдҳәаҵало
иалагахьеит. Дзусҭада ҳәа иааиуа лызҵаауазаап. Дзусҭоу анраҳалак, – аа, ани
зҽыззымшьыз лоума? – рҳәозаап. Убри ҽеимкәа илхьынҳалоуп, умбои.
– Абзиарақәа зегьы лара илхьынҳалазар бҭахума? Ак згым уаҩ дыҟам,
ишԥаҟаҳҵари.
Лара длалбаан, иахьтәоз-иахьгылоз ауада дныҩналеит. Ланхәа ателевизор
дахәаԥшуан, уи абжьы маҷын, ахәыҷы аиҵбы лурокқәа дрыдтәалан азы. Уи, лан данылба,
дҩаҵҟьан, лыхәда лҽынахалыжьит, дшыгәхьаалгоз мҩашьахуа. Радоу адиван дықәтәан.
Ан лԥҳа даалгәыдылҳәҳәалан, лҵатәқәа дрылгарц дналабжьан, ирласны фатәык лырхиарц, ак нақәлыргылақәеит. Лыԥшәма, уахылатәи иус ахь дцаанӡа, уаххьа иҿалҵартә дахьӡар лҭахын. Нас аведра цқьа аакнылхын, ажәқәа дрызцеит. Урҭ аԥшәма рхәы риҭахьан,
ирфахьан, шьҭа лара илхьарц илзыԥшын. Усҟангьы иара длыцхраалон, аха деилахацәон
азы иԥсахы еибакуан, иаҳа дылԥырхагахозшәа анылба, лхала рхьара лҽазылкын,
аҳәарақәеи ранацәеи рыгәшәа дақәшәон.
Аибашьра анааилгоз, илгәалашәон лара, ахәыҷқәа илдыржәшаз, идырҵәышаз,
шәаӡак злахырхшаз, ҵәыцак азна рхатәы хшы рымаӡамызт. Измырхуази, жәык рымамзар.
Ҳәыскгьы адәы ирзықәгыламызт, ус ак рымамзар, иахьа акәымзаргьы, ԥхьаҟа акы
иақәымгәыӷрызи. Усҟан лыԥшәма атачкакцәа дрылагылан, аха ус мацара ҭаацәа дук рбара цәгьан. Ма арахә имазар, ахш-хырҵәы аҩнаҭа иагижьуазма. Амлакра аҿынӡа ианнеиуаз ыҟан, закәытә аамҭази изҭагылаз. Имаз, ихӡыз зегьы ҭины, ииулак жәык ааихәеит.
Усҟан ус зыхьыз ауаа маҷӡамызт. Ачеченқәеи аурысқәеи реилеибаҵара иахырҟьаны,
аҳәаа ихыҵуаз аԥсуа хацәа рыбжеиҳара ныркыло ианалага, азныказ дызлагарыз
изымдыруа даақәхеит. Нас адәқьан маҷ аргылара иҽазикит. Аусуцәа ириҭашаз
имаӡамызт азын, ихала даҿын дзышьцылаӡамыз аус. Уи аннықәиргыла, маҷ-саҷ тауарк
иԥшаауа мацара, ԥара-шьарак ирҳан, ихәыҷқәа рымгәа иагырханы мацара, даҽа жәык
ааихәеит. Убарҭ ирхылҵыз нарыцло мацара, уажәы хәҷи-дуи ԥыҭк ижәгәар иҭагылан.
Идәқьан аус маҷӡамызт, иара усгьы абзиа-ацәгьа инаркны, аԥсуара ус маҷхозма иацымлозар, имхы, ибаҳча ҿыц уҳәа, ихәда иқәыз рацәан, арахә ԥыҭк ықәигар иҭахын, лара
илуамызт макьана акәымзар. Аҭәеи аԥҳәи реингалара, рҭагалара иус хьанҭан иара изы,
аха ишынҭаацәараз хәыҷи дуи ивагылан, иҽахьигӡарын ҳәа дгәыӷуан лара.
Лыжәхьага ведра ҭәызарц агьагымхо, ахш лыманы даахынҳәит лара. Радоу дышиац
диан. Уи аԥсшьара рацәаны илҭахын, аха, ааилашәымҭаз асҟатәи дыцәо далагар, уахыла
цқьа дзыцәозма. Ахәыҟаҵарҭа дныҩналан, лыхш аҭыԥ иқәылҵарц, ачуан нықәлыргылеит.
Ацырӡ алҭар лҭахын, ашьыжьтәии аухатәии неилаҭәаны, ԥыҭк аахыхны илырҵәлон. Лыӡӷаб даалырԥшит. Егьи ишылҭахыҵәҟьамыз дҩықәтәеит. Аус злаз аҿаԥха-ҿаччара
лҿықәын. Лҿы анылӡәӡәа, ҿыц адиван днықәтәеит, зхи-зҵыхәеи бжеиҳан илзеидымкылоз
адырраҭара днахәаԥшырц. Лгәы аалырҿыхарц лаҳәшьаду лахь дцар ҟамлози, Гәына
лхала илымҳәеи, аха ан уи уахь дылзышьҭуамызт. Аӡӷаб ахылаԥшра ӷәӷәа лҭахын.
Лаҳәшьаду уи дылзымбо дыҟамызт, аха лхылаԥшра акәамаҵама рацәаны иаҵан. Уи
акәымзар ҟаларын уаҟа ихадаз, ан уахь илырхон акәымзар. Лара илгәалашәон ԥхынрак
зны лԥҳа ԥсшьара ҳәа ақалақь ахь данцаз. Даныхынҳә лан илалҳәеит аҩнеихагыла ду
ауаҭахқәа дрыҩнахәаҽуазшәа лгәы ишабоз. Уаҟа илызҭшәаран. Радоу лшьапы ашьац
иаҵәара иқәгылазар акәын. Ашәыр зҿаз аҵла дазааигәамзар, лхы-лгәы ҭәымызт, уи
дыхәнаны дықәтәазар еиӷьалшьон. Ақалақь асфальт лҭахӡамызт, напыла ирааӡоз
ашәҭқәа амҩақәа иахьрываҳаз мчыла рыԥсахәага ҭарҵозшәа дрыхәаԥшуан. Лара
илгәаԥхоз адәышәҭ хуҵәаргьы, рыцкы рхылҵуан. Урҭ рҷыдарақәа лара ишылныруаз лаб
иаҳа идыруан, ан уамак дахьрызҿлымҳамыз еснагь маҷ-саҷла иаалыҽԥникылон, аха
урҭқәа-егьырҭқәа дрызкылԥшлартә, аамҭа лымамызт, иара алшара лымамзшәа дахьибо
игәы иалан. Убри инацраҳәашәа иаалгәалашәеит «акгьы былҵӡом ҳәа ландуи бареи лгәы
ԥышәҵәалонеи, бымбои агха ишәыхьыз» ҳәа сааҭ бжак аԥхьа ишаалыҽԥникылаз. Ус
аниҳәоз, лыхшыҩ даҽаџьара икыдзар акәхарын, уамак аҵаҵаны ишлеиҳәаз лызгәамҭеит,
аха уажәы, иззакәыз цқьа илзымдыркәа, иҵәымаӷны иаалылакьакьеит. Ихәы
ахәыҟаҵарҭаҿ аишәа ҭшәа инықәлыргылеит, араҟа уаххьа ифарын, усура дцаанӡа. Иаҳа
изҭынчрамхози. Лҿыналхан, азал ашә аалыртит.
– Ухәы хиоуп.
– Снеиуеит, – аҽеидкыларақәа дырҿын иара.
– Ак сзеилымкааит, – дааҩналеит аԥшәма ԥҳәыс, иара ирласҵәҟьаны дышзымнеиуаз
анылба. – Акгьы былҵӡом ҳәа Радоу лгәы ԥысҵәалозшәа, иуҳәаз закәызеи?
– Бымацара быӡбахә сҳәану?
– Зегьакакәӡамеи.
– Уажәы уи арцыхцыхра аҭахны избом. Усҟан Бароу дышгылаз ибҳәеит, уи Радоу
илалҳәеит.
– Уҳәашьа злаҟаз ала, аӡӷаб лчымазара сара исхаразшәа иҟалеит.
– Бымацара ибхароуп сымҳәеит, аха, ахәыҷқәа ахьыҟоу уажәа уазкылԥшуазароуп.
– Сажәа сазкылымԥшыкәан сабоубахьаз?
– Усҟатәи ажәа сзымабкуеи? Ус лабымҳәан, егьыс лабымҳәан ҳәа заҟантә ибасҳәахьази?
– Ианбыкәу иара?
– Абыржәы, ахәшә лжәаанӡагьы, ибгәаламшәаӡои, лара ишлаҳауаз, лыблақәа
рҽырԥсахит, лбжьы маҷхеит, ари дхагахеит ҳәа саныбкыз? «Ус бымҳәан!» – ҳәа сбылабжьарц саналага, «наҟ уаҟәыҵ, уара! – бҳәан, сыҿбмырҭит.
– Ианбыкәыз иара убасҟатәи анысҳәаз?!
– Бара убас ауп бшыҟоу: иацы ибҳәаз иахьа мап ацәыбкуеит.
– Уара ухаҭа уакәын иахәҭамкәа даахьызжәалоз.
– Уи сыгымзар ҟаларын, аха ишыбҳәаҵәҟьо дхәызжәаӡомызт, сԥсы анеибалыркуаз
шыҟазгьы. Аха уа ҳазынтәык ҳхымҩаԥгашьа акәӡамызт излалагаз. Иахьцалак ҿыц исҳәарц
сҭахуп уҿы иҭуршәо уазхәыцлароуп, маҷк заа уазхәыцлароуп. Ари ахы аныҵнахуаз, лара
дхәыҷӡан. Усҟан бара џьара ибҳәеит лара лира бҭахымызшәа, ахшараиурҭаҿ
дынбыжьырц бҭахызшәа. Убри нас-нас аҿиара аиуит лыхдырраҿ, ашьҭахь аибашьра
хҭысқәа нацлеит… Алҵшәа иахьа иҳамоуп.
– Нас сара сакәхуп зегь зхароу?! – амца налҿықәтәеит, лылаӷырӡ аахыжжыларц
агьагымкәа.
– Абыржәы ҭынч сахьбацәажәо сыбзеилкааӡахуам. Ауаҩы даабмыҵаҳәҳәакәа дзыбзеилымкаауеи?
– Исхароу сыздыруам ауми.
– Бара бымала ибхароуп сҳәама? Амала аӡӷаб лыхдырра анырра бааԥсы
ахьцәырҵыз аброуп сҳәеит. Усҟан лара дсабиӡан, бара базымхәыцӡакәа ибҳәаз лаҳаит,
убри ҵлаҵас изҳаит, амала ашәҭ зҿамлеит, иқәыц маӷхеит. Шәҿы иҭыҵуа шәазхәыцла
сҳәеит. Уи бымацарагьы ибызкым.
– Сыӡӷаб сара слаӷахазшәа ушцәажәо умбои.
– Исҳәо баҳаӡом шьҭа, – дҩагылан, длалбааит акрифарц. лара ииҳәоз лаҳаӡаҵәҟьомызт. Цқьа илгәаламшәоз ахҭыс, ус ак ыҟаҵәҟьазу здыруадаз аха, ирҵарны иаацәыригаз зегь аҵәахуан, ашьҭахь уи злаириашоз аҵаҵӷәы лхахьы иааиӡомызт. Дамҽхакны
дызмаз ахәыцра, лыԥҳа лчымазара лара ишлыхҟьаз, убранӡа иҭбаахеит, егьырҭ ахшыҩзцарақәа ҭыԥ роуамызт. Длаӷырӡышо араҟа дышгылаз дырбар лҭахымызт, наҟ лымҳара
шыҟаз даныҩнала, лиарҭа днықәтәан, лылаӷырӡ аалрыцқьеит. Лгәы ԥжәаны ицон.
Лыԥшәма убасҵәҟьа гәыбӷан шԥалиҭоз! Ахышә ала илбон иара, агәашә дынҭыҵны,
имашьынахь дышнеиуаз, ихәы инап аимыркӡеит лгәахәыртә. Аха иара акрыфара
иҽадирхалаӡомызт. Илулак лыҽлырҭынчын, иара дызхыҵыз аишәа еиллыргарц, длалбааит. Ихала зегь рҭыԥ иқәиҵахьан. Лгәалаҟазаара ахьыԥхасҭеитәыз ус лымамзшәа дҟанаҵон. Лнап ак амкуа дааҩнахеит. Ҿыц инеималҭәан, лиарҭахь дҩыхәнахт. Убри иаҳа
лгәы арҭынчуан, дааҟәымҵӡакәа дабаҵәыуаларыз акәымзар.
Лара изалҳәарыдаз аӡӷаб дир лҭахымызт, даних ахшараиурҭаҿ дынлыжьырц иақәкны
илыман ҳәа? Илгәалашәомызт. Аиашаз лыԥшәмеи лареи аӡӷаб аԥхьа рылахь дананиҵа,
аҩбатәи дыҷкәыназар рҭахын. Уи ҵабыргын. Аамҭагьы аԥшәма ԥҳәысҿа илиҭозма, иаарласны даҽаӡәы длоур иҭахын. Ахшараиура лара илцәыцәгьахеит. Ахәыҷы даара дҟәаззаарын. Ан аџьабаа лбеит, аха лхәыҷгьы ларгьы еибга-еизҩыда рԥсы еиқәхеит. Урҭқәа лара
дызрызхәыцуазма усҟан, убасҟатәи дгәаҟит, лысаби дылдырбарц лҭахызар – дылзааргон, лара илымуит. Убасҟатәи илгәыҵашәаз цәымӷразар здыруадаз. Арахь илыдырныҳәалоз дыӡӷабхын. Дылзаарымгаӡакәангьы дабанӡыҟазаауаз, асаби акрылҿалҵар
акәын. Убри амла даго лгәыҳәԥы дҩаҵалеит, аха ан, ахьаа заҟа илызцәырылгоз аҟара
длыргәырӷьон, дбазӡа дахьылкыз, лынасыԥ иазҳауан. Акырнылҿалҵа дыргарц илзааит, ан
лхәыҷы дрылҭар лҭахымызт, лызхара длызбомызт.
– Радоу диар лҭахуп, – дааҩналт Нара.
– Снеиуеит.
– Ибыхьи? – зхы ҩышьҭызхыз ан данынылҿаԥш, лыблақәа зхаҭыҟаԥшьааз еилымкаакәа, шьҭахьҟа дызцомызт Нара.
– Ак хшәалан, цәгьала ихысхит.
– Рыҩбагьу? – даҿалкуан ахәыҷы.
– Руак ауп.
Длалбаан, ауада дныҩналаанӡа, аӡыхь налҿалҭәеит. Радоу дааиуан. Уи лызхара
дызмыцәазаарын, дышьҭалар лҭахын. Аневропатолог ирабжьеигаз ахәшә лан
лнапаҿынтә илгар акәын, уи иҵәахны илыман, егьырҭ ахәшәқәа ирыладмырҩашьарц ҳәа
ҵгас иҟаҵаны. Аӡӷаб лиарҭахь дналгеит, егьи, лыблахаҵ гьежьуан азы, ан длыцәшәон. Уи
длышьҭаланы, андугьы дааҩнашылеит. Нара лымацара дышьҭалар лҭахӡамызт. Лара лани лаби риарҭақәа рааҩсан лышьҭаларҭа гылан. Ателевизор дшахәаԥшуаз, уигьы дамхацәеит. Ишԥаҟалҵоз ан дылган, дышьҭалҵеит, лхаҭагьы диар акәхеит. Ахәымҽхан илаҳаз лгәы иалан, дзыцәомызт. Лыԥшәма имашьына агараж ианҭеигалоз, абжьы лаҳаит. Уи
ашьҭахь акраамҭа дышьҭамлаӡеит иара, ателевизор дадтәалан. Ларгьы дзыцәомызт.
Дшааиуаз ибжьы анлаҳагьы, лыҽлырԥсит дыцәазшәа. Убри аамҭаз лгәы ихшәаны дыҟан,
дылбар лҭахӡамызт. Ибзиашәа алашара аркӡамызт. Иара Нара дышиаз цқьа иаагәеиҭеит, лхыза ааирҽеит днапыршьшьуа. Уи лыхәда цәаакызар иҭахымызт, дшыцәаз,
аԥхӡы лықәхьшәашәахар дарчмазаҩуан, ашоура дакны, лхыза лықәылхыр. Иаргьи ибӷа
ихьлон, маҷк дааӷзит дахьышьҭалоз. Хара имгакәа ихәда абжьы аагеит, уи лмаҳаӡар заҟа
илҭахызи.
Ашьыжь иара лаԥхьа дгылеит. Ажәқәа рхәы риҭон, нас адәқьан ахь шылашьцаз
дцон. Аамҭала аҵх анеиҳахоз иҭагылан. Аусурантә дхынҳәуамызт уи аҽны, Аҟәаҟәа
дымҩақәгылон. Лара Нара длыргылеит. Радоу ланду даалырԥшрын. Ашьыжьӡа зҵарахь
ицоз аиҵбы лакәын, уи лхәы нықәыргыланы, лхаҭа амҩаду шыҟаз днаццакит. Амаршрутка аанылкылеит. Амҩан уаҳа лхы ҩышьҭхны уаҩы дзиҿамԥшит. Лыҩныҵҟа ес-минуҭ ахаҳә
зҳауазшәа, илхыхәлаччо дыштәаз, дахьлеишаз длеит. Аҭырқәцәа ршкол агәарԥ
дынҭалеит. Ахәыҷқәа, аҵәҵәа иазԥшны, ана-ара еилагылан. Аурок ахьлымаз дныҩналан,
лхы лықәыжь длатәеит.
– Лакәӡамкәа дааит рҳәеит, ибыхьи? – дааҩналеит Ԥара.
– Радоу бымшала дычмазаҩхеит ҳәа уаб исеиҳәеит, – маҷк анҵы лылаӷырӡ
аалҿаҳәҳәит. – Уаҳа уи лчымазара салацәажәараны сыҟам. Ихала ииҭаху ҟаиҵааит.
Убас дласны амҩа данын, Аҟәа данҩеи, ақалақь агәаҿы иҟаз ахәшәтәырҭа аусзуҩцәа
ааира иаҿын. Иаразнак нарыдгылараҵәҟьа ԥхеишьон, убасҟатәи заан. Гагра зыӡбахә иарҳәаз аԥсихиатр абра аус луазар акәын. Лара уажәы дыҟаӡамызт, аха иара ииҭахыз азанааҭтә зыҟаҵара акәымзаарын уи илымаз, џьоукы иашаӡамкәан иара
дымҩақәырҵазаарын. Араҟа изларҳәаз ала аԥсихиатр замана аус луан анаркологиатә
диспансераҿ. Уи Аҟәа ашьха ицоз амҩа ахьалагоз унаӡаанӡа игылан. Иара идыруан иаиҩцамыз ари амҿтәы хыбра. Аԥсихиатр дмааиӡацызт, аха ҩбаҟа сааҭ рышьҭахь дшыҟалоз
ала дақәдыргәыӷит.
Усҟатәи аамҭа ара дабатәазаауаз, даҽа усқәак иҽырхьигӡар изеиӷьын. Шьҭаҵарҭак
аҿы дцан, ииҭахыз тауарқәак еилыԥшааны, имашьына иҭеиҵеит. Уи ашьҭаҵарҭа зҵазкуаз
афирма аҽеиҵнаххьан, ақалақьқәеи араионқәеи рҿы ахыбрақәа дыргылахьан, дара иааргоз атауар рҭиуан. Уи напхгара азызуаз шьҭа ишырҭахыз ршьапы иқәгылахьан. Афирма
аиҳабы ихатә фирма хәыҷыкгьы хазы иман, даҽа ҷкәынак дахаиргылахьан. Афирма ду
иаанагоз атауар ахәҭак иара ифирма хәыҷы иаиҭон. Аԥара ҟаҵашьа ҵаны итәан ауаа.
Аҟәа налҵ иргылоз ахыбрақәа изааигәаз, зыгәра игашаз иҭынхацәа рыхьӡала ашәҟәы ианын. Дара дрыцхраауан аргылараҿ, нас итауар аархәалар акәын. Ирхашәалоз еиҩыршон.
«Аԥара арҳашьа рҵаӡеит», – Уарҭан игәы дҭахәыцлон. Уи ахаҵеи иареи бзианы еибадыруан, аибашьраҿгьы еиқәшәалон. Убри дышԥаимыцхраарыз ҳәа дгәыӷуан иара. Избанзар
ҭаацәа дук ныҟәго, ихала хыбрак злаиргылашаз изырҳаӡомызт, инапала иргылаз адәқьан
хәыҷы аалыҵ иалхны, бӷеиҵыхшьак иоуамызт. Амала афирма аиҳаби иареи реибадырра
иаҳагьы иԥырхагахар алшон, зынгьы абас аӡы дӡааԥшылалон, иара.
– Ушыҟоу еилыскаарц, саакыдгылеит, – уи икабинет аҿы дыҩнатәан иара, уахь илеирц
иԥшыз ԥыҭҩык аужьны, аҵыхәтәан иаамҭа ааины данлеи ашьҭахь.
– Узҿу саҳәеи? – ихы ҩышьҭихит Салуман.
– Уара уҿы сааны, атауар згоит, иумдыруеи.
– Уажәгьы абудка уҩнагылоума? – иааихимхӡоз ибласаркьа ааирҽеит.
– Уаҳа сабоугари.
– Аус узуазар, уи цәгьаӡам. Ухы аланыҟәугартә, акрырҳарҭа ҭыԥуп. Иара ахьгылоу ҭыԥ
бзиазар.
Уи аҽны, уаҳа уцәажәаны, уи азҵаара узырҿиаӡомызт, Уарҭан ус шакәыз ибарҭан, Салуман иҳәашьақәа злаҟаз ала. Аҽнырхарагьы иаԥсамызт, дыззааиз ихы-игәы шыбзиаз
аниба, уи иаҵганы дцарц дҩагылеит. Амала афирма аиҳабы иҿы уск аҵыхәала дшизааиуаз илымҳа инҭишьит, дыҩдәылҵырц ашә анааиртуаз. Шьҭа, иарбан еиликаарц, уи дузырхынҳәуамызт, арахь аказы дышиҳәашаз азыҟаҵара ауацхыр шьҭаҵан. Афирма
аиҳабы дазхәыцларын, издыруадаз даҽазны ари диҭаанӡа, ицхраара дақәшаҳаҭхар.
Уарҭан длалбааит имашьынахь, аибашьраз иҩызази иареи реицәажәара игәы уамак
иазҭаӡамкәа. Иҭагылазаашьа зеиԥшраз афирма аиҳабы имбо дыҟаӡамызт, аха,
реиԥылара даԥыҩланы, изнеиз ицхраара дшазыҟаҵамыз еилкаазшәа убартә иҟан.
Имашьына ықәхысаа адиспансер ахь амҩа иахьаныз, дааиԥхьхәыцхуан иара, иахьцалак
Салуман аҵыхәанӡа издыруамызт Уарҭан дзыҳәашаз, уи азын иара иҟаиҵоз аҭак макьана
дыршьак зыҟаломызт. Аиашаз, афирма аиҳабы, хаҭала ихәарҭахашаз ак имбозар,
аибашьра аан диҩызазаргьы, уажәы убасҵәҟьа дизыҟазаргьы, цхыраара дук ииҭашамызт.
«Аус злоу, уахь сеиқәымшәаргьы уажәыҵәҟьа агьоурымызт, – дқәыԥсычҳауан иара,
имашьына наргыланы, адиспансер ахь иҿанынеихоз. – Ахәыҷы даҳзышьақәыргыландаз!
Уи анаму азыҳәан, сзышьҭақәоу зегь ирыласхи». Аԥсихиатр дааихьан. Уа илзыҩнан хаҵеи
ԥҳәыси. Акоридораҿ дахьыԥшыз, урҭ рцәажәашьа злаҟаз ала, шәамахьцәан. Аԥҳәыс
ахаҵа дицын, уи ихала цқьа дызныҟәо дыҟаӡамызт, аҩыжәра дықәнахуан. «Ашәамахь
ижәцәо збахьадаз, – дхәыцуан Уарҭан, – аамҭа рзыҿаасҭахома урҭгьы, ус рхы
ԥхасҭартәуамызтеи». Урҭ уа акраамҭа инхацәеит. Ирзыԥшыз аԥсахеибакра аҿынӡа
днеиуа далагахьан, еибакеибашьҭуа иандәылҵуаз.
– Сышәзыӡарҩуеит, – лҳәеит шьҭа аҭакәажәрахь инеирц агьызгымыз аԥҳәыс. Амала
лҽеидкыланы, лаамҭа шынеибакәыз лзанааҭ ишақәлырӡуаз знубаалаша аӡә лакәны
дтәан лара, аԥышәа ду змаз шлакәыз мҩашьо.
– Сара сыԥҳа лԥсихика ԥхасҭахеит ҳәа иақәаҳҵеит, лҽылшьырц ианақәылк. Аԥсихиатр
дисырбар сҭахуп, сҵаа-ԥшаауа сҿаасхан, шәыԥшаарақәа ус имариам, абра саанагеит.
– Аԥсны инхаз ԥшь-ҩы заҵәык ҳауп. Сара схаҭагьы есымша ара сыҟаӡам. Амшқәа
еизшаны, ҩымшы Гәылрыԥшь ахәшәтәырҭаҿ сыҟоуп, ҩымшы арратә комиссариат аҿы
аҿар акомиссиа иахҳажьуеит. Араагьы ҩымшы роуп сахьыҟоу, аха арратә комиссариат
аҿы аус анызуа, асааҭ жәаҩа рышьҭахь ара саауеит. Аа, садрес, сымш еизшарақәа, аус
анызуа асааҭқәа, – уи Уарҭан бӷьыцк неилыркит. – Шәчымазаҩ дзаажәымгеи?
– Иахьа даазымгаӡеит. Шәсықәшәозу сыздырӡомызт, ачымазаҩ дсыманы, сабашәышьҭазаауаз. Зны шәыԥшааны, дзеиԥшроу заа ишәеилыркааны, нас дышәзаазгар
сҭахуп.
– Лара дсымбакәа илыхьуа ашьақәыргылара сылшаӡом.
– Шәлыҿцәажәаны мацара лчымазара еилышәкаауоу, даҽа анализқәак шәҭаху?
– Слыҿцәажәароуп, нас дахьышьҭаз ашәҟәы еиқәыдмыршәеи? Убри сзаажәгар бзиан.
– Дзынԥаз, дзынҟьаз рзы дҭышәҵаар лҭахӡам, убри азы жәлар рыхәшәтәра
сзымҩаԥыжәга лҳәеит.
– Ара даажәга, уи лацәажәашьа сара издыруеит. Иахәҭоу зегьы лхала илҳәоит.
– Хәшәтәышьас иҟашәҵои?
– Лдиагноз анышьақәсыргылалак, ахәшәқәа рзы арецепт шәысҭоит. Шәача
ишәԥшаартә иҟоуп. Иахьеи уахеи илжәша шәасҳәоит.
– Дышьҭаҵатәума?
– Ишьҭаҳҵо мчыла иалҳарго роуп.
–Уи ишԥа?
– Ахәшә здызкылар зҭахым, мчыла иддыржәуеит, ма ирыларҵоит. Лара иаахҵәаны
изжәӡом лҳәама? Уаанӡа дымнеицзар ҳәа сгәыӷуеит.
– Лара ианакәызаалак хәшәык лжәуаны сымбацт, даныхәыҷӡаз атәы сҳәом. Ӷәӷәала
дычмазаҩымхацызт, егьыс ԥшак лылалеит ҳәа, ус илхылгон. Знык ианылжәх, ирацәаӡаны
илжәцәеит акәымзар.
– Аҽны дшәыхәшәтәырц шәылшоит. Лара дысшәырба! Уашьҭан ара саныҟало амш
азы, сшәызԥшуп.
Иара дыҩдәылҵит, аха дышиашаз аҩныҟа амҩа дықәымлеит. Иааимидеит
ашәҟәыҭирҭақәа. Аԥсихиатриа иазкыз ашҟәқәа ԥыҭк иԥшааит. Руак, амҩа иантәаланы,
зшәҟәқәа зҭиуаз имихит. Иара ииҭахҵәҟьаз акыр ибозу здыруадаз, иахьцалак дрыԥхьар
акәын. Аԥсихиатри иареи реицәажәарақәа ирылигашаз аасҭа, ашәҟәқәа ирнихыр ҟалон.
Амҩа дықәланы ақалақь далҵхьан еиԥш, ихы даҽа хәыцра ҿыцк ааҭашәеит: жәпакы
ашәҟәқәа дрыԥхьаны еиликаауаз аасҭа, аԥсихиатр дахьлыҿцәажәоз лымҩақәҵара иаҳа
иманшәалахаргьы ҟалон. Аԥсҭазаара уанӡа днанамгацызт, дахьнанагашазгьы здыруадаз,
аха иара шьҭа дҿамызт, аԥсҭазаара ԥышәа иман, ауаҩи ауаҩи реиҿцаара акыр
шаҵанакуаз инардырхьан.
Ихәыцрақәа даарылнахит ГАИ аусзуҩцәа дахьааныркылаз. Дара апост аҿакәӡамызт
иахьгылаз, уа унаӡарц ҩбаҟа километр набжьан. Имашьына каробкақәак шақәыз рымбахи, акәымзар игәхьаа зкуадаз. Ишәҟәқәа ладырҳәит, иҩадырҳәит, аха ирыгыз акгьы
рзымԥшааит. Имашьына иҭаз атауар азыҵәҟьа ашәҟәы иман. Руаӡә амашьына алашарақәа гәеиҭеит, аныҟәцаҩ иџьыба агьшҭимхуаз аниба, зегьы еиқәшәан акәымзар… Капеи
кылҵәак имхшьа дахьақәымшәаз дқәыԥсычҳауа, ишәҟәқәа ааиргьежьит.
– Даҽазны иумырццакцәан! – иҳәахт, иахьцалак ак идбаланы изанаижьызшәа аԥшра
неиҭан.
Имашьына амандарина ақәзар ҳәа, даҽа ҩыџьарагьы дааиҵадырсит. Жәа-мааҭк
рнапы ианиҵар, дааиҵадырсцԥхьаӡа иаразнак даурмыжьуази, аха иара идокументқәа
ларха-ҩархо деиҵадырхон, избанзар аҵарҭыша римҭартә данеиқәшәаз ириҭаӡомызт. Уи
хыларҟәрас иԥхьаӡон. Аха усҵәҟьа даргьы ируамызт, ухаҭагьы еснагь ибзианы
уҽузеиқәыршәомызт.
Аҩны данааи, ахәыҷқәа ашкол аҿынтә иаахьан. Ԥарагьы шьапыла амҩа данын. Ран
лакәзар – Бароу иахьцалак ахәшәтәырҭа дҭашәазаарын, акраамҭа аҩны лҽынкыланы
дыҟазаргьы, дылбарц Цандрыԥшьынтә амашьына дылбааит. Уи данаа Бароу
дышшәарҭамыз ралҳәеит. Амала аб иԥҳа аҽны димбакәа изычҳауамызт азы, ԥарақәакгьы
лиҭарц иҭахын, ддәықәларц иҽазикуан.
– Илфаша ҟасҵап, маҷк уааԥшыр, – лҳәеит Инга, лыԥшәма иацәажәара, иабжьгара
еиҳарак, ишылцәыхьанҭазгьы.
– Радоу! – аб аԥҳа агәыбжьанытә даалыԥхьеит. – Бара бцар бҭахӡамеи? Бароу
дбымбои.
– Сцарц сҽазыҟаҵаны усгьы стәоуп.
– Саргьы сцоит! – даақәгылеит Нара хәыҷы.
– Ԥара, уаргьы уаала – акрызфоз иԥа иахь аб ихы наирхеит.
– Ахәшәтәырҭаҿынтә амшын ахь ҳлыбаауеит, Радоу лхаҳә ҟәшәара.
Ан илырхиаз афатә рыманы, аби х-ҩык ахшареи амҩа иқәлахт. Аб иахьа хәлаанӡа
амашьына дахьақәтәаз, игәы ԥҵәон. Аха инаимыгӡар иҟамлоз аусқәа дахьырҿыз игәы
ихадыршҭуан. Амҩа Радоу даара дарааԥсон, аԥхӡы аалықәнаҭәон. Лгәабзиара ӷәӷәамызт,
амашьына дакуан, уаҳа ас дҟазҵози. Лыбла аԥштәы цқьа иахьымхынҳәыцыз еиҳараӡак
игәы иалан. Лыхшыҩ аҭыԥ ашҟа имхынҳәыцызт, убри акәын уи иаанагоз.
Аӡә лҿынтә даҽаӡә лахь диасуан. Иԥҳа аиҳабы дҷыгәӡа деилгахындаз! Лаҳәшьеиҵбы
дзықәшәаз ашьҭахь, дцо-даауа ахәшәтәырҭа дыбжьамлеи, лани лаби аҩны даатәарц
шлабжьаргазгьы. Лԥсахы еибакқәазар акәхарын. Усҟатәи дшәарҭамызт, жәа-мшы рыла
дшьақәдыргыларын, аха иабалҭахыз ахәшәтәырҭа аҭалара. Лара лахь анеираз
шьыбжьоншьҭахь иахьаауаз рыхәеит, – ахәшәтәыҩцәа рыҩныҟа ицахьан. Иҷаԥшьоз
амедеҳәшьа ирдыруаз лакәын, уигьы ирҭааз ишеицыз иаулыжьит, мцхәы инымхартә
нараҳәаны. Иара ихәыҷқәа ахьеицгәырӷьоз игәы дырԥхагәышьон.
– Шьҭа хьаа сымаӡам,– лҳәеит Бароу. – Аха макьана сҭыҵыр руӡом.
– Ус акәзар ичҳаны биаз! – иҳәеит абгьы. – Сара слыбаауеит. Шәара шәхала
шәааицәажәа.
– Нас аҩныҟа шәцома? – дҵаауан Бароу.
– Нас х-хаҳәк, мацәазла икәыршаны, быжь-хаҳә шкәакәак кәымпылны, быжь-хаҳәк
ҩежьны, быжьба ахәаны иҳаԥшаарц ҳрышьҭалоит, – дԥышәырччон иара.
– Избан?! – лыблақәа ҟәазхеит илаҳауаз џьазшьоз Бароу.
– Радоу илԥшаар амҩа иаша дықәлозаап.
– Уара урҭ аҭакәажәцәеи, апапцәеи, ахәаџьацәеи рыгәра угаӡаломызт, уабаҟалеи?
– Рыгәра зго дыҟами, – ашә шыҟаз иҿынеихеит. – Ԥареи сареи ҵаҟа ҳаԥшуп
– Манчеи бареи шәус иахәаԥшма? – дыччон Бароу, лаҳәшьцәа рымала ианылзынха.
– Ахаҳәқәа рнаҩс заҟа ԥшаатәны исыдылҵаз бдыруама, – Радоу, урҭ реиқәыршәара
лгәы ԥнаҵәазшәа дыԥшуан, аха дахьрыхәаԥшуаз иаҳа лгәы зырҭынчуаз усызшәа
изԥхьаӡоз лхаҿсахьа шьҭылхуан.
– Манча, ииҳәо акәӡамкәа, даҽакала дыҟазар?
– Уиҵәҟьа санижьа, маҷк иадамхаргьы, исзыбӷаԥҵәагахоит.
– Ҳани ҳаби кәалкәало ибышьҭоуп, баарызхәыц!
– Срызхәыцыртә сҟалар, сырзымхәыцлои, – уи аус анагӡара лара лымацара илылымшакәа, илықәымчуаз акы ишацраҳәаз мҩашьахуа, дҩагылеит.
– Цқьа сбацәажәарц сҭахуп, ҳазхара ҳаибабартә, уахык ҳзеиқәшәар.
– Сбызԥшыми, – лҳәан, Нара длыманы, лҿыналхеит.
Аби аԥеи рмашьына иадгылан. Ԥара ак иҳәарц иҭахын, аха аҳәашьа иҽизақәмыршәакәан дааиуан, аҽны аҩны ианеибабоз аахыс. Уажәы ааимҟьара иоуны
дыҟан, амала иаҳәшьцәа ас ирлас илбаарын ҳәа игәы иаанагомызт, аха иара дзырццакуази, иҵарахь ддәықәлаанӡа, аамҭа иман. Аӡӷабцәа анааи, рмашьына, инҭалан амшын
аԥшаҳәа шыҟаз илалбааит. Аҟәры инықәгылеит. Аӡәык, ҩыџьак анаӡара иубарҭан,
ацәқәырԥа сагақәа ирықәгыланы аԥсыӡ ркуан, уаҳа ԥсы зхаз амшын даваршәымызт.
Еиуеиԥшымз ахаҳә ссақәа инарышьҭалеит. Уамашәа иубашаз, абасҟатәи бӷанҷ ахьеилажьыз, ирҭахқәаз рылҟәшәаара уадаҩхаӡеит. Иаҳа ирацәан асаркьа иаҵәа еиԥшыз ахаҳә
сса цырцырқәа. Урҭ Нара лзы еизыргон. Аб имала акыр днаскьацәеит, ихәыҷқәа ганк
рҽаҭашәа иахьынӡашьҭаԥшуаз. Ԥара, ана-ара ак шьҭыхуа, иаб дизааигәахеит.
– Нан дгәааны дыҟоуп, – иҽааириашеит иара, – Радоу лчымазара зхароу лара
лакәызшәа ахьлоуҳәаз.
– Лара илхароуп ҳәа шԥаласҳәоз?! – абгьы иҽааириашеит, ибӷа ааиҵыхны.
– Убас лҳәеит. Ибхароуп ҳәа сеиҳәеит, – лҳәеит, – уаҳа уи лыӡбахә салацәажәарны
сыҟам, – лҳәеит.
– Салацәажәом лҳәазар, дгәааны дыҟьаҵәҟьоуп, аха дышԥаламцәажәо лыԥҳа лоуми.
– Усҵәҟьа зхуҳәааи?
– Иугәалашәома ухаҭа исоуҳәон шәаныхәыҷқәаз зны шәан ахшараиурҭаҿ
дынлыжьырц лҭахызшәа Радоу илҳәон ҳәа?
– Исгәалашәоит.
– Лчымазара ахы ахьыҵнахыз аброуп, бхаҭа акы баналацәажәо ибҳәо базхәыцла,
бааигәара игылоу гәаҭала сҳәеит. Уаҳа иласҳәеи?
– Нас исҳәаз абри акәын, даҽакала еилыбкааит ҳәа лоумҳәо!
– Илаҳарц шылҭахыз илаҳаит, даҽа ҵакык аман сҳәеит ҳәа, еилылкаарц далаго
џьушьома. Уи аамҭа илнарбоит лгәаанагара шиашам. Уара иумырцыхцыхын.
Аб ихаҭа иалиԥшааз ахаҳәқәа Ԥара инапы инаниҵан, аҷкәын иаҳәшьцәа рахь днеит.
Радоу лхала илҭахқәаз аллыԥшаауан. Лашьеи лаҳәшьеи алаф лылхуа иахьлыдгылаз,
рызынтәык еибарччон. Уи дырга бзиан, избанзар леиҵбацәа рыхәмарра иашаны илыдылкылон, ааигәа акәымзи урҭ рхымҩаԥгашьақәа, аиҳараӡак Ԥара, даҽакала ианылныруаз. Ашәамахь ԥҳәыс иаалмышьҭыргьы, ихәыҷқәа иманы уажәааны абрахь дшааиз иара
ихы иԥнаҟарымызт, аиашаз, аԥхынраз ихәыҷқәагьы агәылацәа ртәқәагьы ааигалон, адәыӷба иҩақәыртәаны. Усҟан имашьына аус ауӡомызт, излаҟаиҵашазгьы далаҟаӡамызт.
– Шьҭа шәаала! – рықәҿиҭит иара, ихәыҷқәа, рус иалганы, анеицәхасрақәа
ишрымҽхаркыз аниба.
Ҿыхьҭарак аҿаларц аҽазнакуан. Радоу аԥша лхы иҭалар ҳәа дшәон иара. Уахык, ара
аҵаҟа дантәаз, абас аҿыхьҭара ыҵасуан. Уи амшала, маҷк деицәахеит. Аԥхарақәа ҟалагәышьан, уи лыхәазар здыруадаз, леихачыра уамак илызнымхеит. Лҽеилалҳәаларц
лабжьаргон, аха амаҭәа ԥха уамак илзычҳауамызт, иаармарианы деилаҳәазар иаҳа дарлахҿыхуан.
– Абра уаагыли! – Радоу ҿаалҭит, ауниверсам шыҟаз ианаақәла.
– Иҟалеи? – аб аангылара даҿын.
– Абра слыбаароуп, – ашә аартны дыҩҭыҵит. – Схала снеиуеит, шәара шәца!
– Ибыхьыз сзеилакаауам, ара бныжьын ҳашԥацо?
– Умшәан, уа снаргоит.
– Лҩызцәақәак лбеит, узыцәшәаша егьыҟам, – иҳәеит Ԥара, иаҳәшьа илбаз Манча
шиакәыз раб еиликаартә.
– Бымацара бышԥаҳашьҭуеи, Нара дбыцзар дыбԥырхагоума?
– Даалааит, – лара дагьааигәырӷьеит.
Рҩыџьегь анца, анаԥшааԥшра хҭамкцәакәа, иҿынеихеит, иахьцалак иидыруаз ҷкәынак
димбаӡакәа дахьцоз игәы иалан. «Ах, ҳабацәа ҳарбар заҟа адәы ҳақәдмыргыларыз», –
гәаныла дмақаруан иара. Аҽны ианааи, ирулак еиларгәагәашәа, абгьы аԥагьы анду ак
ларҳәақәеит. «Изакәызеи, мшәан!» ҳәа дтәан лара. Ианга уигьы иаразнак илдырт
аӡӷабцәа аамгакәан изааз. Лыԥшәма дахьыҟаз усгьы ацәажәара уамак илҭахымызт. Иара
ихала налықәҿиҭит:
– Аԥсихиатр дсыԥшааит. Ашәахьа дызгароуп. Бҳацны бцома?
– Ашәамахь ԥҳәыс лахь?
– Уахь уаҵәы дсымгои.
– Иаҭахызар сцап.
– Ишԥаҭахым! Амҩа ааигәам, илзеицәахар ҟалоит, – иҳәан, агәашә шыҟаз уажәыуажәы дыԥшуан, иԥҳацәа раара дахгәаҟуа.
Шьҭа хәымҽханын азы уамак изеидымхалеит иареи Радоуи, нас уи лаҳәшьеи. Дара
реиҳабы Бароу дшышьҭаз аниарҳәа, ишынҭаацәараз ақалақь ахь иаарц аҵаҵӷәы шрымаз ибеит. Аха даҽа уск ишашьҭаҵәҟьаз анеиликаа, амшын ахықәаҿ ахаҳәқәа шырҟәшәоз
анылҳәа акәын.
– Изакәи иара, ахаҳәқәа ырхәархәаруа иҳаманы ҳаԥсы ахьынӡаҭоу ҳақәзаауама?! –
иагьџьеишьеит, ус ҟаҵашьа шамамазгьы изымҵәахит.
– Ҳа-ҳа!.. – лбжьы нцәыҵак иара иҳәашьа дарччон лара.
Амаршрутка иҩақәиртәан, ргәарбжьараҿ дрыцлыбааит. Дара аныбжьала, иара уамак
днымхеит, уи амашьына хынҳәны ианааиуаз деиҭаҩақәтәан, Алаҳаӡыҟа ицоз амҩан
длалбаан, иидыруаз аӡә дибозар игәахәшәа, дааҭгылеит, иаарласынгьы дышьҭырымхит.
Машьынак ааникыларц, инапы шьҭихӡомызт. Ус дгылазар игәаԥхозшәа дыҟан. Пицунда
ицарц зҭахны иааидгылақәаз џьоук ныркылақәон, машьынақәак ирҭалон. Иара аӡәгьы
иқәҿиҭӡомызт, ус дгылан. Уи аӡӷаби иареи еибырҳәақәоз игәалаиршәон, заҟантә аҵараҿ
длықәшәахьаз длацәажәахьаз, Ростовынтә дылзаахьаз, – зегьы ибла иаахгылеит. Лара
еснагь мап ицәылкуан. Хәыц-хәыц игәалаиршәон, лҽылшьырц шылҭахыз аниалҳәоз,
реиқәшәара зеиԥшраз. Уи аҽны заҟа лаӷырӡы калҭәазеи. Аԥсра акәмызт илҭахыз, аҽшьра
акәын дзышьҭаз. Убри налымгӡар ада ԥсыхәа лымамкәа, хықәкыс изышьҭылхзеи? Иара
игәы иаанагон адунеи иқәыз ахамышҭыхә ахгара лцәыуадаҩын ҳәа.
Машьынак аангылан, ихьӡ ҳәаны аниқәҿырҭ, дхыԥхыԥуа днахьӡан, дынҭатәеит. Иҩны
ахьгылаз ахь ицоз амҩаҿ даанрыжьын, шьапыла иҿынеихеит, дахьԥшыз иихәыцуаз уажәгьы дамҽхак даман азы, ашьшьыҳәа днеиуан, амала, ана-ара аӡә дибон, аԥсшәа иҳәон,
ихәыцреи игәалашәарақәеи изрыцҵомызт, урҭ ихаҿы имҳәыр шьаҳаиҭхазшәа инхеит.
Аҩны данааи, ателевизор дахәаԥшуан. Ран лабраа рахь дыҟан, ирласны дхынҳәырц лгәы
иҭан, аха данаауаҵәҟьаз лԥацәа ирыздырӡомызт. Иара акресла днадтәалан, ателефильм
ибарц иҽааирхиеит. Асахьақәа дрыхәаԥшуан, арахь ихшыҩ урҭ ирзишьҭӡомызт. Ихшыҩаҿ
ишьаҳаиҭхаз игәалашәарақәа наҵысы-ааҵысын, ибла ихгылеит ииасхьаз аамҭа
асахьақәа.
Аибашьра анынҵәоз акәын. Ашкол аҿы дшыҟаз иаҳаит адырҩаҽны Аҟәа аӷацәа ирымпыҵашәаны иҭадырхаз анышә иахьамадаз рыԥсыбаҩқәа шыҵырхуаз, доусы зтәыз
рыҩныҟақәа иргарц. Ианшьцәа рҿакәын иара дахьааӡаз азы, аҽны дааизар, уаҟагьы излацәажәоз уи аӡбахә акәын. Хьаас ирыман, избанзар ираҳахьан иара ианшьа иԥак убраҟа
анышә дшамаз. Адырҩаҽны ицоз дрыцны Аҟәа дцеит. Абульдозер ааргахьан, ажыга,
аҽага уҳәа мыругақәак рыманы игылақәан. Ус иԥшыз ауаа рацәан. Аиҳабыра рҟнытәгьы
уа ирылагылан. Абульдозер аԥхьа идәықәырҵан, хыхь цәаҳәак адгьыл арыцқьеит. Шьҭа
жыгала аусура рҽазыркит. Ацеллофан ааԥшуан. Маҷ-маҷ анышә рықәырхуа мацара,
аԥсцәа аадырԥшуан. Афҩы ҷыда ҵысхьан. Хәҭа-хәҭала еиҿымшәарц, ԥыҭҩык аӡә
дышьҭырхуан, днаганы адамра дҭарҵон. Уи зылшоз маҷҩын. Иара игәы иамузт, дыцхыраарц дынрылагылт. Аԥсцәа рцәаржь амазуҭ еиԥш унацәа ирадҷаблон. Арахь афҩы
уқәнаргыломызт. «Абри азакәызма ауаҩы дзиуаз?!» – игәы хынҳәуан иара. Мчыла иҽынкыло аус иуан. Дрыԥшааит ианшьа иԥагьы.
Анышәынҭра еиҿыркааит. Ихы игәахшәаны ауаа дрылан. Ашкол ахь дцон, даауан.
Ииҵоз ибла иабомызт. Арҵаҩцәа лахь ирҭон, иацәажәон, ианиацәҳауазгьы маҷмызт, урҭ
ирҳәоз-ируаз иара инырӡомызт. Агәарбжьара дахьыбжьаз, аҩнқәа амамиқәара рҿатәан,
иԥхоз Амра макьана ирнырӡомызт. Дахьааиуаз ашәы ршәын. Ари закәызи? Ҿыц ибла
ихгылан иҭахаз анышә ишыҵырхуаз… Ԥхыӡырла ибон. Ахаҳә игәы икылагылан. Иԥсыԥ
ишаҭахыз илаҩеиуамызт. Дызҵаз аидара нышьҭаҵашьас иамаз еилкаамызт. Уахык атапанча аацәыриган, иарӷьа напаҿы икын. Иаргәҵысҭа инадикылеит. Шьҭа ишҭҟьаҵәҟьоз
агәра ганы дыҟан. Инацәа ҵысуан. Изыгәаӷьуамзт. Аԥсҭазаара далҵҵәҟьар зынӡак
иҭахымзар акәхарын. Иҭагылазаашьа еилыркаартә икәша-мыкәша уаҩ дыҟамызт, иҟаз
ракәӡамызт, зегь ирхьааз иҟамыз ракәын. Иара еиԥш даргьы адунеи ргәахшәаны иқәын.
Хьаас данырк, маҷ-саҷк изҭашәаз ианалашьцылақәоз акәын. Дзеиԥшрахаз шыргәамԥхоз
ахьеибырҳәақәоз иҩызцәа рҿынӡа инаӡақәеит. Рхаҭагьы ирымбози иара иҽыԥсахшьақәа,
аха цқьа еилдыргарц лымҳаҭасқәак амҩақәҵараз ирҭахын. Ацәгьеи абзиеи рышьхәа
еивҵамзи. Абзиагьы рацәан. Убрахь дыргон иҩызцәа.
Аԥхынраз ианлахь дааит. Араагьы имамзи аҩызцәа, иара иаҵкыс еиҳабацәаз
Баҭаҟәеи Димаҟәеи. Амшын аҿықәан анаиааирҭақәа иаҳа ирацәан. Дахьыргашаз,
дахьааргашаз маҷхәызма. Маҷ-маҷ далшәон иара. Зны-зынла дынҭанагалон ҿыц. Дамҽханакӡон. Уахык данызмыцәа, дҩагылан, уаҩы диԥырхагамхарц, дындәылҵит.
Ашьшьыҳәа аԥсара дныҵалеит. Амшын бжьы иаҳауан. Уахь иҿынеихеит. Аԥслымӡра дылан, иныҟәашәа аруадаҩуан. Амшын дазааигәахо, абӷанҷра днылагылеит. Аныҟәара иаҳа имариан. Иалихызи абри аԥсҭазаара, иҭахаз реиԥш зны ицәеижь канҭҳало иузымкуа
иҟалозар, усгьы ԥсран? Итапанча имаҟа иаавҵихын, иаахиршахт, ицәҭҟьар ҳәа дшәо мацара, иҩышьҭихын, иаргәҵысҭа инадикылахт. Ԥыхьа аасҭа ихшыҩ иаҳа еибгазар ҟаларын, аҵхага иаҵагылаз ихыснацәа изырҵысуамызт. Усҟан еиԥш дқыџьқыџьуамызт.
Дышзамыҵхоз ҩныҵҟала идыруазар акәхарын. Амшын абжьыҵәҟьа иаҳауан. Иҽишьыртә
ихшыҩ еилаԥсамызт, акәымзар инаҩс ахьарч бжьы гәникылозма, атапанча агәыцә ихы
ианадкылаз. Итапанча лаирҟәын, ахыршага науижьын, имаҟа инавҵеиҵахт. Ус дгылан
ԥыҭрак. Шьҭахьҟа аԥсара даныҵалоз, уаҟа убас ҭынчран, лашьцаран, ихы
ахьизымгәаӷьыз хьааигон. Амала уаҳа инапы имаҟа шыҟаз издәықәымҵеит. Амҩа данын
ԥшьала. Шахьан аҩны данааиуаз.
– Уоора, дахьаауа жәбо дкаҳабӷало! – ахышә дылагылан Димаҟәа.
– Уихәаԥши, ус дук змоу иеиԥш, уахыла дыцәам, ҽынла дыцәам, – уи дааивагылоит
Баҭаҟәа.
– Цқьа мшаӡацт, шәабаҟаз? – иҩызцәа аниба, маҷк игәы ааԥсахшәа, дҩыхәнан, ашә
ааиртит Манча.
– Иахьа мхҭагалара уаагоит ҳәа уаҳамҳәази, уҽзуӡеи? – Димаҟәа ихаҿы лашо
даақәгылеит.
– Иарбан мху?! – Иааџьеишьеит иара, егьи ауаҭах аҿы адиван иқәтәаз иангьы уажәоуп дангәеиҭаз.
– Баҭаҟәа имхы ҭаагаларц иахьазы еибаҳамҳәази! – Димаҟәа дааҭгыломызт.
– Иарбан мху? – аусура игәы шалаҟамыз ааиныԥшит иара, иан дышԥышәырччозгьы,
лԥа аухантәарак данымаа, ателефон дасны, иҩызцәа дышрыԥхьаз ҩашьомызт.
– Шьҭа исашәымҳәаӡеит иҳәазар, мчыла сымхы дызлаҭасҵои, – ҿааиҭит Баҭаҟәа.
– Ианбыкәыз амхы анылоуҵахьаз?
– Ақыҭаҿ саб илаҵаны имами.
– Арантә ҳганы иҭоумгалар, уа аҩызцәа, агәылацәа, ауацәа шәымаӡами? – Манча
иԥсахы еибакырц агьигмызт.
– Ҳара азлацәагьы ҳамоуп, аха арантә ҳҩеир – ҳамцхәхарыма? Угәалаҟамзар уаанҳажьп нас. Димаҟәеи сареи ҳцап, ргәы ааҟаҳҵашәа ҳазур ҳбап.
– Аеи нас, сшәыццап, усгьы сыда шәмаҭәам, – дҩагылеит иара, дмеидагәеидаха ашә
шыҟаз иҿынеихеит. – Амала амхы ҳҭалароуп ҳәа сашәҳәазшәа ишәҳәаз – хыҭҳәаауп.
– Уи угәалашәом, аха иаҳҳәеит, – ҿааҭит Димаҟәа.
– Ааи, иугәалашәом, акы уазхәыцуан, – Баҭаҟәа инациҵеит.
– Иҳадгыламыз агәра игартә шәцәажәоит, – иҳәеит иара.
Амҩан иҩызцәа алаф рҳәон, рхала иччон, иаргьы дынрыхәлаччозшәа иуан, амшын
аԥшаҳәаҿы дангылаз аасҭа уажәы деиӷьын, даҽакала ихы ибон, амала цқьаҵәҟьа дзалымҵӡацызт. Адиван иқәтәаз иан лԥшра ибла иаахгылан, уажәы иаҳа деиликаазшәа игәы
иабон. Лԥа дахьгьежьыз ашьыжьымҭан деигәырӷьан дыҟан, аиашаз, аха ауха дахьшәаз
макьана лцәа иалаҽын. Иан даара бзиа дибон, иԥшьаз леиԥш длыхәаԥшуан. Лыдунеихаан лхәыҷқәа хаа бызшәамзар даҽакала драцәажәаӡомызт. Иаалыкәыршаз рзгьы убас
дыҟан. Уи лԥышәырччара шԥаҟаларыз уи ашьҭахь, лԥа ихала дмаакәа џьоукы дылзааргар?! Иблақәа аахиҩахт, алаф зҳәоз иҩызцәа шьҭак инырӡомызт. Убас иҟалар, иан
илыԥшрахоз ихахьы изаагомызт, аӡәы даналихуаз.
– Уоора! Уааԥшы, уара! – Димаҟәа иакәын ижәҩахыр зырҵысуаз. – Ушыцәоу агәарԥ
ҳазлаҭалари.
Амашьына агәашә инадгылаҵәҟьон. Иара иџьеишьаз, агәашә ду ҟьаҟьаӡа иаартын.
Абаҳча шыҟаз ҩыџьаҟа ҭагылан, изҿыз Манча изеилкаауамызт. Агәарԥ ианҭалоз
амашьына иааҭыҵыз арԥар даарԥылеит Баҭаҟәа иаб. Асасцәа аԥсшәа реиҳәеит.
Ԥҳәыскгьы лҿаалхеит, уи Баҭаҟәа иан лакәзаарын. Аԥшәма иԥа, иҩызцәа иманы, абаҳчара шыҟаз днеирц наиабжьеигеит. Ааиха иахьымӡакәа, амхы иҭалозма ҳәа, Манча
игәы ааихьнашьит. Уа игылазгьы ирызнеизгьы аӡәгьы аџьқәреи ҭагалара иҽазикӡомызт,
абаҳча анаҩсан амхы шлаӡа ишҭагылазгьы. Аби Баҭаҟәеи аборахь инеин, џьмак рххо
иааҭырган, арахь иааргеит. Ауааҳә руазар ҳәа Манча дшыԥшуаз, зхы Мрагылара ирхаз
аԥшәма ишьҭахь иаагылан, иааикәаӡрҩит. Аԥшәма хыхь иҟаз диашьапкуа дныҳәон,
иҭаацәара аҩны иҟаз иакәызма, абна иҟаз иакәызма, зегьы даархылаԥшларц.
– Зны аџьма ҳҿаҵаны, нас амхы ҳҭарҵома? – Манча Димаҟәа иахь даақәгьежьит.
– Зашҭа уҭалаз иашәа уҳәарами, – Димаҟәа даҵахомызт.
– Димаҟәа! Манча! – Баҭаҟәа иҩызцәа рықәҿырҭуан, иаб ишьтәа ахәда анаахиҵәа. –
Шәҳацхрааи! Икнаҳҳап, – ашаха ашьҭахьтәи арӷьа шьапы иҩахадыршәын, алаҳа амахә
шәпа иҩахаршәны, ашьтәа шьҭыхны икнарҳаит.
– Усҭи! – Баҭаҟәа ҳәызбак Манча инаииркит. Амхы уаласҵар усгьы иуҭахӡамызт,
абаӷь ацәа ахыухыр иаҳа иузеиӷьуп. Уара, Димаҟәа, усҭи ари аҳәызба! – даҽакы егьи
инаииркит.
Агәылацәа ааира иналагахьан, арахь ашьтәа ацәахыхракәын макьана изҿыз. Аха
иҷкәынцәамзи, иаразнак ацәа лахдырҵәраан, еиҿыҟьҟьа илҭарҵан, заа еиҿаркхьаз амца
инаҵха-ааҵхан, иааибадыркит. Насҭха иақәгылаз ахьурӡы чуан ахырӷ ҭаԥсан, аилашра
аҽазнакхьан. Акәаци абысҭеи еицыҟалеит. Ақәчагақәа аадырхиан, аԥшәмацәа иаарыдизалаз ладыртәаанӡа, аԥшәма агәаҵәы дахныҳәеит.
Манча, инапала иикыз акәац игәы иаго-иамго дшамцхозгьы, хар имаӡамкәа акрифеит, жәабаҟа, ҵәыца ижәит. Илсны илымсит, аха иқьаф ҟаҵан. Иара иеиԥшыз иҩызцәагьы
заа еицгылақәеит, аиҳабацәа ртәара иааԥеиԥшны. Иара шьҭа иқәҵыр цәгьа имбо днеихьан, аха Баҭаҟәа иаб иҩны дыҟан, зегь леилажь цашьа имаӡамызт. Иҩызцәа ицхраар
акәхеит. Урҭ уа ианықәҵуаз, Амра макьана акыр ыҟан. Аҩны ианааигьы, имҭашәацызт,
аӡы ишылӡаагылахьазгьы.
– Димаҟәа, шьҭа уара умхы ҭаагалома? – аҵәы рылихуан Манча.
– Ааи. Уахь ҩы-мшҟа рыла ҳцароуп.
– Иара ашьтәышьрақәа макьана шәызрылагеи? Ҭагаланшьҭахь акәымзи.
– Сынтәа ус ирҭаххеит. Ауаа ирҭаху мап узацәкуам.
Димаҟәа дыхәмаруаз џьишьон иара. Аха ҩы-мшҟа анҵы, Баҭаҟәа имашьынала, уа
данаакылс, шьтәашьра рымаҵәҟьан ҟаиҵеит. Ақыҭаҿ рыхҩык ҩкылсзар, маҭәажәқәак
наршәырҵан, амхы иҩаларҵеит. Шьыбжьон лхыҵаанӡа убрахь иҭан, аӷьырак ҭыргеит. Инхаз аԥшәмацәа рхала иалгарц ргәы иҭан. Русуцәа ладыртәан, хәымҽханынӡа еибаныҳәаран изҿыз.
– Аԥсҭазаара аџьабааи уи иацу абзабааи роуп иҟоу, – иҳәеит Димаҟәа, аҩныҟа ианаа.
– Умхы анҭаҳгала, ус зумҳәои, – даахьаҳәт Манча.
Иагьа уадаҩра уҭагыларгьы, иууз, иуфаз, иужәыз роуп иҟоу. Баша ухы ҭоумырхан,
убарҭ ууалқәа наугӡаанӡа.
Убри ииҳәаз Манча уа дазымхәыцӡеит, аха, аҽны дааины, акресло данынантәала,
иааԥсара шилсыз аниба, Димаҟәа иажәақәа ааигәалашәеит. Дӡыӷәӡа дагьаанхеит: уи
идыруан Манча ихы ицәымӷны адәы дшықәыз, ус анакәха, уи идыруан Баҭаҟәа. Иан
лыԥшра ааигәамԥхеит. Убригьы илдыруан. Уахи-ҽни дзышьҭаз лԥа игәҭакы лзымдыркәа
дҟалозма. Уи дналацәажәарц, ауаҭахқәа днарыҩнаԥшит. Лара дыҟаӡамызт. Иашьеиҵбы
дабацарыз?
Анааилахәла иангьы иашьеиҵбагьы аакылсит, арҭмаҟ дуқәа ҩба рызна амандарина
иаҵаланы. Ус анакәха, адырҩаҽны ран Ԥсоу дцон. Ус лгәы ианҭаз иара изиалымҳәазеи?
Деиқәимыршәарызи. Иҩызцәа дрыцзар иаҳа изеиӷьын ҳәа илԥхьаӡазу? Ишакәзаалак
иибоз-иаҳауаз ихы игәы акәҟазааны ибаӡомызт. Уажәи-уажәи аӷацәа иҭахаз анышә
иахьамардаз ианыҵырхуаз ибла иаахгылон. Иан лакәзар уахи-ҽни усуран дызҿыз. Абарҭ
аҩ-хҭыск еинрааланы реидкылара еинышәоны ибомызт. Иҩызцәа дахьынҭырга-ааҭыргоз
игәы ихадыршҭуан, аха ирлас-ырласны иҩызцәа иаҳа-иаҳа идырлашоз амшқәа аԥыжәара
ргозшәа иныруан.
Ауха иан заа дышьҭалеит, ашьыжьнаҵ, арбаӷьқәа ҿырҭаанӡа, амҩа дықәлар лҭахын.
Адәыӷбеи автобусқәеи иааргоз атачкакцәа драԥызаны, ацәаҳәа дықәгылар лҭахын. Шаанӡа уа дызнеиуазар, издыруадаз хәлаанӡа ацҳа ақәсра дақәгәыӷуан еснагь еиԥш, аха
дахьымӡакәа ацҳаҿ ацх ахгара лықәшәар ҟалон. Абас дгәыӷны мацара, есымша амҩа
данылон, амала уаҟа ԥхьара лықәымшәар шамахамзар иауӡомызт, зынгьы ҩымшы,
хымшы, еиҳангьы дынхалон. Дкарауараха лыхынҳәра лԥа аиҳабы дашьцылахьан, аха
изымчҳауаз дычмазаҩханы данааҩналоз акәын. Ас аԥсҭазаара ан дыхәнажәар алшон.
Ларгьы иӷәӷәаз аӡә лакәмызт, лҽеилаҳәа-лҽеилаца данаақәгылалак, макьана дҿаӡазшәа
заҟа дубоз аҟара, дыԥшқан, дыԥҳәыс асан. Илылаӡозгьы џьоушьарын. Ихатә хәыцрақәеи
иныррақәеи дрыҵадырӡуан, лара лҭагылазаашьа гәеиҭаанӡа.
Убасҟан лара хымш дзымааӡеит. Иԥсы зегьы убарҭ амшқәа рзы ишифаз еиԥш, уажәраанӡа иан лыҟамзаарақәа усҟатәи дрыцәшәалаӡомызт. Шьҭа длышьҭаланы дцар
цәгьа имбо дшыҟаз, аԥшьы-мшы аухаз даакылсит, аԥша злалаз лҷаҷақәа лхьаауа.
Хәшәқәак лжәуан. Дықәиан. Уамак дықәнымкшеит, дшымгәыӷцәоз далҵит, аха ас мацара
дцозар, мышкымзар мышкы даара ӷәӷәала илызцәрҵрын. Мшқәак рышьҭахь
деиҭадәықәлеит. Ауха дхынҳәит, даара иџьоушьартә. Илгаз зегьы ҳара ҳган шыҟаз хәмариала илҭиизаарын, наҟ диасыр аҟара лоур шалшозгьы. Аԥа изеилкаауамызт илылымшоны ҳганаҿ ирылҭоу, даҽа уск дақәшәазу. Арахь араҟа ирзыԥшаауаз ацитрус шьҭа
инҵәарын, нас Ԥсоу дцаны, арстәила иаазхәоз дрылагыла, наҟ ииалгалар акәхон. Аус
злаз ҳган ала аахәара уадаҩхон, избанзар ус зхы ныҟәызгоз ауаа даара ирацәан. Аха лара иаалгеит усҟан ажәабжь, издыруадаз убри азын мацара аҩныҟа дыццакызар.
– Уаб Ростовынтә иааицҳауеит аусурҭа сара сзы ишиԥшааз.
– Уахь бцар бҭахума?
– Сымацара сцома, шәаргьы шәзымгои.
– Аԥсны ааныжьны, даҽаџьара сара сзынхома?
– Наӡаӡа уцома иануҭаху уаалап. Аха ара ҳхы ҳазныҟәгаӡом, иумбои. Ҳҭаацәара
еиҟәшахеит убри амшала. Уабгьы имацара Ростов дыртәаны дҳамазаауама? Ҳҽеидаҳкылар џьара ҳазкылсуазар ҳамбарызи. Аҭыԥ еиҭоукыр, уара угәабзиараз еиӷьымзи.
Ан лԥа дицәшәон. Аамҭала акәзаргьы, арантә дықәылгар лҭахын, аҽыԥсахраз иаҭахыз
рацәан, ианамуаз зегь ақәурӡыр акәхон. Урҭ анеицәажәоз ҿыц абри акресла дантәалан
иара. Уажәы дыштәаз еиԥш, усҟангьы, иани иареи анеицәажәа ашьҭахь, иблақәа
аахиҩан, амала усҟан уаҳа акгьы дазхәыцуамызт, ишынҭаацәаз рықәҵра даргачамкын,
иадихәыцларыз, иахиҳәаарыз дрықәшәаӡомызт.
Аусураҿ дшыҟаз, Манча длызнеит. Аҩныҟа дааскьеигон. Рҩыџьегь ахьеицыз, лара иаҳа дқәацәын иара иаасҭа, амала имаха-шьаха акыр иҭбаан. Ижакьа амхра уамак бзиа
ибаӡомызт. Агәарбжьараҿ ианааи, иара днахынҳәит, лара дныбжьалан, лышьи-лышьи
неиқәҵо, аҩны даакылсит. Ланду лыда усгьы уаҩы дыҟаӡамызт. Лан дызхьымӡоз аҩн
усқәа дынрылагеит, акы даннацҳа ашьҭахь. Руадақәа ԥссаны илыӡәӡәеит, ауаҭахқәа еиллыргеит. Лаб, лан, лаҳәшьа хәыҷы шааилак еиламхарц рхәы ҟалҵеит. Лаб даныхынҳәуаз
уаҩы издырӡомызт, дшаақәшәалак даакыдххылон. Лаҳәшьа амузыказ даҽа школк ахь
дныҟәон, уахь данцоз, заа дзыхынҳәуамызт. Уамашәа иубартә, уи аҽны цәыкьа иааз лан
лакәын. Зны-зынла даазгашаз азы аус дақәшәалон. Уи лышьҭахь даакылсит Нарагьы.
Рызынтәык аӡәаӡәала акрырфон.
– Сара, сшьапы иеиҵысхырц, аӡы шыҟоу сцоит, – лҳәеит Радоу, ачанахқәа рҭыԥ ианнықәылҵа.
– Бхахаӡа бцону? – дҵаауан лан. – Ҿыхьҭахошәа збоит.
– Уи касык аашьҭысхуеит, аԥша сылалар ҳәа бшәома.
– Акакан аҵаҟа бантәаз еиԥш, ахьҭа быламлааит.
– Уажәы сымныҟәои, сшуеит.
– Нарҭа дга!
– Уажәоуп данааи дкараха. Лҩызцәа драхәмарырц дцеит, былҟәаҵ! Сара ирласны
схынҳәуеит.
– Бнымхацәан! Уаҵәы амҩа бзыԥшуп, ибхабмыршҭын! – налабжьалгеит ан, избанзар
уи аҽны Аҟәа ицарц ргәы иҭан, аб дахнагеит, ашәамахь ԥҳәысгьы макьана илзымцацызт.
Шьҭа зегь еилагӡатәын.
Аԥсабара аԥҳа бзиа ишылбоз лан илымдыруази, уаҳа лызламҳәеит, амалагьы лара
лгәы иаҭахыз аҿагылара ишынҭаацәаз усгьы иацәшәон. Аӡӷаб агәашә дынҭыҵит. Абар
арагьы, аанда ҩ-ганк ахьааиҿагылоз иалагылаз. Аҵаҟа уаҩ дтәамызт. Араҟа уажәааны
хәыҷи-дуи агәылацәа еизалон, анард иасларц. Анаҩсан адәҳәыԥш шьҭан, ампыл иаслон.
Аҵеџь хҩан, трубала даҽаџьарантә аӡы рзаауан азы. Уи зны ара ахагылан. Убри аҩара
аҽаназнакы, ихырҵәеит. Ашьҭахь иагьа еиҭарҳазаргьы имӷьацеит. Лара аихамҩа
дынхыҵит. Акариер иҭажьыз аӡы иахьабалак ҵауларала еиԥшымызт. Аихамҩа иазааигәаз
аган шыҟаз аӡынраз иҭабон. Уи аҭыԥ, иалиааз аҵиаа зҳауа мацара, ибнарахеит. Даҽа
мызкы анца, бӷьыцк умбо, аҵлақәа ҟьантазхарын, еснагь ииаҵәаз рыда. Урҭ рхкы ара
имаҷӡан.
Наҟ-ааҟ аӡы еиҩызшоз амҩа ылган, машьынак нықәланы аӡиас ахь инеиртә. Уи аӡиас
аҳаракыреи алаҟәыреи ракәын акариер иҭажьыз аӡмыжь адуреи амаҷреи зыдҳәалаз. Уи
амҩа дықәланы днеиуан лара, аӡы шыҟаз длымбаакәа. Уа аҵиаақәа дрылагылон, аха
адгьыл цәаакыран, уахь днеиртә лшьапы еилаҳәамызт. Акариер ахьаанҵәоз аӡиас уажәы
амахәҭакгьы ыҟаӡамызт. Асы аныӡҭуаз, аӡиас еимгәаҽҽа амшын ианазцоз, арахь аӡы
кыдҳалалон, аӡкыга икылсны иаауан. Алада, аӡиас иаваз ацуҭа адгьыл ыҵнамшәаарц,
иҟаҵан аӡкыгақәа. Зегь раҵкыс иауз, иҳаракыз абра иҟан. Шьҭа аамҭа цахьан, иара наҟнаҟ иавҵагыланы аԥслыш ҳаракқәа зҳахьан. Аӡкыга ахьаанҵәоз аӡиас еилаҽҽо илеиуан.
Егьи аҟәыҵәа ашьха иавҵаланы ицон. Адгьылбжьаха ду нхон аҩныҵҟа. Аҵла ҳаракқәа абжарак бнарартәуан. Уахь амх бзиа аӡәы илаиҵон, араантәи уи злаҭахкааз аанда убарҭан.
Аӡкыга аҵкарҵәҟьа дықәгылан лара, дызлаԥшуаз аблахкыгара игәнылкылози игәнылымкылози еиҟараны. Адгьылбжьаха аҽаԥсахуан, аӡиас адухара иахырҟьаны. Аӡы адгьыл
ықәнагон џьара, даҽа џьара иқәнажьуан. Аӡиас абжьы лгәаԥхон. Дзыдԥшылоз ашьхара
аӡиаси амшыни ирыбжьан. Убрахь дцарц лгәазыҳәон, ныҟәарак ахьеиҿкаамхаз лгәы иалан, аамҭа усгьы илцәыӡхьан, хынҳәышьак амаӡамкәа, уи иаццаз лара илыцәбжьахаз
аусқәагьы маҷӡамызт. Аԥсҭа ианҭҟьоз аԥша ара ӷәӷәала исуан, уаақәганы уагартә. Уажәы
уи амч маҷӡан, аӡиас ахьшәашәареи адгьыл иқәыз аԥхареи иҟарҵоз аҳауа шыра
аиԥшымзаара иахҟьаны, аарла исуан. Уажәааны ӡӷабк лымацара арахь дцәырҵуазма
дшәаны, аха лара шәарак згәыҵамӡалоз лакәын. Дызцәымшәашаз акәын дзыцәшәалоз.
Абра дықәгылазаауан акраамҭаӡа, ааилахәлар лҭаацәа лышьҭаларын акәымзар.
Шьҭахьҟа лҿаалхеит. Акариер аӡиас аган ала иахьаанҵәоз иҵаулаӡаны, аҭбаарагьы
жәохә-ҩажәа метра аманы, аӡы ҭатәан. Мрагылара шыҟаз уи иацлон, иубарҭан
акәараҷҷақәа рацәаӡаны иахьыҵыҵуаз. Мраҭашәара шыҟаз иацрыӡӡаауан,
иубарҭаӡамызт, амала напылаҟаҵара ацрыҵгаҿ унаӡар, иубон аӡы шацрыҵуаз. Ажәакала
ари ӡмыжьны иҭажьӡамызт, иацлон, иацрыҵуан азы, еснагь ицқьан, иужәыргьы
иуԥырхагаӡамызт. Иржәуамызт, избанзар рҽыркәабон, аӡба иакызгьы иахьижәшаз егьырҭ
аҭыԥ цқьақәа рацәан. Раб иааигалон абра, агәыла хәыҷқәа нарыдкыланы.
Ишыхәыҷӡақәаз рызынтәык аӡәаӡәала аӡсашьа дирҵон. Ран ӡы лымбаӡакәа дахьызҳаз
еснагь игәы иалан. Раԥхьаӡа абрахь ӡҭалара лара данрыцаауаз аарла илгәалашәон.
Убарҭ ашықәсқәа рзакәын лара илгәалалыршәарц илҭахымыз ахҭыс аныҟалаз, арахь
илгәалашәақәаз наҟ илзыҵәахуамызт, амала имаӡарахын зегь рзы, лара илыцрымӡаауа
илыцраҳәагәышьан акәымзар. Илықәлаз ахәыҷӡақәа драхәмаруазу, илырхәмаруазу цқьа
илгәалашәомызт, ланшьцәа ргәарԥ анҭыҵ еидтәалан. Уаҟа аеншьа заҵәы ԥҳәыс данааигаз акәын, рчара ааилдыргахьан. Лара лаҳәшьеиҳабы, шықәсык ала акәын
дахьлеиҳабаӡазгьы, аҩны даадәылҟьан, агәашә ааимԥааны, ахы лышьҭауҵар илхьымӡо
дшыҩуаз мацара, иеицыхәмаруаз даарыдххылеит. Дгәырӷьаны лхаҿы лашон. Дхәыҷымзи,
уи илаҳаз даргәырӷьон, аха даҽаӡә илахь еиқәнаҵарын ҳәа лхахьы иааиуазма.
«Ҳан аҭаца илалҳәаз бдыруама? Сара саниуаз сылҭахын даара. Бара бир
лҭахӡамызт, ахшараиурҭаҿ бынлыжьар лҭахын, аҷкәын иакәзаарын дзызԥшыз».
Убас ирласны иааҭлырҟьеит илҳәаз зегьы, дшаалгазҵәҟьа деиҵамхаӡакәа шьҭахьҟа
днаҭрысит, илгәаԥхашаз даҽа жәабжьк лаҳарц дгәаҟуазшәа. Радоу, илаҳаз лгәамԥхеит,
аха иаразнак деиҵанарӷәӷәартә, ма лылыхь еиқәнаҵартә дҟанамҵеит. Ахәыҷқәа
дышрахәмарц драхәмаруан. Амш шеилгаз еилган, хәашьрак аимуӡакәа. Акрырфарц ианрыԥхьа, аҩныҟа длеин, дшыччац дыччон, лҩызцәа аҵәы рылылхуан. Раб данааи, аҩныҟа
игеит, уахык џьара иԥхьар иуазма. Еиҭакрак лыдырбалозма, ларгьы илныруазма. Амала,
лыҵарра амшала ианлықәҵәҟьалак, лан ахшараиурҭаҿ дынлыжьырц шылҭахыз
аалгәалашәалон. Ланду дшәины мацара дцәажәалон, уи лхы лара ианлызхаз, ҿыц иаалгәалашәон дырҭахӡамкан дышиз.
Ҽнак ашкол аҿы лырҵаҩи лҩызеи ааҩнашылан, ахәыҷқәа иреигәырӷьаны акака
рхырҳәаауан. Лара лҿы ианааи, – «Деиқәаҵәаӡа дышԥаҟоу, бара?» – лҳәоит арҵаҩы
лҩыза. «Даара илнаалоит, деиқәаҵәаӡа дыҟоуп аха», – дыччон лырҵаҩы. Дырҭахӡамкәа
адәы дшықәнагалаз анаҩсангьы, дырҭахӡамкәа адунеи дшықәыз даазхәыцит. Аҩны
данааи, изыхҟьаз рзымдыруа, – «Сара сышԥаҟоу сеиқәаҵәаӡа?!» – аалҿыҵҟьеит. Уи убас
ирҵауланы иҳәан, еицәаз ҭеиҭԥш лара илызкашәазшәа. Нас аки-аки неицыло
рҿынархеит. Ддырҽхәаргьы еицәаз аҵылбаауан. Еиқәылон зегьы, аха лара макьана уи
лныԥшуамызт, лбжьы нхаҵаны дыччон, дыхәмаруан дҵарцәаны, лҩызцәа аҵәы рылылхуан илгәарԥхацәаны. Ус дыҟан акыр шықәса, ҽнак, шьҭа дыӡӷабхон ануҳәашаз, иҟалаз,
лыԥсҭазаара хыла-гәыла еилазҵашаз ахҭыс алызцәырҵаанӡа. Уи лықәра еиҭасра
иадҳәалан, илбоз-илаҳауаз, илыхҭысуаз ухахьы иузаамгартә ирҵаулацәаӡаны инылныруаз.
Убри аламҭалаз лара деиҳәҭҟәыҟәлазшәа аӡы азааигәара дтәан. Лҿааиҵылхит.
Аҩнынтә хара даныҟаз, аӡи абнареи рзааигәара даныԥшахьырсуаз, уи лгәалашәарц
лҭахымызт. Уи амацара акәмызт, илаҩсхьаз лыбла ихгылазарц усгьы илцәымӷын.
Шьҭахьҟа лшьаҿа еихымгакәа, Мраҭашәара шыҟаз, акариер дахықәшарц, амҩа днанылеит. Алада иҭагылан аҵла ҳаракқәа, рыбжеиҳараӡак ԥслышын. Арыӷьарахь ҩыџьаҟа рынхарҭақәа дрывсуан. Урҭ анапы ахьрыгыз аалгәамԥхеит. Џьаргьы шәҭык убаӡомызт. Алада
дҭалар, ачықь рыҵаҟа издыруадаз шәҭқәак еиқәхазар, аха уи ахәылбыҽхаз уахь
дызҭалаӡомызт, ааилашәшәара аҽазнакуан. Акариери аихамҩеи дрыбжьаланы днеиуан,
касыла лхаҿы ҭаҳәҳәа. Аихамҩа ҳаракны илеиуан. Азш маӷи ахьацақәеи аган аҿы
ирызҳауан. Ажәқәа абнара илҵуан. Рыфатә маҷхахьан, даргьы шьҭа ирныруан. Урҭ
драԥысны лҿыналхеит, дрышьҭагылар деиҵахаӡон азы.
Дара рҿынтә акариер ахь унеирц, аихамҩа уахьаахшәоз ҩыџьа, лара илымариашаны,
рҿаархахьан, данырба акәхарын, иааҭгылеит. Цқьа илзеилыргомызт, лаби лаҳәшьа аиҵби
ракәхарын. Рцәаара усшәа илбеит. Лшьаҿа аихгашьа еицамкӡакәа днеиуан. Макьана
цәылашан. Дара рҿы днаӡаанӡа, хәлон. Илыцәшәаны илышьҭалазар лгәахәт. Аиашаз
иҟалаз лдырит. Лаб данааи, – «лымацара дышԥоушәыжьуаз?» – иԥшәма ԥҳәыс даалысны дикит. Арахь аӡӷаб дцеижьҭеи сааҭк еиҳан. Нара лызҿиҭит. Лаҳәшьа данцоз уи зынӡак
илымбазаарын. Уи даашьҭыхны, аб иԥҳа длышьҭалт. Аихамҩа инхыҵны, иаваршәны
идәықәларц рҽазыркуан. Избанзар иара агәра ганы дыҟан аӡӷаб ҵаҟа ачықьреи аҵлареи
ахьеилагылаз, шәҭқәак лԥшаарц, дҭаларын ҳәа. Амҩа анаӡараҿ арахь аӡә дшаауаз аниба,
лара шлакәыз анидыр, даангылеит, дкарауараха дыҟан, амцхә аныҟәара илшомызт.
Лныҟәараз лгәалаҟаны, дԥышәырччон лара данырзааигәахоз.
– Ма Нара дышьҭыбхыр, ҳгәы иаҳа иҭынчымзаауази.
– Сымацара сыҟазар сҭахын.
– Бгәы алаҟоу?
– Аи, – лҳәеит ахәыҷқәа реиԥш.
Аҩны ишааизҵәҟьа, лара адиван днықәтәеит. Лгәы ақәбзиан, аха иаразнак дааԥсон.
Дзыдтәалаз ланду илшәилоз илҭахызишь ҳәа длызԥшуан. Лара уамак дзымтәеит. Ателевизор дшахәаԥшуаз, дыцәарц агьлыгымхо днеиуан. Ишынҭаацәаз уаххьала ианча, лаб
идәқьан ахь дцеит, иԥҳа заа дышьҭаларц налабжьганы, избанзар адырҩаҽны Аҟәа дигарц
иҭахын, ашьыжь диргылон. Лара аишәа еиллыргеит, ачанах лӡәӡәеит. Лан длызнеин,
длышьҭаларц шылҭахыз ллымҳа инҭылшьын, лиарҭа шыҟаз лҿыналхеит. Ландугьы уамак
днымхакәа дааин, илулак лҽеилылхит, алашара лырцәан, дгәагәо лиарҭа дазааит,
днышьҭалаанӡа даҽа ҳамҭакы лыбжьы гон. Уи макьана дтәазаауан, аха лмаҭа, нас даалмырԥшырц, длышьҭаланы дызхааиз еилкаан.
Ԥыхьақәа раасҭа иаҳа ҭынч дыцәан, макьана уахыла аԥсырҳага ԥсшьараҵәҟьа абаҟаз
аха. Ашьыжьгьы, зны-зынла атәы умҳәозар, иаҳа деиӷьны дааԥшуан. Ԥхьаҟа дшыманшәалахоз агәра лгон, уи хықәкын шьҭа. Амала агәрамгара дамҽханакӡомызт зынӡак
ҳәа узҳәаӡомызт. Аус злаз лхықәкы аҽаԥсаххьан. Лхықәкы анагӡараз илымаз зегь
ақәлырӡуан, иаанагоз, уи анагӡара ԥсҭазаарала дазхиан. Ԥыхьақәа реиԥш ашырҳәа
дҩаҵҟьеит. Аиашаз усҟан еиԥш дҵарымызт, дзыласцәомызт, аха излауаз ала дыццакуан.
Илдыруан лаб уажәы адәқьан ахь дышцахьаз. Акрызҭиуаз ианлаамҭаз дааиуан, нас иара
аҩныҟа дхынҳәуан. Даргьы амҩа иқәларын. Лан адәылҵра дазхиан.
– Радоу, сара сшәыцны сызцаӡом.
– Акыр ҟалама?
– Ус акгьы ҟамлаӡеит, аха сбыцзар сҭахын. Аколлеџь ахь адырра рысҭарц, ателефон
сахьасыз, иахьа Аҟәа сасцәақәак рзаауазаап, слеир рҭахуп. Баб иасҳәахьеит. Бара
бшәома?
– Мамоу. Бара бца, бысцәымшәан.
Лгәи-лгәи еилаԥшуа, ан агәарԥ дынҭыҵит. Аб дшааиз еиԥшҵәҟьа арахә ҭицеит.
Даахынҳәны иҽеилеиҳәаанӡа, аԥҳа ихәы лырхиахьан. Шыжьхьа анифа, иҽеилеиҳәарц
дыҩхалеит. Лара, аишәа анеиллырга нахыс, дыхиан. Аб длымбаауазшәа анылба, ус иҽынирхаӡаломызт, еснагь иара иакәын иԥшыз, ихьыз еилылкаарц, азалахь ашә аалыртит.
Фото-сахьақәак дзыдгылаз аишәа иқәыԥсан, руак икын. Уа ианыз лаҳәшьеиҳаби лареи
ракәын. Ашкол ианҭалақәаз рышьҭахь акәын. Бароу лфото шыҟарҵоз лдыруан, даараӡа
лҽазыҟаҵаны дыԥшуан. Радоу дмыччакәа лсахьа рызҭыхуазма, лҿырҟьара ллымҳа иахшьыҵәҟьан. Аб игәалаҟаӡамкәа ҩ-хаҿык дрыхәаԥшуан. Абасҟатәи аԥсҭазаара иалагәырӷьоз лнапы лгәыҵаԥсара дазхиахартә шԥаҟалеи ҳәа иара игәнигозар акәхарын. Ахәыҷы
лхаҿы иқәыз аԥсҭазаара ду даҽазнык уи ирҵарны игәалаиршәон усҟантәии уажәтәии
аӡӷаб лҭагылазаашьа аконтрастра зеиԥшраз. Иҩныҵҟа ибзиаз ацәанырра изнырҵысуамызт. Шьҭахьҟа дхьаҳәзар ҳәа лызгәыӷра заҵәык иара ԥхьаҟа дарԥшуан. Аԥҳа
лықәҿимҭит азы, лара иҭагылазаашьа цқьа илзеилкаауамызт. Усҟан иара аарла
изышьҭхуаз ахәыцра даларшәын. Ажәак лҿыҵмыршәакәа, шықәсыла иаалгон ҩныҵҟала
леибарххара, лгәеибафара, даҽаӡәы иакәмызт, лара дшыҟаз иахьеи уахеи илхылаԥшуан,
драаӡон ҳәа зхы зыԥхьаӡоз ангьы абгьы ирзеилымкаартә, зегь лҵәахуан. Леидара заҟа
ихьанҭаз аҟара лхала даҵаԥсуан акәымзар, илырмаӡон. Лхала дыҟазарц лҭахын,
дхьыԥшымзарц лгәазыҳәон. Аҽшьра – ари ишәарҭаӡаз аԥан дынхықәгылеит, нас акәын
дызҵаз анылцәеиԥхьыттаз, лхықәкы лзынагӡозу, илзынамгӡозу аилкаара уадаҩӡан,
дызҭагылаз аҭшәара ҟадыџь анылцәаргамахаз.
– Иухьи? – дааҩналеит лара, акыр ихьҵәҟьазу имыхьзу цқьа илзеилымкаауа, усҟатәи
ирҵауланы ахәыцра уажәыҵәҟьагьы дазхиамкәа.
– Акгьы… Бахәаԥши, ибсахьоу ббап! – дԥышәырччо даалызхьаҳәит иара.
– Иубеи? – афотосахьа ааимылхит, даҽазны излеиԥшымз лзеилымкаауа, избанзар
афотоқәа рҿы иахьабалак лыччашьа еиԥшызшәа лбон.
– Еснагь абас быччалароуп, – илиркыз аалымхны егьырҭ инаргәылаиҵан, наҟ
иҵәахит. – Былахь еиқәны сара бсымбароуп. Ус бсыздырӡом, бысзеилкааӡом.
Бақәшаҳаҭума?
– Аеи, – лҳәеит лара, лаб ииҭахыз аҵыхәтәанӡа игәнымкылаӡакәа.
– Шьҭа ҳцалома? – дышнеиуаз зны лыхәшәтәрақәа реицәажәара рыцларын ҳәа
дгәыӷуан иара.
– Ухиазар ҳцалап.
– Амҩа лԥха! – аԥхьа дындәылҵит, изшьҭаз аԥсихиатр лымацра дахәомызт, зегь
раԥхьа илзааигәаз зегьы аԥсихиатр зыҟаҵараз лагамҭақәак рымазар ахәҭан ҳәа игәы
дҭахәыцуан.
Амҩа иқәын рҩыџьегь. Усҟан иара зыгәра имгоз Анцәа диҳәон аԥсхиатр дрықәшәарц.
Адиспансер аҿы даныҟалоз амш азы изымцеит. Ари аҽны дара амҩа иананыз, лара арратә комиссариат ахь дцон, нас аамҭа шлоуаз еиԥш, арахь даауан. Дахьыҟазаалак џьара
диԥшаарц иақәкны иман.
Усҟан иԥҳа лхы даҽаџьара иҟан. Лҿаԥхьа ииасуаз аԥсабара сахьақәа дрызҿлымҳан.
Ҭагалантәи асахьа лыбла ихгылаӡомызт, аҵыхәтәантәи арҭ ашықәсқәа ирылагӡаны.
Ҭагалара мзқәа анаацәырҵуаз лгәалаҟазаара аԥхасҭахара аҽазнакуан, еицәахо мацара
аҿынанахон, быӷькаԥсара иацлабуазшәа. Адунеи лзы илашьцан, ҽынлеи уахылеи
еиԥшын. Амш анеилгазгьы, ашәшьы лызхын. Деимарххо акы дахәаҽуан, лхы ахьылгара
лзымдыруа. Аӡынра инҭагылон, адунеи ақәзаара аҵкыс ақәымзаара еиӷьалшьо. Ааԥынра
аҽцәырнагандаз ҳәа дыԥшын. Аха ҭагалара асҟатәи дазҿлымҳаны уажәеиԥш ааигәа
дҟамлацызт. Убри лгәы ҟанаҵон. Издыруадаз уи рацәак дазҿлымҳамзаргьы, аха илцәымӷӡамызт лҳәартә лхы лбон. Амҩан уажәи-уажәи амшын гәеиужь аацәырҵуан. Анаӡара
аԥсыӡкыга ӷбақәа хын. Макьана шьыжьын, лаб заа амҩақәгылара бзиа ибон, дзыхьӡақәашаз рацәахарц, амала уи аҽны лара лыда хьаа имамкәан, дганы дааигарц иҭахын.
Амра ахәқәа иаархыҵны, амшын инӡааԥшылеит. Уи асахьа лхаҿы инхарц лгәы азыҳәон,
аха ирласны амҩа иахьаныз, асахьақәа рҽырыԥсахуан азы, лхаҿы цқьа иаангылаӡомызт.
Амашьына Ешыра амҩа лақьҭа ианыҩаҿала, лыблахаҵ гьежьуан, аԥхӡы лықәнаҭәон
уҳәартә, чаврала лхаҿы, лыхәда аалрыцқьеит. Илҭахызар дшаангылоз леиҳәеит, лара
илымуит акәымзар. Иара амашьына аццакыра ирмаҷит, иаҳа лԥсы ааивылгарын
игәахәушәа. Ус ԥшьала, аццакыра иҵегь ирмаҷуа мацара длыбаауан, ацҳа шыҟаз. Аладара иаҳагьы лгәы архынҳәуан, уи бзианы идыруан иара. Ақалақь ианналала, хара имгакәа, ҩнык аҿаԥхьа лаб даангылеит. Аԥсихиатр дыҟаӡамызт, аха ааигәа дшааиуаз иарҳәан, аӡӷаб маҷк лҿеиҵарц дигеит, лара агьлымфеит акәымзар. Ианыхынҳә, ахәшәтәҩы
дыԥшын.
– Нас иҳәала зегьы ахы инаркны! – аԥсихиатр аӡӷаб иналабжьалгеит, аха ачымазаҩ
днаԥшааԥшуа дынхеит.
– Сара сымцхуп, – аб дҩыгылеит.
– Ҳара иаарту цәажәароуп иҳамоу, уздәылҵуеи? – дҵаауан аԥсихиатр.
– Ус иаҳа еиӷьуп, ишышәҭаху шәеицәажәап, – дыҩдәылҵит иара, «ҳара ҳаԥсихика
шәацәыхароуп иахьцалак» ҳәа дхәыцуа.
– Зегь злалагаз, – аӡӷаб аԥсихиатр дылҿаԥшуан, – сгәанала, саныхәыҷыз зны
ахәыҷқәеи сареи ҳанеицыхәмаруаз ауп. Усҟан саҳәшьа дааин, дгәырӷьаҵәа исалҳәеит
сани саби сырҭахӡамызт азы, ахшараиурҭаҿ сан сынлыжьыр цәгьа ишылымбаз…
Аиҳараӡак анҭыҵ даныҟаз, лгәалаҟазаара бааԥсы акыр илҵәахуан, иаалыкәыршаз уамак ианрызгәымҭалак, агәхьаа ркуамызт, избанзар ауаҩы еснагь еиԥшны ихы
изымҩаԥгомызт. Усҟан лыԥшәмеи лареи реицәажәара хьанҭыџьӡа лгәаҵа иҵан. Ԥара
илеиҳәахьан иаб ииҳәаз цқьа ишылзеилымкааз, аха лара, инҭаршәны зегь лгәалалыршәацыԥхьаӡа, аӡӷаб илхымҩаԥгашьахаз, зегь акәымзаргьы, аӷьырак зхареитәыз лара
лан лакәын. Аб игәы иҭаҵәҟьаз иԥа цқьа иаимҳәазар ҟаларын, гәала ӷәӷәак аҷкәын изкашәар иҭахымзар алшон, нас хаҵеи ԥҳәыси реизыҟазаашьа абзиареи ацәгьареи
рҷыдарақәа нҭырҳәцааны аԥа идыруазарц абаҭахыз. Хаҵеи ԥҳәыси еибырҳәаз рԥа
иахьизцәырылгаз азы гәыбӷанк лимҭандаз! Ацҭәы ахылҵра лҽацәылыхьчон акәымзар,
егьыс лыԥшәма игәы иаанагоз шьҭа игәхьаа лымкрызшәа лгәы илнаҭон. Деиҵаӷәӷәа лхы
лбозаргьы, лыҩныҵҟа шыҟаз лусура ианыԥшыртә, лхы даиааины мацара лырҵаҩра ус
мҩаԥылгон. Урҭ реицәажәара ашьҭахь мшқәак цахьан, маҷк лгәала лыхԥсаахьан, ус
хәыҷы-хәыҷла деиӷьхарын, зынгьы илхашҭыр здыруадаз, аха уажәы раԥхьа «жьаҳәала
данлысыз» дшыҟалаз дыҟазшәа лхы лбон макьана. Лхәыҷқәа рзы адәы дықәын, илуазилҳәоз зегьы дара ирызкын, гхак ҟазымҵоз уаҩ дыҟамызт, аха лааӡара лҵшәа аламызт
уҳәар лзычҳауазма, – убри акәын ииҳәарц ииҭахыз иара, димыргәаарц, ирдадазшәа
дышцәажәазгьы, избанзар рыӡӷаб лыҽшьра аҿынӡа днеиртә.
Лусурамш ашьҭахь, илҭаххашаз атетрадқәеи ашәҟәқәеи аашьҭылхын лшәыра
инҭаҵаны, дындәылҵит. Аҽны ирҭаз асасцәа ықәҵхьан. Ихәмаруаз ахәыҷқәа дынрылсит,
анахь-арахь дхьаԥшкәаԥшуа, лԥа дылбозар ҳәа. Иара агәарԥ дықәылбауамызт. Амҩахь
дкылсын, шьапыла амҩаду шыҟаз дҩеит. Маршруткак аанылкылеит, уамашәа иубартә
ҭыԥкгьы ҟалеит, араҟа ҩыџьаҟа анлыбаа ашьҭахь. Илдыруаз џьоукы ҭатәазар ҳәа,
дагьҭамԥшит, уаҩ дылбар лҭахӡамызт, лхәыцрақәа дырзынхар акәын дзызхьуаз. Уи аҽны
лыԥшәма, аӡӷаб диманы, Аҟәа дыҟан. Ааразы иаахьазар акәын, аха ачымазаҩ амҩа
шԥалхылгазишь? Убри азхәыцра аҽны маҷк деиқәнакит акәымзар, лыԥшәма иажәақәа
рымацара дырзынхар, аамҭа ахгара лцәыуадаҩхон. Уи лааӡараҿ иара игхаз
ыҟаӡамызшәа, лара лџьабаа мацара аҵәы ахьишьызшәа лгәы ҿнакаауан. Аӡӷаб аиҳабы
хаҵа данцагьы, «быԥҳа дахьцоз шԥабзымдыруаз? – ҳәа даалҿагылеит. Аиашаз иара
даӷьны дымцәажәеит, иҟалашаз ҟалахьан, ацҭәы алихыр иабеиҭахыз, аха иажәа иалаҵаны гәыбӷан лимҭози. – Ани аԥҳаи еибырҳәашагьы сара саҿызаауама, – иҳәеит. –
Лымаӡа лыҵыздыраашаз ан лакәын, даҽа хырхарҭак лыҭатәызар, даҽа цәажәарақәак
мҩаԥгатәын, ааӡара иаҵанакуа рацәоуп». Ахаҵа ианакәызаалак аԥҳәыс лхы иҭаирԥон
аҭаацәара рыгхақәа зегьы. Уи лгәы иалан лара еснагь, уажәгьы убасҵәҟьа иҟалеит.
Амашьына данлалбаа, агәарбжьара дныбжьалаанӡа, џьоукы аӡӷаб илызҵаауан. Хьаак
змаз лыҽлеиԥшымтәӡакәа, ахәыҷы абзиарахь лхы шлырхаз наралҳәеит. Иахьлызҵаауаз
азы днараҭабын, аҩныҟа лҿыналхеит. Уахь анеира лцәымӷызшәа, ҩныҵҟала ныррак лыман. Аиҳараӡак лыԥшәма игәаӷ дыкны дагон. Аха ишԥаҟалҵарыз, лԥсҭазаара уи агәараҭа
иадылҳәалахьан, аҩндура иамаз аҷыдарақәа дрыцклыԥшлар акәын. Аҩнаҭа иадылҵахьаз
аџьабаа маҷӡамызт, зегь раҵкыс ихадаз лхшара ргәабзиареи, рҵареи, рааӡареи ракәын.
Абри агәараҭа дҭыҵны мышкы зны дцарын ҳәа лхы иҭамшәацызт, дгәаа-дымгәаа шьҭа
араҟа иҟан лхатә нхарҭа. Агәашә аалыртын, агәарԥ дынҭалеит. Ашьац ӡынгьы-ԥхынгьы
ииаҵәаран. Агәҭа иқәгылаз араҵла абӷьқәа каԥсон. Иҿазгьы шлан, алкыдшәара иазхианы. Ланхәа адиван аҵкараҿ дықәтәан. Лыԥшәма дыҟамызт. Уи иабзоураны, илҭахыз
зҵааракгьы нмыжькәа илылҭон, адиван егьи аҵкараҿ иқәтәаны, заҳәшьеиҵбы илахәмаруаз Радоу. Амала ан лызҵаарақәа усҵәҟьа ирацәамызт.
– Шәзышьҭаз дшәықәшәоу?
– Дҳақәшәеит.
– Илҳәеи?
– Ахы инаркны аҵыхәанӡа, зегь лзеиҭасҳәар акәхеит.
– Хәшәтәышьас иамоу зылҳәа? Баб хазы длацәажәама?
– Аи. Ахәшәқәа х-хкык зжәыр акәхоит. Аҟәа ҩба иԥшааит. Егьи азы Шәача дцароуп.
Урҭ шызжәлаша аниҵеит. Руак шьыбжьон ижәтәуп, нас уаха. Убри маҷк бхы аҭыԥ
иқәҟьазшәа бҟанаҵоит лҳәеит. Аха бааҟәымҵӡакәа ибжәлароуп ҳәа салҳәеит.
– Ишбалҳәаҵәҟьаз зегь ҟабҵароуп.
– Оо, Уарҭан! – адәахьы аӡә ҿиҭуан, ан дындәылҟьеит. – Уарҭан дыҟаӡамеи? – агәашә
иадгылаз Махаз иакәын.
– Дыҟаӡам, аха ҳарҭ зегьы аҩны ҳаҟами – дҿаԥхаҿаччо днеиԥылеит лара.
– Аҩныҟа шәааи!
– Уахь снеиртә аамҭа уамак сымам, уск азы срылоуп, аха, аранӡа санааих, шәыӡӷаб
дшыҟоу збар сҭахуп.
– Уи, дыжәбар шәҭахызар, дышәҳарбоит, аха шәҳасасыз! – Махаз длыма аҩныҟа
длеит.
Иара Кәыҷ аԥсшәа аалеиҳәеит, нас Радоу лхы днагәӡит, дкьаҿын азы ииулак
ишьапԥықә ықәгылашәа, ашьҭахь Нара лахьгьы даақәгьежьт.
– Бышԥаҟоу? – даныладыртәа длызҵааит Радоу.
– Хар сымам, – дԥышәырччон лара.
– Ҳаи, Анцәа иџьшьоуп! – лцәажәашьа игәы иаахәеит, игәы иаахәашаҵәҟьаз бла
шылхамзгьы. – Анцәа бихьчааит, Анцәа! Лассы аамҭа шәеиԥымхааит! – иара анду Кәыҷ
лахь ихы наирхеит.
– Анцәа ииныҳәаша!– анду аҭак ҟалҵон.
– Абаа, акымзарак сҭахӡам! – аԥшәма ԥҳәыс иаақәлыргылаз ихы ахибаауазшәа,
ҿааиҭит.
– Ҵәыцак аанышәкылап, – аҩы нҭалҭәеит.
– Ибҳәан еиԥш, аҵәыцак, скып, аӡӷаб саалықәныҳәап. Уаҳагьы сызкуам, аус сымоуп.
Нас санынаскьабго ибасҳәап, – аҵәца аашьҭихит. – Анцәа биныҳәааит, сыԥшӡа хәыҷы!
Бшынҭаацәоу бныҳәаз! Баби бани рџьабаа базхәыцла! Банду блызхәыц! Баҳәшьеи башьеи брызхәыц! Абзиара мацара бхы иҭашәааит! Баԥхьаҟа анасыԥ бзиа бзеиӷьасшьоит.
Манча анрыла иабдуи Махаз иани ешьеи еҳәшьеи ракәын. Радоу лымаӡақәа зегь
идыруан ари ауаҩ, ибла дзыхԥшыломызт, лхы лалырҟәит. Ус дгылан, иара иаҵәца
ҭарцәны инықәиргылаанӡа. Акы днацҳаит. Дыццакуан, аха дуаҩ ҭынчын азы, уи
аҵәахышьа дақәшәон. Аҩныҟа данааихгьы, иаарласӡаны дыздәылҵуамызт. Иаақәихит
даҽа ҵәыцак. Анду лныҳәаҿала дналаган, аҭаацәара шынеибыкәыз даарықәныҳәеит.
Иаҵәца ҭамырцәӡакәа инықәиргылеит. Ихаҭагьы гәабзиарала ӷәӷәак далаҟамызт, игәыхь
азы дышьҭан. Маҷк данааӷәӷәаха, уск иҽазимкыкәа дыҟамызт, акәымзар ихала ас
ддәықәларымызт. Уи цәыригеит дцарц агәашә аҿынӡа даннеи. Аԥшәма ԥҳәыс данскьалгон, егьырҭ, ахәыҷқәа, иахьаадәылҵыз иааҭгылахьан.
– Ҩы-мчыбжьа рышьҭахь асабша аҽны сыҷкәын ԥҳәыс дизаазгоит, ачара зуеит.
Сахьтәаз банхәа лҿы исзымҳәеит.
– Шәрықәгәырӷьааит! – лара деихаччон. – Даргьы ахьымхәааит!
– Иҭабуп даараӡа! Шәшынҭаацәоу сшәызԥшуп.
– Шәҳаԥхьазар ҳҽаҵаҳархом.
– Аӡӷаб длажәымгакәа шәымун! – ҿыц илгәалаиршәон аӡә даанымхарц.
– Дышԥалаҳамгои! Уи ҳҭаацәара далаӡами.
– Ааи, аферым ԥҳәыс! Анцәа дбықәныҳәааит! Умшьацәхыслаӡакәа ныҟәашьа зыҟалом акәымзар, иааҟабҵо зегьы срықәшаҳаҭуп.
– Абзиа ззыҟалаша! – Махаз агәарбжьара данынбжьала, даагьежьит лара.
Лхәыҷқәа ранду лнаҩсан адиван ахь ихынҳәхьан. Лыԥшәма дааир, зегьы аҩны иҟазаауан. Рхәы лырхиарц лҽыназылкит. Радоу, длыцхраар шыҟалозгьы, дылмыԥхьеит. Уи
заҟа илҭахыз лԥсы лшьар акәын. Иаалырҟьаны лыԥшәма, иааира иақәыршәаны, аҭаацәа
рхәы хиазарц дшаҿыз даазхәыцит. Ус анакәха, уи иааира дазԥшын. Дылцәымӷны иааира
дазԥшын. Агәыҩбара анахь даршәон, арахь даршәон. Ашә анаат, иааирыдаз ҳәа
даахьаԥшит. Абар иаргьы дахьааҩнашылаз. Дылзаахьамҳәӡакәа, ахәыҟаҵарҭа
дныҩнысын, наҟ дныҩналан, телевизорла ажәабжь ҿыцқәак дырзыӡырҩырц днатәеит.
Ашә иаалагылаз иара шиакәыз анылбоз, лцәымӷахара аҽарҿыцуан. Аха
длықәымцәажәакәа, дагьаалыхәамԥшӡакәа наҟ даннеи, лцәымӷра иацлазар здыруадаз,
аха ихымҩаԥгашьа лгәы иалан. Аԥсихиатр, Радоу лҿы илымҳәаз, ак иара хазы иалҳәазар
ҟалон, аха убри дазҿлымҳаз мацаразу, ма уи иаҵганы дыниацәажәар лҭахызу, лхаҭа уажәыҵәҟьа цқьа илзеилкаауамызт. Иара иусурахь дыццакуан, аҭаацәара дзырзымԥшкәа,
ихала иаармарианы, акы днацҳарц, ахәыҟаҵарҭа дааҩнашылан, иҟаҵаз иааимԥыхьашәаз
инап алеикырц, дныкҿалеит. Дызҿыз дшахьимгӡоз лбан, ашәаӡа лырпҵын, аҟәыд
аақәлыргылеит, дцан рҵәык изаалгеит, ача изылххит, иара акрыфара дшаҿыз. Ҭынч
крыфаха ихы изадкыломызт ари ауаҩ.
– Ахәыҷы аԥсихиатр илалымҳәаз хазы иуалҳәама?– иахьцалак лара лгәы иҵан убри
азҵаара.
– Акымзарак салымҳәеит, – ихы шьҭымхӡакәа акрифон. – Ахәшәқәа рыхьӡқәа анҵаны
хазы исылҭеит умҳәозар.
– Дышԥалбеи?
– Дычмазаҩуп ӷәӷәала, аха шьҭа дшәарҭам.
– Уи ҳаргьы иаадыруеит.
– Уаҳа агьацлымҵеит.
– Лыхәшәтәра аамҭас иамеи?
– Ҩы-мзы инаркны ԥшь-мзы рҿынӡа. Лхаҭа лхы дшашьклаԥшуа ауп аус злоу лҳәеит.
Аԥсҭазаараз дықәԥарц агәацԥыҳәара лымоу илымаму акыр аҵанакуеит.
– Уи аганахь ала аӡӷаб дышԥаҟоу?
– Ақәԥара уамак илҭахны збом лҳәеит.
– Уи иаанагои? – ан лгәы ҭԥсаауан.
– Шәылхылаԥшлароуп лҳәеит.
– Избан усҟатәи лхылаԥшра заҭаху?
– Дызтәу ҳар ҳауп азоуми.
– Уара ухәмаруеит, аха дшәымхьчар даҽа знык…
– Ибдырхуеит, бызҵаауеи. Даҽа знык нарцәымҩа еиӷьалшьар ҟалоит.
Асҟатәи еибырҳәаанӡа дызԥшуазма, иара акрифахьан, аха еицәажәонаҵ аишәа еицарса хәыҷы дзахыҵуамызт. Лара ҿымҭӡакәа аҭаацәара рчысхә дшаҿыз аниба, иаразнак
дҩагылан, имашьына ацаԥхақәа аашьҭихын, иҿынеихеит. Лымала дынхазшәа лхы лбон.
Радоуи Нареи даарыԥхьан, аишәа дырхиарц нарыдылҵеит. Лара дындәылҟьан,
лыԥшәма идәқьан ахь иигашаз атауар дахьалыԥшаауаз дныҩналеит.
– Ахәшә азы уанбацои?
– Уаҵәы сцап ҳәа сгәы иҭоуп. Зны Адлерынӡа аԥтекақәа еимыздашт. Исԥыхьамшәар
Шәача сцароуп.
– Уаҵәы ашәамахь ԥҳәыс лҿы ҳцар иаҳа иеиӷьын. Нас уи мшқәак уаҩы длыдылкылаӡахом ҳәа сыҟоуп.
– Нас уаҵәы уи слызцап дсыманы, уаҵәашьҭахь алада сдәықәлап, – дааиԥхьхәыцит
иара.
– Ашәамахь лышҟа саргьы сцароуп.
– Бусура?
– Сааҭк аҟара сагхоит.
– Бҳацны бымцар ҟамло иҟоума? Схала дсымгои.
– Сшәыцзар сҭахуп.
– Аеи нас, – иԥшәма илымеикыр иҭахымызт, џьара аказы дрыцзар шеиӷьалшьоз
ҩашьомызт.
Игәаанагара лзеилымкааит, аха иара идырит лара дзыргәаҭеиуаз закәыз. Аԥсихиатр
лахь дахьызрыцымцаз ан лгәы иалан. Адырҩаҽны ҿыц ашәамахь лышҟа иара дигахуан,
лара дицӡамкәа. Иахьнеиуаз-иахьааиуаз иеибырҳәоз нҭыршәшәа иахьылзымдыруаз лхы
иавылбон. Лаб рхәыҷы ак лыгижьуамызт, аха ангьы илылшоз налыгӡар лыхәҭан. Ани аби
аԥҳа иахьеицлыцыз акыр аҳәон. Уажәраанӡа еицрыгхаз еицдыриашар акәын. Иахьынӡеицықәԥоз ачымазаҩ лшьара иаҳа заа дықәларын.
– Радоу! – лԥҳа даалырӡҩрит, уаххьа ианаахыҵ ашьҭахь. – Уаха заа бышьҭалар
цәгьамызт. Шаанӡа ашәамахь ԥҳәыс лахь баҳгоит. Быԥсы шьаны бгылар сҭахын. Нас
уантәи баб усура бааигап. Саргьы сышиашоу Цандрыԥшь сцоит.
Аԥҳа ус ирласны дышьҭамлеит. Ачанахқәа рҭыԥ ианықәылҵа, даҽа ԥыҭрак ателехәаԥшра лбон. Афильм шынеибакәыз лхаҿы ишаанымгылозгьы, ԥыҭ-чыҭқәак иаҳа
илгәалашәон аԥыхьақәа раасҭа. Иахьцалак ирацәаны дымтәеит, ажәабжь ҿыцқәа ирылагон еиԥш, дҩагылан, амацәаз ҩежь зкәыршаз ахаҳә кәымпыл шкәакәа ацәашьы иацҵаны
изҭаз абанкаҿ иахаҭәаз аӡы лнапсыргәыҵа гәаҩа инанылҭәалан, лҿы иаақәылҭәеит. Адырҩаҽны зҿы дцоз ашәамахь ԥҳәыс ус лабжьалымгази. Дахьнышьҭалаз, хара имгакәа лаб
имашьына агәашә иаадгылеит, агараж ианыҵаиргылоз ашә артреи аркреи рыбжьқәа гон,
лара агьылмаҳаит, дынҭаҳәахаа дыцәахьан.
Аԥшәма ԥҳәыс дыԥшын аԥшәма иааираз. Иара иан, лԥа данылба, шьҭалара дцеит.
Ианга дтәан тетрадқәак риашо, иҵегь аусутә лыман, аха ацәа зықәҳаз Нара лымацара
дышьҭалаӡомызт азы, длыманы дцеит, ателевизор иахәаԥшуаз аԥшәма имала дааныжьны. Ашьыжь лара дангыла ашьҭахь зегь еиллыргеит, лырахә, лԥсаатә рҭыԥ
иқәҵаны, лыԥҳацәа аарԥшны, ҿыц аԥшәма дизԥшыхын, иусурантә дхынҳәуазар ҳәа.
Данааи еиҵеимырхеит. Зегь шыцәаз данцоз часак днацҳахьан. Уажәы Ԥсаҳарантә
дхынҳәаанӡа амла ичҳарын. Ирымҩатәны Нара ашкол аҿынӡа днаргеит.
– Абарҭ ахаҳәқәа наҟ икаҳаԥсап? – заб иватәаз Радоу лҭаацәа аалырӡырҩит.
– Избан? – ашьҭахь иҭатәаз ан ак лҳәаанӡа, аб иаҳаз џьеишьеит.
– Ирылаҳхи? Ахаҳәқәа ырхәархәаруа напеимдахьс излаҟауҵари ҳәа иухыччапи.
– Бчымазараз ибыхәарҭахозар ҳәа ҳаҿыми, аҵыхәтәанӡа инаҳагӡап ҳаналагах, –
налабжьеигеит иара.
Ан, илҳәашаз лҿамшәо, ԥхьаҟа дыԥшуан. Аӡӷаб уажәраанӡа иаҳа еиӷьын ҳәа
изқәылҵаз амҩа агәра лымго дынхазар – ԥхьаҟа илзеиӷьхарызу илзеиӷьымхарызу? Ан лхы
иҭашәаз азҵаара абгьы дшазхәыцыз агәра лгон, иԥҳа лзҵаара аҭак ҟаҵашьа усшәа иҟан.
Аҵыхәанӡа инарыгӡарц дымҩақәиҵон иара, аха аӡӷаб дыбжьажьо дзыҟалазеи? Абзиа
иазҳәазу? – ҿыц лхы дазҵаауан. Дахьыргоз-дахьааргоз аӡбахә аӡәы иалымҳәакәа дыҟамызт. Уи Манча иакәзар? Уи иаҳа игәра лгон, ахаҳәқәа ырхәархәаруа аԥсҭазаара мҩа
ианызаауазма ҳәа лгәы ирбжьажьазар ҟамлози, – ан илдырт иҟалаз, аха лгәы иҭашәаз
иашаҵәҟьан ҳәа лызҳәаҵәҟьомызт.
Ашәамахь ԥҳәыс џьоук лҭахын. Шаанӡа лымҩа иахьықәыз ан иџьалшьаӡомызт,
лыԥшәма тәымк имаҳартә дшыҟәындҟәындуазгьы. Аԥсҭазаараҿ ӷәӷәала
ишьацәхныслахьаз рлахьынҵа зеиԥшрахашаз аилкаараз игәаҟуан. Зҿы инеиуаз
ишыржьоз шеилыркаақәозгьы, уигьы иақәшаҳаҭын, гәынкылагак раҳарц иашьҭан. Ан
уахьҵәҟьа лхы рханы дхәыцӡомызт, аха урҭқәа рахь дымҩақәызҵоз иибаз-иаҳаз рыда ак
агәра зымгоз лыԥшәма иакәын. Амала уажәшьҭа урҭ рыӡбахә аартны, иԥҳа иахьлаҳауаз,
далацәажәаӡомызт.
– Шьҭа шәааи! – ашәамахь лыхәшҭаара дахьыҽҳәатәаз дрыԥхьеит. Лҿаԥхьа аӡӷаб
дналыртәеит. – Бара амца еиқәҵала! Бысҭа афархь! – лԥлакь нақәлыргылан, ацәашьы
лырӡҭыхуан. Шәамахь бызшәала ак лҳәон, Анцәа иахь лхы нарханы диҳәон, Радоуи Манчеи рыхьӡқәа налаҵаны, – Иаабгаз сырбеи! – апакет аалымылхын, иҭаз зегьы хаз-хазы
инықәҵаны илыԥхьаӡеит. – Ҩ-мҳаҵәк – акрызлашәфаша роуп. Ҳәызбак шәызхоит, ача
ԥҟаразы. Ампахьшьы шәҿы алашәырбалоит иажәаанӡа. Ақлаԥад бхаҵа ибҭоит, шәанеиднагалалак амш инаркны, ихаанӡа ишьазаауеит. Егьырҭ рызынтәак, – ахаҳәқәа,
аԥарақәа, абулавкақәа, – банышьҭалоз бҿы злабыӡәӡәоз зҭыбхуаз абанка иҭабҵоит.
Аҳауа зҭамлартә, ахҩа лахабыршәуеит. Еилыбкаама?
– Аи, – аҭак ҟалҵоит лара.
– Бҭаацәа беихрарҵозар, абри еиҳаны ахәшьара зуҭаша, акгьы бызгаӡом, идырны
ибымаз! – Ҩынҩажәеи жәаба шықәса иҵәахны ибымазаауеит, – лҳәан, ҿыц шәамахь бызшәала дматанеиуан, ҳазшаз илаԥш ачымазаҩ илхызарц дышиҳәоз убартә. – Убасҟатәи
шықәса анҵлак, абанка иҭыганы, агәыла шәҭы аҵаҟа анышә иабҭароуп, аԥарақәа рыда,
урҭ бхы иабырхәоит.
– Илаҳҭаша ԥарақәак сыҭи! – даадәылҵит ан, ихәыцуа игылаз лыԥшәма иахь лхы нарханы. – Ҳазҿу акыр илыхәап угәахәуоу? – иара иааџьалшьартә, лара ҳаиҳа зымчыз ҳәа
илԥхьаӡоз игәра лымгазу, уи иацәажәоз аԥҳәыс лыгәра лымгазу изеилыргомызт.
– Илыхәеит! Шьҭа лара иааџьалшьартә, иара игәаанагара хьаҳәхьаҵрак аҵаӡамызт. –
Ҩынҩажәеи жәаба шықәса инарзынаԥшуа агәыӷра узлырҵысуеит. Умҩақәылҵеит убранӡа.
Нас ухәыҷқәа, умаҭацәа, аныҟалалак, даҽакала узызхәыцша уҿаԥхьа иаақәгылоит.
Уусқәа анырацәахалак, уԥсҭазаара залымдарыла иҿахҵәарц уҭаххома.
Амандарина чмазара ианашыкьымҭахоз аамҭан, Ԥсоу ацҳа ақәсра даараӡа иуадаҩын.
Аҵхагәҭан амҩа дшықәлазгьы, ашьыжь заа дзықәымсӡакәа акыр дынхацәеит. Знык наҟ
даныҟала, амҩан аԥҭекас иааидыруаз зегь рҿы дынкыдгыло мацара, Шәача ақалакь
дналагылеит, дзышьҭаз ахәшә уаҳа иааизымԥшааӡакәа. Шәача асасааирҭа «Москва»
азааигәа, амҩаду ахьаахуҵәоз, ахәы иаҿаӷӷаз, уамак улаԥш иҵамшәацәоз ахыбрақәа руак
анемец хәшәқәа ахьырҭиуаз аԥҭека ҩнан. Убра дцар иоур здыруадаз ҳәа дақәдыргәыӷит,
дҵаа-ԥшаауа дахьыҩналаз џьара. Аҳәаа нырцәынтә ахәшәқәа иԥшаалозаарын уи
аԥшәма. Машьынала ддәықәлар, ахәы иаҿарҵәишәа амҩа иԥшаар акәхон, аҵкыс еиӷьын
шьапыла дҩеир. Аҩныҵҟа уаҩ дыҟамызт, аӡәы заҵәык ида. Уаҩы иҿахырсҭацәамызт азы,
ирҭахыз иаазмоур ҟамлоз џьоукы хәналозаарын. Аӡәк аҿхышә иадгылаз иара иидыруаз
иакәын.
– Сушьҭаланы сдәықәлар, усзымԥшаар ҟаларын, схы-сгәы иҭамкәа ушызбаз
џьоушьап, – Салуман инапы ааимихит.
– Хәшәык сашьҭоуп, абра сымхәнакәа џьара исԥыхьамшәеит, – ибласаркьақәа
дрылԥшны, Салуман еснагь еиԥш дԥышәырччон. – Уара уабаҟаз?
– Уаҩ изымԥшаауа хәшәык саргьы сашьҭарҵеит, – иҳәан, Уарҭан аӡӷаб лахь
днахьаԥшны, ииҭахыз ахәшә азы длызҵааит.
– Иҳамаӡам, – лҳәеит лара. – Ацентртә аԥҭекаҿ шәнеихьоума?
– Сымнеиӡацт.
– Шәынкыдгылар бзиан.
– Уа снеир цәгьа избом, аха макьана цқьа исзымгәаӷьыцт, – иареи Салумани еицны
иаадәылҵит.
– Аӡӷаб хәшәтәра џьаракыр дугарц уҭахны, цхараарак уашьҭазар, исцәумӡан!
– Мамоу, иҭабуп. Уи ара дысзалыргозар ҳәа сгәы иҭоуп. Уара уҿы сызханеуа аусура
иатәуп.
– Аеи, нас сузԥшуп. Абзиара узыҟалааит! – уи имашьына ааигәа игылазаарын, уахь
иҿынеихеит.
Уарҭан изеилкаауамызт аӡӷаб лыхәшәтәраз ацхыраараз ацәажәара Салуман изииаигаз, даҽа уск аҵыхәала аиҿцәажәара мап ацәикырц азакәызма? Длалбаан, амҩа
ааихҵәаны, алада дылҭалеит, ахәҳахәҭра ҩнқәа еихык-еиҵык иахьеишьҭаргылаз амҩахь
ихы хан, уаҟа џьара иҟан аԥҭека ду. Дзықәшәаз ауаҩ ацәажәара иҽахигазшәа ибон иара
амҩан. Аха дҩеирц иабжьеигеит, дышизԥшыз наҵшьны, уи аамсҭашәаразар? Иахьцалак
аус аҵыхәанӡа иԥишәар акәын, иалҵуаз ибарын ҳәа игәы иҭакны, ацентртә аԥҭека
дныҩналеит. Зны иибахьаз ахәшә ҭирҭа еиҵых абаҟаз! Киоск бзиак иаҟараз акы днадгылеит. Дзышьҭазгьы ыҟаӡамызт.
– Агәаҿы аԥҭека ыҟоуп ҳәа, – лҳәеит уа иқәгылаз,– шәгәы иаанамган идефициту
ахәшәқәа ара иҟалоит ҳәа. Ижәымбои аԥҭека ду аҽшашаз! Аус злоу ахәшә аагара
шрылшо ауп. Ақалақь аҵкараҿ ара ирзаамго хәшә бзиак рымазар ҟалоит.
– Сара Ԥсоунтә сеимдо саауеит.
– Адәқьанқәа рышьҭахь ала имҩасуа амҩаҿ иҟоуп аԥҭекак. Аԥшаара цәгьоушәа иҟоуп,
уи аҭыԥ ахьышәзымдыруа аҟнытә. Убра шәразҵаа!
Аиашаз, ихәыҵаԥыҩразшәа иахьыҟаз, улаԥш иаразнак изыҵашәаҵәҟьомызт, ухы азкны уашьҭаҵәҟьамзар. Усгьы шьҭа ҭыԥс иҟаз зегь еимидахьан, аранӡа данааих, днеир
иԥырхагамызт азы, уи аԥҭека иԥшааит. Уамашәа иубартә, ауаа рацәан, иахьеиӷьыз
аҭыԥқәа ҳәа иидыруаз раасҭа, иагьааџьоушьартә дзышьҭаз ахәшәгьы аацәырыргеит. Уаҳа днызкылоз агьыҟамызт, ачымазаҩ далиргазар аҟара дгәырӷьаны, дышьҭхысаа
шьҭахьҟа амҩа данылеит. Аҳәаа данхыҵх, тауарқәакгьы ирлас ишьҭихит, иҽазкны даҽазны ааигәа дзаауамызт, – арахь аиасра цәгьан. Ус акәындаз, Аԥсныҟа зхы хаз амашьынақәа рцәаҳәа километрак иазынаԥшуан. Иԥсахы еибакуан, аха шьҭа хәлаанӡа
аҳәааҿынӡа дышзымнеиуаз усгьы идырын. Амала уи ауха уа днымхар амуит. Лашьцахьан. Ашлагбаум даннадгыла, уаҳа машьынакгьы шаурмыжьуаз ала адырра ҟарҵеит.
Уи цқьа дзыцәозма, имашьына дахьҭатәаз дзынаҳәааҳәуамызт, дкара-уараха цәгала
иааихигеит, ахьҭа дакны. Ашыжь зегь раԥхьа дҭарҵагәышьан, заа дрыцәцеит, анаагьыараагьы ҟәрышьқәак анимырх. Аҩны дшааизҵәҟьа, адиван дахьнықәтәаз, ателевизор
дшахәаԥшуаз, дамхацәеит. Иан лакәын аҩны иҟаз, диԥырхагамызт. Нас дааԥшыцыԥхьаӡа
ателедырраҭара дахәаԥшларц игәы иҭан, арахь дамхацәахуан. Дҩагылан аҩны уск напалаикыр иҭахымызт, иагьилшомызт. Аеҳәшьцәа рҩыџьагь шьыбжьоншәа еицааит. Радоу
ахәы ҟалҵон. Даниԥхьа, иаргьы акыррыцифеит.
– Ахәшә бзаазгеит, – инапы ӡәӡәаны данаахынҳә, иԥҳа дааирӡрҩит.
– Шьҭа, аԥсихиатр ибылҭаз асхема инақәыршәаны ажәра балагароуп.
– Даҽа ҩы-мышҟа изжәыр сҭахымызт.
– Избан?
– Сыздыруам. Уаасԥеиԥш, амхы ааҭаҳгылаанӡа!
– Аеи нас. Уигьы асабша ҳалагоит, – аб еиликаауан иԥҳа дзыцәшәоз.
Аневропатолог илиржәуаз ахәшәқәа рышьҭахь, иаалысны ацәа дакуан, маҷк лхы
ҭҟьазшәа лбон. Дышԥаҟанаҵарыз аԥсихиатр лыхәшә? – Уаха адәқьан ахь бсыцаала! –
лгәы ааирҿыхар иҭахын.
– Ибылшома?
– Ааи. Сцоит, – макьана зԥштәы игәамԥхоз лыблақәа лхаччон.
– Саргьы сцоит, – даагылеит Нара.
– Уаанӡа бҵатәқәа ҵа! – аб аиҵбы иналыдиҵеит.
– Уажәыҵҟьа саламгои.
Иааҩнашылаз ан лԥҳа дындәылылгеит. Ан даагьежьын, лҽааиҭакны, аҩн усқәа рҽынарзылкит. Радоу, Нара длыманы агәашә дынҭыҵит. Аб идырт аԥшәма ԥҳәыс лусурантә
дшаауаз Манча машьынала дшышьҭихыз. Агәарбжьараҿ џьара дгылазар акәхарын, иааигаз лԥҳа лыниара дазԥшны. Иҟаиҵахуаз аб, иибоз-иаҳауаз зегь имчҳар ԥсыхәа имамкәа,
аамҭа дҭагылан. Аибашьра изаламгылаз дхаҵа ӷәӷәан ҳәа ихы имԥхьаӡози. Урҭ
анеиқәшәалак, агәарбжьара нымҩахыҵ, ашыцра азааигәара игылаз амжәаҵла
иҵагылалон, дагьызмаха зегь рылаԥш рмаахаларц. Уахь дымԥшуазшәа ҟаиҵеит иара,
машьынала даниасуаз. Аҽны аҩны ирымаз ача маҷын, фатәқәакгьы надкыланы иааигарц, адәқьан ахь дцон. Манча дызлааз а-«Волга» амҩа иазааигәаны игылан. Радоуи
Нареи Манча иахьиацәажәозгьы ибарҭан. Адәқьан аҿы иҽынирхеит, иеицәажәоз аҿар
дырԥырхагамхарц. «Волга» анаабжьыҵуаз ибарҭан иара, убри ашьҭахь акәын ихаҭа
данхынҳәуаз. Иара дахьнеилак ГАИ аусзуҩцәа уажәи-уажәи дныркылон. Абри Манча,
иҩызцәа рмашьынала данаарымгоз, рмашьынақәа рымхны дақәтәан. Еснагь дзықәтәаз
акакәӡамызт. Аинспекторцәа игәхьаа рымкӡакәа дызларывсуаз изеилкаауамызт.
Аҩны дааизар, Нара лҵатәқәа дрыдтәалан. Радоу данимба, дахьыҟаз лдыруазар ҳәа,
аиҵбаӡа длызҵааит. Леиҳабы абаҳча маҷ шыҟаз дынҭалахьазаарын. Рылаԥш лхызар
акәын, иахьцалак длыцәшәон аб, уахь иҿынеихеит. Аҵла рыҵаҟа џьаргьы дибомызт. Ихы
ҩышьҭихзар, изҿассыз ашоколад хәырма агәҭаҵәҟьа Радоу далатәан. Аҽны илшәыз аҵкы
иарҭыз ахәырма ԥштәы иеиԥшын азы, дахьықәтәаз улаԥш усҵәҟьа дааҵашәомызт. Иара
ишҟа данаахьаҳә дналыхәлаччеит, дахьыхәназ шигәамԥхазгьы. Ашәыр бзиа илбон, аҵла
ахәнара, иагьа иҳаракызаргьы, ашәых иалалҵомызт, аха уажәы лыблахаҵ гьежьыр ҟалон. Даҵагылан заҟа лҭахыз ҿылхрын, аха лара дыхәнеит, ақәцәахь иҿаз иаҳа иарҭын,
иагьыхаацәан азы. Иаргьы акы ааҿихын, маҷ-маҷ дацҳауа, афара иҽадирхалон. Лара
длыбаауамызт. Шьҭа далашьцылазар игәахәын, аҩныҟа иҿынеихаанӡа, налықәҿиҭит:
– Макьана блыбаауа?
– Умшәан! Макьана сықәтәазар сҭахуп.
– Ахәырма махә ԥсарҽуп, бҽаагәаҭала! – дналабжьеит, ахәырма ҵла махә уацәшәартә
иҟамызт, ус лгәы лҽаниҵар иҭахын акәымзар.
Иҵегь данҿаз еиԥш, аҵла дахьыхәназ игәы ҟанаҵон иара. Лара даныхынҳәуаз
илгәыдкыланы мцхәы иарҭымз лыманы дааин, ланду лаԥхьа инықәылҵеит, руак Нара
иналлыркит. Ахәымҽханра анааи, даҽа ҵкы ԥшӡак налшәылҵан, лаб адәқьан ашҟа ицара
дазԥшны даатәеит. Нарагьы лҵатәқәа даарылган, лшәҟәқәа ааидылкылақәеит. Раб
аҽыкәабарҭа дҭан. Уи ӡык аниқәиҭәалак, иаразнак аҩны ддәылҵӡомызт. Ацәаакыра цқьа
иқәбаанӡа, дтәан, еиӷьын дгылазаргьы. Игәабзиараз иаҳа еиӷьны ибон, аиҳараӡак
дышгылаз ацәаакыра иқәирбар, аԥша дакуамызт убри ашьҭахь. Ауаҩы, ихала
акәамаҵамақәа мҩаԥго, игәабзиара дазкылԥшлар акәын, аиҳараӡак иҭәымҭа данынҭысуаз
аламҭалаз. Угәы унархьыртә, урҭқәа изеилкаауамызт данҿаз, ари аԥышәа иарҳаз феидан.
– Шьҭа ҳцома?
Дааҩналеит иара, ателедырраҭара ахьгәарҭоз. Аӡӷабцәа ҩаҵҟьан, рнапқәа еибаркны,
раб инаишьҭалеит. Иара, амашьына ианҭала, шьҭахьҟа дызлаԥшуаз аҩныҵҟатәи асаркьала, ишьҭахь иҭатәаз иԥҳацәа рхаҿқәа еимидон. Мацәысҵас иаԥхьа иниаҟьеит рҭаацәара
аҩныҵҟа, аиҳараӡак иани, иареи, иԥҳәыси реимакырҭақәа, ахәыҷқәа рааӡара
иахырҟьаны, уи адагьы аԥсҭазаара ауадаҩра иадҳәалаз аиҿыхарақәа. Ихыхь ааҵысит,
мчыла иҽирҭынчырц, ихы дақәԥон. Адәқьан аҿы ианнеи, акыр зҭиуаз илырҳаз аԥарақәа
идикылан, иаҭахыз анҵамҭақәа ныҟаиҵеит, лара лхы дақәиҭитәит. Ихы шихьц ихьуан.
Аршәыга иҭагылаз аӡы хьшәашәа ижәын, аус руларц ахәыҷқәа инарыдҵаны, адәқьан
ашьҭахь аԥсаҵлақәеи араҵлақәеи ирыҵаиргылаз аишәа хәхәа днадтәалеит. Ара иаҳа
хьшәашәаран. Маҷ-маҷ ихыхь цон. Дымхәыцыр иҭахын, аха аԥсҭазаара иауазар. Ауаа
реимак-реиҿак маҷӡамызт, аҵыхәтәан ари адунеи шырԥсахуазгьы. Изырҭахызи
абасҟатәи ԥылҳаҭра, агәаҟ-ҵәаҟра угәахәрын. Иҭынчӡа инхалар иаҳа иеиӷьӡамзи. Аха
рхәыҷқәа иахьатәи рԥсҭазаара иалахәын, дара аниаӡаалак ашьҭахь имҩаԥысшаз
аԥсҭазаара иалахәызарц ргәы азхьуан, аԥсра рҭахымызт; иара ус мацара, имҩасуан
ҵыхәаԥҵәара змамз аԥсҭазаара.
Дахьԥшуаз ибон иҿаԥхьа нымҩахыҵ игылаз адәқьан маҷқәа ҩба рҿы џьоукы рыҽшаны
ишыныҩналаз. Аԥшәмацәеи дареи иаразнак иааҩныҵын, аԥхьаҟа игыланы еицәажәон.
Ма усшәа ауаа рҽыддырбозу? Нас рҽааизырган, дара ԥшь-ҩык ыҟан, идәқьан ахь
рҿаархеит. Аҩныҵҟа иныҩналан, ӷьал-пал бжьызма уҳәартә, ак илымҳа иааҭасит. Нара
даадәылҟьан, Радоу аб дшылҭахыз иалҳәеит. Дҩагылан, идәқьан маҷ ашьҭахьтәи ашә,
ианшоураз аԥша аҩныҵҟа иҩнасларц иҿаз ала дныҩналан, ҩыџьа иҩнагылаз аԥсшәа нареиҳәеит. Иаҳа иҿаз ауаҩ иофициалтә шәҟәы ҟаԥшьы, ОБП-аа рҿынтә ишааз зҳәоз,
наиирбеит. Ас лашьцаны, русурамш ашьҭахь, иахьааиз шигәамԥхазгьы, аб ҭынч дгылан.
Егьи аҩи ауаткеи зҭаз абаҭлыкақәа ахьықәгылаз дрылалан, ԥыҭк лбааигеит.
– Шәызҿу закәи? – аԥшәма ҭынч дҵаауан.
– Арҭ акцизқәа рықәӡам, – ҿааиҭит абласаркьа зымхаз. – Конфискуем.
– Даараӡа узызҿлымҳахаша уаауп шәара, – аб дԥышәырччон.
– Даараӡа узызҿлымҳахаша зҳакәи? – ахԥатәи ашаҭлаҟьагьы дааҩнашылеит, ара
аҭшәараҿ еилагылаз хәыҷи дуи маҷызшәа.
– Арҭ аҳәаа иахьхырго аҳәаахьчацәа ирывсуеит, аҳазалхрҭа иавсуеит, ҳара иааҳхәоит, нас ауп шәара, ара шәааны, ҳахәцә анышәкуа, – дҿаԥхаҿаччо инарҿаирхьит.
– Сара атаможниаҿ аус зуама? – иԥсы алеигарц даҿын абласаркьа зымӷаз, аха амчра знапаҿы иҟаз азакәан ишиҭахыз ихы иаирхәон, ҿимҭӡаргьы иуҳәози, аԥҳал ҟазҵоз
амаа иахьиҭахыз иаимҭози.
– Уа ахылаԥшра мап уцәызкуада?
– Бара бышәҟәқәа сырба! – Радоу, акрызҭиуаз лакәыз џьишьан, иналыдиҵеит.
– Уи сыӡӷаб лоуп, – ҳәа Уарҭан ианиҳәа, абласаркьа уахь ала иҽааирҭынчит.
– «Астра» аквитанциа сырба! – Уарҭан иахь даахьаҳәит иара, џьара иамуазар џьара
ҳәа ақәҵаны.
– Уи аквитанциа зныкгьы ирымсымхӡацт, ишрырҭозгьы сыздырӡом. Аԥара рысҭоит,
аҭаҭын лыҵ сырҭоит, уаҳа изакәи?
– Аквитанциа абухгалтериаҿ иугар акәын.
– Уи дара еиҿыркаароуп.
– Акцизқәа сырба!
– Урҭ аҩны исымоуп, иаҭахызаргьы уажәыҵәҟьа иаазгоит.
– Аквитанциа умам, акциз умам. Иусырбап сара!
– Исурбо закәи?
– Аҵарҭыша руҭан, ирымухит.
– Аҵарҭыша аӡәгьы исҭаӡом. Убри азоуп сусқәагьы зыманшәалоу.
– Даа! – даақәгылеит ашаҭлаҟьа. – Уара акультура ҳаракы злоу аӡәы уоуп.
– Иахьа уи ак ахәоны збом. Иахьа даҽа хәшьарак ыҟоуп, – иузеилымкаауаз хшыҩзцарак иҳәазшәа аԥшра шамазгьы, идәқьан хәыҷ иҩнахынҳәуаз ибзианы еилыркаауан.
– Акониакқәеи, «Астреи» умаҳхуеит, – ишьақәирӷәӷәон абласаркьа зымӷаз.
– Аштрафгьы уҳаршәоит, – иаҳа иҷкәыназ пакет дук иҭеиҵаз абаҭлыкақәа, амашьынахь инеигарц, абласаркьа ихала иаашьҭихын, ашәхымс данынхыҵ, цқьа изнымкылазт,
асфальт ицәықәыкшеит, ҩбаҟа баҭлыка ҟәыбаса ицеит.
– Анцәа игәамԥхо аныҟауҵалак, – Уарҭан ашә даалагылеит, – абас уахьирхәуеит, – ус
иҳәарын ҳәа даргьы азԥшӡамызт, баҭлыкала иҭәыз абагажник ашәгьы иреиҳабыз иаартны
иман, иаиркит.
– Шәызҿу закәи, аԥхамшьақәа?! – Лина лхаҵа игәашә аҿынтә дыԥшын, аха аҵыхәтәан
иибаз изымчҳазт, амҩаду ааихиҵәан, дҩарыҵаҳәҳәеит.
– Уара узусҭада? – дааҵҟьеит абласаркьа.
– Уара ухаҭа узусҭада, аҵхагәҭан абудкақәа ирылалаз? – даангыломызт Лина
лыԥшәма.
– Акыр уҭахума?
– Исҭаху умбаӡои, иуҭаху уц иамкааит!
– Арахь уаалеи! – абласаркьа уи еисра дигарц иҭахын аиашаз.
– Иуршәода? – иҿынеихеит аригьы.
– Шәызҿу закәи?! – Уарҭан урҭ днарыбжьагылеит. – Абаҭлыкақәа усҭеит, «Астра» га!
Уаҳа иуҭахи? Асҟатәи ацҭәы зышьҭухи? – ҭынч бжьыла дцәажәон иара. – Ижәны уҟоума?
– ибӷа ааԥиҵәеит. – Иугаз уманы уца! Нас уа сҩеир ҳаицәажәап, – нациҵеит иара.
Абласаркьеи арԥыси хаала изықәҵуамызт, аха реиҳабы амашьына данҭала, даргьы уа
рҭыԥ аалырхит. Абласаркьа ашә аартны, изшьапык лбааганы, дҭатәан, Лина лхаҵа
иацәажәоз ашаҭлаҟьа дизԥшын. Аҵыхәтәантәиқәа рҩыџьегь рбжьы ныҵак еицәажәон.
Аҵыхәтәан ашаҭлаҟьа ҿааиҭит:
– Иазхоуп, абалаган аҳаркып!
Иара изымԥшӡакәа, иаанхаз абаҭлыка еибгақәа ныжьны, астрагьы иакьымскәа,
рмашьына ашәқәа надыркын, амҩа иҩанылеит. Ашаҭлаҟьа имашьына хазы игылазаарын,
уигьы днаҵысит. Иаанхаз ааидгылақәан, иааибарччақәан, рнапқәа ааимыхны, иааилыҵит. Уарҭан идәқьан маҷ дааҩналеит дҿаԥхаҿаччо. Илбаз зегь Радоу дшыҟанаҵарыз
издыруамызт азы, игәаҵанӡа иаладыркьакьаз агәыр ԥынҵа ихаҿы ианымԥшырц, згәалаҟазаара ԥхасҭамхаз иҽиҩызаитәуан.
– Арҭ ирызԥымҽыз абаҭлыкақәа рҭыԥқәа рзылышәхи! – иааҩнеигалеит ақәыџьмақәа
идәылыргахьаз апакет ду. – Ргәалаҟаӡамкәа иҳацәцеит. Ас рмыхьцызт, аха сара сҿы иааиз убас дақәшәоит, егьыс дақәшәоит,– дыччон иара, иԥҳацәа ирлахҿыхырц.
Аӡӷабцәа адәқьан ахьынӡеиҿыркаауаз, иара иҭааз еиларжәжәаз идокументқәа еилиргон, ицәыԥхасҭартәыз атауаргьы џьара иарбатәқәан, акыр зҭиуаз рыхәда иқәымхарц.
Шьҭа ашә адыркыр еиӷьеишьан, ихәыҷқәа има дхынҳәуан. Игәалаҟазаара ԥхасҭамтәкәа,
дыччо-дыхәмаруа аҩны дааит. Аԥҳацәа еибарччо мацара ауха ирбаз-ираҳаз ран иларҳәон. Иара дырзыӡрҩуан. Аха, зегьы анышьҭалақәа, имацара ателевизор данаадхала,
дызхәаԥшуаз ихшыҩ изазышьҭуамызт. Уи ихы иҭагьежьуаз зҵаара заҵәык акәын: ауааи
дара иаԥырҵаз аҳәынҭқарреи рҿаԥхьа иаҳа ацәгьара зуадаз – идәқьан иақәлаз ракәзу,
уаха иҭааз ракәзу? Аҵыхәтәантәиқәа адыррақәа ҟарҵалон ас ирымырхуаз аинвалидцәа
рышҟа идәықәырҵалозшәа. Аинвалидцәа рассоциациа иахагылаз иара диҩызан, уи
дизҵаахьан ари аҵыхәала. Уи излеиҳәаз ала, зны заҵәык иадамхаргьы аибашьра агра
ззынажьыз ргәалашәахьазу? Аконфискациа ззыруз атауар абаргоз нас? Уи аус
мҩаԥызгоз рыҳәсақәа адәқьан маҷ ирыҵагылан, убарҭ рнапахьы инеиуан, уаҳа закәызи.
Амала уи аус ҭҵаара зҽазызкуадаз? Ишԥалныри Радоу уи ауха илбаз? Абри хьаас иман
аб. Уи мышкы зны иҽеимкәа хьааны илызцәырҵыр ҟалон, аҽныҵәҟьа дахыччозаргьы.
Ахәшәтра зҭахыз лакәмызт, иара ихаҭа ихы еивымкәкәандаз!
Дшыхәыҷӡаз инаркны, баагәараҵас дызхәаԥшуаз рҩны, ргәара, рынхарҭа маҷ-маҷ
лыблаҿ аҽеиҭанакуан дызҳацԥхьаӡа. Уи зегь зыхҟьоз данмаҷӡаз зны лаҳәшьеиҳабы Бароу илзаалгаз ажәабжь акәын: лан илҭахӡамызт аиҵбы дахьиз, ахшараиурҭаҿ
дынлыжьырц агәазыҳәара лыман, амала аиҳабы даниуаз даара илҭахызаарын. Убри амш
инаркны, ран, ирфашаз анрылҭоз, аӡӷаб аиҳабы лхәы еиҳа еиҳахон, џьара дцар, илзаалгоз еиӷьын, илзылкуаз ажәа иаҳа иҟәандан. Аиҵбы, лыҵарра дахҟьаны, иаалықәҵәҟьаҵԥхьаӡа, дшырҭахымз аалгәалашәо мацара, қәрала аҽеиҭакрахь даннеиуаз,
лхаҿы «рцәымӷра» ацәымӷра азнарҳауан, гарҭа амаӡамкәан, ампышҭ ҭарчы еиԥш,
ишҭҟәацра лхы иҭарчын. Зегь раҵкыс илцәымӷыз, дызҵашьыцуаз лаҳәшьа аиҳабы Бароу
лакәын. Уи дҭынчын, илҳәоз-илуаз ишәан, изан. Аҵара лыцааиуан, амузыка лықәҿиауан,
дкәашон, дшәаҳәон. Зегьы ддырҽхәон. Уи илызкны ажәа бзиак зҳәаз аиҵбы илзынаирхоз
арҽхәабӷьыц лара илызгәынкылаӡомызт, зынӡак илмаҳаӡазшәа, илаҩлыжьуан. Аиҳабы
иҵегь данмаҷыз лгәабзиара ԥсыҽны, ашьхеи, нхыҵ акурорти инадыркны, аҳауа лзеиӷьны
иахьырыԥхьаӡоз ҭыԥк аанмыжькәа, дыргон, дааргон. Уи хшыҩзышьҭра илзыруаз аиҵбы
илбар ҟамло днеихьан. Нас аиҳабы заа дымшәози ӡӷабҵас, аиҵбы лаԥхьа рыуацәа лара
ддырҽхәон, аӡәы дидырбон. «Ари закәызеи?!» – аиҵбы лшьыцра агдыра уаҳа ҳаракышьа
амамызт. Акы дацәшәон лара. Уи деимырхха даклон. Иарбаныз цқьа илзеилкаауамызт.
Илбоз-илаҳауаз нарҳәы-аарҳәны илныруан, бзиарак зҵылбаашаз ак лызгәаҭомызт. Зегь
лцәеилаланы, дшәон ус. Ҽнак бжьах ҽнак убри аалызцәырҟьон аҵыхәтәантәи аамҭаз.
«Радоу акы бацәшәоит», – лхы дацәажәалон. Уахык, дышьҭаларц лымала иахьтәалонтә
даныҩдәылҵ, ажәҩан цқьан, аеҵәақәа кәалыкәаџьон, урҭ дрызԥшуа, дааҭгылеит: «Сара
иаасҭаху зегьы назыгӡоит!» Уи зны-зынла, лҽылшьыр цәгьа илымбо, лгәы иааҭалклон
гаӡара уск, еиӷьыз акәны илԥхьаӡон умҳәозар.
Ҭагалара мзык азы, макьанагьы даараӡа ԥхаран, ахышәи ашәи шаартыз лара
дышьҭалеит. Усҟан ауаҭах ҭшәаҿы Бароуи лареи риарҭақәа наҟ-ааҟ еивагылан, рыгәҭа
уныбжьысыртә. Лаҳәшьеиҳабы дмааиӡацызт, лара уи лышьҭалара дазԥшын. Ахышә
иадгылаз лара лиарҭа акәын, агәарԥ аҿы ишеицәажәоз лаҳан, лхы ҩышьҭылхзар, лани
уи дызҿынҵәаауаз Бароуи ракәын маӡак еибызҳәоз. Имаӡазу иаргамазу здыруадаз, аха
лара лзын имаӡан. Радоу даараӡа акы дацәшәеит, даҽазнык еиԥшымкәа, уи деимырхха
дакын ажәҩан иалҟьаз аӷ лықәҳазшәа, ҩныҵҟала дахәаҽуан, иаразнак лдунеи
қәԥшылашьа ааҳәыртә еиԥш. Дамҽханакӡеит. Лаҳәшьеиҳабы данышьҭалоз
лызгәамҭаӡеит, усҟан лара, лхыза лхы иҭарԥан, уаҩы дгәеимҭарц, лыбз лыхәлашәеит,
дхәаҽырц абар-абар агьлыгмызт. «Сзусҭада сара?!» – имамеиқәараз дунеирк дланагалан, лыхьӡҵәҟьа лгәалашәомызт, дцо-даауа лхы дазҵаауан, адунеи лзыҭшәаӡан. Уаанӡатәи лԥсҭазаара ыҟазу-иҟамзу лхахьы илзаагомызт, заҟа лхыҵуаз лыздыруамызт, иаалыкәыршаз уаҩ ихаҿсахьа лыбла изыхгыломызт, лымацара адунеи лашьцара дыҵан, уаҳа дзакәыз аалзеилмыргаӡо. Лхы рыцҳалшьацәазар ҟаларын, лылаӷырӡ ҭабарц агьагымхо
днеихьан, илгәалашәеит Радоу шлыхьӡыз. Илхыҵуаз дазхәыцуан, уаҳа иаалгәаламшәеит
лымшира.
Ӡыхьк иацрыҵшаз алаӷырӡ каҭәаны, лыхьӡ ада уаҳа акы анылзышьақәмыргыла,
дышгәаҟ-ҵәаҟуаз мацара аалыршеит. Адунеи аныӡӡаара! Акызаҵәык дзыҳәоз абри
азхәыцра дамҽханакны дгәырҩон, аха ҳәашьак узаҭомызт уи азы агәазыҳәара ду илымаз. Дҭыгга дгылоит, илгәалашәози илгәаламшәози еибакапануа, уаҳа акгьы
дзазҿлымҳамхо, зынӡак дыччарц лҭахымкәа, адунеи лгәахшәан. Ашьыжь зегь уск-уск рҽазыркуан, иццакуан. Аҵарахь ицоз заа акрырҿарҵан, имҩақәырҵеит. Дзеиԥшраз
ахьрызгәамҭаз еиӷьалшьон, уи иаҳа дарҭынчуан. Уаҩ дызқәымшәацыз ак шыҟамлаз
длырбар лҭахын, лхаҭа убас лхы мҩаԥылгарц лыхәҭан. Ари адунеи хаарак ықәӡамызт,
анаџьалбеит, лхы агәра алыргон уамак шылмыхьыз, аԥсҭазаара еснагьтәи ахҭысқәа
мҩаԥысуан. Арахь лыҩныҵҟа зегь аԥсҭазаара иацәтәымыз агәаҟ-ҵәаҟреи, агәырҩареи,
иҵәааҵәаауаз ашәарӡыӡареи, аҭагә еиԥшханы, ипланы илыӷран. Аԥсра иаҳа
игәырҭынчган, уи усҟак дацәшәомызт, уахь днеиаанӡа илзацыз агәаҟра акәын илзымчҳауаз. Убри ақәҵәҟьан уажәы дызҭагылаз лара.
Ашкол аҿы акы илазҵаауан, аҭак цқьа илызҳәомызт, илацәҳауан, дрыԥҟарц
агьрыгымхо, лара акымзарак лныруамызт. Илбон араагьы уаҩы дшиҭахымыз. Лҩызцәа
адәахьы дрыцдәылҵуан, дрыцхәмарӡомызт, аҵәҵәа аныҟарҵалак, дрыцхынҳәуан, ҿыц
ддыргылон, акласс ӷәахьы днаргон, иарбанзаалак дареи лареи еимадара роуамызт, уи
арҵаҩцәа ирзеилкаауамызт, иҽеимз ахәшьара лырҭон, лара лзы зегьакакәын. Амала
лхәыцра бааԥсқәа маҷк дырхыргон, убри азы аҩныҟа дхынҳәыр лҭахамызт. Аха
рҵарамш усгьы инҵәон, аҩныҟа дымгьежьыр, дабацоз, лхәыцрақәа деиҭарзынхаӡахт.
Ахьҭа дакуазшәа анылба, амца дадтәалан. Алашара ыҟаӡамызт, аҩныҵҟа акыр
цәыҵлашьцаран. Ажәеинраала лҵар акәын, лхы иҭалаӡомызт, даԥхьаргьы лҭахӡамызт,
аҩныҵҟа иҵегь илашьцазарц деилаҳауан, ахышә хәыҷы икылԥхоз алашара лзычҳауамызт, уахь днаскьаны, ашәҟәы аԥхьара акәмызт. Лара ахьҭа данакуаз ландуи
лаҳәшьцәеи адәахьы иҟан, адгьыл иазыԥхоз Амра рцәырацәан. Лхы дазынханы амца
дадтәалан лара лымацара. Аҵара ҵо, аҩны еилырго, ана ак ҟаҵо, ара даҽак нагӡо,
изаҭахызи абасҟатәи ахы аџьабаа арбара? Иалалхызи абри аԥсҭазаара, усгьы лҽылшьуан? Аԥсра дшацәымшәоз ҿыц даамҽханакуан. Иуадаҩӡаз аԥсҭазаара алҵра иацыз
агәаҟҵәаҟрақәа ҿыц дырцәшәон. Аҽшьра лҽаназылкых, иаразнак дыԥсыр акәын, акәымзар деиқәдырхарц дыргозшәа, дааргозшәа, даргьы рхы аџьабаа адырбо акәымкәан. Лаб
еиқәыршәаны иман бзиарак, ма цәгьарак иахҟьаны, ашьтәақәа рцәа злархырхшаз, излеиҿырҟьашаз еиуеиԥшым аҳәызба цҳафырқәа. Урҭ ԥхьакын акәымзар, иҵәахӡамызт.
Иахьҭаз лдыруан. Ааҵра днаваланы, лдақәа ааԥылҟар, дшьабарын, аамҭа мгакәа. Аха
иаразнак дамгар? Дҩаҵыззарц агьлыгымкәа, дааҭгылеит. Аха лара знык изқәылкыз намгӡакәа дзацәхьаҵуазма! Ус лыуаҩышьаны диит, лызҳауан.
Агәкаҳара ахаҩаӡара ианҩеилак, адунеи аныӡӡаара ԥсыршьагазшәа илбон, уи
ахықәкы анагӡараз мҩак данақәшаҳаҭымхалак, иаҳа иманшәалахашаз даҽакы дашьҭалон.
Аха уи аҵыхәтәа анагӡарагьы даараӡа иус уадаҩзаарын. Избанзар лыхшыҩ аҵкараҿ
лыԥсҭазаашьа иаҿагылоз акы қәԥозар ҟаларын, акәымзар ирлас-ырласны, уи ауха инаркны, илбоз инеибынеиԥшыз аԥхыӡ даҽакы илнарбозма. Лԥхыӡ иалан адгьыл кәымпыл,
аҵараҿ иддырбоз аглобус еиԥшыз. Иара акырџьара икылҵәан, ҩныҵҟала туннельла
еидҳәалан. Лара, абыгрымӡ даҟараны, убрахь дҭанагалан, илхаԥаз ашәара
шлықәыӷәӷәоз еиԥш, алашьцара еиқәаҵәа дахәаҽуан. Акылҵәарақәа адәахьала иахьаанҵәоз алашарақәа лбарҭан. Убарҭ руак акәын лара илымҩаз, уи ала дызкылсыз, илхаԥаз зегьы налхыҵуан. Акылҵәара рацәа ахьыҟаз, иарбан иаҳа ииашаз?! Арахь мчык
лыцрыхон дласырц. Абыгрымӡ еиԥш дласны, ацәыҵлашьцара дҭагьежьуан, дҭахынҳәуан,
лыгәкылҵәара заҵә алашарахь илԥшаауан. Зегь иреиԥшыз уи амҩа зларылылкаарыз
лыҵазҳәодаз. Арахь дыццакыр акәын алашарахь, дыҩкылԥраауан, – иара акәӡамызт, илхаԥаз шылхаԥаз иаанхон. Уи ԥхыӡ илбацԥхьаӡа, даҽа мҩак ала алашарахь деихон, аха
есуаха лара лымҩа заҵә акәӡамызт ишьҭылхуаз. Арахь урҭ акылҵарақәа узыԥхьаӡомызт,
заҟа еҵәа лхымҵуаз баны, дыҭрыс дааԥшыцԥхьаӡа, инеимаҭәаны дынҵәыуалак, маҷк
аԥсеивгара лнаҭон. Дгылар лҭахӡамызт, иааҟалҵоз зегьы лҽырхылбаауан, – «иаласхыуи?» – дхәыцуан. Дышьҭахаргьы аԥсҭазаарахь илымаз ацәымӷра аҽарҿыцны дамҽханакуан. Уи азхәыцра даараӡа еидара хьанҭацәан лара лзы, лҽацәылгарц дҩаҵҟьон.
Ахәыҟаҵарҭаҿ бжеиҳан шьцыларала иҟалҵацыз налыгӡон, дызҿыз дазхәыцӡомызт азы,
анна ак лыцәкаҳауан, ара ак ԥылҽуан. Ланду ацәҳареи ашәиреи аныхлыртлак, лара иаҳа
деицәанатәуан.
Лаҳәшьеиҳабы Бароу атехникум ашҟа дныҟәон усҟан. Лара ашкол аҿынтә лхала
даауан. Нара лсааҭқәа иаҳа имаҷын, лаԥхьа аҩныҟа дцахьан. Лара лхәыцрақәа
неиҭанеиҭасуа илхалан, илыцызгьы зымҩа инеиуазгьы, аӡәы лыбла дабаӡомызт. «Радоу,
зегьакоуп уи ибзынагӡаӡом, бцо-баауа бзазхәыцуеи?!» – ҳәа лхы ианааҭашәа, маҷк лԥсы
ааивылгеит. Ари закәызеи?! Ганкахьала аԥсра иреиӷьӡаз усны илԥхьаӡон лыԥсҭазаараҿ,
егьи аганкахьала уи шылзынамгӡоз даназааилак, аԥсеивгара лоуан. Ус анакәха, аҽшьра
иреиӷьыз хырхарҭаны илбаӡомызт. Амала усҟатәи аиҿыбаарақәа лылшартә лыхшыҩ гәабзиара аҵаӡамызт. Ус лгәы иааҭашәон акәын, иаразнак аԥсҭазаара иалалхышаз агьшыҟамыз даамҽханакуан. Уи лԥхыӡгьы иалашәеит, иалалхызи аԥсҭазаара, усгьы аҽшьра
лзыԥшызар?! Ари хықәкын, лара илзеиԥшыз, знык ишьҭылхыз ахықәкы налмыгӡар луазма! Убри ҿыц дазкылсуан.
Азала дыҩнатәан. Иҭбааҭыцәын. Лара лзы иҭшәаӡан. Дыҩнахәаҽуан. Адунеи дамкуа
дабанӡықәзаарыз?! Лыԥсы еибакуан, ма анахь, ма арахь ҳәа мҩак аалзалымхӡакәа уажәраанӡа дахьаауаз. Аваза аақәԥааны, аҭӡамц ирууаӡа ианҟьаны, иҟәыбаса
инақәылҵарц, дҩаҵҟьеит. Лнапы налырххеит, аха дзакьымсит. Знык ус ҟалҵар,
дцәырқшаԥаны дрылалар ҳәа дшәон. Уи илзацлеит лани лаби рыбжьы рдуны
реицәажәара ахьлаҳауаз. Урҭ аицәҳара иаҳа иазааигәан. «Ачашыла ааҳхәап, – иҳәон
аб, – ача ахә иаҳа ицәгьоуп, аекономиа ҳнарҟаҵоит». «Амгьал аӡра исцәаго закәу удыруама?» «Нас ишԥаҟаҳҵо? Аамҭа цәгьоуп, даҽакала иауам», – аҭак лиҭон. «Сара …
аасхәароуп» – ан иаалхәарц илҭахыз аԥҳа илзеилмыргеит. «Уи ҳԥсы еиваагаанӡа
баазԥшыр ҟалоит, уажәы ахәыҷқәа амла иаҳмыркыроуп». Аҵыхәтәан ачашыла аахәара
дазааигеит, аха аԥҳа лаб диашамкәан длыԥхьаӡон. Иара усҟан аус иуӡомызт, ҟәрышьқәак
ашкол аҿынтә иаазгоз ан лакәын. Аԥҳа дфеменистканы лхы лбон. Хаҵа жәла,
аҷкәынцәагьы убрахь иналаҵаны, иҽеимз уааны дрыхәаԥшуан, дзынарҿаԥшуамызт. Уи
агәаанагара лгәы иҭҵәомызт, наҟ-наҟ лԥсҭазаарагьы ианыррын.
– Бароу атехникум данҭалоз, – иҳәеит ҽнак лаб, – ихарҭәаам абжьаратә школ дызлалгаз ашәҟәы адкыларатә комиссиа ианырба иџьаршьеит. Бара бышәҟәыс идҳарбои, аҵара
бҭахӡамеи?
Леиҳабы атехникум аҿы аҵара злалирҵашаз аԥара цәгьаԥсышьала иԥшаауан, лара уи
дазикыр, ишәатәыз ҩнтәны иазҳауан, дзаҵгәарызма аб? Уи ихаҭагьы цқьа макьана
дазхәыцӡомызт, аус злаз аиҵбы хырхарҭак лыҭатәын. Уи лҿаԥхьа ас иҟаз адҵа
анықәиргыла, шықәсыбжак, ала лара лҵара лҽадцаланы еиӷьылтәит. Илхаԥаз ааԥынраз
маҷ-маҷ дааунажьуан, аԥхын ааигәахацыԥхьаӡа, иаҳа деиӷьын, лхәыцра ҿаасҭақәа акыр
лҽырцәылгартә лҭагылазаашьа еиӷьхон. Лыхшыҩ лҵара иазылшьҭыртә, аԥсеивгаха
лнаҭон, амала ус доузыжьуаз закәыз лзеилкаауамызт. Лаб игәырӷьара ҳәаак амамызт,
избанзар Радоу, лҵара иацылҵарц, атехникум ахь дымшәакәа, дымԥхашьакәа дишьҭырц
илшон. Иалхтәын афакультет. Лаб иҭахын амоделиерра аҭалараз ашәҟәқәа
еиқәдыршәарц.
– Сара уи сҭахӡам, – лҳәеит лара.
– Нас бара ибҭахи?
– Сыздырӡом.
– Сара иахьысҳәаз бхы бмырхар ҟалаӡом аусҳәах, иалх бара ибҭаху. Аха ибҭахугьы
бхала ибыздырӡомеи. Баҳәшьа дызҭоу зыбҭахыми?
– Уи сҭахӡам сымҳәаӡеит, аха, Бароу слышьҭаланы, сахьҭало сҭахӡам.
– Уа биашаӡам. Афакультет бгәаԥхозар, Бароу дзыбԥырхагеи?
Уи азҵаара аҭак лзыҟаҵаӡомызт, акәымзар иаланагалар илыҵидыраауаз рацәахаӡон.
Амц лызҳәаӡомызт. Ус анакәха, лымаӡа шлымаӡаз иаанхон. Дҭалеит амоделиерра афакультет. Аҵараҿ ажәа мцхәык лҿыҵшәоны уаҩы иаҳауамызт, иахьаҭахымыз шьаҿак
ҟалҵарц, лшьапы лыргыломызт. Аҵара лҵон лҩызцәа дреицәамкәа. Амала ҭагалараз,
аӡынрахь аамҭа наскьацыԥхьаӡа, иаҳа-иаҳа ак лхаԥон, адунеи лзылашьцахьан,
лхәыцрақәа аԥсра иазкын. Лԥхыӡқәа акырӡа иҿаасҭахон. Адгьыл кәымпыл зкылҵәара
рацәа туннельла еиҿаԥшьыз дбыгрымӡны лҭагьежьра, лымҩа иаша аԥшаара, иаҳа-иаҳа
ԥхыӡ хԥхьаӡара азҳауан. Лхәыцрақәа лҽырцәылгарц, лҵатәқәа лҽырзылшәон, аҵара ахьеиӷьалтәуаз уамашәа ирбон арҵаҩцәагьы аҭаацәарагьы. Аиҳараӡак аҩны ргәы иаанагаӡомызт ас аҵара лықәҿиарын ҳәа. Лара илҭахыз аба, арахәыц, агәыр, ақьаад ҷыда уҳәа,
лаб ак мап лцәикуамызт, избанзар ирҳарҭақәа маҷк еиӷьын. Аиҳабы усҟатәи дахьлыцымхрааз игәы иалан еснагь. Аиҵбы, ак лзааигацԥхьаӡа, лаб диаҭабуан, аха ҩныҵҟала лгәы
иҭакыз ҵәахышьас иалҭоз узеилкаар – иуџьашьатәхарын. Лара убри акәын ус хьанҭарас
илымаз лҭаацәеи дызлаз лҩызцәеи рҿы.
– Бароу, сҽысыԥсахма? – лара лаҳәшьеиҳабы длызҵааит зны, аҩныҟа иаарц, автобус
ианеицҭала. – Уи хьаас изылкыз – ашьыжь лаб длызҵаахьан лҵара еицәалтәызар еиликаарц, избанзар дҭынчӡахазшәа ибозаарын. Уи аҽны ак лыҵырдыраауа аҿынӡа лхы аалырԥшуазар ҳәа дазхәыцуан.
– Мамоу, – аҭак ҟалҵеит леиҳабы, илаҳауаз џьашьаны.
Лара маҷк лԥсы ааивылгеит. Аха ҽнакх, шьҭа ахьҭа аҿалахьан уи ҭагалан хьшәа азы,
ақалақьқәа ирыбжьаз адәыӷба иазԥшны, ааҭгыларҭа иқәгылан. Лҩызцәа, аӡӷабцәа, ахьеидгылаз, рыбжьы иацәыԥхамшьакәа, еибарччон.
– Радоу, – Бароу лаҳәшьа даалыдххылеит, уи хазы абагьыр лыбӷа адҵашәа
дааԥшуан, – бҭауауаӡа бызгылеи, бҩызцәа ахьыхәмаруа бымнеиуеи?
Лара лаҳәшьеиҳабы дналҿаԥшит акәымзар, дәахьыла уаҳа акы аалмырԥшит, амала
ҩныҵҟала дыҭрысит, Бароу маҷк иадамхаргьы, лаҳәшьеиҵбы лгәы шеиҟарамыз лдырит.
Уи иналыркын, ҩныҵҟала дзеиԥшраз аҵәахышьақәа ҿыц дрышьҭан. Зегь раԥхьаӡа лҿы
иааҭыхны аӡбахәык аӡәы иҿы ицәырлымгар акәын.
– Радоу, аҩныҟа бцома? – лаҳәшьа аконцерт лҽазыҟалҵон азы, лара лымала
дцәырҵит амҩахь, аҷкәын ҳаракы, зхахәы еиқәаҵәа жәпаз, игәкыз, дыԥшӡан ззуҳәашаз,
данаалыхьӡоз.
– Аи, – лыбжьы маҷ ааиаҳаит.
– Сҩызцәа машьынала исзыԥшуп, баала аҩнынӡа бызгап! – иҿабызшәа хаан иара.
– Уара узусҭада?
– Сара сызбабзымдыруа? – иџьеишьазаргьы ҟаларын. – Ҽнак баҳәшьеи бареи
шәышьҭаҳххьеит.
– Исгәалашәаӡом.
– Сҩызцәа срылабымкаазаап, аха уи амашьына саргьы сҭатәан. Нас бҳацны бцоу,
бымцоу?
– Сзымцар ҟалап, – лара лаб еснагь иԥҳацәа драбжьалон, даараӡа ибзианы ирдыруа
џьоук ракәымзар, аӡәы имашьына иҭамлаларц. – Автобус уажәыҵәҟьа иааиуеит.
– Уи уа инеиаанӡа, ҳара бнаҳгоит зынӡа иаарласны. Баала!
– Радоу! – лҩызак лыбжьы аалаҳаит. Уи абри арԥыс дзызнеиуаз амашьына хәыҷы
дҭатәан. – Бааи! Аҩныҟа ҳаргоит. Сашьцәа роуп бымшәан!
Амҩа наҟ-наҟ арԥарцәа еицәажәо иавҵатәан. Арҭ наркоманцәан, ла илдыруан. Рыбла ҟәазқәа цырцыруа ишлышьклаԥшуаз днарылсын, амашьына дынҭалеит. Лҩыза
лашьцәа ҳәа зыӡбахә лҳәаз ллырдырит. Лара заа илԥылахьаз Џьума ихьӡзаарын. Аха,
амашьына данлалбаа, уигьы егьырҭгьы лхашҭит, аӡәгьы дылдыруазырц лҭахымызт. Иара дихамшҭӡеит, уаанӡагьы длышьҭашәарыцон, еибадырит ҳәа ианиԥхьаӡа нахыс, ӷәӷәа
иргылаз ишьаҿа дамеигәырӷьози. Ана-ара, еиуеиԥшымз аҭыԥқәа рҿы иҽлықәиршәалон,
аҩнынӡагьы, машәыршәа дибазшәа, дааигалон. Ма лара дызҭалаз автобус иара
дҭалахьан. Аха лхы-лгәы дызҭаломызт, иара даҽакала еиӷьны дышхәыцуазгьы.
– Бымала боуп избо, быҷкәын дабаҟоу? – ҽнак, адәыӷбала даныхынҳәуаз, иара лара
длазҵааит.
– Сыҷкәын дарбан?! – лгәы иҭамшәоз, лхы иҭамшәоз анцәырига, уамашәа дылбеит.
– Беиԥш иҟоу ҷкәынада аранӡа дзааиуам.
– Уи шԥыкәу? – цқьа илзеилкаакуамызт.
– Бымҵарсны быхьырымгац, иҭабуп ҳәалеи!
Дҩаҵҟьаны дцеит иара, абыржәыҵәҟьа лнапсыргәыҵа рҟьаҟьа, иӡамҩа амца
ықәылҵар ҳәа дшәозшәа. Уи лнапсыргәыҵа лҿы инаԥыралкын, лбжьы ҭымгакәа лызхара
дыччеит. Уи ицашьа акәын аиҳараӡак дзырччоз, ииҳәазгьы анациҵа зынӡак лгәы
ҭнагазшәа лбеит. «Закәытә насыԥузеи уаныччо!» – адәыӷба аангылара аҽаназнакуаз,
аҭыҵырҭахь лҿыналхеит. Мчыбжьык аҟара Џьума иҽылирбаӡомызт, ларгьы дизԥшӡамызт.
Илывагьежьуаз, машәырны лыҽлықәзыршәоз, илеиҽырбоз аумаҷхыз, лара аӡәгьы
дылҭахӡамызт. Џьумагьы диеилаҳауамызт, аха дирччартә ак цәыригар иудыруази ҳәа,
зны-зынла даалгәалашәалон, избанзар анасыԥ еиԥш илшьаз аччара илзаанагахьаз
лгәалашәалон, аха усҟан дызҭашәаз уи аҭагылазаашьа лцәыӡхьан, ааԥынра аамҭа
дышҭагылазгьы. Шьҭа мчыбжьык ала зны далшәон, ҩынтә данаунажьуазгьы ыҟан,
дышнеиуаз ҽнак зны-ҩынтә аԥсгаха лоуан, «абри» лхы-лгәы иҭамшәартә. «Абри
уаназымхәыцуа, закәытә насыԥузеи!» – лҳәо аҿынӡа, даҽа аартрак ҟалҵазар аҟара лхы
лбон. Аха лықәра зықәраз ирхәыцуаз абзиабара, ахаҵацара рызҿлымҳара лхахьы иааиуамызт, аԥсҭзаара ахықәкы ахь амҩа ангылара акәмызт. Арахь зылаԥш лхыз арԥарцәа,
«ааи» лдырҳәар, ишлызнеишаз рыздыруамызт, уи лара иақәлыршәомызт.
– Бааи, џьара ҳнеидтәалап! – зҽызҵәахыз Џьума ҽнак даалызцәырҵит.
– Иаҭахӡам, – уажәы каҳуажәырҭак ахь дышлыԥхьоз лнырит ацәанырра зҟәыблаахьаз
аӡӷаб.
– Бсыцәшәома?
– Мамоу.
– Исгәамԥхеит бсыцны џьара бнатәар ахьыбҭахым. Изыбымуеи?
– Сара убас исҭахуп.
Ус лалҳәон лара аҩны, иҽеимз ада ак ҟалҵомызт ҳәа аиҳараӡак ланду ианлалҳәалак.
Уи протестк иаҩызан. «Ус ҟабымҵан!» – рҳәон. «Сара убас исҭахуп!» – лҳәон. «Быԥсы
ҭаз!» – ҳәа еилылкаауан иларҳәоз зегьы. «Мамоу, сҽысшьроуп!» – дхәыцуан лара. Уи
аҿагылара Џьума иахь ииалгеит, лхаҭа илызгәамҭаӡакәа.
– Аиаша басҳәап, – иҳәеит иара ҽнак, иҽааиртӡар иаҳа иҳәарын ҳәа иԥхьаӡаны, – сара гәыкала бысҭахуп. Убри азоуп сызбывагьежьуа. Баасықәшаҳаҭхар ҽнак бынсыжьуам.
– Уи закәыхи?! – бжьы ҭынчла иаалҿыҵҟьеит. – Изаҭахи хаҵацара? – анылҳәоз, наҟааҟ анаркоман ҿар ирылагылан.
Хаҵа дцарын ҳәа лгәы иҭалкуазма зцәанырра цагәыз аӡӷаб. Лҭаацәараҿ имҩаԥысуаз
аимак-аиҿак лзычҳахуамызт, лхатәы ҭаацәара аԥылҵарызма, анаркоманцәа лхылҵраз,
урҭ урышьҭазар акәын, арахь лҵшәа рымамызт, рчымазара иагон, ма рҽыршьуан, ма
инамӡашаз рхылҵуан. Ари ԥсҭазааразма? Ухаҭа ухы аԥыругар иаҳа еиӷьын. Изаҭахызи
абри аԥсҭазаара?!
Иаб имашьына дақәтәан, акоммерциа знапалакыз дрыдҳәалан, имаҷымкәан аԥара
ирҳауан. Иҭаацәа ахьҩнеиҵашаз еиқәиршәахьан, ирфоз иржәуаз ирхиауан, излаилшоз
ала ак рыгымкәа ибон раԥхьаӡа, џьара иҵегь иаашьықәгылақәаанӡа. Ауаҩы, дахьнеихьаз
аҿы даангылар, дшьақәхалон. Уи иаанагоз – маҷ-маҷ шьҭахьҟа ддәықәлон. Избанзар,
аԥсҭазаара ԥхьаҟа ицон, аахәатә рыхәԥса иазҳауан. Уара умала ҭаацәарак рҭахы
узеиқәыршәомызт. Иԥшәма ԥҳәыс Рабна илзиԥшааит дәқьан маҷк. Уи ихала иакәмызт
еиқәзыршәар зылшоз, иусурҭа аԥшәмацәа рыбзоурала илшеит аусурҭа аԥшаара.
Ахәҳахәҭра ус уажәы илбазма, усура ҳәа дынҭыҵзижьҭеи, лнапы злакыз иара акәымзи, ҩнапыкала ҿыц деиҭалагеит. Лыҷкәын аиҵбы ашкол ахь длышьҭит. Аиҳабы лара
длыцхраауан, аха баша инихуаз аамҭа рацәа иман.
Иара иааиҭахыз зегьы дрылаҟан. Аҩызцәа бзиақәа ирҳауан. Иахьынӡаиҭахыз ақалақь
далан, аԥара игмызт, заҟа иҭахыз иҭаацәа ирҭон. Аусура дадырцаломызт, макьана
дыҷкәынан дырбон, иарԥысра дышҭагылозгьы. Лахҿыхрыла аамҭа ихигарц шилшозгьы,
ари ақалақь агәырҿыхгараз ишҭыԥ маншәалазгьы, ицәтәымын ари аҭыԥ. Дзышьцылахьаз
Оҭҳара, Алаҳаӡы, Пицунда гәхьааигон. Иԥсы зыдҳәалаз Баҭаҟәа, Димаҟәа, даҽа ԥыҭҩык,
адунеи игәахшәаны данықәыз ицхырааз ибар иҭахын. Апаркқәа данрыҵаз зны
игәалашәеит аибашьра аламҭалаз иҭахаз акатаҳәа ишааргоз, есымша аӡә анышә
дшарҭоз. Испанка Аԥсны ианалалаз згәалашәоз макьана быргк дыҟан. Убарҭ ахҭысқәа
рыҩбагь еиҿаирԥшуан. Ашьҭахь ихаҭагьы харак дзымцеит. Убасҟан ирзаамгаз аҷкәынцәа
аибашьра ашьҭахь анышә ишыҵырхуаз ибла ихгылан. Уи агәаларшәара уадаҩын, ихы
еилаганы зны дамамзи. Иблақәа хиҩон, исахьаны иаԥхьа иахьибоз ицәымӷын, аха алашьцараҿгьы узацәцозма, акиносахьа анудырбозгьы идырлашьцон. Ҿыц ибла ихгылан аԥсы
данышьҭихуаз иԥхасҭахоз ицәеижь инацәа ишадҷаблоз. Аҩныҟа дхьамԥшыртә ицәымӷхашаз ахҭысқәа маҷмызт, иҽырцәигарц аҭагылазаашьа далаҟан, аха уи адгьыл иара
иԥсадгьылын, иԥхыӡ иалан, лабҿаба дазхәыцуан, игәхьааигон.
– Аԥсны сцаны саар сҭахуп, – ҽнак иан лусураҿ длызнеин, игәҭакы аацәыригеит.
– Уажәы, уахь умцар, ҟамло, узықәшәеи? Ҳҽааидаҳкылақәар сҭахын.
– Шәзеицәажәои?! – аҿхышә иҽҭых аӡә дадгылан. – Ара ҳаԥшызарц ҳааима?
– Саҭамыз! Уажәыҵәҟьа! – ан илҭааз дагьиҿамԥшит, ииҭахыз налырххеит. – Арҭ ҭаха
сырҭаӡом, уаха ҳаицәажәап, – лхы лыҷкәын изхан.
– Ибҭахымзар сцаӡом, – еиликаауан иара иан ԥарала уамак дшеиқәшәамыз, ауха
аҩны абас леиҳәеит.
– Иануҭахха уцагәышьа! – даахьаҵхьан лара, – Излацаша сара исԥшаауеит, – иахьцалак лыҷкәын игәы дзасуамызт.
– Саргьы сышәмыцхраауеи, – ани ԥеи еибырҳәоз еиликааит аԥшәма, аусурантә
дшааз еиԥшҵәҟьа. – Ианшьцәагьы дынрылаԥшып. Арахь ҳахьаауаз рҭахӡамызт, аӡәы
инапы ҳанԥшыло ҳаштәам еилыркаап.
Ашьыжь даныҩагыла адәыӷба дҭаларц иҽазыҟаиҵарц, арԥыс иҽеидикылон. Аҩны
аӡәгьы дыҟаӡамызт, уи уамашәа ибон днаскьаргарц ргәы иахьҭамыз, иани иаби
ҟәрышьқәак ахьнырмыжьыз. Иҽызлеиԥсахшаз имаҭәақәа зҭаз испорттә арҭмаҟ даҵаланы,
иан аус ахьылуаз даакылсит. Адәқьан аҿы лара лыҟәша аркын. Леиҳабыра дрызцан,
данаауаз рыздыруамызт. Аԥшра иқәшәеит. Аамҭагьы маҷымкәа ицәцеит.
– Манча, ара уабаҟаз, уарҭмаҟ уманы? – уи, лааира шьҭа ааигәа дазԥшӡамкәа дыштәаз, дааихагылеит.
– Аҩныҟа сцоит ҳәа басымҳәази, – иара аҩны ҳәа ззиҳәоз Алаҳаӡы аҩнеихагылаҿ
ирымаз ауаҭахқәа ракәын. Ростов изыҩназ иара изы иҩнӡамызт. Аҷкәын Аԥсныҟа деихон.
– Иахьаҵәҟьа уцарц иақәукыма? – ан дыччон.
– Нас ишԥа?
– Манча, аиаша саҳәеи, уа ӡӷабк дныжьны уаама? – лыхшыҩ аҿара ус иазцоит иаалырҟьаны.
– Мамоу.
– Нас ас узырццакуа саҳәеи!
– Ибҳәашьои? Аҩны сцаны саар сҭахуп, ибзеилымкааи? Мап бкуазар, саангылап, аха
иаха шәҩыџьегь шәақәшаҳаҭын, иахьа ҿымҭӡакәа шәныҵашәкәа шәызцеи?
– Иахьаҵәҟьа амҩа уқәлап ҳәа ҳҟамлаӡеит, егьыс мап зкуада? Амала, ас унапы
ҭарԥшаа усзышьҭуама. Сабраа илыхьи ҳәа сзырҳәо. Уаб иани иашьеи рҿы умнеиӡои?
Анахьгьы арахьгьы ак угақәароуп. Еиқәсыршәап, уаасзыԥшы!
Иара дыҷкәынан, аидарақәа абеиҭахыз, инапы ыркало иуа, игәыцхәы, иҩызцәа
бзиақәа днарылсырц акәын дзызхәыцуаз. Знык ашьха ҳауа цқьа лалбааидарц дгәаҟуан,
ицқьаз амҩақәа, урҭ ирывеиҭарҳаз аҵла иаҵәара, амшын казказуа агәы анхԥшылара, –
дзеилаҳақәашаз мычхәызма. Аамҭа кьаҿла игәы ԥырҵәахьан ахыбра хәашьқәа, асаба
зҿататаз аҩны лаҟәқәа, иагьа идырҿыцыргьы, уаҳа изымцырцыруаз амҩадуқәа, апарк аҿы
ашьацра иибахьаз шьацраҵас ииаҵәамызт, аҵлақәа, ақәабшә илиаазшәа удырбон
аԥҭақәа ахьыҳаракымыз, анаҟә акәзар ирлас-ырласны иаахччылон, убла аҵәыршы
ҭакызар иамбо. Ауаа иибахьаз рҟазшьа рымаӡамызт. Адунеи ҭбаан, адгьыл
уахьықәыԥшуаз, каршәран, аха иара, ҭшәарак дҭагылазшәа, иԥсыԥ шиҭахыз илаҩеиуамызт.
Дыццакуан ашьха тәылахь. Арахь даҽа мшқәак даангылар акәхеит. Иан илҭахыз ҽынла уамак дызрышьҭаломызт, аус луан. Лыԥсшьарамшқәа лхы иархәаны, ак еизылгақәеит.
Илҭахыз зегь абаҟаз. Ауаа бзиа ирбоз нрыжьуазма, еимырҵәон. Хәыҷы-хәыҷла узышьҭаз
ааухәалар акәын, аха лыҷкәын усҟатәи аамҭа лиҭаӡомызт. Аҵыхәтәан ишынҭаацәараз,
аб имашьынала авокзал аҿынӡа днаскьаргеит. Ичамаданқәа акупе аҿы аҭыԥқәа рзылырхит, амҩаԥгаҩ ҟәрышьқәак наиҭаны, акәымзар асҟатәи еидара идикылозма. Аԥара
ахьцәыругаз, иарбан ԥҟаразаалак еилоугар ҟалон, еилоумгаз ак еиԥш иԥхьаӡаны.
– Димаҟәа ателефон сизасуеит, – лҳәеит Рабна, – Адлер иузыԥшызаауеит Баҭаҟәеи
иареи.
Адәыӷба ццакуан амшын Еиқәа шыҟаз. Акупеқәа ҭәын ԥсшьара ицоз рыла, иҭацәыз
ҭыԥкгьы узыԥшаауамызт. Заҟа алада иласкьоз аҟара шоурахон. Ахышәқәа аартызарц
зҭахымз аҳәсақәа рацәан, аԥша рылалар ҳәа ишәон. Аҩныҵҟа, аҳауарыцқьага аус шауазгьы, Манча аҳауа изхомызт. Аиҳараӡак знык адәыӷба аҵыхәтәантәи аангыларҭаҿ анеира
дахьахыццакуаз акәын ус дҟазҵоз. Дызҭатәаз иҵегь иласырц иҭахын, иара аныҟәашәа иазацҵомызт. Аиҳараӡак ашьха еибыркыра абӷа ианхыҵуаз, иԥсахы еилахәарц агьигмызт,
дыҷкәынамзи, игәы иҵаххуан. Ҭҟәаԥс ианкылс, аԥшаҳәа иавалар, иаҳа ашьапы ароурын
игәахәуан, аха уаҳа умԥсит: арахь ааҭгыларҭақәа иаҳа ирацәан, акыр еизааигәан, амҩагьы кахха иашарҭамызт. Уардынызшәа адәыӷба дшақәтәаз, Адлер авокзал иазааигәахон, иаҳагьы аныҟәашәа рмаҷӡаны. Иан Димаҟәа адырра илҭараны дыҟамзи,
диқәшәозмашь? Аплатформаҿ иқәгыламзи иҩызцәа. Ахышә ааиртын, изнапыки ихи нкылирҳәҳәан, иҽыдирбеит.
– Абраанӡа уанаа, иралсны узрылымсуеи? – ҿиҭуан Димаҟәа, Манча апасаџьыр
рыжәпара далагыла длыбаарц данаҿыз.
– Ростовынтә абра саанӡа, усҟатәи аҳаҭыр сызмырҳаит, умбои, – Манча иҩызцәа
дрыҵаԥшуа иаагәыдкыла аԥсшәа реиҳәон. – Шәышԥаҟақәоу?
– Уара уабрагьижьҭеи, иаҳа ҳаиӷьхараны ҳаҟазма? – Баҭаҟәа дцәыҵыԥшуан.
– Шәшеиӷьхара здыруазар, сықәҵны сцозма.
– Уаангыли, уаанагахра уҟоуп, – Димаҟәа дгәыӷуан.
Авагон иҭаз зегьы ҭыҵхьан, арԥарцәа ҩыхәнан, дара иргашаз ачамаданқәа хԥеи
аспорттә арҭмаҟи лбааргеит. Урҭ рҳәазо амашьынахь инарган, ирулак аидараҭыԥи асалон
аҿы иҭацәыз аҭыԥи рҿы иҭарџьгәеит.
– Иаҳзааугеи уара? Иџьеишьон Димаҟәа, амашьына ианҭалоз.
– Шәҩыџьегь шәзы агьаазымгеит, кьаҿқәак рыда.
– Уаҳа иаҳҭахи зугәахәуа. Баҭаҟәа усгьы икьаҿ заҵә ажәхьеит.
– Егьырҭ зегь рҭҟәацгоума? – амҩа дахьаныз, зҿы еихамгылоз Димаҟәа Баҭаҟәа
иҽынеиԥишьит. – Умаҭәақәа зегь еилдырхуеит уажәы, атеррор аматериал мҩаԥугозар
ҳәа.
– Шәара шәмашьынажә шәақәыртәаны арахь шәҭарыжьлазар, сара иҿыцҳҳараӡа иаасхәаз счамаданқәа злаԥшықәырҵарызеи.
– Иҿыцу иаҳагьы илаԥшықәырҵоит, – дцәыҵыԥшуан Баҭаҟәа.
– Ааи, – ишьақәирӷәӷәон Димаҟәа, ашьҭахь дахьҭатәаз, – Жәахаҽнак аӡәы ичамадан
ҿыцҳҳараӡа иааимырхын, ахҟьа ааԥыржәазар, адоллар еивҵаԥахла ирҭәын. Дҭаркит.
– Дыжәбарц шәцахьомашь? – инеимда-ааимдо Манча данынарҿаԥш, ирҳәоз шыбарбарраз шрыҵихыз рдырын, рҩыџьегь, адерижиор илаба рзиҟьазшәа, аицыччара аахдыртит.
Аҳәааҿы аныҟәцаҩ ида егьырҭ лбаарцан, шьапыла амҩа ианыз ирыцырҵеит. Димаҟәа
дицны, Манча аҳәаа данхыҵ, амашьынақәа ахьгәарҭоз иныркылаз Баҭаҟәа заа данзымааи, шҿимҭызгьы дшәон маҷк. Иагьа умҳәан, ичамаданқәа долларк, ма хьык разнык
ҭаҵәахызар ҳәа ргәы иаанаганы, еимдырттар ҟалаҵәҟьон. Ачамадан иҭаз ркшаны
даурышьҭит аиашаз.
– Изулак срыцәцеит, – даакылсит иара дқьыԥаха. Даҽазны усҟатәи ааумган, акәымзар уҟәаҟәа иқәҵаны уиасуеит.
– Шьҭа аԥсуаа ҳазрыцәцандаз! – ҿааиҭит Димаҟәа.
Уа ирдыруаз аӡә дрықәшәан, иоуижьҭит, уамак инымкылацәакәа. Зегь раҵкыс
ирцәыуадаҩыз машьынала еибарҿыҿуаз ауаа рылсра акәын. Аҵыхәтәан амҩа каршә ианын. Баҭаҟәа ГАИ аусзуҩцәа ахьгылалоз аҭыԥқәа идыруан, имашьына арццакра ирмаҷуан, егьирахь, ирызнымкылоз, аҽыҩ еиԥш, зегьы драԥысуан. «Умашьынажә еимҩруеит» – ҳәа Манча уи дихыччон.
– Уажәы уахьааго ҳаҳәеи! – ҿааиҭит Баҭаҟәа. – Иаразанак уаншьцәа рахь ҳцап! Уаха
иҳадмыржәуеи, раҳәшьаԥа каҷҷа иуҵганы.
– Цәгьа иубомызт. Зегь раԥхьа сганы амшын сҭашәҵа!
– Ара уаныҟаз, уи амшын уамак уазыразымызт, – Димаҟәа уи дааирӡрҩит.
– Аԥсшьацәа арахь амшын иҭаларц ауп изаауа, иумҭааӡаци? Шьҭа сара
сыԥсшьаҩыми.
– Иаҳго дзусҭоу убоит, – Баҭаҟәа Димаҟәа иахь даахьаҳәит.
– Уи дыԥсшьаҩхазар, сара симператархоит, – иҳәеит Димаҟәа.
Ус рҳәа, егьыс рҳәа, иеидарақәа иҭацәыз руаҭахқәа рҿы иҩарган, ҽыкәабара дыргаҵәҟьеит ахәымҽханшәа. Дара ҭыҵыр рҭахын, иара амшын дрызҭгомызт. Иҽеиҵых
аԥслымӡ шыра дылаиан, дцаны аӡы дҭалон, аԥслымӡ ахь дхынҳәыхуан.
– Шьҭа ҳцап, уара! – Баҭаҟәа аҽеилаҳәара иҽазикит.
– Ааи, ҳцап, – Димаҟәагьы иҽеилеиҳәон.
– Иҟоу жәдыруама, – иара дахьыларшәыз деиҭаҵуамызт. – Шьҭа иахьа џьаргьы
сшәызгом, – дҩагылан, амшын шыҟаз иҿынеихеит. – Даара сааԥсаны сыҟоуп.
– Уиҳ! – иџьеишьон Баҭаҟәа. – Вагонк ацемент ақәихызшәа, дааԥсеит уара.
– Арахь чамаданкгьы цқьа иаҳмыркит. Ҳара авагон илыбаагеит, ауаҭахқәа рахь
ихәнаагеит, – ибӷаӡара акны дгылан Димаҟәа.
– Шәара шәца шәыҩныҟақәа, – дахьнеиуаз ирҳәоз иирҳауамызт, – сара сҽыскәабалоит. Уаҵәы ашьыжь шәысзаа!
– Ҳаауазар умбари! – дыччон Димаҟәа.
– Уда ус ҳамам, – иџьымшь жәпа дцәыҵыԥшуан Баҭаҟәа, рҩыза амшын дынҭалан,
дыӡсо мацара акыр днаскьахьан. – Уаала, Димаҟәа!
Имаарц имақаруаз Баҭаҟәеи аусура зҽамызхыз Димаҟәеи ашьыжь шаанӡа рҩыза ишә
илагылан. Дахьдмырцәоз азы дмақаруа, аҩныҟа илеиган, аҿыӡәӡәара иҽазикит. Дара
ихҭықәгылаанӡа иҽахьазыҟаимҵаз амшала аҵәы шилырхуаз мацара, иҽеиқәиршәеит.
– Сахьынӡаҩнагьежьуа счамаданқәа лбаажәгар! – нарабжьеигеит иара.
– Ҳазқәшәеи, сукәахшеит, – дҩагылеит Баҭаҟәа.
– Ара уахьынӡыҟаз ҳашушьҭаз ҳушьҭан, – рмашьына иҭарҵашаз лбааргаанӡа,
аҿымҭра зчҳаз Димаҟәа, ихаҿы ҭбаа чча-ччо ҿааиҭит, амҩа ианықәгыла ашьҭахь. – Шьҭа
уанысасха, ҭахак ҳауҭараны уҟоума. Ҳнымҵәеи, Баҭаҟәа.
– Убри ами саргьы хәыцырҭас исымоу, – иҳәеит Баҭаҟәа.
– Шәымшәан, абааԥс, мчыбжьқәак роуп, сымцои нас, – ргәы ирҭынчуан иара аԥсҟыкҩы
дахьиватәаз.
– Ҩымшҟа уаангыло џьысшьоитеи, – «иџьеишьон» Димаҟәа.
– Ҟоҳ, мчыбжьқәак узырҳәазода!? – «иџьеишьон» Баҭаҟәа.
Имҩаԥыргоз ихәыҷра шықәсқәа ахьымҩаԥысыз ианшьцәа рҿы иҩеизар, ргәы рҽанӡамкәа рмаҭа, раҳәшьаԥа данырба, еиԥш гәырӷьара абаҟаз. Ианду ҩ-рбаӷьк лкын, иаразнак
идлыршьит. Иагьа уццакуазаргьы, шьҭа уабацоз. Иааигаз амаҭәа-ҩыҭәа анаҩсан, аишәа
злаурԥшӡашаз ачыс маҭәа еилых уҳәа, иан ирзаалышьҭыз ала рылаԥш хикырц ирызцәыригеит инапала. Зегьы ирызгәырӷьон, аха урҭ уамак рыбла иабаӡомызт, рааӡамҭа иакәын
рылаԥш хызкуаз. Ахәыҟаҵарҭа аԥшәмацәа ахьынӡаҩнагьежьуаз, иара иҩызцәа иманы,
аӡыхь аҿы дцеит. Иагьааигәамызт. Даныхәҷыз еиԥш днаҵагылан иҽикәабеит, ицыз рыбла
ҭраа ишизԥшыз. Урҭ амшын иашьцылахьан, шьҭа аӡыхьқәа рзычҳауамызт. Амала
рыцқьашьа ргәаԥхомымзт. Ирыҿцааз иаҵашьшь рызхара ржәгәышьеит. Ашьҭахь акәын
баша ишицмааз анеилыркаа. Шьыбжьаанӡа убра инхеит.
Ианыхынҳә, зегь хиан. Абысҭа нҵара хыԥан. Иаразнак ачуан иҭаз хәаны, икнырхит.
Иаарласӡаны ирҭааз ладыртәеит, иабду иашьа аханы аҭыԥ анааникыла ишьҭаланы. Иабдуҵәҟьа иԥсҭазаара далҵхьан, аибашьра ашьҭахь уаанӡа иибақәаз изхымгеит. Арԥарцәа
уажәи-уажәи агылара рықәшәон, аха аԥсуа иаишәаҿ ус умыхьыргьы, утәанхалон. Баҭаҟәа
излауаз ала аҩыжәра иҽацәихьчон, аԥсҟы икын азы. Игәы ахьҿыӷьуаз аҵәы шиларҵоз мацара, иҩызцәеи иареи иаархыргеит аамҭа хәлаанӡа. Аишәа ианыҩахыҵхгьы, иаразнак
изықәҵуамызт, рымаҵ зуаз ахьынӡачоз иааԥшит. Иара ус шьҭахьҟа амҩа иананылоз, амра
алҭашәамҭа иақәшәеит.
– Иаарласны уҽҳарба! – анду лмаҭа даангылар цәгьа илбомызт, аха иҩызцәа раҳаҭыраз дрыццон.
– Саауеит, мчыбжьык аҟара саашәыцхраап, – диргәыӷуан.
– Уаб иан лҿы зны умнеиӡакәа, арахь ушааз ласҳәоит ҳлызнеир, – Димаҟәа иҩыза
дҿаирххарц иҭахын, агәарбжьара ианыҵны, амҩаду ахь ианкылсуаз.
– Уи лахь уаха сцаӡомеи, – дааиҵамхеит Манча. – Уаҵәы снеиуеит, уара усура умцар
ҟалаӡом.
– Абзиара ашьҭахь, Баҭаҟәа, бзиара шыҟам убоит.
– Ацәгьаҳәара бзиарас иуԥхьаӡозар… – даҵахомызт Манча.
– Сбылтәы маҷхеит, – изҿқәаз иаарҟәихит аԥсҟыкҩы. – Џьара иҭасҭәароуп,
Бзыԥҭа ГАИ данлавс, амҩаду наҟ-ааҟ иавагылаз адәқьан маҷқәа руак аҿаԥхьа
дааҭгылеит. Шәачантә иааганы, адәқьан маҷқәа рҿаԥхьа иқәыргыланы, аканистра
хәыҷқәа ирҭаҭәаны, абылтәы анырҭиқәоз иаамҭан.
– Шәлымбаан! – днарабжьеит Манча. – Сара иҭасҭәоит, аԥарагьы сшәоит, – длалбаан, адәқьан иаадәылҵыз аӡӷаб ҵәрышкәеи лаҳәшьеи шихәаԥшуаз, хә-литрак абензин
нҭеиҭәан, аканистри аматреи нышьҭеиҵан, шьҭахьҟа амашьына дынҭалеит. Аӡӷаб
ҿылҭӡомызт. Ак ихашҭызшәа, длалбааԥан, аӡӷаб дынлыдгылеит. – Саҭамыз, саҳәшьа!
Исхашҭхьан, – аԥарақәа налиркит.
Амҩа инықәлахт. Аӡәгьы ҿиҭӡомызт. Нас Димаҟәа ак ипатҟалеиуан, Баҭаҟәагьы
жәақәак налеиҵон. Ирҳәоз иаҳауан, аха еиликаартә ихшыҩ рзишьҭӡомызт. Дҭанагалан
дамазшәа, абылтәы ахьаахәаз адәқьан маҷи иҵагылази ибла ихгылан. Аҩны днаргаанӡа,
дааирԥшырц Димаҟәа уи ижәҩахыр днаснасит.
– Ҳаамҭа абанӡоугало сымҳәеи? – дҵаауан Димаҟәа.
– Ишԥа? – изеилкаауамызт иара.
– Уанбақәҵуа ҳәа сымҵаауеи.
Иара ҿимҭӡеит. Шьапыла агәарбжьара дыбжьарымҵарц, амашьына аақәдырҵәиин,
аԥсаҵла ҳаракӡақәа ирыҵсны, аҩнеихагыла инадгылеит. Иара иҩызцәа иф-ижә иҟан,
аҩныҟа изнагомызт. Иара длалбааит.
– Димаҟәа! – аҩны дныҩналаанӡа, амашьына аақәгьежьымҭаз, ибжьы раҳартә
иқәымҵыцкәа, ҿааиҭит иара. – Баҭаҟәа! – уигьы ихьӡ иҳәеит, – шәгәы ишаанаго еиԥш ирласны сзықәымҵыр ҟалап. Ари аԥхын ара исхызгоит ҳәа сыҟоуп.
– Быԥсы ҭазароуп! – аҵхагәҭан данаашԥ, инацәы ркәаӷуа илирбон Џьума.
– Быԥсы ҭазароуп! – илыдиҵон иаацәырҟьаз Манча.
– Аԥсҭазаара знык ауп ианбоуа, – ҿааиҭит Даур, анышәынҭра дҭагыланы длызԥшуа.
– Саргьы сбацәажәар сҭахуп, – лҳәон Амрикәа.
– Быԥсы ҭазароуп! – ҿыц даацәырҵхуан илбарц илҭахымз Џьума.
«Зегьы сԥсы ҭазарц сабжьаргоит. Иаласхи аԥсҭазаара?!» Лҽеиԥсхарчны диан, амца
лҿықәлеит, игьаалыхгеит. Ус иааралсны доунажьрын ҳәа дыҟамызт. Ашьҭахь илыхьыз
лыздыруамызт, дамхацәазар ҟаларын, избанзар ашьыжь данааԥш, ауха илаҳақәаз
цқьаӡа илгәалашәон, илбаз ауаа лыбла ихгылан. Амала, цқьа данхәыц, ԥхыӡырла
илацәажәаны, данааԥш аҽшьра иаҳа иеиӷьалшьеит, илабжьаргоз аасҭа ҳәа дазхәыцит.
Еиҳараӡак аԥсҭазаара убасҟанҵәҟьа изылҭахымыз ҳәа лгәы иааҭашәаз Џьума
дахьлызцәырҵыз акәхарын. Ицәгьаз ҳәа ак леимҳәеит, аха, жәынгьы-ҿангьы лашәхымс
дахьылымҵуаз, дылцәымӷын.
Усҟан, аԥхынраз аус ахьылуаз лаб идәқьан аҿы иналаршәа-ҩаларшәаны даакыдгылалон Џьума, џьара ак ааихәозшәа ихы лырбаны. Ажәақәак нлықәиҵон, аха ԥыхьақәа
реиԥш абзиабара, ма хаҵацара рыӡбахә иҳәаӡомызт азы, шьҭа игәы ирԥсызар лгәахәуан.
Уи иааиреи ицареи лара илзеиԥшын, дылбар лҭахӡамызт уҳәар иаҳа иҵабыргхон. Имацара иакәӡамызт, адәқьан аҿы иаакыдгылон арԥарцәа рацәаны, зны-зынла аҿаԥхьа
ишгылаз ашампан ҩы аахдыртуан, ҩба-хԥа ныҳәаҿа рҳәон. Адәқьан ашьҭахь
ашәшьырҵаҿ ианааидхылақәозгьы ыҟан. Џьоукы дыргәаԥхон лара, лыбла ихгылазар
рҭахын, лара уаҩы дылбомызт акәымзар. Илбон дара шааиуаз, ишцоз, лыгага иаҩызан,
рхаҿсахьак лзынхомызт, рыкәша-мыкәша иҟаз аура лныруамызт. Иахьабалак ҭацәыран.
Усҟан лхәыцрақәа ахьыҟаз рдыруазҭгьы, арҭ арԥар ҟаимаҭқәа ишәаны, рразҟы
иазхәыцны, заҟа лааигәа-сигәа иқәымларыз. Убарҭ дыруаӡәкзар здыруадаз Џьума
ихаҭагьы. Уи ицәаара анаҩс, лара лчымазара акгьы лнарбомызт.
Лылаԥш кыдхылазшәа, дзызхәыцуаз уи аҽны издырхуадаз, ари адунеи ахь дшыҟамыз, машьынак аангылан, дааҭыҵит ҷкәына кьаҿк, иааиланы, акыр дҵарын акәымзар,
улаԥш дзыхгылацәомызт, ижакьа амимхыцызт мшқәак. Аканистр хәыҷы аашьҭихын, абылтәы абак инҭеиҭәаанӡа, лара дыҩдәылҵит, аԥара лиҭозар, деиҵалмырхарц. Иара аканистр ҭарцәы инаиргылан, амашьына дынҭалеит. Аԥара шимшәаз игәаларшәара
лзымгәаӷьызт, дҿаббаӡа дышгылаз, машәырны ампыл инагәҭасны амашьына
ирыцәҭашәазшәа, аҩныҵҟантә дааҭыԥан, даалыдххылт: «Саҭамыз, саҳәшьа! Исхашҭхьан», – аԥара налиркит, дналыҵаԥшын уҳәартә, ибла ҭырхаха лхаҿы ааимидан, ирлас днахынҳәит. Иҩызцәагьы шлызԥшуаз мацара, амашьына наҭрысит. Изакәыз лзеилымкаауа, лгәаҵа ҟәандарак нҭашәеит. Уи иааишьа, ицәажәашьа, ицашьа гәаԥхарак
ԥхаӡа дааимнадон.
Лаҳәшьа данца ашьҭахь, акраамҭа аахәацәа ааиуамызт, лымацара аҩныҵҟа дыҩнагылан, ашәшьырҵагьы дыҵатәан, ҿыц иаалызцәырҵуан зынгьы зҽызцәылхьчарц илҭахыз
ахәыцра бааԥсқәа. Дҭаггаӡа дрызнеиуан акраахәацәа, урҭ рааира-рцара лара дызлашәаз
адунеи дырзалхуамызт. Уи аҷкәын данаалгәалашәалак, маҷк даалҵуан. «Абри иазымхәыцуа ибаргәузеи!» – лгәы ааилԥсаауан, нас ҿыц деиҭанҭанагаларц. Ашәҟәы
аашьҭылхуан, лыхшыҩ шынеибакәыз уи иазылкуан. Ус ала лҽацәылгон. Дышнеиуаз,
дзыԥхьоз аҵакы дацәыхҟьон. Иаалырҟьаны илгәалашәон, лабду данԥсы ашьҭахь,
лымшираз, анышәаҭара иазааигәаны ашьаԥа еиҵых шдыргылаз. Даур днеин, зеиуа
уҭахыз ԥштәыла иҩычаз, еиуеиԥшымз шәҭыла иҭалаҳаз анышәынҭра днадгылеит.
Иааҭигеит шьыҵәра бзиак ашәҭқәа, лара иаалиркит. Ашәҭқәа еиқәаҵәан. «Бгыла! Аҵара
багхоит,» – лԥхыӡ бааԥс даалылхит лаҳәшьеиҳабы. Убри ашьҭахь акәын, ак аҵкыс даҽак
еицәаны аԥхыӡ ҿаасҭақәа лбо мацара, лани лаҳәшьеи адәны еицәажәонаҵ, даныхәаҽуаз
ахәымҽхан анылзааиз…
Дызҭанагалоз лгәалашәара лҽалылгарц дашьҭан, лшәҟәы адаҟьақәа шьҭахьҟа иаалырҳәын, дазымхәыцӡакәа аԥхьара дахьалагаз аҭыԥ лԥшаан, лыхшыҩ азышьҭӡаны
аԥхьара ҿыц лҽыназылкит. Илулак хәбаҟа даҟьа дрыԥхьахьан, лхәыцрақәа анаалызцәырҵых. Ацәаҳәақәа лыбла рхылгон акәымзар, иларҳәоз дрызхәыцӡомызт. Атехникум аҿынтә данаалоз, Даур амҩан ирлас-ырласны дылбалон. Диацәажәар лҭахын, аха
иара ана-ара џьоукы дрыдгылан еснагь, дыццакуан имҩаҿ. Диацәажәарц лҭахын агәраганы дыҟан уи ихәыцрақәа шыҿаасҭаз, лара дышлеиӷьмыз. Дицхрааны далылгарц
дашьҭан, илдыруази ус-ус лхаҭагьы далҵыр. Ишлыргәагәоз, ҽнак иақәылкит длыԥшаарц,
дзыдгылозаалакгьы даарылганы диацәажәарц, иара убас есымша иҟалҵаларц. Убри
ашьҭахь лара адәылҵра дахьымӡакәа, ахысбжьы лаҳаит, инашьҭархх аҳәҳәабжь.
Дыҩдәылҟьазар, нымҩахыҵ инхоз Даур ианшьа игәарԥахь дыҩны дынҭалеит лаб,
араҵаҟа аӡәы днеихаххит. Даур иан деимарххо дыркын. Лԥа аҵыхәтәантәи игәеивҵахара
иан ишылбоз, игәы аангылеит. Иааизаз ахацәа Даур амардуан дыхәныргон, ихшыбаҩ
ҭытто… Амала уик лара илымбеит, аха иаагьежьыз аҳәса уи аӡбахә ишалацәажәоз лаҳаит. Лҭагылазаашьа еицәахеит, ашьыжь алашара лашьцаран, адунеи ҭшәаны
илықәыӷәӷәон. Лгәы иалан ирҳәоз ахҭыс лхаҭа лыбла иахьамбаз, – иҵегь деицәахар
лҭахын. Лԥсҭазаара аҵакыдара убранӡа инеихьан, иаҳа иеицәаӡаз аҭагылазаашьа мацара далашәарц деилаҳаӡон, иара усгьы лахҿыхрак шылзалымбаауазгьы.
Ашәшьырҵа дахьыҵатәаз лылаӷырӡ налҿыкьасеит. Илгәалашәон аԥсраҿы амаҵ лурц
лаб ианлеиҳәоз мап лкит. Аԥсы дихагылазарц лҭахын, ҩныҵҟала иҵегь деицәахарц.
Иԥсыз иаасҭа хьаак лызцәырҵырц дашьҭан. Зӡыхь ззымжәыцыз идтәалан, адамра
дҭаҵаны. Илаҳауан иан лыӷзбжьы. Иара иԥсы ҭаны дықәызшәа аӡӷаб лхы лжьон, зынӡак
дҭанагалаӡаны. Ихьшәашәаз ишьапы цқьа еилаҳәазар – имԥхарызи… Аӡә дгылацԥхьаӡа
идамра лырҵысуан. Нас анышәынҭраҿ днарган, амаша дынҭаргыланы, адамра ахҩа лахаргыланы, аҵәымаӷ лаадырхан, анышә нақәырԥсеит. Изаҭахызи ауаҩы иира, иԥсҭазаара
ҿаасҭа анҵәашьа? … Лара ҿыц лҵарахь дцон, амҩадуи аихамҩеи рыбжьара анаркоманцәа еиҳәҭҟәыҟәланы иахьтәаз далсны шьыбжьон шьҭахьҟа даауан, убарҭ
деиҭарылсны. «Иԥсыз сиҵашьыцуеит», – иҳәалозаарын Даур. Наҟ-наҟ! … Ари закәытә
ԥсҭазааразеи? Иқәырхуази ауаа адәы? Аҽшьра! Абри акәын иреиӷьны дзызкылсуаз лара.
«Радоу, – лгәаҵан даҽаӡәызшәа дцәажәон, – бцо-баауа ибзыҟамҵо бзазхәыцуеи?!» Дзызкылсыз ахшыҩҵак иаҳагьы дарҭынчуамызт, даргәаҟҵәаҟуан акәымзар. Лҽалылгарц
лышәҟәыԥхьарахь деиҭахынҳәуан, дазымхәыцӡакәа дызхысыз деиҭазыхынҳәуан,
илыԥшаауан аҭыԥ, арахь лыхшыҩ ҿыц уи илзазышьҭхуамызт. Уаҳа инамуӡа, ихылҩеит.
Аилашәшәымҭаз аусура згымхоз агәараҭаҿынтә лаб дааит дкарауараха. Адәқьан ашә
аркны, иԥҳа аҩныҟа дигеит.
– Шәтәар акрышәфап! – лыбжьы аалыргеит ан. – Радоу, бара бабацо? Акрышәфап
сымҳәаӡеи? Сеилашәмырхан, сара аусқәа сымоуп.
– Сара исҭахӡам, – Радоу дындәылҵырц лҭахын.
– Акрымфара ҳәа ицәырыбга закәи! – лан лыбжьы духон. – Избыгбырхои? Сара исзеилкаауам.
– Ари уаҩы ииҳәо лаҳаӡом, – анду лгәы иалан. – Цқьа шәлыҵамҟьо! Лгәы шәасыр ҳәа
шәшәоит, ас убахьоу!
– Шәылмацәҳан! – ҿааиҭит лаб. – Мчыла акрылҿашәҵома. Амла дакыр, акрылфап.
– Иуҳәо закәи, дшыҟалаз умбаӡои? – ан лыԥсахы еибакуан. – Лхы еивкәкәашәа дҟалеитеи.
– Иахьлаҳауа ишыббалак бызлыхцәажәои? – зныкымкәан илаҽԥникылахьан.
– Уаҟәыҵ, џьушьҭ! – зныкымкәан аҭак илҭон. – Уара иахьлаҳауа узылхашшаауеи,
аҳаҭыр мцы урҳауама?
– Бҽааиқәыбкыр цәгьамызт.
Аӡӷаб лаб ииҳәоз лаҳаӡомызт, лгәаҵанӡа илныруаз лани ландуи шлыхцәажәоз акәын.
Лгәаӷ пеипеиуан. Рыцҳарак анылбалак лгәаҵанӡа арыцҳашьара илызцәырҵуаз ҳәаак
амамызт. Адәы иқәыз рцәымӷра анылзааилак, уи арыцҳашьареи хәыки-шьхаки
рыбжьахон. Агәарԥ шыҟаз днеин, арымӡ длықәтәеит. Уажәык лцәымӷра тҟәацуан, адунеи
иазынкыломызт. Лаҳәшьа хәыҷы дааин, дҷырҷыруа акы далацәажәон, лара илаҳаӡомызт.
Нас лҿаԥхьа уи лымала дыхәмаруан. Лара дылбаӡомызт. Иаалырҟьаны цәгьарак
лыршырц дазгәаҟуан. Аӡә дылшьырц агәаҳәара ду лоуан. Илҭахын дылшьырц дырҿыжуа,
дыргәаҟҵәаҟуа мацара. Илшьрыдаз?!. Убасҟан акәын данылбаҵәҟьаз леиҵбы хәыҷы.
Абар дахьлаԥхьагылаз иҭалырхашаз! Дҩалзыҵҟьарц агьлыгмызт, ран ахәыҷы
лызҿылҭын, дылгеит. Ларгьы даалҵызшәа дышҳазхеит. Хара имгакәа деиҭанҭанагалеит.
Зегьы ргәы рзырхьшаз цәгьаршрак дазгәаҟуан. Лааигәа-сигәа уаҩ данылымба, дҩаҵҟьан,
лышьҭаларҭахь лҿыналхеит. Лиарҭа ахьынӡаиқәылхуаз, даалшәазшәа лгәы ааҟалан,
лаҳәшьа дылшьыр, дшеилагаз лхала агәра лгон. Уи дышьҭалаанӡа акәын, лыԥхынхыза
анлықәлыршә нахыс, лымацара даанхаӡазшәа лбан, лымшә кьанџьа хәыҷӡа аҿы
днагәӡын, уахыла агәыҳәԥы дааҵхны, ан илывалариоз лыӡҟы иеиԥш, илыкәарианы
лыҽлырҭынчызшәа луит. Адырҩаҽны ашьыжь лан даалхагылеит.
– Бзаҵәуп азоума акьанџьа збыкәариоу?
– Аи, – лҳәазшәа луит аԥҳа.
– Аусура бцароуп, бгыла! Баб дцахьеит, дбызԥшуп.
Аусурахь ацара лҽазыҟалҵон. Амҩа днанылеит. Ихарамызт. Уахь анеира лцәымӷын.
Ауаа маҷӡан. Сааҭк ала аӡә данаадымгылоз убарын. Лгәы аҿыӷьаха лоуамызт, лхәыцра
бааԥсқәа днырҭашәон. Илыԥсахуаз Лина зны-зынла дааилон. Ашәшьырҵаҿ еидтәалалон.
Уи акыр дылзааигәаны длацәажәалон, ргәы лзаалыртырц агьлыгхалаӡомызт. Аха амаӡа
амаӡарахтәра зхықәкыз аӡӷаб аҵыхәанӡа иналыгӡон. Лымацара данаанхалак, иахантәарак
дамҽхакны дызмаз аӡәы дизхәыцуан. Зны деилагазшәаҵәҟьа лхы лшьон, зных ус
дныҟәар иаҳа ишиашаз лбартә, дҭашьыхаа дагон. Машьынак шаангылоз ангәалҭа,
адәқьан ашьҭахьтәи ашә ала дныҩналеит. Аҿхышә хазы иаман, лара уи днадгылаанӡа,
адәахьала, уа даадгылахьан иацтәи арԥыс. Уи дҿаԥхаҿаччон.
– Винстон сҭахын ибымазар, – аниҳәа, лнапы наргӡаны иаақәылхын, инаилыркит. –
Иаанхо ахә – шоколад плиткак! Ари, – уи аплитка шьҭахьҟа иналиркит, – бара бзоуп изаасхәаз.
Иаҭабра дахьӡаанӡа, дкәымпылызшәа амашьына иҽынҭаиршәын, дныҵабазшәа дцеит. Аплитка кны дгылан лара уа, нас ашәшьырҵахь даахынҳәит. Маҷӡак аган иаамылхын,
лҿы инҭалыршәит, ашоколад бзиа илбаӡомызт, аха илзымдыруаз арԥыс иаҳаҭыр азын.
Иаанхаз агәыла хәыҷқәа аниасуаз ирылҭеит. Даҽа мшқәак рышьҭахь уи арԥыс
деиҭаакыдгылан, ак ааихәақәеит. Иаалиркыз аԥара бӷьыц хәыҷык рылан. Уи
ааиҵылхаанӡа, иара дцахьахын. «Бзиа бызбоит. Манча» – днаԥхьеит лара. «Егьырҭ раасҭа уцәажәара сгәаԥхоит, – лгәы дҭацәажәон. – Аха сабиҵас снапы иқәҵаны иаазго
ишԥазызуеи? – дгәырҩон лара, аҩныҵҟа ашоура лзымчҳакәа, ашәшьырҵахь даныхынҳәуаз. – Сгәы ианҭаск исзынамгӡо иҟаи!».
Даҽа мшқәак рышьҭахь, адәқьан ашәхымс дынхыҵны, адәны дгылан. Убри
аламҭалазҵәҟьа азаҵәра лхаԥан, илаҩеиуаз машьына лбомызт, амҩа ианыз ауаа
рцәаарагьы лыбла ихгылаӡомызт. Аӡә иҭархара лыхҭашәан, абри абжьарак лымч
зықәхашаз лаҳәшьеиҵбы лԥсҭазаара дызлаллымхыцыз лзеилкаауамызт. Уи дазхәыцӡомызт ашьауӷ даҿыҵашәарын ҳәа, уа днеиаанӡа, закәытә бахҭа гәаҟраз, заҵәраз
дызҭашәоз. Уаанӡа днарымгаргьы, ҳаамҭаз усгьы алдыршарын, закәытә цҭәаз, гәырҩаз
аҩнаҭа иҩналҵоз лхахьы илзаагомызт. Акы заҵәык, ус ацәгьа мҩаԥгара лылымшартә
дааиԥхьзырҟьоз, лхы дақәиҭымызт ҳәа лзырҳәар ҳәа дацәшәон. Иахьцалак ауаа ргәаанагара зеиԥшрахашаз агәхьаа лкӡамкәаҵәҟьа дыҟамызт. Убас данеилашуаз аламҭалаз,
машьынак лҿаԥхьа иааҭгылан, арԥарцәақәак лалбааҟьеит. Уи арԥыс ида уаҩы длыздырӡомызт, иаргьы дылдыруаны иузыԥхьаӡозар.
– Ари дзусҭада? … – руаӡә иблақәа ҟәазхан, ани илбаахьаз иахь ҿааиҭит. – Ари сара
соуп дызтәу!
Илдыруаз арԥыс «шәызынтәык шәагхеит!» иҳәарызшәа, игәышԥы шьҭыхны,
дрыҵаԥшуан арԥар ҳаракқәа. Дызланагалахьаз адунеи даалырхызшәа илныруан, аиҳараӡак ани арԥыс кьаҿ дахьылбоз лгәы ҟанаҵон лҳәартә, дрыхәаԥшуан. Иара дрывас даалыдгылан, ашампан ҩқәеи аҵәцақәеи аалымихын, иҩызцәа ашәшьырахь дрыԥхьеит. Имтәаӡакәа ишгылаз ҵәыцақәак ркхьазар ҟаларын, лара даарыдгыларц ианлыԥхьоз.
Рызынтәык лахҿыхын. Ажәа мцхәы мҳәакәа, лныҳәаҿа ааныркылан, еишьҭаланы амҩахь
ицәырҵын, рмашьына инҭалан, иқәхысаа ицеит. «Изҿу зегьы иалырхи?» – лхы дазҵаауан
лара, аишәа иқәгылаз ықәхуа.
Даҽа машьынак аангылеит. Ԥҳәыск дааҩнашылеит, лшьамхы иҩахысуа еиқәак
лышьаҵаны. Лхәыҷқәа лыцын, лхаҵа адәахьы дыԥшын. Аԥсуа ԥҳәыс, дшынҭаацәаз амҩа
дангыланы, ас дахьеилаҳәаз аӡӷаб иаалгәамԥхеит. Уи лхәыҷқәеи лареи иргәыдымӡало
атауар аалхәан, Радоу заҟа лҳәаз аԥара налыркны, дцеит мрагылара шыҟаз. Иашаны
илԥхьаӡазар гәалҭарц, ари иаалгәалалыршәеит аԥҳәыс илгақәаз. Хар лымаӡамкәан
ишьақәлыргылеит илҭииз атауар. Ахәԥсақәа лԥхьаӡазар, ари закәызеи! Даҽа 180 мааҭ
лымылхраны дыҟазаарын, иашамкәан илԥхьаӡазаарын. Шьҭа лаб ишԥаиалҳәарыз? Ҭынч
аҿхышә дадгылан. Усҟатәи зыхҭнылҵахьаз кәафҭак аалхәахьан. Лаб акгьы имырдырӡакәа, убри ҭины, илыгхаз аԥара адәқьан аалыҵ иахалҵарц лӡбеит. Адырҩаҽны уи акәафҭа
аалгеит, икналҳаит. Шьыбжьон лхыҵхьан, мраҭашәараҟа зхы хаз амашьына аангылеит.
Иацтәи аԥҳәыс дааҭыҵит, лхәыҷқәа лыцны. Уи уажәраанӡа дшеилаҳәаҵәҟьаз деилаҳәан.
– Сыӡӷаб, иацы заҟа сцәагхаз быбхьаӡахьоума?
– 180 мааҭ, – ари лҿы ааихыԥхьеит.
– Иашоуп. Абар! – уи лнапы ианыз аԥарақәа рҿаалырхеит.
– Даараӡа иҭабуп! – лыблақәа, лхаҿы аԥышәырччара иамҽхакын.
– Абзиараз! – уи дындәылҵит.
Иҟалаз иаразнак ахә лзымшьеит аиашаз. Азныказ дзызхәыцуаз, лаб игәеимҭартә,
аԥара рҳаны акасса иахалҵаӡомызт. Илҭиирц илҭахымыз лкәафҭагьы аакнылхын,
илҵәахит. Уи ахҭыс, маҷ-маҷ илныруа мацара, ԥхарак налгәыҵанаршәит. Убри аԥҳәыс
акырынтә дылгәалашәақәахьан анаҩстәи амшқәа рзы.
Аԥхын мзқәа макьана инымҵәацызт, аха лара лҵарахь дцар акәын, аб лара
дзыԥсахшаз диԥшааит. Илбацыз арԥарцәа уажәи-уажәи иаалҿаҳауан. Лара илбарц
лҭахӡамызт. Аиҳараӡак илыдынҵәалоз Џьума иакәын. Ларах убрик длымбаӡар еиӷьалшьон егьырҭ раасҭа. Дцо-даауа дахьыхҭеикӡоз акәзар? Абасҟатәи илҿынҵәаауаз ауаҩ,
зҭеиҭԥш иагмыз, зоура-зыҭбаара ыҟаз, дыԥшӡан ҳәа аӡӷабцәа ргәаанагара лцәырымӡоз,
лара уаҳа џьара акала дызлалгәаԥхашаз ахьылзымԥшаауаз лхала лшьара
дықәнаргыломызт. Џьара еицтәарц, еицгыларц даныхҭеик, ҽнак аԥсшьарҭа ҩны «Енергетик» ашҭаҿ, амшын аԥшаҳәа шыҟаз днеирц иабжьалгеит, аамҭагьы лхала иалырбеит.
Арԥыс ихылԥа аҵыс ҭаҳәрын, дгәырӷьаҵәа уахь днеит. Лара усҟан лхатә хәыцрақәа
дрылан. Лаҳәшеиҳабы Бароу, хаҵа дцаанӡа, ларԥыс абра диқәшәалон. Уи аҭыԥ лара бзиа
илбон, дгәырӷьаҵәа дхынҳәлон. Убас џьара ныррак лызцәырҵуазар абри аҭыԥ аҿы ҳәа,
дгәыӷуан Радоу. Лара уа даннеи, Џьума длызԥшын. Ибла еихаччо длацәажәон, лара аҭак
илҭон, амала дзызԥшыз нырра бзиак лхы иадылбаломызт. Арԥыс аӡӷаб дигәӡырц
иҿанааиха, иаҳагьы деицәахан, днаигәҭасны шьҭахьҟа днаццакит. Иара длышьҭан, аха
дизынкыломызт.
– Бара бымаӡа зларацәоу ала, ԥсихикала бычмазаҩхар алшоит, – аӡы дӡааԥшылозшәа, лымҩа аник, лыбла дхыԥшылон. Ус иузынкылозгьы лакәӡамызт, лцәымӷра
лқьышә аихарӷәӷәашьа иқәибаауан, амҩа лиҭарц игәы ишҭамзгьы, днаигәҭасын, зымҩа
шьаҿак ныҟалҵан, дицәцахт.
Егьи, Манча ҳәа зыхьӡ зшьаз, дыҟаӡамызт ԥыҭрак, џьара дцеит уҳәартә. Дылбақәар
цәгьа илымбо дҟалахьан. Шьҭа даарымызт ҳәа лгәы иҭалкхьан еиԥш, уахыла лаб
идәқьан дшыҵагылаз, даакылсит иара. Сигареҭк ааихәан, дцеит. Дылбарц шаалҭаххалозгьы, иааирала уи лхаиршҭит. Хара имгакәа, Лина дылзааит.
– Манча дбацәажәар иҭахуп.
– Уажәы ара дгылан, ииҭахыз изымҳәаӡози?
– Аҩны дыҟоуп, иасҳәои? Бнеи! Биацәажәар ибзеицәахома. Адәқьан сара саахылаԥшуеит.
– Снеиуеит, – лҳәеит акыр даныкәанызанха ашьҭахь. – Амала рацәак сзынхаӡом.
Ииҳәоз лаҳарц дазҿлымҳан. Уи адагьы, аӡӷабцәеи аҷкәынцәеи еибабон. Аӡӷабцәа ма
ргәы рымахьха иаауан, ма игәырӷьацәаны. Џьума заҵәык диқәшәахьан лара, лаҳәшьеи
арԥыси иахьеибабалоз аҭыԥ алхны. Аха иарбанзаалак џьара дзыргәырӷьашаз ак лымбаӡеит. Уи ихымҩаԥгашьаз дизымгәааӡеит, дагьимеигәырӷьеит. Уанӡа дшыҟаз еиԥш,
цәаныррак аҵӷа лзымҵасит. Манча арԥарцәа дреиӷьалшьон, иудыруази ҩныҵҟала
ҽеиҭакрақәак рыҽцәырыргар.
– Ибуазар уахаҵәҟьа Ростов бызгоит, – иҳәеит иара. – Сҩызцәа амҩаҿ исызԥшуп.
– Сара ианакәызаалак саҵкыс иеиҳабу иакәын исԥыларц исҭахыз, – ус зылҳәоз лани
лаби дырҿыԥшуан, лаҳәшьагьы дызгаз қәрала длеиҳабын, лхаҭа усгьы-егьысгьы еиӷьыз
ҳәа дзазхәыцхьазма.
– Сара схәыҷуп ҳәа базҳәада? Сара 28 шықәса схыҵхьеит, – амц иҳәаӡон иара, знык
диқәшаҳаҭхандаз! – Аибашьра салахәын, – даҽа мцык нациҵахт.
– Иуасымҳәаӡаци сара сҵара иацысҵарц сҭахуп ҳәа?
– Бзиоуп. Саргьы аекономикатә факультет сҭоуп, – иҵегь амц еиҿикаауан иара. –
Аҵара еицаҳҵалап. Саби сани акоммерциа рнапы алакуп, ҳазларбаша рԥшаауеит. Саргьы
имаҷымкәан аус зуеит, еснагь сеиқәшәом акәымзар. Сынтәа иаазгаз аԥара Риҵа аусураз
ирыласҵан, исцәыԥхасҭартәит. Уажәы Ростов сеиҭацароуп. Ааигәа уахьынтә сааит. Бара
бзоуп сзааз. Шьҭа ирлас сзааӡом. Сахьцо бызгар сҭахуп.
– Сара сыгәҭакы даҽакуп. Хаҵацара сазыҟаҵаӡам.
– Иахьцалак баахәыцыр бзиан.
– Уи сазхәыцуеижьҭеи акрааҵуеит.
– Нас сызлабыргәыӷуа ҳәа ак сабымҳәаӡои?
– Иамур ҟалап.
– Излауала хаала ҳаицәажәап. Сара исҭахуп амацәаз бзынсыжьыр, – аҭра аацәыриган, иаахиртит, ахьтәы мацәаз налҿарҷҷаны инапаҿы дизаагарызшәа.
– Иаҭахӡам.
– Бнапы иахасҵар сҭахуп.
Ларма напы днамҵасын, лырԥшӡага нацәы иахеиҵарц, амацәаз, иҩнацәак ирыбжьакны аҿааирхеит, иагьынахаиркьакьахьан, лнапы ааимпыҵылԥаан, илҟьеит, амацәаз
лнацәы илахырууан, иаартыз ахышә инкылшәеит. «Сара уаҳа сҽыбсырбом», –
ааиҿыҵҟьеит иара. Лара дындәылҟьан, амардуан данлалбаа, ак ҟамлаӡазшәа, лышьилышьи еиқәҵо агәарԥ днықәсит. Арҭ еицәажәеит лгәахәын, Лина дцеит, адәқьан иҵагылаз
илызныжьны. Лара илбон Линеи Манчеи шеицәажәоз, нас иара амҩахь дкылсит. Изылуз
лгәы иалан, аха ари арԥыс лара иҽлыдикылар лҭахымызт. Рымҩақәа шхазыз изеилкаауамызт. Иара аԥсҭазаара ҿиарц дашьҭан. Лара…
Аҵара лҽадылцалон. Амҩан Џьума даалызцәырҵлахуан. Шьҭа дылбар лзымчҳауа
днеиуан. Усгьы адунеи иқәыз лцәымӷын, иара дахьылбоз иаҳагьы деицәанатәуан. Арахь
лыбла ихгылан, лнапы импыҵжәаны, имацәаз анлыршәыз, Манча иԥшраз. Лгәалашәара
уамак дахыҽхәаӡомызт, аха иара иҳашҳатәхара лызџьашьахәын. Аӡәгьы диацәажәар
лҭахцәамызт, акы далацәажәомызт. Лҿымҭра аҩны ианыргәамԥхалак, илызҵаауан, лара
аҭак ҟалҵаӡомызт. Нас лҵараҿ, ма хәылбыҽхалеи уахылеи лаб дахьицхраауаз,
илыҿцаауаз ирацәажәон. Еилкаақәахеит иҟалаз.
– Зынӡак лҟазшьа ԥхасҭахеит, – лан лаб иалҳәон, лара иахьылмаҳауаз. – Ростовынтә
ҷкәынак дылзаауазаарын.
– Ростов инхо илаҳхи, Аԥсны далҵырц дҳааӡама. Дзусҭада?
– Ҷкәына кьаҿк иоуп.
– Иара дкьаҿны лара дихыҳәҳәо – иԥшӡам.
– Амацәаз лзааигазаап. Иршәны игәыдылҵеит.
– Ҟоҳ, длалырҟәит, ус иҟалома!.. Аха, акыр еилызкаауа иакәзар, лара лхоуп
илалырҟәыз.
Убасшәа лхымҩаԥгашьа лхаҭа еилылкаауазар ҟаларын. Лгәалаҟазаара бжьысӡеит.
Лхы лзышьҭхуамызт. Иҟалаз лгәы иалан. Уи арԥыс иаҳа-иаҳа дылзааигәахон. Арахь хазы
илгәалалыршәон лаҳәшьеиҳабы хаҵа данцоз лҭаацәа заҟа ргәы иалсыз. Дара ирааӡаз
илаҭәаршьашаз уаҩ дырбозма, дызгаз лара данлаҭәалшьа длеиӷьымзар длеицәахозма,
аха… Уажәык, атәым милаҭ жәла ихны, Аԥсны далҵны иҟаз иӡбахә раҳар –
ишԥаҟанаҵарыз? Ргәы длырхьыртә дызныҟәомызт. Иалалхызи уззымиааишаз аусқәа рзы
ақәԥара? Иалалхызи абри аԥсҭазаара? Ҿыц лхықәкы дазкылсуан.
Аусурантә данааи, лыԥҳа адиванаҿ дыцәан. Лаб Шәачантә илзааигаз ахәшә лжәуан
лара ашкол аҿынтә дшаахынҳәлак. Аԥхыӡ далазшәа даамҽханакуан, ихыгагаала илбон,
амала зегь лханаршҭуан, ак злалгәалашәози, дзымхәыцуа дарҩашьон, лыблацәа
еиқәыԥсон, лара дықәԥозаргь, иара лиааиуан, дарцәон. Уи ахәшә лжәыр лҭахӡамызт
акәмызт, даараӡа илцәымӷын, аха лаб еснагь илабжьеигон илыдылкылаларц, избанзар
иара ус иаҷыдаран, ихьынӡалжәуаз илԥырхагазшәа лбон, нас, аамҭа анцалак, мышкы
зны ишлыхәоз лныруан. Лаб ииҳәоз агәра лгон азы, ҿымҭӡакәа ахәшәқәа ианаамҭаз
ибжьамыжькәа илжәуан. Ангьы, аб диқәшаҳаҭын азы, аԥҳа длылабжьон.
– Абри ахәшә ажәра саҟәышәхи! – дышнеиуаз аԥҳа лан длыҳәеит.
– Избан?
– Егьырҭ ахәшәқәа сзымхаӡои?
– Ари бжьабыжьырц лҳәама ибзылзҩааз?
– Абас сҭыгга сахьыҟоу сцәымӷуп. Сыцәаны санааԥшлакгьы, исхыԥсааӡом. Аусураҿ
сахьнеиуагьы, ацәа сзалҵуам.
– Ибчҳароуп. Еснагь ибыжәлома, аамҭалоуми.
Ан лабжьараҿ ачымазаҩ даангылоз џьылшьеит, аха мшқәак цахьан еиԥш, аӡӷаб уи
азҵаара ҿыц еиҭа цәырылгеит, ахәымҽхан ааилашәымҭаз, дыцәаны данааԥш ашьҭахь,
макьана аԥхыӡ иалаз лԥшра лыманы, адиван дахьықәтәаз. Уи ахәшә анаалжәлак нахыс,
адиван акәын ҭыԥс иахьлымаз. Илжәыз анлылслак, лиарҭахь ахәнара дахьӡомызт, ара
дшылатәазҵәҟьа даамҽханакуан.
– Уара, ари аԥсихиатр лҿы даагар цәгьаӡамызт, – лыԥшәма, иусурантә уахыла данааҩнашыла, даалырӡрҩит ан.
– Данылзызгаша ҳәа аҽҳәара сылымҭеи.
– Дырҩышьӡаны дамоуп, иумбаӡои. Еиӷьу ҟаҳҵап шаҳҳәо, еицәоу алаҳхыр?
– Ахәшә ус уҟанаҵоит. Ус ада лжәытә хәыцрақәа лхазыршҭыша даҽа мҩак
рзымԥшаацзаап. Ажәытә лҭагылазаашьеи аҿатә дзықәгыло амҩеи еиҟәызҟьаша
рҩышьага аамҭак аҭахызар?
– Иуҳәо амедицина иатәу афилософиа иаднацәылоу?
– Иззааигәоу сыздыруам, аха даҽакала уи шырҵабыргтәу сыздыруам.
– Даур рыцҳа изеиӷьхоит ҳәа ахәшәтәҩы ииҭаз ахәшә деицәанатәын, дахькылсыз
убоит. Убас ак ҳахьыр ҳәа сшәоит. Аԥсихиатр ҳлацәажәар бзиан, иаҳа илымдыруеи.
– Иамуазар ҳцап нас. Иаарласны ҳҽеиқәҳаршәап.
– Ҳзыԥшуеи?
– Аусура дрымхтәуп, бара бҳаццар бҭахызар, быҽрымыбхыроуп. Урҭқәа зегьы уаҵәы
рҭыԥ иқәышәҵа, уаҵәашьҭахь ашьыжь амҩа ҳақәлартә.
Лԥҳа дшыҟаз лзычҳауамызт, адырҩаҽны, аколлеџь ахь усура дахьцаз аамҭа мцозшәа
лгәы иабон. Аԥсихиатр илҳәарыз аилкаара дахыццакуан. Ашкол аҿы аиҭакраз арҵаҩцәа
рҭыԥ аҿы дтәан, тетрадқәак лыриашон. Убри аиҭакра дуҵәҟьа миасуазшәа илныруан.
Рҵаҩы ԥҳәыск дааҩнашылан, асаркьа дадгылан, лыхцәы лырҽеиуазшәа. Аҵара ҟшәа
аиҳабы дҩагылан уи арҵаҩы лахь ихы наирхеит.
– Амаҭа дшәоуит ҳәа саҳаит, ишәыдысныҳәалоит!
– Даараӡа иҭабуп!
– Аиаша?! – дҩаҵҟьеит Ианга. – Ибыдысныҳәалоит! – уи дналыдгылан, длыгәӡит гәыкала. – Саргьы аҩбатәи амаҭа слызԥшуп.
– Дшыӡӷабу иалыжәдрааи? – дҵааит аҵара ҟәша аиҳабы.
– Еилаҳкаахьеит, – длатәеит лара.
Убасҟан ҩныҵҟала кәанызанрак даамҽханакит. Иагьаалцәымӷхеит. Лԥҳа аиҳабы
ахәшәтәырҭа дҭыргахьан, усҟан лгәабзиара шышьақәдыргылаз ан илдыруан, даҽа
ԥшьы-мзҟа рашьҭахь ахшара длоуан, аха аҩныҟа дыргеижьҭеи, ан лԥҳа дылхашҭызшәа
иҟалеит, дцаны длымбацызт, лхы-лгәы иҭаз лчымазаҩ лакәын. Аколлеџь аҿы аусуреи аҩн
уси анылзацлалак, нас ацәгьа-абзиа аиҿкаара анцәырҵлак, егьырҭ ухьаақәа ухадыршҭуан. Амала лԥҳа аиҳабы дахьыҟаз хьаас думкыртә дырбон азакәын лбара
заԥшьалымгацыз, ахәшәтәырҭа дҭыҵижьҭеигьы уамак ҵуамызт. Аха уажәы аамҭа
лыцәцазшәа лгәы ианаба, лхаҭа лԥсихика ԥхасҭахазар ҳәа даашәан, лхы дахыччо
дагьааԥышәырччеит. Адырҩаҽны Аҟәаҟа амҩа ианықәгылоз, рԥҳа лҿы инкыдгыларц ӡбаны илыман.
– Ашьыжь ҳанцо, – ахәымҽханҵәҟьа лыԥшәма даалырӡрҩит, – Бароу даабар сҭахын.
– Уа ҳнеины, ҳзыццакӡашам. Аамҭа ҳацәцәоит.
– Ма ҳанаауа ҳнеип.
– Радоу амҩа шылзышьҭхуа здыруада. Џьаргьы ҳанкыдгыларц ҳҽазаҳкыр, дшыҟалаша ҳаздыруам.
– Уажәы сга нас!
– Ҳаит абааԥс, бзыргьежьымажьуази! – аҵыхәтәан длықәшаҳаҭхеит, ихаҭагьы иӡӷаб
еиҳабы дыгәхьааигон.
Иахьҩеиз, рԥҳа еиҳабы лыхәшәтәрақәа рашьҭахь илыбаргызи. Лԥҳа хәыҷы маҷк деихачы-еигәачшәа дыҟан, лан дахьынӡыҟамз ԥшак лылалазаарын, уигьы шьҭа далгақәон.
Абхәацәеи анхәацәеи неидтәалақәан, ирыгыз-ирыбзаз ааибырҳәақәеит. Асасцәа рԥҳа
лакәын изышьҭаз, лгәабзиара зеиԥшраз анеилыркаа, рмаҭагьы данырба, мцхәы изтәозма, рыҩныҟа игьежьырц амҩа ишаныз, машәырны Нара лырҵаҩы даарҿаҳан, рмашьына
ааныркылеит.
– Уаҵәы ахәыҷы ашкол ахь днасмышьҭар сҭахын, бақәшаҳаҭхозар.
– Лҵара дахьӡоит, ҽнак азы агьлыхьуам, – дақәшаҳаҭын арҵаҩы.
– Ус бызныҟәеи? – дҵаауан аб, арҵаҩы ианыналԥырҵ.
– Радоу леиҵбы длыцзар, амҩа лзымариахозар ҳәа сгәы иаанагоит.
– Ус ахәыҷы лҵара даԥхьырҟәҟәаатәым.
– Уажәы Радоу деиқәырхатәуп, иузеилымкааӡои?
– Илҳәоз аҵабыргра аҵан. Уи илҳәаз аҵакы ахьынӡаҳаракыз лхаҭа ахәшьара
лзамҭозар ҟаларын, лԥҳа ахәшәтәырҭа дҭыҵижьҭеи, лгәы ан илзаартын, аха илҵәахуаз
ыҟамкәан ҟалашьа амамызт, илырҵабыргуазгьы аҵыхәтәанӡа илыргамозу здыруадаз.
Аиқәырхара амҩа уажәгьы ианын. Аиҵбы дахьышьҭырхыз дамыргәырӷьацәаргьы, лара
лгәы иаахәарын, уи акырӡа аҵанакуан. Аха иагьзымгәырӷьарызи аеҳәшьцәа рҩыџьегь
еицны амҩа иқәлазар. Ани аԥҳа аиҵби ашьҭахь иҭатәан. Радоу лаб диватәан, аха уи илныруан леиҵбы аҩныҟа дшыҟаз. Ишынҭаацәаз лара дахьыргоз лгәы ҟанаҵон.
Аԥсҭазаараҿ иуԥылоз зегьы акала иуныруан. Уи аҽны мҩа мшны ирымазшәа, амашьына
уамак илзеицәамхакәа, Аҟәа иҩалагылт. Аԥсихиатр лакәзар – лҭыԥаҿ дыҟан.
– Нас шәаб маҷк иԥсы еивигоу? – дҵаауан лара, аҳәсақәа рымацара ианааизынха. Аб
усгьы ддәылҵуан, дара гәаартыла рхала еицәажәарц.
– Избан? – ан илзымбатәбаран.
– Раԥхьа саниқәшәоз, даара дшәаны дыҟан.
– Даҽакала дыжәбама?
– Зынӡак даҽа уаҩыми. Ари ахәыҷы ԥшӡа?
– Леиҵбы лоуми, – ан дԥышәырччон.
– Иаабыкәаршоу закәытә уаау бымбаӡои! – уи ачымазаҩ лахь лхы налырхеит. –
Беиӷьзароуп сгәаныла.
– Сеиӷьуп, – лҳәеит Радоу.
– Ахәшәқәа аамҭала ибжәуоу?
– Изжәуеит. Аха руак даара сҽеимкәан сҟанаҵоит.
– Ишԥа? Иӷәӷәаны ибныруама?
– Даараӡа. Маҷк сыԥсы ааиҭаскыр ҟамлаӡои?
– Бзиоуп. Ижәла таблетка бжакы. Амала акурс набгӡароуп.
– Еилыскааит.
– Иҿыцу акыр сабҳәома?
– Ааигәа уахыла сааԥшит сшәаны, избанзар ԥхыӡырла исабжьаргон сыԥсы ҭазарц.
Сара ҿыц сҽысшьыр сҭахын. Сцәырҳаны санааԥш, сҽеиԥсхарчны сиан, схаԥыц еихарӷәӷәо. Ус цәгьала иаасхыҵит.
– Уи зегьы ԥхыӡуп, – лҳәеит аԥсихиатр. – Багьзымааԥшӡеит, быцәан. Быхшыҩ аҵкараҿ
ԥыхьатәи бхықәкы маҷӡак аҽаҵәахит. Убри наҟ ибхыҵырц, ахәшәқәа бжәлароуп. Еилыбкаау?
– Изжәлоит, – лҳәеит уажәраанӡа ахәшә адкылара иақәшаҳаҭмыз аӡӷаб.
– Акурс балгар, беиҭааргап. Иҵегь иԥсыҽу ахәшәқәа бысҭоит. Мзқәак роуп, балгоит,
бымшәан! Бусқәа бзиоуп ҳәа сгәы иаанагоит.
Ан, ахәшәтәҩы дышлаҭабраз лзымдыруа, лыԥҳацәа лыманы дыҩдәылҵит. Иуаа
шԥышәырччоз аниба, уаҳа аказы дырмазҵааӡакәа, аб ихала дныҩналеит.
– Ҳусқәа шыҟоу еилыскаар сҭахын.
– Хар шәымаӡам, – игәы аалырҭынчит аԥсихиатр. – Аԥсҭазаараз ақәԥара далагахьеит.
– Ишҳәарц ишәҭахи, аԥыхьа дышԥаҟаз?
– Усҟан дықәԥарц лҭахӡамызт. Уажәы илҭахуп, аус злоу бри ауп. Лчымазара даиааирц
лхала дықәԥароуп, акәымзар даҽак лыхәаӡом ҳәа ԥыхьагьы исымҳәеи. Уажәы мшқәак
рыла шәхала дзеиԥшрахо жәбоит. Арҭ иреиуоу ахәшәқәа удыркароит даҽа ҷыдарак ала.
– Аҽшьра ҿыц дазхәыцуеит, ишәалҳәама?
– Ԥхыӡ илбазу?
– Уи ԥхыӡызма?
– Ԥхыӡын. Аха уажәгьы лжәытә чымазара ахаҩаӡарахь ихаларц аҽаназнакуа ҟалалашт. Даҽакала иауӡом.
– Сара исҳәарц исҭаху: ак ада ак ззымдыруа иԥсҭазаара уадаҩхоит.
– Иубо зегьы угәы иаурсыр ҟалома. Аха ари дхәыҷуп, жәымбои! Аԥсҭазаара даҽакала
дазыҟаҵазар акәын. Арҿиаратә цәаҩа змоу инакәзаалак ргәы ԥшқоуп.
– Исаҳарц исҭахыз: уаҩҵас лара лгәы бзиоума?
– Лԥсихика заҵәык ауп, акәымзар паталогиала деиқәшәамкәа дыҟаӡам. Уахь хьаа
шәымаӡам.
Иара даныҩдәылҵ, илмаҳаз акыр иҳәоз џьашьа, ахәыҷқәа лыманы дахьгылаз, ан
днеиҿаԥшит. Ихаҿы еиҭакра амаӡамызт, аԥсихиатр дахьлацәажәоз иԥышәырччашьа адәахьгьы идәылигеит. Рызынтәык амашьынаҿ рҭыԥ ааныркылеит. Ахәшәтәҩы
длацәажәазижьҭеи, Радоу аҽыԥсахрақәа лыдубаалартә дыҟазшәа лгәы иабон ан. Уи
илызҳәомызт иарбан ҷыдарақәаз аӡӷаб деиӷьазтәуаз, еснагь лхаҿы ҭуҵаалар, дара
рҽудырбон ҿымҭӡакәа рцәырҵшьа зеиԥшраз лаԥхьа дыштәазгьы. Акы заҵәык лгәы
иҭылҳәаауаз – лԥҳа алахҿыхра лҿықәын, дҭынчӡа лаԥхьа дыштәазгьы. Гәымсҭа ацҳа
иаақәсны, иауӡаз ешыратәи аҩадара ианҩыхәна, аб амашьына ааникылан, иҭаацәа лалбааганы, шықәсқәак раԥхьа анибарҵәара хықәкыс измаз аибашьра ахьымҩаԥысуаз ақыҭа
ду ахи-аҵыхәеи ахьыҟаз ладеи ҩадеи иалаирԥшит. Ахҭыс бааԥсқәа зыхҭызгаз адгьыл
ахәрақәа ӷьомызт, аха уахьналаԥшуаз шәытаракгьы цқьа иубарҭамызт, ҭагалан
анҵәамҭаз ашәаԥыџьаԥ цәҳәны ишгылазгьы. Уажәы џьара-џьара еснагь иаҵәарала иҩычаз аҵлақәа ааԥынраз абӷьҿа зхылҵуаз аҵиаа рыцлан, аԥсабара зынӡак иблахкыган. Убри
ашьҭахь, амҩа иахьаныз, ан еилылкаауан аб игәҭакы хықәкыс иамаз. Лара ҿылҭуамызт,
аҩны инаӡаанӡагьы. Ԥара ишкол аҿынтә даахьан. Адырҩаҽны рмхы иҭаларц
рҽазыҟарҵон.
– Саргьы сшәыцҭалоит, – ашьыжьӡа иҩагылаз Радоу лан лҿаԥхьа даақәгылеит.
– Ибылымшар ҳәа сшәоит.
– Дҳацҭалааит, иамуашәа лбар дымхынҳәуеи, – иҳәеит аб.
– Саргьы сшәыцҭалар сҭахуп, – лҽеилалҳәон Нара хәыҷы.
– Шәандугьы даҳгап нас, – алаф рылихуан аб.
– Сызшәыццозшәа сыҟандаз! – дқәыԥсычҳауан уи иан, лҽырхәа дахьгылаз.
Амхы абжарак аԥша ишьҭанаҵахьан. Аҿыхра цәгьаӡамызт, аха ахәҵәы ахьышьҭаз аилыргара уадаҩын. Аԥҳә рҿон, иҿарҳәон аби аԥеи шьыбжьоншьҭахь. Убасҟан акәын
аидкылара иаҳа ианымаџьаназ. Аԥҳә ҿаҳәара аԥа ицәыцәгьан, ԥыҭрак анырҿа, аб
иҿеиҳәон, Ԥара аҿара дшаҿыц даҿын, иҿызхуаз дрышьҭаланы. Аби ани уажәи-уажәи Радоу илызԥшуан. Лара лаҳәшьеиҵбы длываргыланы, дымтәаӡакәа аус луан. Ахыҷқәа ҷырҷыруа реицәажәара ангьы лыҽналалгалон. Ахәларахь инеихарц ҩбаҟа сааҭ шагыз, аб иааигеит акалаҭ дуи акалаҭ хәыҷи. Ани аԥҳацәеи урҭ аџьқәреи рҭарԥсон. Аби аԥеи
ирыҵаланы иҭыргон, иҿацәырҳәыз аџьқәреи аца иҭарԥсарц. Уи ахәымҽхан рус иахьымӡеит. Абжеиҳарак макьана ирцәалахеит.
Ишаахынҳәыз ан лыӡӷабцәа аҽыкәабарҭа иҭалҵеит. Лхала уаххьаҟаҵара лҽазылкит.
Акартош цәырҳәны инақәлыргылан, лыжәқәа лхьеит, лкәтқәа ҭалкит, нас аҳәарақәа,
ажәқәа ирыҵхны, рҭыԥ иқәылҵеит. Макьана аус зуаз аби аԥеи аӡӷабцәа рышьҭахь,
аӡәаӡәала ӡык рықәырҭәаанӡа, рхәы лырмазеит. Илыртәаанӡа алашбжь лаҳан,
дыҩдәылҵзар, Амрикәа лымала агәашә дадгылан. Уи длыманы, дааҩнашылт. Аԥҳәыс
аӡӷабцәеи аҷкәынцәеи аԥсшәа ралҳәеит. Рызынтәык рхәы аԥшәма ԥҳәыс инахалыртәеит. Амрикәа ишылымуаз аҭаацәара дрыдлыртәалеит. Акрыфаны иаалгахьан еиԥш, ашоколад коробка ирҭааз иаацәырылгеит.
– Ари, Радоу, ибзаазган, аха бымацара иаубфахо, шәызынтәык шәнапы аалашәшь! –
ихыртны инықәылҵеит, аԥшәма ԥҳәыс акаҳуа адуқәа ирзаалгон еиԥш. Амрикәа уи аҽны
гәалашәарақәак дышдыргәаҟуаз ҩашьомызт, убри акәхарын аранӡа даазгазгьы. – Радоу,
– аӡӷаб лахь уи лхы налырхахит, акаҳуа днаҿыхәаны. – Сыҷкәын анышә данасҭа
ашьҭахь, шьҭа сара сԥсҭазаара нҵәаз џьысшьон. Аха ашықәс дуӡӡа нҵәарц агьагым,
уахык схала ацәымз асмыркит. Еснагь џьоук сҭан. Схала сынрыжьӡомызт. Ацәымза
шьҭыхрақәа раан исырҭаз ацхыраарақәа даара сгәы ҟарҵеит. Сыҷкәын ихьӡ ахҵаны,
дәқьанк аасыртыр сҭахуп. Убри иус дуушәа збоит. Сашьа иҷкәынцәа саархылаԥшлар,
сгәы ааҟалоит. Умацара унхаҵәҟьар, уаԥхьаҟа ак узԥшӡамкәа, аԥсҭазаара угәы ахшәаӡоит, аха сымацара сшыҟам збоит. Уи заҟа угәы ннакыло бдыруама! Бара, Анцәа
иџьшьоуп, зегь бывагылоуп. Быԥсҭазаара баԥхьа иҟоуп.
Лара уамаӡак дзаанымгылеит. Ауха лашьа Гагра дигараны дыҟан, аԥшәмацәа
дахьынаскьаргоз, Радоу лан длывагылан. Ишаахынҳәыҵәҟьаз, аҽны икарауарахаз
аӡӷабцәа, рашьа ишьҭаланы, ицәеит. Раб, идәқьан аҿы дцаны, иҟақәаз еиликаан, ашә
аркны, дхынҳәит. Иаарласны ланхәа дышьҭалеит. Ан лымацара данынха, заа
иақәлыргылахьаз аӡы алагьан ианылҭәалан, мчыбжьык аахыс еидылкылахьаз ҭаацәарак
рышәҵа-шәых маҭәа, аиара маҭәа лӡәӡәон, адырҩаҽны шьыбжьонынӡа ибартә, нас
аџьқәреи анҭыргалак, хәлаанӡа илунҭаларын. Ашәахьа инаркны, араион ахьалагоз инаркны, иахьаанҵәоз ақыҭақәа руак усура дазцар акәхон. Аԥхӡы лылҵит. Ауха лҽымкәабакәа
шьҭалашьа лымамызт. Аҵх агәы ааҩнашарц агьагмызт, лусқәа дрылганы, данҩыхәноз.
Ашьыжь, аб ида, уаҩ заа дзымгылеит. Уарҭан идәқьан аҿы аус уны, акрызҭиуаз данааи ашьҭахь, дхынҳәит. Аԥшәма ԥҳәыс дҩагылахьан. Лыжәқәа лхьеит, иҭылцеит. Аб
аҷкәын диргылон. Аӡӷабцәа ааирԥшырц игәы иҭаӡамызт Радоу иацы илуз лызхарын ҳәа
ирԥхьаӡеит хаҵеи ԥҳәыси. Егьи, Нара, дхәыҷын, ҽнак хәлаанӡа дахьрыдгылаз лцәырацәан. Аха, дара ргәы ишаанагоз акәӡамызт, анду дангылоз, аӡӷаб длыцгылеит.
– Бызгылеи? – дҵаауан ан. – Иахьа аус бҳарурц ҳгәы иҭаӡамызт.
– Сшәыцхраароуп.
– Ибзеицәамхаӡеи? – даақәгьежьт аб.
– Иацы еиԥш сгәы ақәыбзианы аус змуӡацызт. Иахьагьы убас сҟалап сгәахәуеит.
– Ус зыбҳәои? – изеилкаауамызт аб. – Бара еснагь бҽадцаланы аус булонеи.
– Усҟан аусура зынӡакгьы исҭахӡамызт, аха, исхаԥоз сҽаҟәызгарц, аусура салагон,
саҟәыҵыргьы сҭахӡамызт, убри азхәыцра смоурц, – анылҳәа, аб дҟәызгаӡа длыхәаԥшуан,
имаҳацыз џьашьахәтәык илымҳарҭа иҭарҳәазшәа. – Нара дсыцзар лҭахуп, даасырԥшыроуп, – лҿыналхеит лара, лани лаби ишырҭахымызгьы, акгьы ахырымҳәааит. Иагьа умҳәан, шьыбжьанӡа аџьқәреи алыргон, нас аԥҳә алгара аби ҷкәыни ирбарын.
Ахәымҽхан, аусураҿ дахьнеиз, ҩ-жәабжьк иарҳәеит. Гагра амилициаҿ ОБП аусзуҩцәа
ааизаарын, инықәԥш-аақәԥшит. Урҭ адәқьан зтәыз иԥхьон аиҳабы иахь. Дара рышьҭахь
ирҭазаарын амцашәарҭадара ахаҭарнакцәа, ашәҟәы нрыжьит аиҳабырахь длеирц. Убарҭ
рзын мацара адырҩаҽны, заа Аҟәаҟа амҩа дықәымлакәа, ашьыжь Гагра дыҟан.
– Исаҳаит Аҟәантә ҳнапхгара аусзуҩцәа уҭан ҳәа, – ҿааиҭит зыԥшра мацара шьахәыз,
зуаҩрагьы еиҵамыз, ахаҵа ҳаракы. – Ишсаҳаз уҳәан-сҳәанлоуп, дара акгьы сарымҳәеит,
шәҟәыкгьы сзаармышьҭит. Ирҭахызи?
– Рыжәтәқәак сзаарган, акцизқәа ахьрымамыз хырҩ азызмуӡеит. Убарҭ сымырхыр
рҭахын.
– Уаҳа џьаракыр инеима?
– Инеит. Инымхацәеит сара сҿы еиԥш, рбызшәа еибакызар акәхап.
– Аусура ҳцәыцәгьоуп, – дҩагылеит иара, қьаадеизгак дагәылаԥшуа.
– Инарҵауланы аус ҳдыруам. Асанаториақәа ҳанрылала, ателефон иасны,
ҳаҟәырхит. Ҳазҿуи? Иаҳзымашшуа џьоукы ҳрылагьежьуеит, арахь уаҟа иуԥшаауеи, амла
иамкырц ак еиҿыркаауашәа иаҿуп. Араҟа уажәы ҵарҭышак зго уаҩы дызбар ҟалаӡом.
– Сара аҵарҭыша уаҩы исҭаӡом, – Уарҭан ииҳәоз ԥсажәан, избанзар уи уаҿагыланы
қәԥашьа амамызт, ОБП аиҳабгьы уи шьақәирӷәӷәон:
– Уарҭан, уара акоммерсантра улымҵит.
– Мда! – Уарҭан дыччон.
– Ухы аагәоуҭалароуп, ашхырҵәаӷь ҭра ҳашҭашәаз убоит, цәгьарак уақәшәар
сҭахызар удыруеит.
Реицәажәара гәыхәашьрак аҵаӡамызт, аӡәы изы цәгьарак згәы иҭазкуаз иакәӡамызт
аҿынтә Уарҭан дахьдәылҵуаз, уи дидыруазижьҭеи акрааҵуан. Иахьцалак, амҩа дахьаныз,
иҩныҵҟа иҭахәаҽӡа ак изҭатәан, иааикәыршаны аусура мцҳәарылеи жьарылеи иахьеибаркыз, азакәан аӡә имаҵура ихы иархәаны даҽаӡә дахьаиркуаз, арахь аԥхьатәи ихаҭа
цәгьаурамзар дзынхомызт, ичынуаҩ усура убас ишьақәгылан. Иара игәҭахәыцрақәа
зегьы знаалоз аполковник икабинет уажәы дныҩналеит.
Уи иусзуҩцәа зегьы аобиектқәа ирылаиҵон, аиҳараӡак аусура алагараз адокументациа
аиқәыршәара анымҩаԥсыуаз аҵарҭыша ашәара зхы иаҭәазымшьаз ауаа аштраф
рықәиҵон. Азакәан дузаркӡомызт, избанзар аҵарҭыша ашаҳаҭ дшыҟаз изгодаз. Аштраф
удыршәон, избанзар игәареиҵоз иусзуҩцәа, ак уриашаанӡа, даҽак абаабарыз ҳәа
иувҵагьежьуан. Арахь амцарцәага мыругақәа џьаргьы иҟаӡамызт, аҳәаа ухыҵыр акәын
урҭ уоураз. Уаагьы иабоуԥшаарыз, иуԥшаар арахь ииаугар руӡомызт, ҿыц аҵарҭыша
руҭар акәын. Адырҩегь азакәан еилагара знапы алакыз уара уакәын. Ас ианбанӡа? Арахь
иара дызхдырҟьоз зегьы ахурҟьарын, амала урҭ уаҩы дыркьысуамызт.
– Аштраф! – аполковник иҭааз адокумент наииркит.
– Иагьа сыламыс иамуазаргьы, – Уарҭан амҩа дахьаныз ибжьы ҭганы ихы дацәажәон,
– арҭ ҵырҭышала рҿы сымшәаҳар, аус сдыруӡом. Аԥсҭазаараҿ акыр лҵшәа роухьеит ҩхаҿык змоу ауаа. Ак ада ак ззымдыруа иԥсҭазаара хьанҭоуп, – аҵыхәтәантәи аамҭаз абас
иҳәалон иара.
Ирҭахыз аԥара надимыркуазҭгьы, иԥҳа лԥсы изеиқәырхозма? Ари азҵаара аҭак
аҵыхәтәантәи амчыбжьқәа рзы ҭаха инаҭаӡомызт. Аштраф ишәарц, аҵәахырҭатә кассахь
амҩа дшаныз, ауниверсам аԥхьа наҟ-ааҟ итәақәаз анаркоманцәа днарызԥшит. Усурҭа
рымамызт. Иара иеиԥш ачынуаа рыхәда иқәтәазарц, уск аҽалагалара рҭахӡамызт.
Анаркоманра ҿагылара процессзар? Аԥсҭазаара злаугәахшәашаз умҩан иуԥымларыз арбаныз. Иԥа дааизхьааит. Дызланагалашаз усқәак иалудраауази. Ус акәзу, егьыс акәзу
аҷкәын аԥсҭазаара данын. Ауниверсам аганаҿ наҟ-ааҟ амҩа иантәалаз рахь дианамгар
уҭахызар, аҵарҭыша рыҭашьа иурҵар акәын. Уахь уаниас, рыҭара мацара азхозма,
ириҭашаз рымхшьагьы иҵар акәхон акыр уанаԥсахоз. Анигьы аригьы иҭахӡамызт аб, аха
иҟаҵатәызи? Аԥсҭазаара мап ацәктәызма? Аб дшәаны адәы дәықәԥшуан. Иус игәы замыҳәо, ахыбра дныҩналан, абланк аарымхны ихаирҭәааит. Акасса дахьынӡадгылаз, лыгажәцәақәаки ҭакәажәцәақәаки, рпенсиа маҷ иақәгәамҵуа, аҿхышә ахь днарышьҭырц
рҭахымызт.
– Аԥара ҳаиҭоит, нас ишәаҳҭаша иаҳзацлоит, доушәышьҭ! – акасса ҭыԥ иҭатәаз
рызҿылҭуан. – Ишәаҳҭаша ахьҳамам шәымбаӡои!
– Ҳпенсиа акоммерсантцәа ирырымҭеи, – аҵабыргра аҵаҵаны длафуан ҭакәажәык.
Уарҭан машьынала амҩа даныхын, Мрагылара ихы рханы. Шьҭа ашьыжьрахь
ииасхьан, аха аҽныҵәҟьа, Аҟәа днеины, Салуман дибарц дыццакуан. Ҩныҵҟала
дҭынчӡамызт. Ижьышәақәа ҵысуазшәа ирнибаалон. Иааигәалашәеит уахыки-ҽнаки рыла
ушлеит ҳәа иԥа ааигәа ишиеиҳәаз. Иара ишлара усҟатәи аамҭа амгазаргьы здыруадаз,
уи азы иԥҳа ахәшә шылжәыз еилкааны, амҩа инықәларагьы азхон. «Сԥсихика еиламгандаз!» – игәы дааҭахәыцит, иблахаҵгьы ааилагьежьит. Имашьына ааникылан,
шәшьырҵак дныҵагылеит. Амра шӡамызт, аха изычҳауамызт. Иԥсы ааивигеит, ҳамҭакы
дангыла ашьҭахь. Имаҷымкәаны уа даанхеит. Иҩыҵраҿ аԥхӡы анилаба, амҩа дықәлахт,
имч илӡӡауазшәа ихы бо.
Иахьцалак амҩан даҽаџьара даанымгылар амуит. Иаҳа ихьшәашәаз ӡык рымихит,
шьҭа аӡынра ааигәахон, аҵаара иазааигәаз арыжәтә дахьаҳәоз лакәыршьон. Какалкырҭак дныҩналан, изыхьанҭамхашаз фатәык рымихит. Аамҭа шицәцозгьы, уа дтәан.
Имч ҭалазшәа дшыҩагылазгьы, шьҭахьҟа дхынҳәырц агәазыҳәара аашьҭихит. Аранӡа
данаах, дзышьҭаз наигӡарц дааиԥхьхәыцын, имашьына дынҭалеит. Шьҭа хар имаӡамкәа,
ахәы дҩаҿысын, аҳҭны-қалақь Мраҭашәарала иаваз ақыҭа Аҽадара еилаҟәаҟәа далсны,
ақалақь дналагылт. Дзышьҭаз афирма аԥшаҳәа азааигәара иҩнан, убрахь ихы хан.
– Аӡӷаб лгәабзиара иаҳәои? – Салуман реицәажәара иаразнак ахырхарҭа аиҭеит.
– Хар лымаӡам. Абзиарахь дықәҵәизар ҳәа ҳгәыӷуеит.
– Узшьҭаз ахәшә узыԥшаама?
– Исԥшааит.
– Ԥара-шьарала уеиқәшәоу, иузымхозу? – дызлагаз азҵаара акәша-мыкәша
дықәгьежьуан афирма аиҳабы.
– Исызхеит.
– Уи бзиоуп, – уа дааҭымгылар, уаҳа узызҵаауази. Ателефон аақәихын, аӡәы диацәажәон, даҽазны дзымцәажәарызшәа.
– Даҽа зҵаарак ӡбатәны исымоуп, – Уарҭан Салуман атрубка нықәиҵаанӡа дыԥшын,
дҩагыланы дцарцгьы нақәикхьан, аха данизааих иус аҵыхәанӡа инаигӡарц иӡбеит. –
Афирма амҽхак уаҳа ишәырҭбаарц шәгәы иҭамкәа шәыҟам.
– Макьана ус акы ҳаламцәажәацт.
– Аӡә имацара цқьа дахьзымнаҳәуа, дахьзымааҳәуа сыҩнагылазаауама, иҭбаау акы
сҽазыскып ҳәа сгәы иҭаскын. Аха сҭаацәа рҭаххара маҷӡам, анахьгьы-арахьгьы исҟьаша
аԥара сзырҳаӡом. Цхыраара бзиак соур сҭахын, нас, аргылара салаганы, аусураҵәҟьа
сҽаназысклак, суалқәа сшәартә.
– Саргьы сԥарақәа сыԥхьаӡоит, умбои, – уи аиҿцәажәара уамак иҽалеигалар
иҭахӡамызт. – Амала мышкы зны иҟало аабап. Макьана тауарла ҳаибабалап. Иуҭаху акыр
сымоума? – излацәажәоз инахигаӡеит.
– Уажәы слыбааны игәасҭоит. Абзиараз!
Уарҭан дындәылҵны длалбааит. Аиҳабы иҿы азин зылихуази, аҟәрышь иџьаба
иҭазар, ииҭаху усгьы иааихәон. Ихы имагәыхьха, шьҭахьҟа амҩа данын. Аҽны арахь иаара баша аамҭа рӡганы дақәшәеит. Аха дзықәгәыӷуаз аус агьшалымҵуаз аҵыхәтәанӡа
агәра игеит, уи акыр аҵанакуан. Иахьцалак Салуман изиҭахымзи иара аус ицура? Даараӡа узызҿлымҳахашаз зҵааран, избанзар дара еицеибашьуан, ицәгьамкәа еибадыруан,
еиҩызцәан уҳәаргьы имцхәхомызт. Арахь иара дзыцхыраауаз ауаа Уарҭан иаҟара
ҵарагьы рымамызт, лшарала иаҳа излабеихашаз изеилкаауамызт. Урҭ азҵаарақәа уажәада дырзымхәыцӡакәа дыҟамызт, уажәшьҭа, ахшыҩзцарақәа еизыркәкәаны, анализ
анырзиушаз аамҭа дааҭагылеит.
Салуман аус ицураз аҵарҭыша иҭахызар? Рҩыџьегь ааидтәаланы уи азҵаара
рзыӡбаӡомызт. Уарҭан иагьараан иаҳахьан дзышьҭалаз ауаҩ иранг аҿы иҟаз ианакәызаалак дышиашаз аӡәы инапаҿынтә аԥара шимгоз. Уи зыгәра игоз ауаа рацәаӡамкәан,
аӡәык-ҩыџьак иман. Аҵырҭыша изҭози иареи урҭ рыбжьагылан. Уара убарҭ урызкылсыр
акәын, амала, иареи уареи иахьшәыбжьаз азы, аҵырҭыша ахәҭак даргьы иргон. Иара,
мышкы зны уизгәааргьы, азакәан дузаркӡомызт, дыцқьаӡа даанхон. Аха урҭ
ацҳаражәҳәацәагьы зегь рҿы аус рымазар рҭахӡамызт, иагьа умҳәан, рхаҭагьы рхы
иацәшәон. Уарҭан, ихала игәы излаанагоз ала, ацҳаражәҳәацәагьы Салумангьы рнапы
изынадырхаӡомызт. Иара, асовет мчра ахьынӡыҟаз, аиаша изыԥшаауаз џьашьаны
аԥсуара иазықәԥоз апатриотцәа дрылан. Амчра усбарҭақәа рҿы аус зуаз, аԥсуаа рхаҭа
арҭ клиаузникцәан ҳәа ирышьҭан. Асовет мчра ахырбгалара иацхрааит дара, аха
ацәгьаҳәара аҷыдара шрымац ирыман ҳәа иԥхьаӡан иахьагьы, уи ахы анцәыҵнагоз
здыруадаз, еиӷьын амал рҳауа амҩа акырӡа заа ианылахьаз рхы рыхьчалар, нас, амал
умазар, амчрагьы унапаҿы иааиуан. Иалырхызи уамак узқәымгәыӷшаз Уарҭан иеиԥш
иҟаз.
Ихәыцрақәа дышрылаз, имбаӡеит ишьҭахьҟа иаауаз машьынак шиаԥысыз. Ԥхьаҟантә
ирԥылоз а-«Мерседес» иқәууа архәара ианаавшәа, иара иаԥысыз, уи хыгәҭала димысырц, Уарҭан иган иҽеиҭеит. Шьҭахьла дисырц ак игымхо, имашьына аццакыра
ааникылеит, ииулак машәырк ҟамҵакәа. Амҩа дазхәыцуазҭгьы, усҟатәи ашәарҭа
иҽҭаиргылаӡомызт. Дзызхәыцуаз неиԥхьбазшәа длеиуан, аха, хықәкыла уахь ихы шимырхазгьы, Салуман иара игәра зимгоз хазы дазхәыцыр иҭахын. Иара илшара азхомызт
ҳәа афирма аиҳабы агәаанагара иоузар ҟалон. Амала Уарҭан ҿыц дзызкылсуаз иара
игәра имгартә жәытәла дызлалаҟаз аиаша ашьҭалара акәын. Уи узлымгоз чмазарак
улаҽызшәа урбон ҳәарада.
Ихшыҩ аҭынчра еилагар ҳәа ҿыц даашәеит иара. Иаԥхьаҟа перспектива ибаӡомызт.
Аамҭа убас иҟан, зыгәра еибагоз ауаа еицылон, дара аҳәынҭқарра зларжьашаз, ма даҽа
фирмақәак изланарывс-аарывсшаз иашьҭан. Иара имала даанхон, аҽеиҵыхра дахьӡарымызт, иҭаацәеи атауар аахәареи рнаҩсан, дәқьанк еиқәҟаца аргылара, ма лахәыларак иаҭәаршьартә, ирҳауаз хәҭак ацрыхуа еидикылартә дзыҟаломызт. Ихаҭа шьҭа иқәра
ифарц агьигмызт, аха, ихшара џьара ак рзынижьыртә, илшарақәа дырмеигӡарц дықәԥон.
Урҭ ршьапы иқәгылазаауан ирхатәыз усурҭақәак рымазар. Акәымзар, иара иеиԥш, еснагь
ирыгзаауан, атәыла зымпыҵакыз ҵаҟантә ирыҵаԥшуа. Амал змаз ирхьыԥшызаауан. Аусура уаҟәымҵыр амуа, уқәырцаргьы рылшон. «Аԥсихиатр, лахь сырго, аамҭак
сҭамгыландаз! – деиҭахынҳәуан уи азҵаарахь аҵыхәтәантәи аамҭаз акырынтә. – Схы
снапаҿы иаазгароуп. Снеихалап, сымчи сылшареи рымацара срықәгәыӷуа. Исхашҭит
сҭаацәа амла ианысцәакуаз. Иагьа умҳәан, шьҭа хьҭаки млаки исцәакыртә сыҟам. Аӡӷаб
лакәзар – шьҭа деиқәырхоуп ҳәа излаумԥхьаӡари! Деиқәхарызу сзымдыруа,
ахәшәтәырҭа адкыларҭаҿ данлазгоз зысгәаламшәои!!!» – игәы ирӷәӷәон ихала.
– Уаха адәқьан ахь заа сцар сҭахын, – амҩан зыӡбахә имаз иԥҳа ҿаалҭит, иара аҩны
дышлеизҵәҟьа.
– Макьана заацәоуп, бзырццакуеи?
– Аеи нас, – илҭахӡамшәа диқәшаҳаҭхон лара.
– Уаха уахь бызгарц сгәы иҭаӡамызт, бцар зыбҭахыми?
– Маҷк иааилсыргар сҭахуп.
– Ахәшә бжәу?
– Мамоу.
– Избан? – иџьеишьон аб.
– Сыздыруам.
– Ус ибжьабыжьыр ҟалаӡом, бдыруоу?
– Издыруеит. Аха иахьа гәаԥхарак соун, исзымжәит. Сугар адәқьан аҿы, маҷк иааилсыргарын, – илҳәац лҳәахуан.
Маҷк закәыхи! Инеиаанӡа акырзҭиуаз дшааурыжьызҵәҟьа, лара лусура лҽыназылкит,
аха ас усушьа убахьазма. Цас иауазшәа ахәымҽхан даара ишоурахеит, амра адәқьан маҷ
аԥхьала иахьадԥхалоз, аҩныҵҟа иаршӡеит. Лара, зынӡак даадәылымҵӡакәа, аилыргара
лҽадылшьылон. Иқәгылаз атауар рҭыԥ еиҭалкуан, иахьықәгылаз лрыцқьон. Акаробкақәа
ирҭаз бжатазар, еивҵаԥах даҽакала ихалырҭәаауан, иҭацәыз хазы еизылгон, лусура
даналгалак, идәылганы илблырц. Адашьма кеикеиуа илрыцқьеит. Убасҟатәи аус шыналыгӡозгьы, иааиуаз рылахәҳахәҭра лҽахьылыгӡон. Лаб ашәшьыраҿ днеин, иналаршәаны
дылзааиуан, лԥсы ааиҭалкырц лабжьеигон. Ҿылҭӡомызт, иаха лымамызшәа. Илашьцеит.
Дааҩналеит ирдыруаз ҷкәынак.
– Бара иҟабҵаз закәи, аа?! – иара итәала длылабжьарц длацәҳауан, лара дҿаԥхаҿаччозшәа диҿаԥшуан, еиллыргоз пакетқәак кны. – Ибфоз, ибжәуаз бымаӡамзеи?! Ибшәыбҵоз быгрыжьуазу? Ибзымхози, аа?
Лара инеималҭәарц агьлыгмызт, мчыла лҽылҟажон акәымзар. Аб иакәзар-арԥыс
диргәаар иҭахӡамызт, арахь егьи иҽааникылаӡомызт.
– Бхы зыхбырҟьои, исзеилкаауам.
– Уара акыр ааухәома? – аҵыхәтәан аб арԥыс ихь ихы наирхеит.
– Мамоу.
– Ус акәзар, лусура дахумырҟьан, дахьымӡар ҳәа сшәоит. Даҽазны шәеицәажәап.
Арԥыс дындәылҟьеит, дызлагаз иашамкәа ишыҟаиҵаз шинырыз убартә, иҽааиԥсахын.
Лара даақәҵәиин, ак ларымҳәазшәа, лусура лхы назылшьҭыхт. Шьҭа х-сааҭк ҵуан,
дааҟәымҵӡакәа еиллыргозижьҭеи. Аус зуаз усутә рымаӡамкәан иахьа хәлаанӡа итәан,
абасҟатәи аилыргатә ахьылыԥшаауаз лаб изеилкаауамызт. Иаалырҟьаны адәахьы ахысбжьы геит. Амҩа нымҩахыҵ аҿар иԥсны ижәны еилагылан. Агәыр злазҵозгьы маҷӡамызт.
Руаӡә данхыс иавтомат имашьына иҭеиҵон. Изҿыз закәи ҳәа ҽԥныҳәак руҭарын ҳәа
уҟазу. Заҟа уҟәыӷаз аҟара уҽнукылар заҟа еиӷьзи. Акәымзар убраҟа шәеилеибаҵон,
шәшеилгақәашаз здыруадаз. Ас аисрақәа ианрылагалак, Уарҭан еснагь дрыбжьагылан.
Рабацәа ирықәлаз ауаҩ иаҳаҭыр збақәоз ҟалалон, рышьҭра жәытәла иаанагоз апату
еиқәҵара ахәынганк злақәаз уԥылалон. Ахысра машәыр шахылымҿиааз шибазҵәҟьа,
ашә дшылагылаз, аб даахьаҳәит:
– Бшәама?
– Мамоу, – лҳәеит.
Деихәлаԥсны дшаанхаз лаб игәеиҭеит. Лара дыҩдәылҟьан, адәқьан ашьҭахь арымӡ
днықәтәан, алашьцараҿ лылаӷырӡ цәыкәбар бзианы илалҿыкьасеит. Лаб даалыдтәалеит.
– Ахысбжьы аума ас бҟазҵа?
– Мамоу, – лӡамҩа лрыцқьон, иара алаӷырӡ шаҿыкәкәоз иаҿыкәкәон.
– Ҳаҷкәын иааҭырҟьашьа бзымчҳазар?
– Мамоу. Иахьа шьыбжьон иалагахьан.
– Изакәи?
– Сыздыруам.
– Ишыҟалаз саҳәеи! – инапы лыжәҩахыр инықәиҵан, дааигәыдирӷәӷәалан, уажәиуажәи лӡамҩа цәаакыра игәыӡуан.
– Акы схаԥоит, изакәу сыздыруам.
– Бымшәан! Балҳаргоит, – лхы ааигәыдирӷәӷәалеит, лӡамҩа еиҭа данынагәӡ ашьҭахь.
– Шьҭа балҵуама? – уи дзықәгәыӷуаз лҵәыуара лыхәозар ҳәа акәын.
– Аи, – лҳәеит иааркьаҿӡаны.
– Ара бтәаз бымацара, бзиоума?
– Аеи.
– Бҽаарҭынч! Сара аӡәыр дааиуазар збап, – алашарахь дынҵәырҵит, аха уамак
изычҳауазма, ирлас-ырласны даалызкылԥшуан. Лԥсы ааиҭалкт анигәахә, длыԥхьеит: –
Бааи! Шьҭа ашә аҳаркып.
Лаб адәны игылаз аҩныҵҟа илеигон, лара дааицхрааит. Маҷк даунашьҭызшәа лхы
шылбозгьы, макьана илзааиз деимархха дакын. Иара длызҵаацԥхьаӡа акырӡа
деиӷьхазшәа дылжьон. Адәқьан ашә ҩаркны, рмашьына инақәтәан, аҩны иаакылсит. Иара
амашьына агараж иахьынӡаҭаиргылоз, лара аҩны дааин, диарц шылҭахыз лан илалҳәан,
дҩыхәнан, ахәшә цырак аацәырылган, лҿы инҭалыршәын, ӡыда илалбаалдеит. Лаб
аҩныҟа дшааихьаз лаҳауан данышьҭалоз. Дхаӷӷала ахәшә даанахәахьан. Ацәара акәын
дзыҳәоз.
Иаҳҳәаргьы иааӡаргьы абзиабара еснагь аегоизмра аҵан. Заҟа иӷәӷәаз ацәанырра,
убасҟатәи иҳаракын иуламзаашаз аҷыдара. Иаргьы ихы имагәыхьха адәы дықәын, уи
аӡӷаб дцо-даауа мап ахьылкуаз амшала. Днавҵала-аавҵало еиликааит лара ҷкәына
дышлымамыз. Лҟазшьақәа злаҟаз ала, дылгәаԥхозшәа ихы ибон. Избанзар убасҟатәи иара длышьҭан, лгәы ааԥҵәартә амҩақәа лзикуан, зҽаԥшьигаз агьшалымҵуаз илырдырырц, илзааигәаӡаз џьоукы изылкыртә дзашьҭамлацызт. Аха лара ҿылҭуамызт, уи моу
иааибырҳәоз лҿы иҭыхны уаҩы иалҳәомызт, илзымаӡарахызшәа илҵәахуан. Акраамҭа ҿа
лирҳәарын ҳәа дақәгәыӷуан иара, ианылмуӡалак игәы анкаҳауазгьы ыҟан, аха уи аӡӷаб
даҽаӡәы дитәхарц аамҭак алаԥшра ҟаларын ҳәа азхәыцра изычҳауамызт, зынӡак
дылԥырҵрын ҳәа игәгьы иҭашәомызт… Мап зицәылкрыз иеиликаауамызт, гәыӷрак уажәи-уажәи иааизцәырҵуан, арахь лашарак изырбашаз ак икымызт, убас дшеилаԥшуаз
мацара иԥсадгьыл дықәҵит убри ҭагалараз.
Ихы имагәыххьа иани иаби нхараҳәа иахьнеиз ақалақь аҿы адәыӷба дааҭыҵит.
Усҟан уа ишыхьҭахара ихьҭахахьан, асы леихьан, иҵаауан. Ибзианы иҽанеилеиҳәа, иеидарақәа дызрыҵамло, дышуан, аԥхӡы илҵырц агьигымхо. Шьҭа Аԥснынтә дахьцоз шәыр
хкыс иҟаз зегь изеизырган, дрыҵан акәымзар, дахьынтәааз иара даанӡа иааргахьаз зеиуа
уҭахыз шәырла аџьырмыкьақәеи адәқьанқәеи ҭәын. Ииулак таксик икын, иеидарақәа
ҭаҵаны, иахьынхоз даакылсит. Дзыхшаз усгьы аҩны иубозма, русурақәа ирхашәаланы.
Иашьа заҵәык ишкол дазымцацызт, даангылартә аҵаҵӷәы аниоу, дцозма. Иара арахь
дахьыхынҳәыз, шьҭа ус уҳәар акәын, избанзар инхарҭа уа иҟан, игәы алаҟаӡамызшәа,
усгьы дааԥсан даараӡа, дахьнықәтәаз адиван аҿы иҽааиҵихин, дамхацәеит. Хәлаанӡа уа
дықәиан, данааԥшуазгьы ашьмаҿынтә дшаахынҳәлак, деиҭанышьҭало мацара.
Ауха заа иааз иаб иакәын. Даҽа қалақьк аҿынтә еиадара ӷәӷәак иманы дхынҳәит иара, ашьҭаҵарҭаҿ днеиаанӡа, аҩны даакыдгылт. Иҷкәын дшаауаз имдыруази, иидыруази
дхынҳәхьазар ҳәа диқәгәыӷшәа. Амала уамак дызнымхеит, иԥа диеигәырӷьаны, иусурахь
дцеит. Иан нас акәын даныхынҳәыз. Лԥа илахь шеиқәыз лбеит. Ауха акгьы димазҵааит.
Ашьыжь зегь илырҳәеит. Аӡыблара дшалашәаз еилылкаан, акыргьы ҿылымҭӡеит, аҽны
лусура лҽаглырхеит, лыҷкәын игәы злаҟалҵашаз лыздыруамызт. Уаҳа ихәашаз акы
аалҿыҵымшәаӡеит. Лусурахьгьы дымцаӡакәа, дзаангыломызт. Лҽеилалҳәан,
лҿыналхахьан, џьара ак иамҳәаӡакәаҵәҟьа ашә лзаартуамызт.
– Угәы ушьҭыртә уҟоуп ҳәа сгәы иаанагаӡом.
– Избан? – ҿарԥарҭак иоузшәа, ихы ҩышьҭихит.
– Даҽаӡәы дылҭахуп уҳәартә думбаӡеит. Насгьы аӡӷабцәа шыҟоу удыруама: ргәы иҭоу
рҿы иадырҳәаӡом. Уара дузхәыцуазаргьы, даҽаӡәы дизхәыцуашәа уҽулырбоит. Лгәы
ануфаӡалак, уаргьы уԥсы ануҿалҵаӡалак, узықәгәыӷша дыррак улҭоит. Угәы ушьҭыртә
уҟамзар ҟалап.
Ҟәандарак игәы иныҵалҵан, лхаҭа лгәалаҟазаара ыҟаӡамкәа, дцеит лара. Знык
дылбандаз убасҟатәи лыҷкәын дызҿынҵәаауаз. Даԥсазу даԥсамзу лара иаҳа илбарын,
илашәхаз лԥа иаасҭа. Усҟатәи дыбзиазар, далаԥшцәозар здыруадаз. Арԥар рацәа
зышьҭалаз ианакәызаалак лхы ду беиа илбон, лымҩа лзымԥшаакәа данышьақәҟьоз
рацәан. Ма лхы ахькыдылҵашаз заа илԥшаар, лԥа дзықәгәыӷшаз ак шыҟамыз ибарын,
ицәгьа-ибзиа даҽа мҩак ылихыртә. Лԥсҭазаара ԥышәа илнарбахьаз маҷӡамызт, аха иарбан мҩаз лԥа дызқәылҵашаз лхала дақәшәомызт. Лшьара дықәҟьазшәа, лусура нап
алыркит. Иагьа умҳәан, лԥа ихьаа ҵарны илныруан. Ма уск инапы алакызар, игәы ааиханаршҭрын, ахьҭа дацәшәаны, аҩны дыҩнатәазар, мҽыӷрас иҟаз зегьы ихы иҭашәарын.
Лыбла дшыхгылаз мацара, данаалыдгыла шиакәыз аарла илдырт лара, ацәа даалҵызшәа. Арахь акраахәацәа ҭаха лырҭомызт.
– Уабаҟаз?
– Саақәлеит.
– Абра сааицԥхьаӡа, – хаҵак иҿы ааихиҳәеит, – бара аӡәы биацәажәоит, сара
сгәамҭаӡакәа.
– Сыҷкәын иоуп, уск ҳауит, саҭамыз! – лҳәагәышьеит, уи ииҭахыз иҭо.
– Шәара сара шәысгәалашәаӡом амала, асҟатәи ҽԥныҳәа сышәҭартә.
– Бара сыбгәалашәом, конешно, аха сара заманала бара бысгәалашәоит, – иԥсахы
еибакуан егьи.
– Ас иаахжәаны аԥҳәыс узлацәажәои? – Манча уи ахаҵа инаиаҽԥникылеит.
– Ибааԥсыз акы узыҟалымҵеит, иуалымҳәеит.
– Да, шәҳамдыруеи шәара агызмалқәа! – шьҭа идырын уи изинқәа еиҳаны ишибоз,
иааз ауаа шизымчҳауаз.
– Шәара шәхаҭа иаҳа шәызлеиӷьи? – Манча иҽааирпаӷьт.
– Их ты, ушԥасацәажәои! – аҿхышә ҭбаа дахьадгылаз ақәԥара дазхиан.
– Манча! – Рабна лԥа дааиҿагылт. – Уҽаанкыла, суҳәоит! – анылҳәа, иара ишьҭахьҟа
днахынҳәит. – Уигьы игәы иалсшаз акы дақәшәеит, даҭашәымҵан! – акраахәаҩ иахь
даақәгьежьит лара.
– Дзықәшәаз сара усс исымоуи!
– Угәы иалсшаз ажәак уалымҳәаӡеит, улҟәамҵуеи! – ԥҳәыск уи ахаҵа дааизыҵҟьеит.
– Иуҭахыз ааухәазар, узаҳԥырхагеи? – дылзычҳауамызт даҽа ԥҳәыск.
– Абас ауп шәшыҟоу шәара, – урҭ даарзыҵҟьеит ахаҵа. – Ишәхаԥар ижәбап.
– Абааԥс, аӷьал-пал ҳгәы ԥнаҵәахьеит, – ас даҽа ԥҳәыскгьы данааизықәгыла, дмырмыруа уи дцагәышьеит.
Лԥа ддәылҵны дгылан. Диацәажәар лҭахын, аха адәахьы ацәаҳәа илзықәгылаз илзыҵҟьашаз дрылахызу здыруадаз, ҭынч лусура иацылҵон, уажәи-уажәи лыҷкәын
дизхьаԥшуа. Иара аҭаҭын дахо длаҩеиуан.
– Манча, ара уааи! – изҿылҭит, ааимҟьарсҭак лхы иархәаны. Иара данылзааҩнала,
лусура ааиԥмырҟьаӡакәа, диацәажәон. – Иуҭахызар аус усыруп. Ашьҭаҵарҭаҿ аидара
мҩаԥызго ҭарцәтәуп. Нас иақәырҵашагьы рымазар ҳәа сыҟоуп.
– Иаразнак убасҟатәиу?
– Уара иулшо ҟаҵа.
– Бзиоуп.
– Саҭашәымҵан! – акраахәацәа дрыҳәон лара. – Минуҭӡак аиҳабы сизымнеир ҟалом.
Аҿхышә ҭбаа налыркын, лԥа длыма, аиҳабы дизнеит. Напыла аус зурц зҭахыз дибондаз, аиҳабы игәырӷьара изыҵәахуамызт. Иԥшыз аусуҩ даҽаӡә даницла, рҩыџьегь
амашьына ду аҭарцәра рҽазыркит. Аидара хьанҭамызт, акоробка ирҭазгьы убарҭамызт,
Манча уи иалихызи, аха аидара мҩангага ду ахьибоз, ҩыџьа мчыбжьык ирзақәымхрызшәа игәы иахьаанагоз игәалаҟазаара иҵегь иԥхасҭанатәуан. Ҩбаҟа сааҭ
рышьҭахь даҽа ҩыџьа ахацәа аиҳабы иааишьҭит. Аус ласхеит. Шьыбжьышьҭахь
иҭадырцәыз амашьына даҽа шьҭаҵарҭак иазыршьҭын, аусуцәагьы уа ианнарга, шәырла
иҭәыз аиашьчикқәа ақәырҵарц рыдырҵеит. Уи аидара ахьнаргоз адәқьан аҿы хыҵакырҭа
дук иҩнаргылан, уа иаанрыжьит, ауха ақәхра иахьӡаӡомызт. Адырҩаҽны, ашьыжь инаркны, иақәырхуан. Манча ибаҩқәа маҷк ихьуан. Алаҳаӡы аус иулон, аха асҟатәи еидара
даҵамлацызт. Аҽны, иҩызцәа реиԥш аус изымуыр ҳәа дышшәазгьы, дара дрыҵамхеит.
Шьыбжьон ааиаанӡа, ҭынч иақәырхит, аӡәгьы ирццакуамызт. Аиҳабы даарыԥхьан, аԥара
рзишеит. Манча иџьаба инҭеиҵаз маҷишьаӡомызт. Аҽны рхы иақәиҭын.
– Сообразим на троих!.. – руаӡә дшашьцылаз еиԥш иааиҿыҵшәеит. – На четверых! –
иааириашеит иаразнак.
Баҭлыкак ауатка аақәдыргылан, чаки колбаски аарган, Манча иҩызцәа, ирыхьыз
изымдыруа, ҩба-ҩба хпыҿ иржәыз иаҿын, рыг-рҿы иамҳәо, иааилахеит. Ирулак автобус
иаиҭан, ихала аҩныҟа дааит. Убас жәамшҟа аус иухьан, уахык иани иареи атрамваи
иааҭыҵит, аҩныҟа рхы рханы.
– Радоу иласҳәаз бдыруазар, бхы еилагоит, – зыӡбахә цәыримгоз аӡӷаб даалгәалаиршәеит иан. – Ҩажәи ааба шықсәа схыҵуазшәа ласҳәеит.
– Избан?
– Ақәра змоу арԥар хгылацәа иаҳа еиӷьалшьоит ҳәа сыҟоуп. Аибашьра салахәызшәа
ласҳәеит.
– Еилылкаар гәыӷрада унлыжьуеит.
– Аекономикатә факультет сҭазшәа ласҳәеит, лҵара иацылҵар шылҭахыз ансалҳәа.
– Манча! – амцҳәара дшалаҟаз лдыруан, аха асҵәҟьа…
– Лара ишылдыруа ала, Ростов акоммерциа зегьы сани, саби сареи ҳнапаҿы иҟоуп.
– Ных! – ан лгәы цаӡан, лнапы налҟьеит.
– Гагра сеиҭацар сҭахуп, бгәы иԥшаанагои?
– Макьаноу? Саауам ҳәа лоуҳәазар, ԥыҭрак уқәымлар еиӷьын. Улҭахызар лхаҭа
дыԥнамшәози.
– Ус гәыӷра сымаӡам, аха дызбар сҭахуп. Иаарласны сцароуп.
Дышгәыӷуаз еиԥш иирласҵәҟьаны цашьа имоуртә, ахҭысқәа дрықәшәеит. Аусутә анрымаз, ашьҭаҵарҭаҿ еснагь даауан. Ирушаз аныҟамыз, ара уаҩ дааныркыломызт, баша
атәаразы ауалафахәы зшар зҭахыдаз. Ҽнак усураҳәа дааит Рабна аус ахьылуаз
илҿаӷаӷалоз ахаҵа. Уи аԥсуа рԥыс дизымдырӡеит, даҽакала деилаҳәамзи. Манча ахаҵа
ибзиаҵәҟьаны дигәалашәон, иҽааимыртӡеит акәымзар. Ҿымҭ-ԥсымшьа аус еицыруан,
мчыбжьык инеиҳаны.
– Уара ашьҭахь еиқәаҵәақәа уреиуазар ҳәа сыҟоуп, – ҿааиҭаит ахаҵа ҽнак, Манчеи
иареи рымала ианынха.
– Уара, ашьҭахь шкәакәа, ашьҭахь еиқәаҵәқәа иузырузеи? – арԥысгьы иҿы ааихамгылеит.
– Ҳақалақь зегь ркит, иумбаӡои?
– Ҳара ҳҿы ашьҭахь шкәакәақәа маҷызшәа убама? Уа ҭыԥ анаҳмоулак, ахныҟәгараз
ҳаауеит, ҳазлоуԥырхагеи? Махәҿала аусура аума исымаукуа?
– Мда, – дааихәлашәеит ахаҵа азныказ, нас инациҵеит: – Амала ашьҭахь шкәакәа
ҳәа, слаумырҟәын:
– Иуҳәаз аҭак ауми.
Иҵит даҽа аамҭанык. Шьыбжьон ҳәа акрифарц, уи ахаҵа ихала дындәылҵит, Манча
дааныжьны. Арҭ «на троих» аҿакәын иахьеицыз. Егьыс акрырзеицфаӡомызт. Аусутә
маҷын азы, аҽны рҩызцәа ыҟаӡамызт. Ахаҵа дышны дыҭҟәацуа дааҩнашылеит. Ашьҭахь
еиқәаҵәа мрыцқьакәа рыӡбахә аацәыригахт. Абна адәқьан маҷ иҵагылаз аԥҳәыс лҿы колбаски, чаки, уаткаки ааихәарц дахьнеиз, ауатка ыҟаӡамызт ҳәа иалҳәазаарын, иԥсахы
еибалыркит, избанзар иара иаԥхьа баҭлыкак ауатка аӡәы илҭахьан. Ари ахаҵа даннеи,
иара нҵәозма. Иааилыркыз ачеи аколбаси ыршәны илгәыдиҵазаарын, аӷьал-пал
анышьҭырх, цәгьала дрылҵны дааит.
Манча иан лакәзар ҳәа гәра изымгазт, дындәылҟьан, дыҩны лара лусурҭа днадххылеит. Аҿхышә аркын, уаҩԥсы адәахьала дадгыламызт. Иан лылаӷырӡ рыцқьо аҩныҵҟа дгылан. Аусура ҿыц лҽылзаԥшьгомызт. Иара даақәҵәиин, хаха ашьҭаҵарҭа дныҩнаххит. Ицламҳәа иарбаны иҭачкәым андәықәиҵа, ахаҵа дхаххала дыкҿаҳаит. Ииулак даныҩагыла,
еихаӡак аашьҭихын, иҿааихеит. Аишәа лаҟәы акранырфалоз рхы иадырхәоз аҳәызба
аақәиԥаан, Манча иҽааирхиеит. Ахаҵа еихаӡа иҟьеит, арԥыс дшылаҟәуаз иаҳәызба
ԥхьаҟа имҩаниҵеит. Егьи иааигәыдирӷәӷәалаз инапқәа ашьа ларыхьшын, арзаақь
ааҭиргеит, ашә шыҟаз иҿынеихеит. Дахьындәылҵыз дкаҳаит. Дызбаз ааидеизалт. Манча
дындәылҵын, ауаа иҽрыларҩашьаны, иҽиӡеит.
Аҩныҟа дымнеиӡеит. Даҽа квартирак иԥшаан, маӡала дыҩналеит. Иаб иусураҿ
диԥшаан, дахьыҟаз азы адырра ииҭеит. Амилициа аҩны иааихьазаарын. Арԥыс, иаарлас
дықәымҵыр, дҭаркуан. Иамихыз ауаҭах дыҩнатәан. Зҿы дыҟаз ари аус имуӡакәа ихы зланыҟәигоз аилкаара иазҿлымҳан. Уи ангәеиҭа, иара, усурак иҽазикызшәа, дындәылҵны
дцалон. Маӡала иаб адәыӷба абилеҭ ааихәеит. Убри иџьаба иҭаҵаны, иуаҭах ахь амҩа
дшаныз, аҩныҟа амҩа дықәлаанӡа, иифашаз ааихәақәарц, ацәаҳәа дшықәгылаз, тапанчак
агәыцә ихы иаадгылеит.
– Уҽумырҵысын! Унапы уҩаха!
Иудырҵаз ҟаумҵар, уабацоз. Днызкылаз, амилициа маҭәа шыршәымзгьы амилициа
аҟәшаҿы днарган, абахҭа дынҭаркит. Арезина лабала ишьамхы иасуан, зҵаарак
ирҭацԥхьаӡа, иашаны аҭак иҳәарц. Ибӷа иасуан, аҭак ҟаиҵацыԥхьаӡа. Деизыххаа дрыԥҟон,
иҿахәы ахьынӡаиҿырхуаз. Убас мызқәак дҭакын, аха иаалырҟьаны ирԥсыҽ иацәажәо
рҿынархеит, аҵыхәтәаны рыбз хааӡа ишыҟаз, излаӡахон. Аԥхынра инҭагылон еиԥш,
абахҭаҿ икамера ашә аадыртын, ижәлаз рҳәеит, рнапы наиқәкны, имаҭәа има
ддәылҵырц наидырҵеит. Абахҭа аҿаԥхьа изԥшын ишынҭаацәаз. Рҩны инеизар, рымаҭәақәа еиқәыҿаҳәа игылан. Акраарфан, амҩа иқәлеит аб имашьынала. Авокзал аҿы
азԥшра рықәымшәеит. Адәыӷба гылан, инақәтәеит ани лыҩԥацәеи. Урҭ зынӡак иқәҵуан.
Раб даанхон аамҭала.
– Иҟашәҵаз сашәҳәеи! – адәыӷба асакара иқәын, иара иан лахь ихы анҩышьҭихуаз.
– Иҳамаз зегьы ухҭнаҳҵеит, уаҳа иҟаҳҵеи, – ан дԥышәырччон, лԥа ихы дақәиҭны
дахьылбоз.
– Изышәҭада?
– Уус знапы ианыз, иухәыз ахаҵа.
– Саб дзаангылеи?
– Ауал ҳақәаҳҵеит. Иагьырацәоуп. Урҭ ихәда иқәимхыкәа, дзықәҵуам.
– Аус шәаласымҵеи, – игәы иалан иара.
– Уара абахҭа уҭаагеит, аус аӡбарахь инамгакәа, ихадоу абри ауп, – лҳәеит ан.
Адабла зысызшәа итәаз арԥыс дызҭатәаз адәыӷба иаҳа-иаҳа иахьыԥхаррахоз амҩа
ианын. Амшын аҿықәахь икылсит иара ашьыжь. Аԥшаҳәа ианлавала нахыс,
ааҭгыларҭақәа иаҳа ирацәан, иагьыццакуамызт, ацәқәа ирыцраҳәазшәа. Амра халацаԥхьаӡа, аҩныҵҟа шоурахон. Рԥсы рызҭымкаауа, Адлер авокзал аҿы илалбааит.
Ирԥыларц уаҩы дыррак ирымҭаӡазт, таксила Ԥсоу иааин, реидарақәа, тачкак иақәҵаны,
аҳәаа ихыргеит. Даҽа таксик арахь иркын, Алаҳаӡы иаагәышьеит. Ржәытә уаҭахқәа рахь
ианҩыхәна, рымаҭәа-ҩыҭәа шҿаҳәаз инадыргылан, адивани акреслои инарынтәалан,
рԥсқәа ааивыргеит. Рых-ҩык еихәлаччон. Еиҳараӡак ан лакәын ираашьахаз згәы иахәоз.
Лыҷкәын деибга-дызҩыда даалгеит, шьҭа ишьҭалартә дшәарҭахомызт. Иаалгаз аԥара
ԥыҭрак ирызхарын, нас усурак лҽаԥшьылгарын, Ԥсоу амҩа дангыларын, лыԥшәмагьы
ҟәрышьқәак рзааишьҭларын. Аԥсҭазаара уадаҩын, аха лгәы каылжьуамызт.
– Сара Гагра сцароуп, – дҩагылеит лԥа аиҳабы.
– Иаразнак даҽа уск уҽаҿоумыжьын! – уи џьара дцар лҭахӡамызт.
– Бымшәан!
– Уԥсы ааиҭоукыр, уаҵәы умцарызи.
– Сзыԥшӡом. Иахьа сцароуп.
Аранӡа данаах, аҽныҵәҟьа димбакәа изычҳауамызт, арахь длықәымшәацижьҭеи уамажә ҵуазшәа ибон. Иара иеиԥш, ларгьы акы дақәымшәацкәа дыҟазма, зегь еилкаатәын.
Деибга дибандаз, уаҳа аказы Анцәа диҳәозма! Атрубка аақәихын, ателефон бжьы иаҳаӡомызт. Агәылацәа рҿы днеин, дахьырбоз ргәырӷьара цқьа изрыцыҩымшакәа, ртелефон
аппарат дазыҭрысит. Димаҟәагьы Баҭаҟәагьы рыҩнқәа ирхымызт. Дыҩдәылҵит, иидыруаз
машьынак иқәшәозар ҳәа. Амҩаду шьапыла дазкылсын, маршруткак ааникылеит.
Дылхьымӡаргьы ҟалон, убасҟатәи Амра аҭаларахь ахы архон аха, длықәшәар иидыруази
ҳәа, гәыӷрак ахәынган иманы, ичҳауа амашьынаҿ ауаа еилапап дрылагылан,
машәыршәа ашә аатыр, дынҭыҩрыртә.
Арԥыс имацәаз ма уаарашәа иахьылзмыргьежьыз гәнылгон, акраамҭаӡа лгәаҵа иҵхон
уаҳа дылзымаарызшәа ахьлеиҳәаз. Усгьы уаҩы иқәҿылҭцәомызт, шьҭак зынӡак деихәлаҳан, дҿаҳаз џьушьарын, мчыла думырцәажәозар, ажәак лыхәлалыршәомызт. Агәынгара,
агәырҩара ашҟа ииасын, дхәыҵашьшь лҵарахь дцон, даауан. Амала лҵара иаглыжьуамызт иацлымҵозар. Зегь лхалыршҭырц, ԥыхьақәа реиԥш, аусура лҽадылцалон. Аӡынра
аиасрахь ахы анархоз, маҷк дааунашьҭызшәа, даалахҿыхит, ааԥынраз ианакәызаалак
иаҳа лхы-лгәы ақәыбзиахалон азы, уи уамашәа илбаӡомызт. Амала уажәраанӡақәа реиԥш
ааԥынрагьы лзыхәарҭамхеит. Еснагь лыбла ихгылан амацәаз анлыршәыз, иара заҟа
длыршанхаз. Дышнеиуаз дзымхәыцуа даанхеит. Лхы еилаԥсон, убранӡа амҩа дахьаныз,
дахьтәаз, дахьгылаз уаҩ лыбла дабаӡомызт, иаалыкәыршаз ирҳәоз лаҳаӡомызт. Знгьы
дааунашьҭнахуан, хара имгакәа иара даалгәалашәон, изылуқәаз ҭаха лырҭомызт, лхы
шаҟәаӡа иаанхон, илуаз-илҳәоз дақәшәаӡахомызт. Лааигәа-сигәа усҟан уаҩ длымбар
еиӷьалшьон. Аха, адунеи лгәахшәаны, аҽшьра еиӷьалшьо даннеилак, убри дазымхәыцлар, лҩызцәа дрылагылазар иаҳа илзыԥсырҳаган, ма усурак лҽалҭон. Иара
дылгәалашәар иаҳа ишеиӷьыз дазхәыцлон, зегьакакәын, дара зны изеинааларгьы, лаб
иурымызт урҭ еибабар. Лаб дара рҿагылараз имҩаԥигашаз аусқәа зынӡак ихарҟьацәаны
дрыхәаԥшуан лара. Уахык аӷ анлызнеиз ашьҭахь, уажәыҵәҟьа деицәаны лхы лымбацызт.
Адгьыл кәымпыл алашарахь уназгоз акылҵәара еимаздоз атуннельқәа быгрымӡҵас
рҭахынҳәра уахыла илыцрыҵуамызт. Уаӷеимшхара даланы, ашьыжь лыԥхыӡ далҵуан,
иахьа хәлаанӡа лгәалаҟазаара аҽеимхара инацҵо.
Аӡынреи ааԥынреи рҽеиҩшамҭаз акәын. Уи аԥшьаша аҽны зынӡак деилашәаны
лҵараиурҭаҿ дцеит. Лгәы аҭыԥ иҭагыломызт. Уи арԥыс нахьхьи, Ростов дахьыҟаз ак
ихьит ҳәа шәарак аалызцәырҵит, алекциаҿ дыштәаз. Акы деимнарххон ҩныҵҟала, ак
лхаԥон дәахьыла. Акабинет дакуамызт. Цәгьала х-лекциак аалхылгеит. Аҵәҵәа аныҟала,
уаанӡа адәы аҭбаарахь ажәҩан еиҵых ахь дыццакуан, адәылҵшьа дақәшәомызт. Дзымдәылҵыртә акы дацәшәахуан. Ибзиашәа лҩызцәа еилыхо еилан, рырҵаҩи дареи усқәак
рыман. Ус иагьа иҟазаргьы, урҭ уа иҩнагылазаауазма, индәылибаҳәеит. Лара дрылагыла
амардуан длаҿалеит. Цәалашәара бааԥсык лоуит, зынӡак дшәартә. Уи арԥыс иусқәа
шҽеим аалнырын, лԥсы лзеивымго дхәаҽуан.
– Акы дақәшәеит, – лҳәан, лԥсы аамаҷхан, лҩызцәа днарымпыҵаҳаит.
– Лыхьӡ рҳәан, лықәҿырҭуан, деимырхха дыркын, лара ԥхыӡ уамак далан, лԥсы
лылшәшәаны. Згәы иаҳа еилгаз ӡӷабк даарылҵын, акрыфарҭахь длалбааҟьан, аҵәца азна
аӡы аалгеит. Лнапсаргәыҵа азна аӡы цәыкәбарла иназҿалҭәаз аӡӷаб дыҭрысын, лыблақәа аахылтит. Лԥштәы лԥсаххьан. Лқьышәқәа, ацәаакыра анрықәба, ицәышхеит. Лҿы
шҭабоз ҩашьомызт, аҵәца зкыз лҩыза, аӡы лқьышә ианнықәылк, ҿамҩак лалбаалдеит.
Зхы ҭырҟьаз ақәҷышь деиԥшха, дҩадыргылан, дҭыгга ишлыҵагылаз дыҩдәыларгеит. Адәны арымӡ днықәдыртәан, лԥсы аалдыршьеит. Илура-илҳәара дақәшәомызт. Илхагылаз
дҩарыҵаԥшуан, лыбла нҭырпыжы-ааҭырпыжы. Уажәгьы дшәон. Шьҭа агьшылмыхьуаз
анырдыр, лҩызцәа налыдҵқәеит, иахьцалак ҩыџьа лыцны автобус аҿынӡа днаскьаргеит.
Амашьына данҭала, уаҩы димыртәеит, дышгылаз мацара, лԥсы еилахәо, амҩа цәгьала
илчҳаит. Дахьааиз лхәыцра далан уи арԥыс. Лԥхыӡгьы далан. Иҽеимз уск уи аҽны
дшақәшәаз шылдыруаз, аамҭа ықәҳа ицон, ихаҭагьы иҽылирбомызт. Дахьылзымаауаз
азакәзар акы дшақәшәаз ала анырра злоуз? Иуҳәар ихазҵодаз акәымзар, ари
џьашьатәын. Адырҩаҽны ашьыжь инаркны, лҩызцәа еибархәыҭхәыҭуан, акы иақәшәаз
деилыркаар рҭахын, лԥсы анмаҷхоз ус иҟаз ахшыҩзцара лҿыҵымшәази.
– Радоу сынтәа бымшира ҟаҳҵароуп, – лҳәеит ҽнак лан, лгәы лзыҟаҵозар ҳәа лҭахны.
Аԥҳа ан дналҿаԥшит, иҟалҵоз агьыҟамызт лҳәарц лҭахызшәа. Избанзар ус ҩышықәсаҟа раԥхьа зны дақәлыргәыӷхьан, лабду ианшьа иԥҳәыс дыԥсит, гәыларылагьы
еизааигәан, дҭакәажәызаргьы, «рерашьа» ҳәа уҩны узлатәазаауази. «Сымшира ҟасҵоит
бымҳәази?!» – лара лан илаҽԥнылкылеит усҟан. «Ибҳәашьеи, ауаа ҳахбырччома! – ан
дналықәымчит амшира ада зыбла агьамбоз. – Ҳаԥхьа иҟаҳамҵари». Адырҩашықәсан уи
аҭакәажә лԥҳа дыԥсын, лцәымза аӡӷаб лымшира иақәдыршәахт. «Сымшира еснагь акы
иақәшәоит», – ҿызымҭӡоз аԥҳа ҽԥныҳәан иҟалҵоз. Цац илзыруазшәа лчымазаҩ хшыҩ илнарбон. Егьырҭ ахәыҷқәа рымширақәа еснагь иҷыгәӡа имҩаԥыргалон. Лара лтәы
рзымҩаԥгомызт, ари лҭаацәа бзиа дахьырымбоз иадырган. Уажәы ҿыц ан длыргәыӷуан.
Ирзымҩаԥымгеит адырҩегь. Лара лхаҭагьы уи лгәалашәартә дыҟамызт, ан дгәамҵны
ишырзымҩаԥымгоз аацәырлымгар. Лымшира ҽнак шыбжьаз Даур гәаҟ иҽишьит. Лыхшыҩ
ачымазара ахьыҩаӡашаз аҳаракырахь ихалахьан.
Акраамҭа зҽыҵәахны иҟаз Џьума деиҭалызцәырҵит. Уи дихаиршҭырц игәы иҭазу здыруадаз, аха ианизымчҳаӡа, мшы бзиак лзыԥхасҭеитәырц игәы иҭаӡамкәа, атехникум аҿы
алекциақәа ирылагаанӡа длызԥшын, нас автобус ааҭгыларҭахь днаскьеигон. Иара данырбалак, лҩызцәа неимбӷьыжәаа ицон. Таксила аҩнынӡа днеигарц иҽазикуан, лара илуамызт. Шьапыла адәыӷба данҭалалак, иара уа аҩныҵҟа дылԥылон. Дагьылҭахымызт,
дагьылцәымӷмызт, амала ирлас-ырлас дахьлықәшәоз лгәы иаахәаӡомызт, лымҩа данымгыларц, иҟалҵашаз дақәшәомызт, арахь лара лгәы иҭаз иара изеилкаауамызт. Аус
злаз уи деикәаҵәиуа длышьҭан, лара лгәы иара дабаӡомызт. Уи аҽны иаартыз ашәқәа
зыхьӡыртәыз аиԥылара мҩаԥыргон. Иҭаларц зҭахыз иакәызшәа. Џьума аҿар дрылан. Лара Ростовҟа илыцәцаз арԥыс абра дыҟазар шылҭахыз лгәы иааҭалкит. Лгәалаҟазаара
бжьысӡан, дындәылҵын, лбжьы рмаҷны ус лҳәеит:
– Манча, узбар збасҭаху!
Агәхьаагара агәырҩашҟа днанагон. Илурыз дақәшәомызт, арахь иара дцәырҵӡомызт.
Аамҭа анца, дылзааргьы илылхыз лзеилкааӡомызт. Хаҵа дцарц лгәы иҭаӡамызт.
Илызԥшыз аус лдыруан, нас илалхызи, иԥсҭазаара ԥхасҭалтәуа аҽакуа. Агәыҩбарақәа
деимарххо дааргон. Лҳәынҭқарратә ԥышәарақәа бзианы илҭиаанӡа, дгәаҭеиуан, уахгьыҽынгьы ашәҟәыԥхьара иазылкуан. Аҵыхәтәантәи аԥышәара лықәҿианы, акабинет ашә
аныналырк, иаалԥылаз лҩызцәа илыдырныҳәалон. Аҩны днеир, лаб дгәырӷьаҵәа ишлыдиныҳәалоз лдыруан. Уажәы дԥышәырччо лҩызцәа даарылҵаанӡагьы, – «абри зегьы
иаласхи, зегьакоуп сымҩа зымдыруеи?!» – ҳәа даахәыцт, далзхлашаз лусқәа анааиԥхьба.
Шьҭа ахәылԥаз аиҿкаара рҽазыркит. Лаб Шәача дцан, лара лпаспорт ҟаҵаӡамызт, аҳәаа
дхыҵыр руамызт, иааигеит иреиӷьӡаз аба. Уи игьама џьалшьон лара. Даалаган лхала
аҵкы лӡахит. Лаб ахәылԥаз далахәзар лҭахын, дышнеиуаз шлеиҳәазгьы, дцо-даауа
дизҵаауан, дымнеир ҳәа дшәаны. Ахәылԥызқәа бзиа ибаӡомызт, аҭхаџьырҭақәа дзынрыҩнаԥшуамызт, ачарақәа рахь ҵасла дымцар ҟалаӡомызт, акәымзар игәы алаҟаны
гәырӷьарак иҽалаирхәцәомызт. Ҩнгьы, бнагьы еснагь усуран иара изы иҟаз. Бароуи иареи ахәылԥаз аҿы иҟан. Уамак даанымгылеит иара, акы днацҳазшәа дҩагылеит. Бароу
лхәыҷы ланхәеи ланхәԥҳаи дырзынлыжьын, лгәы ҭынчӡамызт. Уи даашьҭыхны дцеит, Бароу лыла, имаҳә инапы Радоу данҵаны. Уи ауха уа даангылон. Измыԥхьаз Џьумагьы
ааҵра давҵагьежьуан. Лыхәылԥаз лызҭацәырахазшәа, лара днатәеит. Амузыка ухы
ҭнаҟьон. Аушьҭымҭацәа кәашон. Лымаҳә знык диркәашеит, уаҳа илымуит. Лымала
лҭынчра деивнагар ҳәа дшәон. Ростовтәи арԥыс дылбар аалҭаххон. Лгәазыҳәара шзалымшоз дырны, азаҵәра иҵегь игәхьаалган, лҩызцәа дрылҵны, длалбааит. Ассир! Илбаз
закәи! Манча, арахь аҭалашьа дақәымшәо, амҩаҿ дгылан. Алашьцараҿ дҩашьазар ҳәа
дшәан, уахь лҿыналхеит.
– Ара уабаҟаз?
– Сгәы иамузт, сыбзааит.
– Ахәылԥаз ахь уназгар уҭахума?
– Исҭахуп.
– Азин рымысхроуп. Маҷк уааԥши! – днагьежьын лара, аҵараиурҭа адиректор
дахьтәаз дҩалыргылеит. Егьырҭ ишраҳауаз, заҟа димыԥхьарыз. – Саҭамыз шәахьсыргылаз!
– Акымзарак ҟамлеит.
– Издыруаз ҷкәынак харантә дааит. Арахь длазгар ҟалома?
– Ҳәара аҭахума!
– Иҭабуп! – адиректор длалыртәаанӡа дидгылан, нас шьҭахьҟа днаццакит.
– Бзышьҭоуи? – даалызцәырҟьеит Џьума. – Слаганы сыртәа, сбыҳәоит! Сара бсыхьчалоит.
– Сара сзыхьчаша дысзынрыжьит.
– Сара исеиԥшу уа дабабзыҟоу? – дигәӡырц иҿааихеит, лара днаигәҭасит.
Даарыдххылеит Манча. Уи даныкшоз лызгәамҭаӡеит. Џьума дхышәҭны дкаҳаит, дагьҩаҵҟьеит, лара даарыбжьагылт, аха арԥарцәа дрыхәозма, лымаҳә даакылымҟьар. – Сыӡӷаб лоуп! – Џьума, лымаҳә иҽимжәаны деисырц, деихон.
– Мамоу! – ҿаалҭит лара, Манча диԥырагыланы.
– Ари дызбымаз зсабымҳәеи?
– Уара уҵааӡомызт. Шәаалеи арахь! – даақәгьежьит лара, лымаҳәи Манчеи
дрыԥхьаны.
Еимаҳәылацәахарц игәыӷуаз рҩыџьегь аухантәарак еидтәалан. Лара маҷк днацҳан,
маҵура дцеит. Лҩызцәа рыхәылԥаз акәын, амаҵура рхы иаҭәаршьозма, аха лара аус лулар иаҳа еиӷьалшьон, уажәи-уажәи ддыркәашарц арԥарцәақәак шлыԥхьозгьы. Амала лымаҵураҿ лышьхә ҳаракқәа лԥырхаган, арахь даҽакала лҽазыҟаҵа дмааӡеит. Иаалыкәыршаны игәырӷьараз мацара, акараҳәа иаашеит. Арԥарцәа аҩныҟа дааргеит. Агәарԥ лымала данааҭала, лаб игәеиҭеит аԥышәырччара шылҿықәыз, игәгьы иаахәеит, избанзар
дԥышәырччо ааигәа димбаӡацызт.
Ҽнак ала зегь налҿықәбеит. Аԥхынра, аҩны дахьтәаз, акы аалхаԥахуан, изакәыз лзеилкаауамызт, ҩныҵҟала деимархха дакуан, лхәыцрақәа акыр шықәса раахыс лыгәҭакаҿы
рҽеиздыркәкәон, даҽа хәыцрак зынӡа илызцәырымҵуа. Манча иҽлықәиршәон лара,
џьара данцоз, данаауаз, зынгьы лаб идәқьан маҷ аҿы. Дцо-даауа илеиҳәоз нхара ҳәа
зынӡак арахь дшааз акәын. Излеиҳәоз ала, ркоммерциа усқәа иаб дырҿын, есымза 1000
доллар изааишьҭуан. Иара араҟа ус дук инапы алеикырц игәы иҭан. Иашамзар мцык
иҳәон ҳәа лхахьы иааиуамызт. Ахҭысқәа шыҟалаҵәҟьоз акәымкәан, усгьы инарҳәыаарҳәны илбон, илыҵгәашаз длызкашәеит. Амала, хаҵа диццарц анаацәыригалак,
лгәалаҟазаара зынӡак ибжьысуан, нагарҭа амамкәа деихәлаҳауан. Хаҵа дышԥацоз,
лхықәкы намгӡакәа? Нас иаалгәалашәон илгәаламшәашаз. Лаҳәшьа аиҳабы хаҵа данцоз
аҩны ишԥарыдыркылаз? Зегь раԥхьаӡа лаб изымчҳауаз иԥҳа, аҩны ддәылымҵакәа, уск
лыманы, ақалақь аҿы дахьлеиз, дымҵадырсырц ауаа илызԥшыз анлацәажәа
дрықәшаҳаҭхеит. Арахь дзааӡоз лаби лани дырмазҵааит. Урҭқәа, егьырҭқәа трагедиахеит аҩнаҭа. Радоу лтәы иаҳар – лаб ишԥаидикыларыз?! Уи азхәыцра лара лзы хамышҭыхәран. Иалалхызи лара абарҭқәа зегьы? Еиӷьын лхықәкы налыгӡар. Даалаган
аоеколон налҿыҵалкын, иҭаркәкәа илжәит. Убри дагарызшәа лгәы иабон, даарагьы
лыблахаҵ аргьежьит, лиарҭаҿ илулак днеин, дышьҭалеит, дшарцәозгьы уи дмагарызшәа
лгәы иааҭалкит, ашьыжь даннаԥш лхы лыхьуан акәымзар, далҵит. Ус анакәха, уи акы
иаԥсамзаарын.
– Аԥхынраз акырзҭиуа руаӡә лыҽсымылхыр лҭахуп, – иҳәеит аб, лара агәарԥ лԥссарц
шьыжьыказ данаацәырҵ. – Бзанааҭ ала аусура макьана иҟаӡам. Адәқьанаҿ аусура баласыргап?
– Мамоу.
– Избан? Баша бтәазаауама?
– Исҭахӡам.
– Аусура бзиа иббон, беиԥш аӡәгьы уа дманшәаламызт. Изыбҭахыми?
– Шьҭа исҭахӡам.
Аб аҵыхәтәанӡа дахьизеилымкаауаз лара иаҳа илзеиӷьын. Амала уаҟа аусура
лцәыцәгьан. Амҩаду иаважьын ус еиԥш иҟаз адәқьан маҷқәа. Икылшәазшәа џьоук ааиуан. Лусутә анмаҷхалак, лхәыцра дҭанагалон. Лхықәкы дазымхәыцлар ауамызт, арахь, уи
ухы ианҭагьежьуаз адунеи ақәыԥшра даараӡа иуадаҩын. Аҩны даанхаргьы илзычҳауамызт. Дааҟәымҵӡакәа аҩн усқәа дырҿын. Адашьма ӡәӡәатәымзаргьы илӡәӡәон.
Ацәыкәбар ԥссатәымзаргьы илԥссон. Ашәҟәыԥхьара лҽадылцалон, лхықәкы дазымхәыцларц. Лыхшыҩ анкарахалк, дзыԥхьоз шылкыз, дамхацәон. Аԥхыӡ ҿаасҭақәа дышрылаз,
дааԥшуан. Дымхәыцырц ҿыц деиҭаԥхьон. Дамхацәон. Лхаҿы чуазар ҟаларын. Илыцлацәозшәа анылба, ҩныҵҟала еиҳагьы деицәахеит. Лаб илабжьеигон акариер аҿы аӡы
дҭаларац. Нарагьы даалысны дылкуан, лымацара лаб аӡахьы доуижьуамызт азы. Лара
илуамызт. Аӡы лҽалҭарц дазхәыцлон, лаҳәшьеи ргәылацәеи ишырбоз уи лзынагӡомызт,
арахь даара бзиа дыӡсон. Уи мацара акәмызт, аҽшьра агәаӷьра ус имариамзаарын,
хықәкыс иумазаргьы…
Бзиарак ыҟазма, цәгьарак ыҟазма, џьара анеира зынӡак даҟәыҵхьан. Илхымҩаԥгашьахаз лҭаацәа иџьаршьон, ргәггьы иалан. Лгәы ишацәымӷыз мацара, лаб
хәылԥазыла адәқьанахь дигалон. Иара ихаҭа иахьа хәлаанӡа аус иуан, дкарахон.
Ахәымҽхан адәқьан ахь ацара иқәшәон азы, Ԥара Дима, Амра ихацеиуа мацара, ҽынла
амхы, ауҭра дырҭан. Уахыла аусура ицәыцәгьахон. Ицынхәра убасҟан иԥҳа аус лур
иҭахын, иара уа дыҟазаауан даалхылаԥшларц. Ҽнак, ӡык ааигарц, адәқьан днадҵит иара.
Даныхынҳәуаз аҿхышә дадгылан арԥыс ҳаракык, иԥсахы еибакны Радоу ак леиҳәон, аха
дыцәҳауамызт, ус ҭынч лаб дшааиуаз аниба, ирццак дцеит уи. Аб аҵла аҵаҟа даатәеит.
– Абри аҷкәын сыхҭеикуеит, шьҭа дысзычҳауам, ак иаҳәеи! – ашә ала ҿаалҭит лара.
– Иасҳәар ибҭахи? – абгьы зны дҿан, аӡӷабцәа иагьараан дырзеилымкаакәа рхы
ишакәымз имҩаԥыргахьан, уажәы аӡәы игәы дасуан, аха дызхирҟьози.
– Еснагь дысзаауеит, – лара цқьа илҳәомызт илҭахыз.
– Сзугәамԥхои, цәгьарас иҟасҵеи иҳәар, ишԥаиасҳәари? – дааҿеикит.
Уи арԥыс Џьума иакәын. Иара иеиԥш иагьаҩы лзаауан. Џьумеи иареи ахәылԥаз
ауха ианеибарԥсуаз ашьҭахь, ак иақәгәыӷуаз Манчагьы иалҳәоз егьырҭ иралҳәоз акәын.
Амала аҵыхәтәантәи ицәажәашьаз, ихымҩаԥгашьаз зегьы дреиӷьалшьон. Аха уи иара
изирдыртәызи, лымшқәа ԥхьаӡазар. Усҟан лара еиҳараӡак дзыцәшәоз акомпиутер курсқәа
рахь лаб дауимышьҭыр ҳәа акәын. Уи азы иара мап имкӡагәышьеит. Ҽнакгьы иаалҿыҵҟьеит маҭәақәак аалхәар шылҭахыз. Мап лцәикуазма, амалагьы лгәалақәак шыҟаз
ибон. Акурсқәа рахь данымцоз амш аалырхын, Аҟәа дигеит. Ахәҳахәҭраз аамҭа арӡра
иреицәеишьоз аусқәа ишреиуазгьы, лымала аџьырмыкьа дҩалеиҵан, х-сааҭк инареиҳаны,
адәны длызԥшын. Илҭахыз зегьы лааирхәеит.
– Даараӡа иҭабуп! – лаахәатәқәа данрылга, лԥышәырччашьа акырӡа изаԥсан, аха
иалидраауази иара даҽа мшқәак рышьҭахь лхы иазылуаз амшала, лгәы абас анҭаз, иаалырхәаз иалылхази ҳәа ихы дшазҵаауаз.
Уи аԥхьа Манча илирҳәахьан лгәы иҭакны иҵәахны илымаз закәыз. Баҭаҟәеи иареи
агәарбжьараҿ данаанрыжь, лхы лықәырԥс дымхьаҳәӡакәа аҩныҟа данцоз, лара лгәы
иҵхоз акы заҵәык акәын: Манча зегь идыруан, иаииҭаххар лыгәҭакы даҟәихырц иҽазикуан. Лан лаԥҭека аалыртын, хәшәқәак лнапы инанылԥсалан, лҿы инҭаршәуа, аӡы
рышьҭаҵо, илжәит. «Анцәа иџьшьоуп, изгәаӷьит!» – дагьҵәыуан дгәырӷьаны, ирацәаны
иаалжәыз зегь дыргоз џьашьаны. Лаб, адәахьы жрақәак дрылганы данааи, адәқьан ашҟа
дигарц шиҭахыз ллымҳа инҭишьит. Ахәшә анлылсшаз дақәикырц лҭахымызт, аха аҩны
даангыларц лгәы шаҳәоз лызцәыргомызт, дицны дцеит. Илжәыз уаҳа иаалԥырхагамхаӡакәа, аамҭа цеит. Ашә аиркырц, лаб данааҩналоз, лара деиҳәҭҟәыҟәланы
дыкҿатәан, лшьамхы иакәыршаны илкыз лнапқәа лхы рықәыжьны.
– Ибыхьи? Хьаа бымоума?
– Мамоу, – нагарҭа змамкәа зыгәкаҳара ҵаулахаӡаз лыԥшра змаз аӡӷаб узыршәашаз
лыблақәа ак рымҳәаӡо ихәаԥшуан. Аҭак игәы нанамгӡеит, аха дыхҭакны илыхьыз лызирҳәомызт, ҷкәынаки лареи ак еимаркзар игәахәуан.
Адәқьан ашә аркны, аҩны иааит. Иара игараж аҿы дахьынӡыҟаз, лара дааҩнашылан,
лани ланду идмырбакәа, маӡала аԥҭека аалыртын, даҽа ԥыҭк ахәшә лжәит, дшыцәоу
дыԥсырц, лиарҭахь дцеит. Илыдылкылацәаз ԥыҭрак илнырын, дынҭаҳәахаа дыцәеит.
Ашьыжьынӡа дҭынчын. Дааԥшит акы змыхьӡоз леиԥш. Аиашаз маҷк лхы лыхьуан. Адеколон иамуит, ахәшә иамуит ҳәа, дгәааны ахыҵакырҭаҿ акрахьырфоз днарывсаанӡа аԥҭека
днадгылахын, иаалԥыхьашәаз ахәшәқәа зегьы лнапы инанылԥсылахын, лҿы инҭалԥсеит.
Манча лыбла дыхгылан, дылԥырхагахарц шиҭахыз мҩашьо. Убри акәын лара аиҳараӡак
дзыцәшәоз. Ахәшә ашара лыбзи лҿаҵеи ишырзышьҭымхуазгьы, аӡы нрышьҭаҵо мацара, цыракгьы аанылмыжьит. Наком ахәшәқәа зҭаԥсаз Ношԥа аҭыԥ акәын. Даҽа ԥыҭракгьы
иара аҭыԥ иҭаԥсан, урҭгьы ҭылхит. Лаби лаҳәшьа аиҵби ахыҵакырҭаҿ акрахьырфоз данрывсуаз, аб иԥҳа лҿаԥшыларашьа игәамԥхеит, аха лылаҿимҭит. Уи дзыхҟьаз идыруаз
џьишьеит. Ланду акрылҿалҵарц налалҳәан, ахәыҟаҵарҭаҿ чак аалхит, нас ателевизор
ахьықәгылаз дныҩналоит, ачаххра лылшомызт азы. Дакхьан. Лыблахаҵ гьежьуан, лгәы
хынҳәуан, лхы шҭууазгьы иҭашаҟәан. Иаалцәымӷахан, адиван днықәтәеит. Лаб ашә
дшаалагылаз лбеит. Нас еибырҳәази иҟалази акгьы лгәалашәаӡомызт.
Ҭагалани аӡни рҽеҩшамҭаз, уажәи-уажәи амш аилалареи аилыҵреи иаҩызаха,
ҭаацәарак ргәалаҟазаара мызк аахыс имҩақәызҵоз Радоу лаҳәшьа аиҳабы Бароу дылзаан, аухантәарак наҟ-ааҟ еидтәаланы еицәажәон азала аҩныҵҟа. Ԥыхьақәа реиԥш акәымкәан, агәабзиара ҿыц изырҳашаз аӡӷаб илбон зегьы бзиа дшырбоз, убри азы, лаҳәшьеиҳабы лымацара лакәӡамызт, рызынтәык иралҳәарц дазхиан дзынҟьаз-дзынԥхьаз
нҭыршәаны. Шықәсыла илгәыҵалҵәахуаз аргама дазгәаҟуан уҳәартә, лхықәкы
анеиқәыбга, аҽаартра лзыхәшәын. Леиҳабы илаҳауаз аепизодқәа раҳаракырахь ианхалалак илзымчҳакәа, лылаӷырӡ лалҿыкьасалон. Усҟан ицәажәоз зегьы лгәалаҟазаараз
длыдгылозшәа, лхаҭа длыцҵәыуалон. Бароу аиҳараӡак дзыргачамкыз реиҵбаӡа Нара
дҭалырхарц лгәы ишҭаз, уи ақәкы анагӡара ишақәылкхьаз анцәырылгаз акәын.
Аҭаацәара рыцәамҭхаа иалҵырц агьрыгымкәан, аҵх агәҭа ааҩнашахьан, аеҳәшьцәа риарҭақәа ааиқәыхны ианышьҭалоз. Ашьыжь заа иаузгылахуаз. Аҽны усура усгьы ицомызт,
аб ида, ачарахь рымҩақәлара рҽазыҟарҵон. Амра акыр ҩхаланы, рхала иааԥшаанӡа,
аӡӷабцәа уаҩы дырԥырхагамхеит.
– Блыбааи шьҭа! – иахьышьҭаз ашә анаадырт, ан Радоу лызҿылҭит!
– Ашьыжьтәи быхәшә жәра багхеит.
– Мамоу-у! – ҿаалҭит аӡӷаб. – Иахьа хәшәы зыжәӡом. Ачарахь сцоит.
– Шьыбжьонтәи бымжәын, аха ашьыжь изыбымжәуеи?
– Аеи нас.
Аҽны ԥхынҵас Амра ԥхон. Иаацәырҵлак ргәалаҟаны адәы иаақәгылон. Бароу лҽеидылкылон. Уи лхәыҷы ланхәеи ланхәԥҳаи дырзынлыжьын, ирлас дхынҳәырц лҭахын,
лԥҳа, лан данылымбалак дыгәхьааганы, ҵәыуараны ихҭалкуан. Аб дыԥшын. Лаҳәшьцәа
днаскьаргар рҭахын, амашьына илыцҭалеит. Ан дрылабжьон иаарлас ихынҳәырц, ачарахь амҩа иқәларц иццакыр акәын. Даргьы нымхеит иахьнеиз, ахәыҷы дырбарц, аҩныҟа
илеин, маҷк иаалахәмарын, шьҭахьҟа идәықәлеит.
Ишынҭаацәаз ачарахь иахьцоз аб игәаԥхомызт, аха ани аҩны иаангылоз андуи,
рызынтәык еиццози ианеидгыла, мап изымкит акәымзар. Избанзар ачара зуаз заа рҭыԥ
ирхиауан изааишаз ҳәа ииԥхьаӡоз ауаа. Згәы иаанагодаз ишынҭаацәаз изнеишаз
рацәахарын ҳәа. Аха Махаз, Анцәа диныҳәартә, ишьаԥа бзианы иҭәит, имцхәыз ҭыԥ ыҟамызт, иамкыз уаҩ дгыланы рымбеит. Амш бзиа еиҳагьы иусқәа еиҿнакаан, ауаа
бахҵәаӡа итәан. Акәашареи ашәаҳәареи агырмыжьит иеизаз иҩызцәа. Иаргьы даара
ҳаҭыр иқәырҵон. Иҩызцәаз аиҳараӡак аибашьраан дызцыз ракәын. Усҟан архәҭак
деиҳабын, аџьабаа ду ибеит. Аӷацәа рымацара урҿагылазар, иубаргызи, аџьамыӷәа
ухҭаргон аҩныҵҟатәи аиҿыхарақәа. Убарҭқәа зегьы иаргьы игәы иасхьан, ахәшәтәырҭаҿ
аарла еиқәдырхахьаз иакәын. Ус агәыԥжәара даҽазнык ианизкашәа, иаанхоз шиакәмыз
дзыхәшәтәуаз ицәырымӡеит. Анцәа иџьшьахартә, ари аҽны иара изы ныҳәа дуун, жәларык игәарԥ иахьықәгылаз даргәырӷьон.
Нара, амашьына илалбаазижьҭеи, лҩызцәа рахь иныҵашәкәа хәмарра ицаз,
иантәашаз Радоу даалыдххылеит. Уи Манча дшылбаз маӡала илалҳәон. Аиҳабы леиҵбы
даалгәыдлырӷәӷәалан, длыгәӡит. Абри бзиа дшылбаз уажәраанӡа цқьа ишԥа лзеилымкаауаз! Лара илдыруан уи арԥыс ачараҿ дшыҟалоз, ихала иҽылирбарын ҳәа дгәыӷуан, макьана дмааицзар ҟаларын ҳәа дхәыцуан. Нара уи дналырԥшит иара дахьылбаз. Иаргьы,
иҩызцәақәак дахьрылагылаз дрылымҳәҳәо, лара лышҟа дыԥшуан, лылаԥш наиқәшәар
иҭахны. Иааигәара неишьа лымамызт, иара арахь дышзымааиуаз еиԥшҵәҟьа. Рылаԥш
ахьааиқәшәаз ргәқәа арҭынчуан. Ран, ры
гәҭа дыртәаны, аԥҳацәа налыватәеит. Рҿаԥхьа
ахәыҷқәа раҳәшьаду дтәан, уи џьоукы лыцын. Аб ахацәа рахь дыҟан. Ԥара иакәзар –
иқәлацәа дрылатәан. Амырзакани адаули рбжьы анаага, зегы еилыркаауан аҭаца ашьаԥа
дшыҵаргалоз. Аҭацаагарашәа «Радеда» уаҳарын ҳәа уҟазу шьҭа. Ашкол аҿгьы иаауҭахыз
зегь даҳмырҵози иахәҭаҵәҟьаз ада. Амшын цәқәырԥа шышьҭыҵуа еиԥш, аишәа иахатәаз
ҩагылон, рнапқәа еинҟьо, аҭаца дрылсуанаҵ. Гәырӷьарыла днаскьаргон. Ақәчага
еишәақәа дрыбжьыганы, ашьаԥа ҩныҵҟала дакәыршаны даныҵыргоз, икәашоз адәаҿы
иааҭгылан, акәашара ҭарҵаӡеит.
Радоу дкәашарц лҭахын, аха дахьтәаз рылҵра дацәыԥхашьон, лчымазара анырра
макьана иӷәӷәан, акыр аҽарԥсыҽхьазаргьы, дыздыруаз ддыркәашарцгьы рҽазыркуамызт.
Акәашацәа агәарԥ ахь инеин, аҩнеихагыла аҿаԥхьа иқәдыршаауан. Аиҳараӡак ахәыҷқәа
ракәын уа еилакәашоз, ааҭгыларак рымаӡамызт, ршьамхы ааԥсаӡомызт азы. Акрыфараажәра ааихсыӷьымҭахь аамҭа неирц агьагмызт, анар-ара иҩагылақәаз ҟалақәахьан,
џьоукы шьҭа иқәҵқәаргьы цәгьа ирымбо иааилагылон. Уарҭан амцхә атәара бзиа ибалаӡомызт, дзыдтәалаз ихәҭаз нараҳәаны, ашьаԥа азааигәара имашынахь днеит. Амра
ҭашхьан азы, ашәқәа аартны иаанижьит. Иҭаацәагьы ааидизалахьан, иаҳәшьа Гәына
днарыдкыланы.
– Махаз абзиараз ҳәа наиаҳәаны, ҳцалап, – нарабжьеигеит иара.
– Аеи, – дақәшаҳаҭын Ианга, ачара ашьҭахь аҩн ус рацәа зызԥшыз.
– Макьана ҳцону? – Радоу иаалцәымӷахаз лзымӡеит.
– Шьҭа хәыҷы-хәыҷла ауаа ықәҵуеит, иҳахәҭаз ҟаҳҵеит, ҳзаангылари? – лаб инароуны лхы иҭаигалон ицар иаҳа ишеиӷьыз.
– Акәашара иаҿуп, сара сымкәашаӡакәа сцома, – уи, лгәырҵҟәыл аалмырԥшызижьҭеи, лдунеи ажәызшәа лгәы ишабоз лымӡеит, дагьаарыцҳаушьарын
илҳәашьаз ала.
– Унан! – лҿаалхеит Гәына лашьа иԥҳа лахь. – Бара, бкәашарц бҭахны, бынкыланы
бҳамоума, баалеи арахь!
Радоу длыманы, агәарԥ дынҭалеит, еицгәыԥны иқәыз ахәыҷқәа дынрылалыргылеит.
Ҷкәына жыцәк даақәгьежьын, длыцкәашарц даалывагьежьит, уи нарха имҭакәа, арԥыск
дылзаақәлеит. Лара лыкәашара ныҟәашәа уажәи-уажәи илԥсахуан, амузыка аритм
иақәыршәаны. Лани лаҳәшьеи имҵәахӡакәа иччон… Лаб илаӷырӡ игәы иқәыжжуан, лыблақәа лчымазара уаҳа ишырхымҵыцызгьы, аԥсҭазаара иаҳәоз абри аӡӷаб ауаа шьҭа
дырхашҭхьазаарын. Знгьы ахацәа иаҳа ргәы ԥшқамзи. Аӡӷаб даҽа арԥыск дааимеидеит.
Рыкәашашьа ныҟәашәа даҵамхарц, дықәын лара, амала, лхы дшақәԥозгьы,
ишылцәыцәгьаз аалнубаалон. Аԥхӡы шаалықәнаҭәазгьы, дықәҵуамызт, лԥсы лшьарц
акәашацәа даарылҵыр, ҿыц нрылагылара дақәиҭырымтәуазшәа.
