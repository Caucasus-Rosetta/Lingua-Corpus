Рауль Лашәриа
















Слахьынҵа аҿаԥхьа

Ажәеинраалақәа



























Аԥҳәыншәҟәҭыжьырҭа
Аҟәа – 2013





Рауль Лашәриа аԥхьаҩ идигало, «Слахьынҵа аҿаԥхьа» ҳәа зыхьӡиҵаз ишәҟәы еиднакылеит иԥсадгьыл, иџьынџь, идац-ԥашә, уаҵәтәи рԥеиԥш азы имоу ахьаа-гәыҵхақәеи агәҭахәыцрақәеи знубаало ажәеинраалақәа. Урҭ рлирикатә фырхаҵа дарцәом, дартәом аҭоурыхтә цәқәырԥа иҳәаԥы-ӡыԥуа иалоу Аԥсни уи адунеиеибаркыреи рлахьынҵа. Апоет иажәа даҵаҽырбом, ихьаақәа зегьы игәаҵаҟынтә иаауеит.













































Аԥсуа ида аӡәгьы дсыздырӡом

Дсыздырӡом Абзыԥуа,
Дсыздырӡом Абжьыуа
Исыргаӡом сыбжьы уа,
Издыруа аӡә иоуп,
Сара сзыҳәан дынцәоуп:
Аԥсуа хаҵа,
Агәеицамк,
Аԥсуа хаҵа, – 
Афырхаҵа, – 
Згәы хәашьым,
Згәы ҟьашьым.
Исыргаӡом сыбжьы уа,
Сцоит мҩак сыбжьыууаа,
Сырхашҭзаргьы абжьыуаа,
Сгәы нхом уи азы.
Сырхашҭма  абзыԥқәа,
Сҭаршәын урҭ рыкәа
Абжьыуагь дсыздырӡом,
Дыздыруеит иаԥсыуоу,
Сзыхгәаҟуа, исыуоу,
Уи иоуп сызҭаху, 
Сџьынџь иаҭаху!
Абжьыуареи абзыԥреи
Жьи-наԥхыци – схыбреи,
Саџьал наҟ сахшәырԥеи.
Шәара ишәеиӷьу избеи.
Сара исеиӷьу ижәбеи.
Абжьыуареи Абзыԥреи –
Изцу схьааи сымшреи.
Дсыздыруам Абзыԥуа,
Дсыздыруам Абжьыуа…
Исыргаӡом сыбжьы уа,
Сзықәгәыӷуа аӡә иоуп,
Сара сзын дынцәоуп.
Иабзыԥуа абжьыуоу
Аԥсуа хаҵа, Афырхаҵа.


Сыдгьыл зқәыршәшәоит

Зкәадыр зқәырхыз,
Зыӷәра зҿырхыз,
Аха зызқәа
Аԥхӡы аламбац
Ҳаԥсуа ҽыҩԥшӡа,
Ҳҽыҩ шьамхыҵар
Уеиԥшха,
Сыдгьыл,
Узызқәыршәшәазеи?
Сара сшымшәогьы,
Сызуршәазеи…
Сара угәра згароуп,
Ухаҭа сыгәра угароуп,
Иаҳзеиԥшу ԥхьаҟа цароуп.
Ҳанзымца – зегь мцуроуп.
Зкәадыр зқәырхыз
Аҽыҩ шыҟац иҟоуп,
Ишыҟац иҟоуп уи ашьамхқәа,
Аха аӷәра иаҿырхыз,
Аӷәра ирӷьычыз,
Ицәбаалоит ақәа.
Аԥхӡы злырхыз,
Сыдгьыл – уара сҽы – 
Уԥхӡы улабан
Ушымҩахыҵра
Ԥсыуак иҩнаҭаҿы.


Алабжыш

Аӡәгьы дсыхьҵәыуом, аӡәгьы сихьҵәуом,
Атәым лабжыш сара исҭахӡам.
Ауҳәан-сҳәан жәырҭқәа сџьынџь иахзырҵәо,
Уи амц изжьо дысҭынхаӡам.

Тәым лабжышла сара сырҵәыуо
Сылахь икыдумҵан, Анцәа.
Сгәырҩа ацәашьы мчыла исырцәоит,
Арахь срыгәҭылакуп аԥсцәа.

Арахәыц иаҵдаз ԥҵәеит сҭесԥыҳәгьы
Сыҩны иҩналоит сымч змырхо.
Сҟаумҵан уара, Ҳазшаз, сумыҳәои,
Ҿыуаарала сыхьӡ дырххо.

Снышәнап, снышәнап, уара уда
Нхашьа шсымам усгьы иубоит.
Адәы сықәзаргь хыда-гәыда,
Уара лабжышла  сукәабоит.


* * *
Сыҿхаччо мыцхәык аԥсшәа сҿацәам,
Аӡәы игәы сырҷыдарц зынӡа исҭахӡам.
Шықәсылагьы шьҭа усҵәҟьа сҿацәам,
Сдунеи шаҟьшаҟьа ус ҭынчҵәҟьа сахӡам.

Сиак ыҟоуп сара сырзанымхкәа сызну,
Бӷьыцк сыхьӡ  шаныршәлац ианыршәлоуп џьара.
Схы сгәашаха схала амҩа сызну,
Изыхьчо мчык шыҟоу здыруеит сара.

Бӷарҵахьы сыԥсынҵри саџьали еиқәԥоит,
Акәаԥ ргылан макьана ихсыркәшом сцәаҳәа.
Уаҵәтәи амшаз сгәы шшабац ишабоит,
Изуам ҷынк схырҟьар уӷәкаҿ сҵаҳәа.

Хан хьыҵәцарак сыҩналарц смеихац,
Сқәацә хәыҷ са сзы иԥсынҵруп, исуахҭоуп.
Скылгоуп убас еиԥш аԥсҭазаара аихац,
Сышьҭа аӡә дхылан ддәықәларц ихәҭоуп.


Ауаҩы тата

Аԥсҭазаараҿ уи дуаҩ татоуп,
Зегьы дырнықәуа ихы ҟаиҵеит.
Имԥын иқәлаӡом ишәарҭоу,
Убас, убас игәра ргаӡеит.

Длацәҟәыс-шьацәҟәысуа, ауаҩ тата,
Изҳәом сыцәгьа изхара.
Схәышҭаара ахәа, исыхьтатоу,
Исымхны  иеиҭоит ԥшак хара.

Исыцәнымхошәа қаҷааи ҩысҭааи,
Еснагь исҿаччошәа сирбоит…
Урҭ рӡыхәашь знык са сзырааит,
Нас снапала сҵеџь счаԥоит.

Ауаҩ тата еидарак даҵоуп,
Игәырҩеигом уи суахҭа.
Амц ныха дныҳәо дамҵоуп,
Сшәоит синыҳәар ҳәа схаҭа.


* * *
Адунеиаҿ сара акалашәа сшами,
Иахьанӡа саазгаз сызхылҵыз рхыԥшами.
Избоит мыцла еибарку дшыҟоу дшамшамуа,
Дҳаракны ажәҩан дышьҭнамхыргьы шамуа.

…Цәаныррак аԥхыӡ хаа бзалымҵуа бшалоу,
Ибцәызӷьычуеит бсаркьа сыгага зныҷҷало.
Бызгоит бышьҭыхны сыбӷа ԥҵәаӡаанӡа,
Џьанаҭ тәарҭа дгьылкаҿ бнаган бсыртәаанӡа.


Ианеихызҩо сылацәа

Ианеихызҩо сылацәа,
Аԥсшәа расҳәап срылаҵәан:
Сыбла ихгылоу сгәылацәа,
Схәыцра иалоу сыуацәа.

Ах, сара ахәыларцәа,
Исхамшҭи слахәылацәа,
Сцарц зҭахыз снарылацәа,
Ахгыла-ҿгыла гәҭылсацәа.

Шәҽабашәҵәахи, сыԥсыцқьақәа?
Ишәыриаш сшьапы – ицаркьуа,
Шәнапала еихыжәҩа сылацәа,
Нас зны иааип сыуацәа.


«Уҳәа егьырҭгьы»

Сыхьӡ рҳәозар ҳәа игәы хыҭхыҭуа
Аизара дуқәа рҿы днеиуеит,
Аха аҿаԥа рҿалазшәа, иара иҟны
Ианнеилак,
«Уҳәа егьырҭгьы» аздырхоит.
Ателекамера аблақәа лацәҟәысуа
Иԥшра-исахьа иавсны ицоит.
Насыԥс ишьоит  телела
Иԥҳәыс дылбар, ихшаз дырбар
Ддырҽхәар,
Игәы ҟарҵар,
Аха цас ируазшәа, уи датәарбом,
Арахь ашәҟәқәа ҭижьуеит,
Џьабаа игым, дышәҟәыҩҩ цәыблагәым,
Аха «уҳәа егьырҭгьы» аихац
Дҭахеит
Ҵлакашәара амраҿ иқәра неин,
Игәалақәа
Рацәахеит.
«Уҳәа егьырҭгьы, уҳәа егьырҭгьы»
Маҭҵас иҵәииҵәиуа ишьапқәа ирыкәшан
Дыркуп деимлагәа…
Роман ҿыцк аҩра даҿуп
Аԥхӡы иҿыкәкәа…
Зыхьыӡқәа рҳәац урҭ рыхьӡқәа рҳәоит,
Идырҽхәац, урҭ дырҽхәоит
Апремиа згац, рымгәа ԥжәо,
Апремиа ргоит,
«Уҳәа егьырҭгьы…»
Угәы  зԥужәозеи уара?

Зны Аԥсны ианыҵхьаз

Зны Аԥсны ианыҵхьаз,
Уажә анҭыҵынтә иааз,
Иукәыхшоит, уакәыхшоит
Удгьыл-узбаз.
Сажәақәа сроуыр,
Ирықәлом ҳаҭыр.
Ҳәатәыс уӡбахә роуыр,
Иаҭа асы уҭанасыр,
Узыхьчаша дабаҟоу
Ҩынтә ухҵәаны?
Угәы лаша Аҟәа
Иазкыдҵа еҵәаны.
Ухала амҩа уанызаргь
Уҟамлароуп уаӡәны,
Дабызаргь, данызаргь
Дабдузаргь, дсабизаргь
Аԥсадгьыл аҿаԥхьа
Зегь еиҟароуп,
Егьырҭ зегь уаароуп.
Сык ҳҭанасуазаргь,
Арахь ҳагәқәа шьала
Иҭәны дара еисуазар,
Иҳачҳап, зегь ҳачҳап.
… Фышә шықәса зхыҵуа
Уаргьы саргьы ҳҵеиџь,
Ҳааннажьуам, ҳааннажьуам
Ҳабӷақәа реиџь,
Зны, Аԥсны ианыҵыз,
Уажә анҭыҵынтә иааз,
Уакәыхша, иудкыл,
Удгьыл – Узбаз.


Ахаҳәқәеи ахаҿқәеи

Лгәаҵан еизыкәкәазар акәхап
Лгәалақәа.
Тәым бызшәала рҿаалырхеит
Лажәа-хҿа
Кәампақәа,
Лажәа нышәгәалқәа,
Ажәа хьанҭа хаҳәқәа:
«Уара уӡӷабцәа
Шьап кьаҳәқәа,
Ма шәарҭ ахацәа марахәқәа
Сшәеицәазар, сҽыкнаҳаны 
Сҽысшьуеит сара.
Исҭахӡам уара умалқәа,
Сшьапы ԥшӡа каламқәа,
Шаҟа еинаало
Удыруеит уара.
Џьарантәи исоуа
Сара асаламқәа,
Идрааигәоит, издыруеит,
Усгьы суахҭа,
Ус шакәхо удыруеит
Уара ухаҭа.
Узысгәаԥхаз сеидру,
Уара ҿеиқәаҵәаа
Хьӡыда-ԥшада иавоу
Амшын аԥшаҳәа.
Уавсны ушԥацои
Сыԥшӡара мшаҭа,
Уара гәаҵәаҭҳәа.
Сгәеилашра иазмырҿыхаз
Уара иԥсхьоу 
Планетоуп,
Уахьцалакгьы, иудыруаз,
Уакуеит са сшьацҳәа».
… Аҭак лысымҭеит,
Аҭак лысымҭеит,
Сыԥсхьазар, сыԥсхьазааит,
Быԥсы ҭазар, иҭазааит,
Иԥарԥалыкьха иқәзааит,
Уи Кәтол ду адәы.


Акәалаа акәакь

Сымшқәа кәалааушәа икьакьоуп,
Сыхьӡ зынҷабло иара акәакьоуп.
Схы-сҿы зныҷҷало цәыхәашь саркьоуп,
Уи сазгәакьоуп, исызгәакьоуп.
Ҵәы-мыждак сыбла ихыслан,
Санкаҳа амҩан са сшьацәхныслан,
Еихаҿаҳәан сшьапи смахәари…
Лари-Уаари Хази-Чхәари.

Сҩызцәа дуқәа сырԥхашьама?
Сыргәалашәама? Срыцҳаршьама?
Аӡбахә рҳәама Лари-Уаари,
Лари-Уаари Хази-Чхәари?

Дысхыччарц дашьҭоуп исҩызаз анкьа,
Иахьа ицәажәо кыр зҽырԥагьа…
Сыхҭалкит аҩсҭаацәа рангьы,
Иҟыжуа исхаԥыруеит ҟәараанкгьы.

Схы-сҿы зныҷҷало цәыхәашь-саркьоуп,
Уи сазгәакьоуп, исызгәакьоуп,
Сыԥсҭазаара хаам, икьакьоуп,
Сыхьӡ зынхало акәалаа акәакьоуп.


Амаҳмызқәа

Сқәыԥшын, сықәын адәы скаткато,
Аҵыс шысымшьуазгьы, исҭаххар, абла ҭысхуан.
Уажә сыблақәа ирхаҳалаз иарбан каҭоу,
Сылашара – зда сымам-аргамаҵәҟьа исымхуа?

Шьаҿақәак рнаҩс ихәашьхоит ахаҿқәа,
Сзеигәырӷьоз, исықәгәырӷьоз сбарҭам.
Имҩасит сантәаз сара аҵых ду ԥҽуа,
Цәаҳәақәак ылабылгьоит, сыргәаҟуа, са сиарҭа.

Схы сҷаԥшьоит схала, аҵых ду ԥҽуа,
Ҳәынаԥк хәмаруа икыдбӷьаҭлоит сызқәа.
Иҭакьыркьыруеит слымҳа, исҟәамҵӡо, аҽқәа,
Ираасырхошәа урҭ сахьҽыжәу амаҳмызқәа.


Уи Анцәа дхалҵон 

Марина Цахнакьиа – Ажьиба 
Илыхьӡынҩылоуп

анцәа дхалҵон Марина, Анцәа дхалҵон,
Имаалықьцәа лдоуҳа ашҭаҿ иҭалҵон.
Дԥыруа гәыла Шарԥыеҵәа даҵан,
Дгьыли жәҩани лара лзыҳәан иҭацан.

Шәышықәса нылҵыргь Марина дажәуамызт.
Лара дыҟамызҭгьы Анна дзиуамызт.
Аҟәа даныҟаз, ма Акәасқьа даныҟаз
Поезиан шьас лдақәа ирҭаныҟәоз.

Лҿабызшәа акалашәа ихаан, иҳаҭырын,
Лыламыс аҽыхәа ԥшӡа еснагь икәадырын.
Уи аҽыхәа дхьанарԥшит Ажьиба Енвергьы.
Рашәақәа здыруа Ажәеиԥшьааи Аергьи.

Мгәыӡырхәеи Акәасқьеи рӡиасқәа еилалеит.
Урҭ дырҭаӡсо Анна ссир дҭалеит.
Лара илыхдырԥом ҳашьхақәа рылаԥш,
Дрыхьчароуп, дрыхьчароуп, дрыхьчарами рбырлаш.

Даҳнырит Марина, наҟ ҳалаԥш даныҵашәа,
Џьара икыдхалт ишнеиуаз лиеҵәа кыдшәан,
Иаҳтәым дунеикаҿ лдоуҳа ашьҭыбжь ҳаҳарцаз,
Маринеи Енвери рыԥҳа илызҳарцаз.

Марина иԥылҽуам лыԥсҭазаара асаркьа,
Икналҳаит наӡаӡа Акәаскьа, Акәаскьа.


Хаҵаҵас 

Ԥҳәыск днасыдгылт аԥсраҿы,
Каҷырақәак анын лхы-лҿы,
Лхаԥыцқәа еиқәжьакца икаԥсахьан,
Ауҳәан-сҳәанқәа иҵжәа иргахьан,
Дцәажәо лҿаалхеит, дысҭынхазшәа,
Сгәы кыдызххьаз хылтит «лашәа»:

– Уԥҳәыс дыбзиоуп, – лҳәеит лара.
– Иухшаз бзиоуп, – лҳәеит лара,
Аха уҽеигәышьам уара,
Ижәны уқәуп аҟәара.

– Ус ахьсабҳәо, – сҳәеит, – ҭабуп,
Макьана схаҵоуп, са сабуп.
Бзанҵык сҽеикәсыршом маҭҵас,
Исыгу сыгуп хаҵаҵас.


ТАиф иахь

Таиф, акгьы схарам,
Уаргьы акгьы ухарам,
Иухашҭзар сгәы аԥхарра
Иуцәызӡар сгәа аԥхарра,
Иудысҵом харак
Исымам гәынхарак,
Иаҳа иузгәакьақәоу цәырҵзар,
Урҭ ражәа хыркызар
Акгьы сҳәом, акгьы сҳәом
Иузмырҿыцуа аиҩызара
Узыхьчом, еиқәхом.
Исыжәло аԥша кылҟьа,
Ицәгьаз ахылҟьа-ҿылҟьа,
Уара уахь уи сымҩа
Азеихҵәом, Таиф.
Ҳаиҩызара амшынду
Иҟәандаӡа иӡаауп
Сцәеижь зегь ӡыф.
Таиф, узаҵымԥрааит
Аибашьра ачалт,
Аха уԥсы лаша аҵԥраан
Ажәҩан иаҵалт илашо.
Уԥсы лаша хьӡырҳәага
Ҳаракыроуп изызшо.
Саргьы саҵԥрааит
Аибашьра ачалт,
Сыԥсраны сахыԥеит
Аџьалк.
Адәы сықәуп сыԥсы ҭоушәа,
Иҭамшәа,
Макьаназ ус сааиуеит
Сымра ҭамшәац.
Таиф, ухьӡ иаззырҳаша
Ҟалааит,
Анкьатәи уҩызагь
Харантәи дыԥшлааит.


СхәыҶра  гәырӷьахә

Схәыҷра гәырӷьахә
Анцоз имҩасны,
Санааӡоз сыҩны ахьаӷә,
Иҟалозма сгәы акы алсны,
Исымаӡамызт хыхьи-гәыхьи.
Сцон уҳәан-сҳәан ӡытҟәак
Сырсны,
Аԥсҭазаара агәхьаагарак
Сылсны.
Аха ашәа сҳәон
Сыбжьы ркаҩны,
Тымитышак
Џьара саҩсны.
Сыхбыџра гәырӷьахә
Анцоз исаҩсны.
Ианыҟалоз сгәы
Акы алсны,
Изгарызшәа сара
Аԥхьахә,
Ампыл адырсыло
Аҭӡамц
Ахьаӷә,
Сыхәмарра сгәы
Ақәԥҵәомызт,
Ҵәыргылак смахыԥаргьы
Суӡомызт.
Сқәыԥшра гәырӷьахә
Аҽыҩ санҽыжәла,
Мца қьоуқьадк
Агәақь ҳәа иансыжәла,
Саныгәаҭеиуаз сыцәа ҟьалан,
Зынгьы сандәықәлоз
Схабжьаҟьалан,
Сыҽсыриашон сара схала,
Ӡыхәашьк салҵны сцон лыԥхала.


* * *
Ицқьаӡазшәа збон са сыжәҩан,
Арахь аҵкарқәа зегь хәашьуан,
Салан Аҟәа, иҭҟьазшәа сыжәҩа,
Шьоукы сыцәнымхо игәыцхәгәышьуан.

Стәашьа, сгылашьа, сыԥшышьа,
Сныҟәашәаҵәҟьа – зегь рххатәын.
Доуҳамчс исымаз – са сырхнышьна,
Амца иаӡрыжәуаз хьчатәын.

Сыԥсҭазаара, дад, сыԥхоумшьан,
Сыжәҩа хьызҳәоз рацәахеит.
Сӡыхь уахыччо унапы ҭумшьын, - 
Усҟан зегьы среицәахеит.

Саҵаԥшуеит сара сыӷныжәҩан,
Сыӷныжәҩан ацлабуеит мра цеи.
Исышәҭ ҵәыцак ашәҭыц зхыршәло,
Дысныҳәоит ҿыц ииз аҵеи.


ЗҾабахә  нҴәаша

Зҿабахә нҵәаша сара,
Зҿабахә,
Саҿахазшәа сҟалеит
Абахә.
Сҳақьԥсықьуа
Сызцом хара,
Ԥсшьахак сымам
Сызхара.
Зҿабахә нҵәаша сара,
Зҿабахә,
Ирҳәоит схымҩаԥгашьа
Аӡбахә,
Џьоукы сдырҽхәоит,
Џьоукы сдырџьоит,
Сара аџықә-џықә
Сыччоит
Зҿабахә нҵәаша сара,
Зҿабахә,
Сгәаҟуеит исымаӡамкәа
Тәамҩахә,
Исҭахуп зегьы
Срыхьӡарц.
Шьхарԥык саҿысны
Џьара сцарц,
Зҿабахә нҵәаша сара,
Зҿабахә,
Исыҵахжәеит сзықәтәаз
Амахә,
Аӷьеҩҳәа скаҳан
Сшьапы ԥҵәеит
Сылахҿыхра.
Убраҟа инҵәеит…
Қәоурак ашьҭахь
Кәарак сыжәлеит,
Сызмырт шьапыла,
Снеины сҽыжәлеит
О, исхыччап,
Дад, иага,
Акәара ччиа
Санага.
Зҿабахә нҵәаша сара,
Зҿабахә,
Сзаҿахазеи
Сызхамло
Абахә?


АаԤынраха

Схәыцра пылҳаҭ еиқәарақәа аннымҵәо,
Сыблақәа амцаԥшь рхылан ианбылуа,
Быгәнаҳашьан бсырҿыхаӡом баныцәо,
Ишсымац макьана исымоуп сгәы збылуа.

Быгәнаҳашьан бсырҿыхаӡом баныцәо,
Абжьы гозаргь быхәда быцәаз, сымш, бхааӡа.
Ӡымшынк сыжәлоз сагарцаз уи хышхыҵәан,
Цәашьык акуеит сгәаҵан иххаӡа.

Абжьы гозаргь быхәда, быцәаз бара ԥшьаала,
Ҿыц аибадырха ҳамаӡам ҳара.
Ҳазцом мариала ҳаԥсҭазаара неихшьала,
Ҳаԥсы хьыхәхәо ишалоу Аԥсынра.

Быхәда абжьы сазыӡырҩуеит, иҿысҭӡом,
Сгәы иҭагьежьуеит Тиутчев ицәаҳәақәа…
Рыбжьқәа цазшәа арбаӷьқәа еиқәҿырҭӡом,
Иҿыҿуа саанда иавоуп аҳәақәа…

«Аԥсҭазаара асааҭ ҿахҵәа анааилак,
Адгьыл наҟ ианцо маха-маха,
Ҳамч зқәымхо ӡымшынк  анаҳиааилак,
Ихаҿсахьа ибап ҳазшаз уа дҿаасҭаха».

…Быцәаз, соуԥшәыл, быхәда абжьы галааит,
Ааԥынраха аԥхыӡ ԥшӡақәа ббалааит!...


Мҩадук аихҴәара

Убра, мҩа дук ахьеихысҵәо,
Саҳәшьа ҭакәажә ԥшӡак дынхоит.
Ихааӡа лҿабызшәа ихышхыҵәо,
Сыкәа иҭаланы сарԥхоит.

Абри амҩаду ԥшӡа ахьеихуҵәо
Смаҵура хьыӡ гәаҟ сыхьчоит.
Схы сымагәыхьха, санызмыцәо,
Мацәыск ҵарыҵыруа исҿаҷҷоит.

– Уаҳәшьа дузӡатәуп, сашьа ҷыда,
Аҩныҟа усызнамгеит ҽнак…
– Ус ахьԥабҳәо, саҳәшьа ҷыда,
Ҳарҭ еицаҳтәуп хәышҭаарак.

…Еҳәшьа ҷыдеи Ешьа ҷыдеи
Мҩа дук неихҵәа еибабаӡом.
Еҳәшьа ҷыда Лашьа ҷыда
Лыҩныҟа днеир каџьбеик иуӡом.


* * *
Ҵысхәык сеиԥшхама, хлаҳәада?
Сласцәам, иараби, схьанҭам.
Дгьыли-жәҩани, ах, иахьеиду,
Избарцгьы сашьҭам, иагьсыхәҭам.

Сара сызкылыԥшра аҵыхәа
Анынҵәаша анцәа идырп.
Адәы сықәларц сыбӷа еиҵыхны,
Сымшәаӡакәа сҽы скәадырп.

Схы збоит сыҟоушәа мҳаџьырра,
Арахь Аҟәа агәҭа сынхоит.
Сылхо сшылоу амалаҷырра,
Сыхшыҩ хшыҩда сҭанархоит.


ХанҬыжәи аҚыжәи

Лара – бла ҭеиқәаҵәаа – Хынҭыжә,
Итәҩасырц зҭахыз сара – Ақыжә,
Ҳхәыҷқәан ҳҩыџьагь, ҳхәыҷқәаӡан,
Лара дгаӡан, саргьы сгаӡан.

Зыхцәы еилабыҭәыз уи Хынҭыжә,
Зшьапы хырҟьаҟьаз сара – Ақыжә,
Маҷӡак, маҷӡак слеиҳабын,
Шьыжьла санылбалоз – мшаԥын.

Лгәашә савсны ашколахь сцон,
Хынҭыжә ла лтәала ашәа лҳәон:
– Ашколахь уцоума, мшәан, уара,
Мшәан, уаҟа иуҵоума аҵара?

Сара макьана ашкол сҭаӡам,
Ҵәҵәабжьык сарҿыхарцгьы сҭахӡам.
Икнаҳауп суаргьала гьало,
Сақәтәан сгьалалар ҟамло…

Ишсаҳауаз Хынҭыжә лыбжьы,
Ашколахь слывсны сцон шьыжьы.
Шьыбжьон саныгьежьуаз смах-ԥсах,
Ашәа сышьклалҳәон иаҭах:

– Уара ашколаҿ аҵара уҵоит,
Ҳара џьмак ҳамоуп, гәыж-мыж ҟаҳҵоит.
Сара исҿарҵоит ахырҵәы рҵәны,
Мҩак уаныз уара узаҵәны.

…Сгәы ԥылжәон Хынҭыжә, Хынҭыжә
Атәыҩа хыҵәраар ҟалозма Ақыжә…
Дшысхыччоз збон абни аҭысҳаԥ.
Схәыцуан: баанҿаси цқьа ибызҳап.


АкаЏьбеи иашәа

Ицәа дҭалоит дкамаршшоушәа,
Дхьаԥарчушәа деикәаҳәуеит,
Аӡә дирџьошәа, аӡә дирҽхәошәа
Анахь днаҳәуеит, арахь дааҳәуеит.

Аӡәы ицимжәыц уи  ҵәыцак,
Имҩа – икабинет-иҩны.
Ибоит ишихыччо инцәыҵак,
Ибоит дшырымбо дуаҩны.

Акгьы схарам. Акаџьбеи уарбажә
Ашьапхыцқәа дыркуп дырххо,
Данԥсы ианду аҭакәажә
Иҩызцәа ирзымԥшааит дахьынхо.

Ллеишәа цәгьоуп иԥҳәыс Анҭица,
Илымаӡаҵәҟьам уи хәарҭаԥшь.
Лҿы дҭаԥшлароуп… Еиҵалеит ица,
Дашьӡеит, дашьыхаҭеит ақашь.

Ибоит: икаџьбеира дзалҵуам,
Игәы акы иареиџьуеит еимлаҳәах.
Еҳ, иаб даԥсыуа хаҵан,
Дирҽеиуан димазҭгьы иаҭах.

Ихшаз иҷкәын заҵә дҟамландаз
Иара иеиԥш иԥҳәыс длыцәшәо.
Икаџьбеирагь ихьымӡандаз,
Иҟаиҵо дҟаланда игәы иҭашәо.


Хҩы-хҩыла

Ауаҳәан-сҳәан ӡымшын сынхыҩрыла,
Схы ахьынахо сцарц цәгьа избом…
Шәеидымгылалан хҩы-хҩыла,
Шәытыӷьтыӷьра аҵыхәа ԥҵәом.

Сажәа сҿырԥаауеит исыжәлан,
Иқадақьуеит амитә рҿио.
Иаазхәаз дарбан, мшәан, ахыжәла,
Иаҳгәыдиҵо иарбан хҿоу?..

Сыԥсы, ҟаитанҵас, ԥсыуарала
Аҽсыкәыршан иаҿуп схәырра.
Адәы сықәзаргьы гәырҩала,
Избоит сымҩа шцо хара.

Схы сыхьчароуп сынхаҩрала,
Исымаӡам аӡәгьы игәаӷ.
Сыӷба мцароуп инхыҩрыла,
Иашаҭароуп исымоу агәаӷь.

Хтыӷьтыӷь цәажәара хҩы-хҩыла
Саргьы салахәуп агәҭа.
Аԥсуа иҭоурых ҿыц ихҩаалан
Исызҵагәышьом сара шьҭа.


СажӘымҬыҽха

Акгьы сашьҭам сажәымҭыҽха,
Исызхоит саб рыцҳа иуаџьаҟ.
Сажәымҭыҽха, сгәы зырҿыхо
Сымоуп, сашҭа – са сбираҟ.

Сгәырҩа аӡы хьшәашәа саҿыхәо,
Сыҩнагьежьуеит сыҩнаҭа.
Ишызбац ԥхыӡ избоит аҽыхәа,
Икьыркьыруеит уи иаҭа.

Дунеи мшынкаҿ сыҵәгәыр хыршәлан,
Ԥсыӡк скырц сара сеихом.
Сџьынџь сахуп гәырк аҵа скылшәан,
Сымҩашьо издыруеит, шьҭа сҭахом.

Сџьынџь, уԥеиԥш ҿыц ирххатәхома,
Маха-маха уеимдырххоит.
Исырҭаз суахәамахьӡы сызхоума,
Сажәуазаргь гәыла са сҿахоит.

Суахәамахьӡ смыхәар ԥхьаҟа неигас,
Сжьырныҳәахьӡ сымоуп, ишәаҳау.
Саԥсшәа сыцуп матанеигас,
Убри ауп сныхақәа иреиҳау.


Илафушәа-илафымшәа

Макьана исықәӡам ааԥсара,
Аха сахаанхеит схахәы акаԥсара,
Маҷ-саҷк схаԥыцқәагь ркаԥсара,
Уиҵәҟьа сзычҳауам сара…
Арахь сыхшыҩ аҭыԥ иҭоуп,
Макьаназы уи хәарҭоуп.
Икәадам усҵәҟьагьы сшьамхы,
Исрашәартә сыҟоуп са сымхы.
Хьаас искым: ҳзынио ҳаниоит,
Ҵаҳәарҭакаҿ зны ҳаиниоит.
Исҭахуп сымҩасырц сара убас,
Убас, убас, убас, убас:
Сымшәо-сымӡыӡо, сымсасуа,
Сгәы рҭынч, хаҵаҵас сыԥсуа.

* * *
Сыхьӡ сызӡыргом иҿыҭны,
Ираҳаӡом сыбжьы змаҳац.
Схы збоит сыҟоушәа суаҩны,
Сашьҭам мчыла хьӡык сырҳарц.

Исзынхаз хьӡыс ҳәа – уи нхаҩроуп,
Напеилаԥсала ахьӡ сҭахӡам.
Сынхаҩ гәыӷрақәа хароуп,
Сдоуҳамч акәзар – зеиԥшҭаӡам.

Сҳәысҭа наԥхыцла исцәаӷәоит,
Сгәала исымоу ҵәаӷәаны.
Сгәырҩақәа зегь сырцәынхоит,
Сыдмыртәар урҭ сҿаҳәаны.



Шаҟаҩы 

Шаҟаҩы сдырҽхәахьо… Шаҟаҩгьы сдырџьахьо
Исымаӡам урҭ рхыԥхьаӡара.
Шаҟантә сыбӷа еиҵысххьо, шаҟантәгьы схәахьо
Иадыруеит сара сыбӷаӡара.

Сышнеиуаз ахаҳәраҿ сшьапқәа еишьклашәан,
Схы сазнархәыцит уи даара.
Саншьцәа рашҭаҿ сара исҳәоз ашәан,
Инасыԥын  рашҭа ԥшӡа аҭаара.

Иҟасымҵеит сара хылԥа-хас,
Ишәцәысҵәахуа сымам маӡакгьы.
Аӡәгьы снеицом сыҩныҟа сыԥхарс,
Сызбылуа саблыроуп мцакгьы.

Ах, анаџьалбеит, еилыскааит акы, –
Ухьӡ рҳәонаҵы уԥсы ҭазаап.
Иухыччо уркуазаргь нас шьоук аԥскы,
Зегьы-зегь, зегьы-зегь уааразаап.


* * *
Акымзарак сашьҭам, зынӡа акгьы сҭахӡам,
Исҭахӡам, дмаалықьзаргь, ҿыц иԥсы схаларц.
Сацәыӡуеит сдунеи ԥшӡа, избоит шьҭа сахӡам,
Аха сашьҭоуп усгьы хәыԥшӡакаҿ схаларц

Адәы сықәзарц сҭахым сара сгәырҩаха,
Саҵашьшь изжәуеит сгәырҩа аԥаҭхьгьы.
Уи самшькәа сышнеиуа, ҽнак санҭаха,
Иароуп изхылҵуа ҿыц сара сгәаӷьгьы.


* * *
Сшыҟоугьы ԥсҭҳәақәак схаԥоушәа,
Срымбозаргь акы саԥсаны,
Сгәы иабоит ԥсҭазаарак саԥоушәа,
Ҽаӡәы сшибогь сԥаԥсаны.

Схы збом сара снымха-хымҵәан,
Сыҩны дыкҿазаргь алыԥсаа…
Ԥылгадушәа исфом аԥымаҵә…
Шарԥаз ашәа анырҳәо аԥсаа…


* * *
Ааԥынроуп шьҭа кырцхк ауазаргь,
Ишыԥшӡац иԥшӡами Аҟәа.
Зынӡа скьаҿзаргь, ма сауызаргь,
Сҽаҵахызҩом снеины аҭәаҟәа.

Сыршны еихаӡаҵас сеиҵызхуа,
Аӡәгьы дыҟам, аӡәгьы илшом.
Исымпыҵшәом еҵәак аҵыхәа,
Цәгьак са сҿаԥхьа аӡәгьы изыршом.


* * *
Ҳарҭ, ҟазшьала аҳауа иалоу,
Ҳхаҭа иҳаздыруам  ҳазхьынҳалоу.
Ҳазҵымҵуа ҳазҵоу иарбан уалу,
Иҳацрымшәо иарбан гәалоу.

Зыԥсҭазаара нҵәаз уи дуалдоуп,
Анышә хьшәашәаҿ дыхлаҳәадоуп,
Аха доуҳа мчык ус иԥырҵуам…
Дгьыли-жәҩани рԥеиԥш – уи ыӡуам.


Хьымӡӷыда

Сашьҭам ԥшандага хьӡык схыҩырц…
Сшәаҟьаны сыԥсҭазаараҿ смыҩыц,
Сцалоит сышцалац, сыблаҟьозааит,
Сыхьӡ хәыҷ бызқәак ирҟаҟозааит.

Сыҩны сызшьуа дызцашам уи анарцә,
Ихаацәоуп суаџьаҟ иахылҵуа алҩаҵә,
Сиешьара сашҭа еиҵых рызхозааит,
Аха ҭыӡҭала хазы-хаз инхозааит.

Ус сықәым дунеик хьӡыда-цәада,
Ак сыҭнымхартә исыхьи, сзеицәада?
Саб иашҭа ду сыхьӡ азынхааит,
Хьымӡӷыда исҭынхаша сҭынхааит.


СлахьынҴа аҾаԤхьа

Зеиқәа ԥжәаз хаҵеибоушәа сымшқәа шьҭа иқәсыршәуам,
Слахьынҵа аҿаԥхьа сласбоушәа сыҽкасыршәуам,
Арахәыц сзаҵдом, ишԥазури, агәыр аҵа,
Сыԥсы сшәыршьа, нас, сыҵла ашәшьыра амҵан.

Аха амацәыс сҿаҷҷоит, ажәҩан схагәыргәыруеит,
Ҳаи, амацәыс сацәшәаны, исымпыҵшәоума агәыр уа,
Хаҵеибоушәа исҭахым сара сымшқәа қәсыршәырц,
Ҳхаҵкы уцеит ҳәа сатәамбаӡаҵәҟьа сдыршәырц.

Схы збоит сымшқәа цқьоушәа, саԥсуараҿ ссасымшәа,
Сызшаз сигароуп сыхшыҩ ҽнак иансымшәа,
Анцәа иумҳәан сымшқәа рҿаԥхьа сшьамхы асырсуа,
Дӷамшь сырслоит сшьапы хырҟьаҟьа аӡын қәа шсысуа.

Ҩнык сыҩнахәаҽуеит… Исымаӡамеи хгарҭак,
Еибарбылгьо сашҭа иҭалоит сымш хыдақәа гәарҭак.
Убырҭ рыбжьыккарҭа сҽыбжьаршәны исшәаҳароуп,
Сыбзырӡы зымҳәац ажәак усгьы ирҳәароуп.


ИхҴаалаз амҩала

Ихҵаалаз амҩа сықәлан сцоит,
Ишьапқәа ҵәаҳәӡа аӡә дсыхьӡоит, - 
Иаҿыз уахгьы-ҽынгьы аҳәашгаш,
Сара саҵкыс игәра ргашт.

Сцәа схызхуа еиҳахашт,
Иӷьычны ирфо зегь рхаҳашт.
Амарџьа. Амарџьа. Зегь ҳаиццашт.
Жәҩангәашәԥхьаракаҿ ҳнаӡашт.

Ирхылаанӡа сыбла аш,
Ихҵаалаз амҩа сықәлан сцашт.


АҚаҶаа

Данҭала сашҭа ақаҷаа,
Ақәҷарақәаҵәҟьагьы шәаҟьеит.
Уаанӡа ҿызҭхьаз арбаӷь заа,
Еиҭаҿыҭны амҵәыжәҩа аҟьеит.

Сашҭа иҭалаз ақаҷаа,
Ашьшьыҳәа ихала дҭыҵны дцом.
Сла Дамшәгьы, ахы ахчааит,
Қаҷаак ицҳаӡом, ҿнаҭӡом.

Сишьклаԥшлароуп, ԥсыхәа сымам,
Иҿаԥхьа сгылаӡом сыҽреиџь.
Иҿаҟәарц дашьҭаҵәҟьоуп са сымҩа,
Уажә илаԥш иҵашәеит уи сҵеиџь.

Слажә ҟрым-ҿрымуеит, ахы ахчааит,
Ашышьа иақәшәом, аӡә дабар.
Қаҷаак анцәа сицәихьчааит,
Иҭахуп уи сҵеџь зынӡа иҭабар.

Дынхаҩыцқьоуп са сызхылҵыз,
Дуаҩы разушәа сгәы иабоит.
Ақаҷаа уахык дзеиԥхыӡыз
Сашҭа иоугәышьом, дџьабоит.

Дысҿагәыбзыӷуеит ақаҷаа,
Сизыӡырҩуеит сгаӡаха.
Ах, с-Дамшә, ухы ухчааит,
Иҭаужьлаз дарбан сымӡырха.


УзҬахым – уиҬахым

Узҭахым – уиҭахым…
Уи дууам, дҭахым,
Иаԥсуа ҩны дахым,
Иашҭаҵәҟьагьы рхым.

Уиеиӷьуп уи аԥсык,
Угәашә аартны сасык,
Дҭалар, деилагоит,
Ӡымшынк уаиргоит.

Иуҳәогьы иҭахым,
Иууагьы иҭахым,
Шьҭа ихгьы иҭахым,
Имал-ҷан игәы ахым.

Ҳуардынқәа меивҵахеит,
Иара дҳәалахеит,
Ишьапқәа ҵархеит,
Ихшыҩ кәадахеит...

Узҭахым – уиҭахым,
Дуздырыр, уҽырҭынч.
Зыҩны иахым, дахым,
Нас дзыгәырҩои ҟадыџь?



Зегь сычҳауеит, аха…

Адәы сшықәыц сықәуп,
Сара ааԥсарада,
Санықәуеит, иснықәуеит,
«Раида гәышьа, раида…»
Акгьы сгәы иалсӡом
Аԥсрада, аԥсрада,
Акгьы сгәы иалсӡом
Ачарҳәарада,
Амаҳагьарада.
Акгьы сгәы иалсӡом
Аџьынџь аҭирада,
Уи аҭирада, аахәарада.
Егьирахь ишәҭаху сзышәҳәа,
Шәсацәҳа ҿҭыӡәӡәала,
Акымзарак саҳәом,
Акымзарак шәасҳәом,
Ҿысҭӡом,
Зегьы сычҳауеит.


* * *
Сыхәажә-ца ҭәызарц, схы-сыԥсы наҭ,
Ишьҭысхуан сшьамхнышлан,  мчыла акалаҭ.
Наҟ иԥсы иӡон исыцхраашаз сгәыла,
Схы-сыԥсы сфон, сыгәжәажәон, гәаныла.

Сҟазшьа зегь ахароуп, бзанҵык са смашшӡацт,
Сҿы шәаҳаушәа ҽԥныҳәан ажәак сымҳәаӡацт,
Схала дәык сықәхеит, схалаӡа, сӡышӡа,
Бысмацәҳан, ҳаҩныҟа сгәарагал, сыԥшӡа.



Адоуҳа  мца

Снеиуеит ԥшьаала сҽынкыло,
Сгәаҭа макьаназ еилыҷҷоуп.
Саиааиртә сыҟоуп исԥынгыло,
Мра шәахәала сгәы хырҷоуп.

Сызхылҵшьҭроу рыуаҩра гәынкыла
Сынхошәа иахьанӡагь сгәы иабоит.
Доуҳа мчык сышьҭнахт исԥылан,
Доуҳа ӡыхьда сгәы шабоит.

Адоуҳа аӡыхь са сзы инасыԥуп,
Адоуҳа жәлар сырҿаԥшуеит.
Доуҳа мцала адәы сықәуп.
Доуҳа мцак аҿы сбылуеит.


АԤсҬазаараҾ

Аԥсҭазаараҿ иашәырҭаҭоу
Акымзарак сгәы ахӡам,
Ҽнак-зны ицәырҵыр, дад, ишәарҭоу,
Схы сшамеигӡо уи маӡам.

Избо итатоушәа шәырҭаҭак,
Сымшқәа дыццакӡоит уеизгьы.
Сԥацха ачуан ҷышә исыхьтатоу,
Убригь иабылхьеит мцакы.


Кәыжәлар

Акымзарак саҳәом,
Акымзарак сырххом.
Ргәы аартны ак сарҳәом,
Сҭахцәак сыргәаԥхом.

Маӡала еигәныҩуеит,
Маӡала еицуп.
Маӡала еиԥхныҩлоит,
Еибырҳәогьы – мцуп.

Иԥшӡоу адәахьала,
Ҩныҵҟала дхәаԥсоуп.
Абаӷлачын иахьала
Аӡыргара даԥсоуп.

Аԥҳәыс еилагәагәа,
Зусқәа еилыргам,
Ҳалшьаҟьоите Гәагәа,
Улацлабыргьы луам…

Ирыӡбоит Аԥсны аусқәа
Кылҷын, Хәанакьа, Қар.
Акаҳуеиқәаҵәа аԥхыӡқәа
Рзеиҭалҳәоит Еԥқар.

Ауҳәан-сҳәанқәа рӡытҟәа,
Иахәшәтәуеит шьоук иржәлар.
Д-Гегельхеит уажә Аҟәа,
Алафҳәаҩы Кәыжәлар.



Ҩажәантә

Ҩажәантә сыԥхьаӡон, аҽыԥхьакра сахьӡон,
Ануаа рхәынтәи  ахыртҟәацқәа ааӡон.
Аҳауа иахьалаз ишәышәуан, ишәышәуан,
Урҭ ҳнаган ҳҭарыжьуан аԥсцәаҳа ичуан.

Ҩажәантә сыԥхьаӡон, аҽыԥхьакра сахьӡон,
Аха саб ашҭа дықәлан ҵлак амҵан  деимдон.
Ҽыҵәахшьа сымамызт ишаауазгьы ахыртҟәац…
Иҟоу уасҳәап, аԥсҭазаара, сургәаҟцәоит, усҟәаҵ.

…Саб иаҳаӡомызт зынӡа аибашьра абжьы,
Дышгылац уи дгылон еснагь еиԥш шьыжьы.
Нкылашьак имамызт, уи дықәлон адәы,
Ех, дадхеит, ицәгьами, ицәгьаҵәҟьами шәкы.

Ануаа рхәы аҟынтәи аӷа атәыла ирбгон,
Агыруа – сгәыла сашҭа ацәгьақәа иҳәон.
Ахыртҟәацқәа агәыдиҵон иблырцаз сыҩны,
Иҿасҵон счеиџьыка, дысшьон уи дуаҩны…

…Ахырҟәацқәа шышәышәуаз сыҩны сихьӡеит,
Сгәаара схы-сҿы ишаныԥшыз сымӡеит:
– Иаҳҳәеит ҳәа иухьи, иҟоу умбаӡои?
Ахысбыжьқәеи аҳәҳәабжьқәеи зынӡа иумаҳаӡои?

Ақырҭуа ихыртҟәацқәа ҳҩыџьагь ҳаршьуеит…
Ҳахәҵәы анихӡарц дҿаҳәатәха деибашьуеит.
– Дҳақәымлахьеи, ҳимбылхьеи, мшәан, уи знык,
Ҳаиҟәаҟәаӡарц дашьҭан ҳарҭ, иҟам уаԥсҵәык…

Ахыртҟәацқәа ҳхашәышәуан, сара аҭак ҟасҵон:
Абырг иаҳаӡомызт, сыҳәҳәагәышьон, сыҳәҳәон:
– Нои иакәӡам уажәы иҳақәлаз, Шеварднаӡе иоуп
Уаргьы саргьы  ҳҵысҭра ҳцәигарц игәы иҭоуп…

Зынӡа ҳааигәаҵәҟьа, ҳааигәа итҟәацт ахыртҟәац.
Уи иаҳзаанацаз сгәалашәар сҭахым, наҟ шәысҟәаҵ.
Саб дахьызгоз, дхәыҷызшәа, инапы данкны:
– Ҳаи ҳимшьуаз, уара, - иҳәеит, - омашәа ибаны.


Бара сбазҴаауеит

Ахызаҵәқәа цеит баргьы саргьы иаҳхыкны,
Ҳшеицыц ҳаицын, ҳаицәымҟьалт ҳӡыӡымкны.
Еицаҳбон, иараби, аԥсҭазаара ԥхыӡкны,
Сыбҟажон саныҟаз сыхшыҩ маҷк сахыҵны.

Схы сшьон хаҵаҵас, скыдхон  жәҩанк аҵа.
Ихҩыкхашаз хҩыкхеит, ирызҳаит иҭамамӡа.
Дабацеи аԥшьбатәи, исаҳәи, дабацеи?
Дыргама аӡыхәашьи, афырҭыни, нас амцеи?


УаҴәы

Уаҵәы – Анцәа ируаҵәуп ҳәа лҳәалон сан. 
Иџьасшьон ажәа «Анцәа» арацәа 
хыԥхьаӡараҿы иахьлыргылоз.

Уаҵәы, уаҵәы, Анцәа руаҵәы,
Суԥгал сеибганы.
Сахоумҵан цас аҵәы,
Усԥыл сыгәра ганы.

Уаҵәы, уаҵәы, сара суаҵәы
Суԥылар сеибганы,
Ҭагалантәи ауалыр аԥҵәы
Ахҟьоит ирбганы.

Уаҵәы, уаҵәы, Анцәа руаҵәы,
Саԥыларц сеибганы.
Зегь акоуп, ақәа сҿыҵәҵәаз,
Сҟалоит сеибганы.

Сара сзы адунеи – ҭаацәоуп,
Урҭ сгәы рзыбылуеит сара.
Аха аеҵә рыблақәа ҭаацәоуп,
Аԥсра ишаҟәыгоугьы хара.

Уаҵәы, уаҵәы, Анцәа руаҵәы,
Умцаԥшь сарбыл наҟ.
Сахаз аԥсҭазаара аҵәы,
Исзырымҳәо «агәаҟ».

Уаҵәы, уаҵәы, Анцәа руаҵәы,
Саԥыларц сеибганы,
Уаҵәы, уаҵәы, Анцәа руаҵәы,
Усԥымлан убганы.
СыԤсхьазар, сыԤсхьазааит

Лара  дысзыҟан,  дысзыҟан
Акалашәа,
Лыбла агәқәа сыргон зны-зынла
Сынӡаакәкәалашәа,
Ажәҩани, Амреи, Аԥсҭҳәеи
Дрыбжьаччон,
Сыԥсҭазаара аваҵкьар далалон,
Дамҷон.
Лгәаҵан еизыкәкәазар акәхап
Лгәалақәа.
Тәым бызшәала рҿаалырхеит
Лажәақәа:
«Уара урықәуп уабацәа
Ркәалқәа,
Ухәдаџьал хжәаанӡа
Урықәыз урҭ алқәа.
Уара уӡӷабцәа,
Ашьап кьаҳәқәа
Ма шәарҭ ахацәа – 
Мараҳәқәа,
Сшәеицәазар,
Сҽысшьуеит сара,
Исҭахӡам уара умалқәа,
Сшьапқәа каламқәоуп,
Шаҟа сеинаалоу,
Убоит  ухаҭа.
Сара сышҟа уаанагахра
Уыҟоуп иаҭа…
Аҿымҭ-ҿаҳаҿымҭра,
Иақәыԥхоит аԥсымра…
Иԥсхьоу планетоуп,
Усызмырҿыхеит сара…»
Сыԥсхьазар, сыԥсхьазааит,
Аха быԥсы ҭазар,
Иҭазааит,
Иҭаӡазааит
Иара .


Акаҳуа  аԤсшәа

– Абас узырԥагьаз, дад, исаҳәи уара,
Уаби сареи иаҳзеилан ҳаура, ҳҳәара.
Аҟәа санувсуа, «ушԥаҟоу» уҳәаӡом,
Аҟәаа ркаҳуа ԥсшәа сара исызхаӡом...

Аҽԥныҳәа сиҭоит, исиҭоит абык,
Зықәрахь инеихьоу, инеиӡахьоу абырг.
Аха исҭом, исҭом уи сара
Саԥсшәа ишинамҭо здыруеит хәарҭак.


Сара  сызшаз

Сара сызшаз убас сишеит:
Имыцәаӡоз ҵхи-мши срыхшеит,
Мши-ҵхи сҽыжәланы изгоит.
Сыҽқәа  шурогь рыгәра згоит…


Чыхь

Счара иаҳәаӡамызт Чыхь,
Аха дырцәымшәа ахьҭа, аҷыхь.
Скәасқьа абарҵаҿ дтәан мчыбжьык,
Ишьҭыбжь ада игомызт бжьык.
Ашәа ииҳәоз – ахапа,
Иахылҵуаз ссирын – ацхарпа.
Дааԥшуан, дыцәон, нас ижәӡон.
Аҳ шьапыла дахьцоз дцон.
Нас дыԥсызшәа иԥсы иӡон,
Аха ирыжәтә даиааины ашәа иҳәон…
Счара иаҳәаӡамызт Чыхь
Иара иахь исымаӡам гәынҷыхьк.


ТамАчан

Сара сашьҭамызт аҷан.
Ари сыхьит тамачан:
Аҵла салҟьан, хланҵы сцеит.
Исыхьыз сҳәозма, сыԥсы зӡеит.

Ишсылам дыруп усгьы ахәча,
Исырҳауеит ҿаҵак ача,
Ҳаҭырк ззақәым сара сџьа,
Узхара сырџьа, сырџьа.

Усқәак змоу зегь ԥхьаҟа еихоит,
Зегь рышьҭахьынӡа са саанхоит.
Сҟәаҟәа-чаҟәа мҩак сануп,
Сџьынџь заҵә сабуп, иагьсануп.

Шьҭак сахькыдҟьахьоу сызхоит,
Имыцхәыҵәҟьан сыхьӡ дырххоит.
Сзылҟьаз аҵла ҳаракын.
Ҿымҭ сыԥсышьа иазыԥшын.

Аха сым-акәа уахь сеиқәхеит
Са сзы иҳәыҳәыз  зны – дмаҭхеит.


* * *
Сымшқәа шоурак рыҵалт, иԥхацәоуп,
Ааԥын аԥхыӡ ссир сзалҵуам, ихаацәоуп,
Арахь убас, убас еиԥш иццактәуп,
Саб  ицәцәаӷәеиԥш аргамаҵәҟьа сҵактәуп.

Аԥсҭазаара шьҭа сымаҭәақәа архоит,
Гәалашәарак макьаназ сгәы арԥхоит.
Сыуаҩра анеихыршьало аҽны,
Жәақәак рҳәароуп  рҽырмаӡа илацәҟәны.

Ҽынлан. Мҽышан, сара санииуаз,
Илаҳарц лҭахымызт сангьы аӡә иуаз,
Гәыӷрак лыҭо илҿалашон цәашьык,
Лгәы илнаҭон сыжәҩан иаҵалом ҳәа шәшьык.

Аԥсҭазаара шьҭа сымаҭәақәа архоит,
Зны исашьаз маҷ-маҷ абар, дмаҭхоит.
Сдунеи ԥшӡа дуӡӡа, сымыш, нҵәара зқәым,
Ҳаиԥырҵымҭаз иуасҳәашам иакәымк.


Акымзарак  сашьҬам

Акымзарак сашьҭам, акгьы сҭахӡам,
Исҭахым амаалықь ҿыц иԥсы схаларц.
Сшацәыӡуа збагәышьоит, сдунеи ԥшӡа сахӡам, 
Скәалкәало сашьҭоуп хәы-ссиркаҿ схаларц.

Адәы сықәзарц сҭахым сгәырҩаха,
Игәыҭгаган ицәырҵуеит џьара сара счаӷьа.
Игәаӷьны дарбан сзыргыло насҭха,
Иараби, исараӡа, сыԥсҭазаара, учархьха.


Аишәа  аханы

Иӡырызгом сыхьӡ ҿыҭны,
Сыбжьы дсырдырӡом измаҳац.
Схы збоит сыҟоушәа суаҩны,
Игьежьуазаргь сыхлахаҵ.

Хьӡыс ҳәа исзынхаз нхаҩроуп,
Уаарала иҟоу ахьӡ сҭахӡам.
Сынхаҩ гәыӷрақәа хароуп,
Сдоуҳамч акәзар – зеиԥшҭаӡам.

Сымхы наԥхыцла исцәаӷәоит,
Сгәала цәаҳәа ҵәаӷәаны.
Сгәырҩақәа зегь сырцәынхоит,
Сдыртәоит аишәа аханы.


Акгьы  саҳәом

Акгьы саҳәом сажәымҭыҽха,
Исызхоит сара суаџьаҟ.
Шьҭак исымамзар сызхыҽхәо,
Сзынхарызеи, мшәан, сҽыргәаҟ.

Изжәхьеит изжәша сгәырҩа аӡыржәтәгьы,
Алҩаҵә ҩеиуеит сыҩнаҭа.
Еицуп сашҭаҿ сҿатәи сжәытәи
Сыбжьагылоуп урҭ  рыгәҭа.

Бжьык еихсыӷьуам. Слымҳа иҭаҩуеит.
Иахьынтәиго Анцәа идырп.
Сыӡын мшы асы аҩуеит,
Уи азын ишԥацо са сгәы ҭыԥ.


Анцәа  иумҳәан

Иӡырызгом сыхьӡ сҿыҿны,
Аҳәоуп уи ӡырызго, иҿыҿуа,
Сымшқәа иқыдбажәу мҿны,
Анцәа имҳәароуп иҿыпуа.

Сымхы наԥхыцла исцәаӷәоит,
Сшылагылогь аҟәара.
Сгәалақәа зегь сырцәынхоит,
Сҩызцәа срыццоит ныҟәара.

Имацқьа-шьацқьаӡоуп уажәы,
Ирмысӡацшәа сымшқха ақәа,
Иԥшӡаӡа икнарҳахьеит скәымжәы,
Уа илатәамзар аԥсынкәа.


Даҽа  мчыбжьык

Даҽа мчыбжьык, даҽа мчыбжьык, 
Иахыҩуеит сџьынџь иҿыцӡоу бжьык.
Сгәырҩап, сҵәыуап, ҿымҭ сџьабап,
Аԥсны хьыԥшымра дук ахьӡап.

Даҽа мчыбжьык, даҽа мчыбжьык,
Аԥсны иахыҩроуп убас еиԥш бжьык,
Ҳҵеицәа, зхы ақәызҵаз Аԥсны,
Ҿыц иҭалартә еиԥш рыԥсы.

Мышкы – уи шәышықәса иаҟароуп,
Мчыбжьык  уанагха – уи  тҟәароуп.
Ихьчатәуп ҳажәлар рлахьынҵа,
Иарктәуп рҭоурых цәашьы ххаӡа.

Даҽа мчыбжьык, даҽа мчыбжьык,
Иахыҩуеит сџьынџь иҿыцӡоу бжьык…
Амшын сшьамхышәара инаӡоит,
Аӡыршы  сыҵазҭәо  дканӡоит.


* * *
Амра шеишеи амшын иӡаалом,
Ажәҩан ахь икыдхалт алаԥш.
Саргьы сашҭа сыԥсы анӡалом,
Сҿара лабжыш сашҭа ихбалашт.


Сылаҳандаз…

Ақәа кыдҵәеит,
Зынӡа икыдҵәеит.
Аҽны скылсит
Сбааӡаӡа.
Сгәаҵа кылҵәеит,
Сгәаҵа кылҵәеит
Хьаак саман
Сыԥхаҵа.
Схы сымагәыхьха
Аҩны сыҩналеит,
Ҳәынҵәак сылсны
Џьара сцон.
Ҭыԥкаҿ сымҟәыбоушәа,
Скынҩалеит,
Аха гәаӷьк уеизгьы
Исыӷралеит,
Сгәырҩеи сгәырӷьареи,
Еизон…
Аҩны сыҩналеит
Сыҽкамыжькәа,
Сымч еизца,
Ауарҳал еиҩырҿа
Убра сканажьит
Еизыҵәан  уи,
Ихәахәаӡа…
Сылаҳандаз
Аҳәынҵәа,
Сара нҵәа,
Сара нҵәа.


* * *
Уахынлоума, ҽынлоума,
Шьапылоума, ҽылоума,
Асааҭ сзыԥҵәоуп жәеизанӡа,
Сзырццакуазеи, анамӡа.

Ашьыжь, асааҭ жәеизанӡа,
Зхы иахыццакуа, анамӡа,
Усқәак еидырҵәаҵәала,
Срацәажәоит аӡәаӡәала.

Шаҟаҩ сыԥхарра рысҭоузеи,
Сгәы рыцҳа ҷкәын иахыҵӡоузеи,
Сара сыцәгьархәыхәыҩӡам,
Ԥшандага ажәала схыхыҩӡам.

Ашьыжь, асааҭ жәеизанӡа,
Адәы сықәзааит, анамӡа.
Иаанхо сымш зтәу – дхаҵаҵәҟьоуп, 
Ахьааҵәҟьа ахьсымоу сгәаҵаҿоуп…


Кәыркәнаа  Кәакәара

Дынхоит ашьха Наа
Кәыркәнаа Кәакәара.
Дхықәынхалоит, аа,
Наа захьӡу акәара.

Изҿнаҭуеит акәыкәу
Кәыркәнаа Кәакәара.
Абжьы имаҳартә, ишԥыкәу,
Ахьхьаҳәа ицоит акәара.

Иаҳәоит акәыкәу: «Кәыкәу»,
Ҳалнахырц зегь ацәа.
Абжьы ахьго иабыкәу,
Шәынхаруеи ҳәа ахацәа?

Аха дыцәоуп, дыцәоуп
Кәыркәнаа Кәакәара.
Уи дҟәышуп, дуаҩ дырцәоуп…
Абжьы гоит акәара.


Ишгылац  игылоуп  ашыц

Ргәы иҭаӡам урҭ сашҭаз аргама иашшырц,
Аха усгьы иазыԥшуп рыбла ҭраа.
Игәныргоит имҩацкәа иахьгылоу ашыц,
Сырцәымӷуп доуҳа мчык сахьамоу сышьҭԥаа.

Зегь ргәаҳәа ду сашьҭам. Сымчгьы азхом.
Ишқьаԥҭамхо здыруеит сымҩашьо сыҩны,
Аха сашҭа иазашшыц дазашшуеит, деиқәтәом,
Ихы ибоит, маӡала дахьҟәындҟәындуа, дуаҩны.

Иазԥшуп урҭ сашҭа ишазыԥшыц иахьагьы,
Ихырҵәарц иахгәаҟуеит уаҵәы-зны са сшыц.
Сшеихац сеихоит иаҭах ԥхьаҟагьы,
Аӡәгьы дыҟаӡам сашҭаҿ аказыҳәан дашшырц.

Маҷ-маҷ абжьқәа бжьаӡуеит. Сацәажәоит схы.
Ашәа гәырҩак сгәаҵаҿ еихсыӷьуам, инҵәом.
Аҟәраан алатәеит ашьыжь сымхы.
Уи сцәафаӡаргьы, мап џьушьҭ, сыхҵәом.

Аргамаҵәҟьа ицәырган ажәак аӡәгьы иҳәом.
Аха рыбла ҭраа сашҭахь иԥшуеит ишыԥшыц.
Саргьы, цас изуазшәа, макьаназ сыхҵәом,
Сашҭаҿ ишгылац игылоуп ашыц.


Ҵхыбжьонтәи  ахәыцра

Слахьынҵа арахәыц-па еилымҵызт, еиқәҳәалан,
Аҩсҭаа дацрыхо даҿуп иԥиртларц.
Сыжәлар рыхьӡ зларҳәоз амшын ихыҭәҳәалан,
Ианыҟала еиӷьуп хабарда сыржӡарц.

Аамҭала зҽыҵәахны, зҽеибызҭо малла,
Ихы дшақәгәырӷьо, дҭазырхаша ҟалоит.
Дыхьҟәыршәа насыԥны ианылаз зны амҩа
Дацәҟьалар, изысԥшаарц гәаныла исҭаххоит.

Хаҳәк збеит икаршәны. Аӡәгьы иҭахӡамкәа.
Ишьҭысхын, ихьшәашәаӡа ус исзыԥшын.
Иагәылан аԥсадгьылаз ашәа аԥсы ҭамкәа,
Изымҵаз акәты аиԥш уи ашәа аӷраԥҽын.

Ашәа ахаҭыԥан, ҳҵеицәа рыбаҩқәа еицәажәоит
Адунеиаҿ урҭ рыӡбахә шырҳәац ирҳәоит.
Адгьыл иҵыҩуеит ирзымҳәаз урҭ ражәа,
Адгьыл алымҳаҿ шыҳәҳәац иҳәҳәоит.


СхьаԤарчушәа

Избоит макьанагь акрамчушәа,
Еснагь сзықәгәыӷуа са сдоуҳа.
Сцәа сҭалаӡом схьаԥарчушәа,
Агәырқәа  шсылақшогь иаҳа.


Сара  сымца

Ишԥеиқәыз, шьыри, сымца агәгәаҳәа,
Схы шԥазбоз, иараби, суаҩны.
Шьҭа маҷ-маҷ еиԥхьбоит са сгәаҳәа,
Иҩналоит хьшәашәарак сыҩны.

Шарԥазыла аҵар  рҵәитситра
Исыхьыз сеидру, схы ҭнаҟьоит.
Аҟәраан ахаҩоит иафарц суҭра,
Иԥсымлашь цәарӡгаха ишаҟьоит.

Аӡәгьы издырӡом са сзеиуоу ҳәа,
Сзеиуоу сыздырӡом схаҭагьы.
Сырхашҭит, иҟаӡам сызуоу ҳәа,
Хьаас измада суахҭагьы.

Шарԥазыла аҵар рҵәитситра
Схы ҭнаҟьозаргь, исычҳап.
Аҵәитситра иазырԥшӡар сымра,
Уаҵәазы сдоуҳамч ӷәӷәахап.

Аха сылахь кыр еиқәырҵоит.
Ицәыканӡаз сӡахәа абӷьқәа.
Сымца еиқәызҵаз, уи еиқәырҵеит
Ирцәымшәа ирывыҟьҟьоз ахқәа.


Ичҳатәуп

Изыхҵаалаз амҩа саныланы сцоит,
Санымҵыр,  уи сгәахәтәы сахьнагӡоит.
Кырцхк сзауит ҳәа, уи акгьы аурым,
Анаатә сыжәлар, ажәакгьы сҳәарым.

Сымшқәа рырҭмаҟ иҭасҵаз хьчатәуп,
Убри аҳаҭыраз зегьы-зегь чҳатәуп.
Схы збоит сҭахазшәа сызҭымҵуа ахәура,
Исцәыӡыр ҳәа сшәоитеи амаҷаз схаҿра.

Иахьала сызхашҭхьоу уаҵәы сыӡбахә рҳәалоит,
Акгьы даԥсаӡамызт ҳәа џьоукгьы ҳәҳәалоит.
Сшәымкын, сшәыҳәоит, шәарҭ сара ԥскы,
Сшаблыц сабылуеит, ижәдыруаз, мцакы.

Сымшқәа рырҭмаҟ иҭоу зегь хьчатәуп,
Сзықәшәашагь здыруеит, аха ичҳатәуп.


ӶЬыЧи-Қәычи

Еицуп ишеицыц ӷьычи-қәыӷи,
Алыцәҳа реиԥш урҭ еишьҭоуп.
Уанрылаха, исаҳә, иумчи,
Аӷьыч дуашьоуп, ақәыч дуашьоуп.

Анхаҩ ижәзаҵә згаз иӷьычны,
Аџьырмыкьаҿ изҭииз,
Ҵарҭышала дҟалеит кыр имчны,
Иԥырхагамхеит дызҿыз.

Амаҵурауаҩ – аӷьычҩы нага,
Иахьа дысԥылт аԥшаҳәаҿы.
Уиҿаԥшыр, абар, ауаҩага,
Ихы-иҿы узгәаҭаҵәҟьар – амҿы.

«Ба» ала инҵәоназ иара ижәла,
Изыфац шифоз, дҳаракхеит.
Иҟамчы еиҩырҿа, данызҽыжәла,
Днызкылодаз, даҽаӡәхеит.

Еицуп ишеицыц ӷьычи-қәычи,
Ԥхыӡк еицырбоит урҭ еишьцәоуп.
Рмал қамсоуп, нас, урҭ ирымчу,
Дара ирымаз, ацәа рцәоуп.


ҲҴеи лаша
Аԥсны Афырхаҵа, аинрал-леитенант 
Сергеи Платон-иԥа Дбар ихьӡынҩылоуп

Диит ҳара ҳҵеи лаша Мгәыӡырхәа, - 
Ашәахәақәа ахьы хҭарԥа ахьырӡахуа.
Амшын еишьыл ацәқәырԥа згәыҵаххуа, - 
Мгәыӡырхәа, Мгәыӡырхәа, Мгәыӡырхәа.

Жәҩан иаҵәаран иашҭа ҳҵеи лаша,
Аԥсны зегь иашҭан. Уи акәын дзеилашуаз,
Иара инапсыргәыҵан ахсаалагьы,
Уи адассақәа ихьаан лымкаалагьы.

Ҳхьыԥшымра амра хаа анҩыҵхахоз,
Аԥардеиқәаҵәа ҳџьынџь ԥшьа аныҵахоз,
Ҳаӷа ҳдац-ԥашә аныҵихуаз,
Ҿымҭ ԥшьаала узтәарызма Мгәыӡырхәа.

Иџьынџьыз шаҟаҩ аибашьцәа бжьаӡхьоузеи,
Гьамас иџьынџьдоу ифырхаҵара иамоузеи.
Ажәак иҳәозма аинрал быжь гәаҩала,
Иааира ҭынчран ибжьы, дыҟан ус цәаҩала…

Ашәахәақәа ахьы хҭарԥа ахьырӡахуа.
Арԥыс хазынак даҳзуааӡеит, Мгәыӡырхәа,
Иԥсы кыдуп Ҳабҩы Цугәыркагьы,
Аԥсны агәыԥҳәы иалақшон урҭ гәырқәаны.

Уи дзыԥгылаз ҳхьырԥарцәа ҟасақәа
Ирыбжьигон ахсаала адассақәа,
Ааи, иҭашәагәышьон шьоук рымрагьы,
Рлымҳа ишҭаҩуаз Гәымсҭа агәрымрагьы.

Аԥсны цон ашьарҩаш агәыҵыхәхәа,
Уҵеи ахызаҵә даҿалон, Мгәыӡырхәа.
Деицнеиуан уи гәылагьы хшыҩлагьы,
Дабылуан амцаԥшь ӷәӷәа ашырагьы.

Игәы разын, аха иҳәҳәон: «Аҟәаҟа, Аҟәаҟа,
Иалцатәуп Аҟәа иалаҳаз апҟақәа.
Ҳаԥсадгьыл ақырҭқәа ирымпыҵжәаны,
Ҳарҭ Егрынӡа ҳнаӡароуп ҳжәыланы».

* * *
Угәацәыхьажәа сымҳәеит,
Сгәацәыхьажәак умҳәеит!
Угәы нсырхан, ажәак умҳәеит,
Сгәы нурхан, ажәак сымҳәеит,
Ҳгәынхарақәа ҳаҩныҟа иаҳгеит,
Ҿымҭ хьшәашәарак аԥша ҳагеит…
Ах, еиӷьын, еиӷьын знык ҳаицәҳар,
Иахаҳхыр ҳамц ҵлагьы ацәҳар.


АҚаруаса

Дыҩноуп, рҳәеит, ақаруаса,
Инымха-хымҵәаз уи Қаласа.
Амал қамса дармақьасын
Аԥсны далалт иара  дкьаасын.
«Апатриот» идыруеит цқьа аӷьычшьа,
Аамҭацк нихуам хымҳа-џьымшьа,
Ақаруаса мра ихаҷҷоит,
Иԥсы ҭоуп, сара, сыччоит.


* * *
Сыҿхаччо мыцхәык аԥсшәа сҿацәам,
Аӡәы игәы сырҷыдарц зынӡа исҭахӡам.
Шықәсылагьы шьҭа усҵәҟьа сҿацәам,
Сдунеи шаҟьшаҟьа ус ҭынчҵәҟьа сахӡам.

Сиак ыҟоуп сара сырзанымхкәа сызну,
Бӷьыцк сыхьӡ  шаныршәлац ианыршәлоуп џьара.
Схы сгәашаха схала амҩа сызну,
Изыхьчо мчык шыҟоу здыруеит сара.

Бӷарҵахьы сыԥсынҵри саџьали еиқәԥоит,
Акәаԥ ргылан макьана ихсыркәшом сцәаҳәа.
Уаҵәтәи амшаз сгәы шшабац ишабоит,
Изуам ҷынк схырҟьар уӷәкаҿ сҵаҳәа.

Хан хьыҵәцарак сыҩналарц смеихац,
Сқәацә хәыҷ са сзы иԥсынҵруп, исуахҭоуп.
Скылгоуп убас еиԥш аԥсҭазаара аихац,
Сышьҭа аӡә дхылан ддәықәларц ихәҭоуп.


Даҽа жәҩанк

Уҿазаргь, уажәызаргь,
Иужәызаргь, иумжәызаргь,
Уашҭа ажәырҭ иуцәакызар,
Ԥхашьароуп, ԥхашьароуп,
Ԥхашьароуп.
Ҽынлаз, уахынлаз
Уҩныҟа уахыла.
Знык узахылар,
Ухы узаиааир – насыԥуп…
Аԥсҭазаара – ԥсыԥуп,
Зны – иҭачуеит, зны – иҭабоит.
Зны иуҩызаз, иҽыҵәах – 
Ишьхыцыз ашхырцәаӷь – 
Ухьӡ хәыҷ иуоуыз
Гәаныла иџьабоит.
Даҽа хьӡык ичаԥоит.
Уажәыргьы, умажәыргьы,
Иужәыргьы, иумжәыргьы,
Иухаршҭны уҷышә-мышәгьы,
Уашҭаҿ иҵҳәа ажәырҭгьы,
Иузкылыԥшуа мышәгьы,
Ишашьклауҵо уеигәышәгьы,
Удунеи ҭынч ахала
Еиқәтәоит.
Нас даҽа жәҩанкаҿ
Ԥшьаала унаӡоит.


* * *
Адунеиаҿ сара акалашәа сшами,
Иахьанӡа саазгаз сызхылҵыз рхыԥшами.
Избоит мцыла еибарку дшыҟоу дшамшамуа,
Дҳаракны ажәҩан дышьҭнамхыргьы шамуа.

…Цәаныррак аԥхыӡ хаа бзалымҵуа бшалоу,
Ибцәызӷьычуеит бсаркьа, сыгага зныҷҷало.
Бызгоит бышьҭыхны сыбӷа ԥҵәаӡаанӡа,
Џьанаҭ тәарҭа дгьылкаҿ бнаган бсыртәаанӡа.

Сышхәа

Ажәха сыҭан, ажәха сыҭан сара сӡышхәа,
Анцәа суҳәоит, соужь, сақәыртәан наҟ сышхәа.
Сынҟьеиныруа ацәқәырԥа еишьылқәа срылаз,
Сцарц шԥасҭаху зны урҭ наҟ снарылаӡ.

Сыԥсы ҭамзи адунеи зегь сымҽхак,
Сымш, сзыхгәаҟуаз,  иазынсыжьырц сымшра.
Амшын схымлеит, амшын сыхмлеит са сыԥсыҽха,
Уи схьаа асырдырӡом, иасырдырӡом сажәымҭыҽха.

Ажәха соуам, шьҭа избоит, сара сӡышхәа,
Ҳаи абааԥс, сумырԥхашьан, са сышхәа.
Амшын уахьало имааҳәын уԥынҵа,
Сыргьежьны сумган уара Ерцахә аҟынӡа.


СныхаҚәа рыжәҴыс

Ԥхьаҟеи шьҭахьҟеи исыхақәоу,
Иҟрым-ҿрымуа сызфо лажәҵас,
Сгәаҵа збылуа сыгәҭыхақәа,
Рымахә-па иқәтәоуп ажәҵыс.

Сдәеиужьқәа, нас сырхақәа,
Ҳаҭыр ду зқәысҵо ҳкәажәҵас,
Ԥхьаҟеи шьҭахьҟеи исыхақәо
Ирхаҷырҷыруеит ажәҵыс.

Сгәаҵа збылуа сыгәҭыхақәа,
Шәымблын уаҟа бажәҵас.
Ах, сныхақәа, са сныхақәа,
Ишәхаҷырҷырлааит сыжәҵыс.


* * *
Ицәгьагәышьоуп уџьабаа аныбжьаӡуа,
Зхы изахамшәало рҿы ианақәым ҳаҭыр,
Абгақәа ианырфо ажьаӡа,
Аԥсны ахы-аҵыхәа иҟалҭыр.

Зныкыр Аԥсуа Аԥсны дымлакхьазма…
Дрыцҳагәышьоуп зыҩны имлакыз.
Иҵәҩан ахьарсым уахык дыԥхьахьазма,
Дизхәыцуан нышәк дазҭоз дыԥсыр.

Ус  башаҵәҟьа имҩасуам исқәашьу,
Схаҭа сзы ирызҳәашам «агәаҟ».
Абрыскьыл дзыдҿаҳәалоу агәашьа,
Сҽадҿаҳәалан, сҽысхәыруан наҟ,

Аха доуҳа мчык насыԥшәа исыцуп:
Угәамч абжа сыҭ,  Абрыскьыл.
Аԥсҭазаарагь ԥхыӡым, иԥхыӡуп,
Сдунеи сықәнаҵ исмоурами са кьылк.


АРхнышьнаҚәа

Архнышьнақәа еиҩызҵәаз,
Урҭ рацәаҩӡоуп.
Архнышьнақәа – аиҩызцәа
Ҿыц рыхьӡқәа рххатәӡоуп.

Архнышьнақәа  еиҩызҵәаз
Зны бзиа еибабон.
Еишьцәан, дад, еиҩызцәан,
Рыгәра еибагон.

Аха еиҿыҵуаз, еиҿыҵуан,
Инаскьон урҭ хара.
Иаҭахым шьҭа аҽырҿыцра,
Жәытәк арххара.

Иҳәҳәон аԥсабара,
Зегь ахьчарц ҿнаҭуан.
Ихжәатәыз зыхәдапара,
Дацәшәон акәаҭан.

Аҩымаақәа, ахымаақәа
Рышьҭыбжьқәа еиԥхьбеит.
Рҽабарҵәахи ахымаҭқәа,
Аӡыхәашьқәа ҭабеит.

Архнышьнақәа еиҩызҵәо,
Урҭ рацәаҩхоит.
Раԥсуараҿ еиҩызцәоуп,
Ихеибаршҭыз ҭахоит.


Сынцәа

Сынцәа иҿы џьара инаҳәуп,
Мчыла исықәижәоит ахыза.
Сзырхәыцуазеи…  Сгәы хаҳәуп,
Иара иалҟьаӡом ахызаҵә.

Аҽада ақьышә еиԥш ицәҳәуп
Сшьаҵақәа, сызхыҽхәоз, рԥынҵа.
Сыҩни сашҭеи срызгәыҳәуп,
Ҳаицны  ҳазнеиндаз ааԥнынӡа.

Насыԥк роурашәа иҭаҳәуеит
Сара схылԥа кәамҟьа аҵысқәа.
Еснагь аԥсҭазаараҿ смаҳәуеит,
Сзырхыԥомаз аԥсуа ҵасқәа.

Алажә аҵыхәеиԥш еикәарҳәуп
Сызну амҩа сеихьымӡа-еиԥымӡо.
Еиқәаҵәаӡа исзыԥшу хаҳәуп
Ааԥнынӡа, сшьымхы сҽарго, санзымца.

Ҽаџьара дыԥшуеит Анцәа,
Аха са сахь иҿы ирхароуп.
Исымоуп с-Аԥсуара агәаҵәа,
Иахьцалакгьы сеиқәнархароуп.


АмаҬ-мацәыс

Сҵәа ҟаԥшьны ҵлак зны саҿалан,
Ԥшак аакылҟьан наҟ сыҿнаршәоит.
Сдәықәлан мра шәахәацк саҿалан,
Амаҭ-мацәыс сыкәшан, саршәеит.

Аха усгьы, Нарҭ Сасрыҟәа ибжьала,
Слымҳа иҭаҩит: уҽырҟаса хәыҷык…
Сцеит гәарабжьарак сыбжьалан,
Сцеит сахьызхнымҳәшаз шьыжьык.

Аԥсуаа, нас иҟазааит уаҩак,
Уахь мҩак иқәлан еиццоит.
Урҭ ҭымҵӡеит, идыруп, ҵла-гәаҩак,
Игәырҩозаргь, чча-гәырӷьак рыхьӡоит.

Ауаҩи  адгьыли ахьеицу,
Аҳәыҳә амҵәыжәҩа ус баша иаҟьом.
Дгьыли жәҩани ркалҭқәа ахьеиду,
Аҵысҵәҟьа рыбжьыԥраар ҟалом.

…Мра шәахәацк сцон са саҿалан,
Амаҭ-мацәыс сафарц еихон.
Ихьчон иашьцәа Сасрыҟәа ихҿала,
Ҵыси-ҳәыҳәи ишьа рыблаҟьон.


Сҩызцәа  раҳаҬыраз

Издыруеит ажәакаҿ аргылашьа акьарда,
Ажәакаҿ аргылашьа здыруеит акәаԥ.
Мышкы адәы сықәларц сҭахым сара қьарда,
Саԥсуара аҿаԥхьа сымгылац сҽыргәаԥ.

Абысҟак сҩызцәа сзықәгәыӷуаз ансымҵәа,
Схы сымагәыхьха абас санынха,
Сымҩасуам, сыԥсҭазаара, уҿаԥхьа са сҽыҵәах,
Сҩызцәа раҳаҭыраз даҽа маҷк сеиқәырха.


Сцәаҳәа  ԤшандагаҚәа

Шәарҭ, сцәаҳәа ԥшандагақәа,
Агәшаҭақәа,  аԥгәырдагақәа,
Шәҵәылырхлоит ауаа нагақәа,
Ишәхыччалоит ауаа агақәа.
Злымҳа еимаҷыҩу адагәақәа,
Зцәеижь иалҵуа аҭагәақәа…
Шәымшәан, сцәаҳәа ԥшандагақәа,
Сгәы аныԥжәо сгәырдагақәа,
Адәы шәықәым шәылахь ҷышәны,
Сышәзыҵҟьаӡом сҽаршьны, ижәны,
Асаркьал ҽнак зны ианысзаслак,
Ҽԥныҳәак сышәҭом санымҩаслак.


Рамзес

Аҳ  Рамзес иеиԥш сыбла хҩазар,
Сылацәақәа шьҭыхны ишәкы.
Исҿалозар шьҭа аҩаза,
Шықәсыла исхыҵуеит сара шәкы.
Ҽа-шәкгьы схыҵааит. Уи иацәшәода?
Ишәҭахызаргь снаганы сҵашәкы.
Зыҟәџьал шбылгьо ахҩа ахашәода?
Зыҟәџьал мбылгьо иҿы ашәыркы.


Уаха-саха

Ԥсыӡҵас исыҵабан аӡы
Аҟәара сықәыршәым  сԥаҭԥаҭуа…
Уахынла исзылҵуеи абас аԥхӡы,
Изыхҟьо саҳәи, сыӡӷаб Ԥаҭа?

Ԥсыӡҵас исыҵабом аӡы,
Сыԥсҭазаара иҵәыҵәу кәахам,
Џьоукы исгәыдырҵоит абҵы,
Еибарҳәҳәоит: уаха-саха.


Ҵҟәыргьыл

Ҵҟәыҵҟәаа иҵырхуеит Ҵҟәыргьыл,
Ахаҳә ссаӡа, абӷанҷ.
Дыԥшӡаӡа, зегьы дрыԥгыл,
Аӡәы иҟаиҵоит ахарџь.

Ҵҟәыҵҟәаа ирымымҵәац Ҵҟәыргьыл,
Макьана абӷанҷ, абӷанҷ.
Абӷанҷ  иалиаауеит агәил,
Нас уԥшыр – адаҷ.

Ашәа рызҳәа, уара, абӷанҷ,
Сҭампыли, нас Шәачеи
Аԥсыуак имоушәа агәамч,
Иҳәагәышьароуп «ҳаи-чеи»


Мцыки-мцыки

Мцыки-мцыки
Еиԥылан
Амц ԥсшәа
Еибырҳәеит.
Икәаԥӡа ишыҟаз,
Арыжәтә – рыхәда ԥызҟоз – 
Анрылсҵәҟьа.
Реиҩызара
Мараҳәхеит…
Мцыки-мцыки
Наҟ-ааҟ
Еибарҳәҳәеит.


АхЏьаЏьа

Иқьышә иқәтатоуп ахџьаџьа,
Аҳәыс гыргыр ахш ацәиӡоит…
Избоит дшахыччо сара сџьа,
Иахылаԥштәуп ҳәа ибжьы ҭицоит.

Дыцәҳауеит ҭыԥкаҿы дыҭҳаш,
Адунеи итәызаап, ашә нкыдҵа…
Схәыҷра сгәалашәоит Лаҳаш,
Икылчаа ианыҟазгьы слакыҵа.

Зқьышә арҩежьыз ахџьаџьа,
Газеҭ ҩежьҵас зегь  ҳирҩежьуеит,
Илоуп зҳәода мшәан ахәча,
Кәаԥ-кәаԥ ҳаҟьашьуеит илеижьгьы.


* * *
Схы сшьон, схәыҷын, сара аҳ Ҷыҷын иеиԥш…
Акгьы сацәшәомызт сан лҷын еиԥш,
Икыдлыршаалон лара сҟәаҟәа,
Уи сарҵәыуалон, саргәаҟуан.

Срыԥхьаӡон зынӡа са ҷынҷас,
Аха схы сымшьози аҳ Ҷыҷынҵас,
Уахынла аӡын асы анаҩуаз,
Исгәалашәоит сашәа шкаҩуаз.

Сан лҷын мыжда сшацәшәозгьы,
Маҷ-саҷк ыҟақәан сзыхьӡозгьы.
Насыԥк смоураны иҟалозма,
Сыхьӡҵәҟьа рымҳәо сзынхалозма…


Шәысхымччан

Сшәыргәындам сара, аха сеибашьҩым,
Сеиԥш зеиԥшу, иахьынӡауа, дысшьырцгьы сҭахым.
Сыҟаӡам ахызаҵә ҟьала сацәшәо,
Уи сықәшәар, исҳәаша сеидру ашәоу?

Санқәыԥшыз, зны-зынла, схьамҵкәа сеисуан,
Аҭаҷкәымқәа ршьаршәы аӡамҩа иҭашәуан.

Аԥсуара азыҳәан еснагь сеибашьҩын,
Уи азы зхы зыхьуаз, згәы зыхьуаз уаҩын.
Шьыбжьон сылатәом шьацк қашәқашәо,
Ахызаҵә ҟьала саахап ҳәа сшәо.

Исҳәоит, нас, еиҭасҳәоит, усҵәҟьа сшәаҩым. 
Амыткәма сҳәаӡом, аха сшәаҳәаҩым.
Сшәышықәса ашәеиқәаҵәа, ҿысҭӡом, исшәуп,
Исызгәаҭом акәымзар, шьаҟәандак сҿашәуп.

Санқәыԥшыз, зны-зынла, схьамҵкәа, сеисуан,
Дԥышәырччо дсыхәаԥшуан џьарантә аԥелуан.


Ахаҳә сшьышьуеит

Сажәеинраалеи изжәуа аҩи
Сара макьана еиҭнысыԥсахлом.
Снапқәа ԥҵәандаз, шаҟа зҩи.
Смыцәаӡакәа, ҭаҭынк сахо.

Акьыԥхьаҿ сыхьӡ рбар џьоукы,
Иршәны кәакькаҿ икҿадыршәуеит.
Ирбозаргь сшабылуа мцакы
Рыбыз бҩыдақәа еиурыжьуеит.

Зегьы сырхыгәырҩартә сҟазҵеи,
Сҟазҵеи сара зегь сусушәа?
Ахаҳә сырԥхап, дахылҵп аҵеи,
Агәы сырҟәандап ԥҳәысушәа.

Самоуп мчык сара сырххо,
Мцак сабылуеит, саршаҳәшаҳәуеит.
Избоит, дыԥсуеит исаӷахо
Сдоуҳатә ԥсҭазаара ԥшӡа дшаҳәо.

ЗыԤсы Ҭоугьы, зыԤсы Ҭамгьы

Зан дыԥсыз, заб дыԥсыз, идыруп, нас, иҽишьӡом,
Алаӷырӡ – цхаӡам, амҳаҵә аӡәгьы иуҿишьӡом.
Аҟәџьал ҭацәы иҭашәаз, ҿымҭ ихигоит игәырҩа,
Иашҭа иҭицоит инапала аԥсцәаҳажәгьы изҩа.

Зашьцәа ԥсыз, заҳәшьцәа ԥсыз – зеиӷьаҟаӡам арԥар
Рыԥсқәа амшын ихыхәхәала иагагәышьоит аԥра.
Рҭынхауаҩ дашьҭоуп иаиркырц цәашьык,
Аха уи еиқәылом, цас иахаԥоитаз шәшьык.

Зан дыҟоу, заб дыҟоу, иҟоу зхы-зыхшара,
Шәарҭ шәеиқәгәырӷьо шәеицаԥыл шьыжь шара.
Шәамблын, сшәыҳәоит, аԥсҭазаара апырпыл,
Шәымгәырҩан знык шәымбаҿ иҭадыршәыр мпылк.

Зан дыԥсыз, заб дыԥсыз, иргәырҩаша рымоуп,
Зан деибгоу, заб деибгоу ашьхацамҩа рымҩоуп.
Зан дыҟоугьы ма дыҟамгьы, идыруп, урҭ аӡә роуп,
Зыԥсы ҭоугьы, зыԥсы ҭамгьы ишеишьцәац еишьцәаӡоуп.



Нара лахь

Дзыргаӡазеи абри Нара,
Даҿаланы дцоите наарак.
Хәык дынхыҵыр, иқәнымҵәаша,
Иԥаҵақәа хьаша-ԥаша
Аӡә дылԥылар наҟ  ҳалхашҭып,
Иахьыҟалогьы сеидру лашҭа,
Ех Нара, Нара, ус иахәҭами, - 
Ари – аԥсҭазаара ахаҭами.
Ибхашҭрушь, дад, бабду иҩны,
Ҳарҭ зегь ҳақәызҵаз ҳуаҩны?



АԤсҬынха

Ажәҩан дуӡӡаҵәҟьа – ԥсҭынхоуп,
Адгьыл дуӡӡаҵәҟьа – ԥсҭынхоуп.
Амшын акәзаргьы – ԥсҭынхоуп.
Ԥсык еицырхан, нас, еицырхоуп.

Аеҵә  хьыршәыгәқәагьы – ԥсҭынхоуп.
Амза хцәышаагьы – ԥсҭынхоуп.
Амроуп, амра – иԥсҭынхам,
Аҵәы ишахоугьы згәы нырхам.


Адунеи агара

Избоит, абар, ԥшаӷьык ҵысуеит,
Ҵыси-ҳәыҳәи рыԥсқәа рӡоит.
Адунеи ду агара сырҵысуеит,
Хәыҷҵас уи ажьжьара сахьӡоит.

Злеишәа цәгьоу ԥшаӷьык ҵысуеит,
Сышьҭԥаа сагарцгьы агәы иҭоуп.
Адунеи ду агара сырҵысуеит,
Дысмааӡар игароу – ԥхашьароуп.

* * *
Згәы иажьо, уҟәышра уамжьан,
Рыҩбагь уеижьаргьы, уԥхамшьан,
Згәы иажьо, зҟәышра иеижьо,
Иҟалар ҳәа сшәоит иԥхеишьо.
Згәы иажьаз, иҟәышра хьаацәгьоуп,
Имаӷрақәа, деисрызшәа иԥхьарҵәоуп.


АҲӘЫҲӘ  ШКӘАКӘА

Схы схәыцраха снеины снықәтәеит арымӡ
Уа слымҳа иҭашәышәуан, ԥшоушәа, шьоук рымц.
Ихьыԥшым мҩак санылеит. Аԥсы ҭалоит са сшьа,
Ҳҵеицәа риааира аҽышькыл аусышьҭуам шьҭа.

Схы схәыцраха снеины снықәтәеит арымӡ.
Сгәы иснаҭоит: сааигәара игылоуп аирыӡ.
Ҩыла иҭәуп ихыхәхәо. Ихҭәалан изжәуеит.
Аԥсны шқәыԥшыц иқәыԥшуп. Схаҭагәышьа сажәуеит.

…Слымҳа иҭашәышәуан уаҟа шьоук рымц,
Сара снеины сыхьшәашәаӡа сықәтәан арымӡ.
Днасывст аӡә дмақаруа: «Абасҵәҟьа ихәҭоуп,
Давазааит ааҵра, изхароугьы иара иоуп…»

Схы схәыцраха стәамзи. Ӡынразма? Ӡынран.
«Уԥхын мра уалахәмарт», – дсацәҳауан сан…
Ус  сгәысҽанӡамкәа ҳәыҳәк саԥхьа инкаԥрит,
Аҽырԥагьан иаҳәеит уи: «Уанзымԥыр, уԥсит.

Ажәҩан уанаҵаԥш, уҽышьҭых, уаԥсоуп,
Избоит, избагәышьоит, аргама уааԥсоуп.
Иҟалома уҽуражәыр гәыла уара
Аԥсцәаҳа уҽимпыҵжәаан уцароуп хара».

Ахьҭа сакыҵәҟьон. Аӡынра – ӡнын.
Макьаназ акгьы  самыҳәацт схазын.
Исхачыз аԥсҭҳәа ацҟьон наҟ сҳәыҳә
Иԥхамшьакәа исанаҳәон: «Иухьи, мшәан, сныҳә».

Исҟәаҵуам аҳәыҳә: «Угәырҩо абра умтәан,
Аӡәыр иҭаххома иац ихшәылаз атәан.
«Ҳаи» ҳәа уҩагылан уқыҭахь уца,
Духаршҭ иуцәӷьычыз, зны иҭалаз уца.

Ашықәс ҿыцха акгьы умыхьӡазшәа сныҳә…»
О, исҟәаҵуам, исҟәаҵуам, исҟәаҵуам аҳәыҳә:
«Амла уакуазар, абар, чахәашак
Абриакауп исылшо, иаҳцәамгааит уи ԥшак».

…Аҳәыҳәҵәҟьагьы сабжьоит. Сӡырҩуеит. Сеицрашәом.
Сыӡын мра, ижәдыруаз, ус баша иҭашәом.
Сара ихшәылахьоу тәаным, сгәы еилашуеит
Сҩагылан амшын ду агәеисрахь сыԥшуеит.


АҞАБАРДА ҶКӘЫН ИЧАРАҾЫ

Сулҭан Сосналиев икәашара иазкны

Хысбжьык имаҳацшәа, гәаҟрак имбацшәа,
Сулҭан ачараҿ днықәлеит дкәашо.
Дӡасон уи аҳауаҿ, ажәҩан дазшазшәа,
Шьха уарбоушәа ижәҩахырқәа еиҵыхны, длашо.

Дкәашон Сосналиев аҟабарда ҷкәын ичараҿ,
Уи дҳамаҳәхеит аԥсуаа. Аԥсны азы деибашьуан.
Алаӷырӡ иабылхьаз адгьыл еиҩшьараҿ
Мчыла дыкәрын ԥшӡак алиаарц иаҿын.

Дкәашон Соснлаиев, длықәгәырӷьо, иҭаца,
Дышәҭышха дахьгылаз лаԥшыла деимдо.
Аԥсуа чара данаалон ҳажәлар рфырхаҵа
Аԥсни Ҟабардеи зыхьӡ хьтәы цҳан ибжьдоу.

…Уа издырран иҟадаз Арӡынба игәҭыхаз,
Аҭаҭын дахо акалашәа дтәан деиқәышьшьы.
Агәырӷьабжь иалҵәрааны хәыцрақәак ихон
Ихаԥазар акәхап нас уи аибашьра ашәшьы.

Дкәашон Сосналиев акгьы ҟамлаӡацшәа
Гәыла дарԥысын. Омашәа дшьцәхартәуан.
Хыхьӡа ишьҭыҵуан иаҳа-иаҳа ашәа
Ашәа-хәрарӷьаган, уи злыхыз хырҭәан.

Далаӡсо аҳауа, Сулҭан ду дышнеиуаз,
Аганахьшәа игылаз дышьҭихит хәыҷык.
Амаалықь диеиԥшын, деҵәошәа дшеишеиуан,
Ҳ-Сосналиев, длахҿыххеит, илалеит мчык.

Ҳгенерал иқьышәқәа ирықәыххит ачча.
Аԥшқа илахь ҟәымшәышәра дагәӡит.
Ԥшьаала аҭра ԥшӡа иҭихит итапанча…
Зегь аршанхеит уи, иџьашьо иааӡырҩит.

– Сыхьӡала, - ҿааиҿт, - абри умазааит ҳамҭас, –
Имӡакәан иуасҳәоит ус сгәы изаҭаххаз:
Уаниз аҽны аибашьра ауеиа цәгьа дшалаз,
Издыруеит иқәыԥшӡаз уара уаб дышҭахаз…

…Уа издырран иҟадаз Арӡынба игәҭыхаз
Аҭаҭын дахо акалашәа дтәан деиқәышьшьы.
Агәырӷьабжь иалҵәрааны хәыцрақәак ихон,
Ихаԥзар акәхап, нас, аибашьра ашәшьы.

Дкәашон Сосналиев… Аха аамҭа еикәшара,
Дымшаҭакәа ицәеижь ҳамхны иагеит.
Ԥсыуак дихашҭуам. Дырхашҭуам ҳахшара.
Аԥсни Ҟабардеи  дрыхьтәыцҳан дынхеит.


ДСЫМОУП САРА НЦӘАК

Дсымоуп сара Нцәак,
Снызмыжьуа схала ҽнак,
Снаган мытҟалашьк,
Сақәзыртәо арашь.

Сара дсымоуп Нцәак,
Сшигәамԥхогь рацәак.
Срыцҳашьан иара,
Сахирԥалоит аԥсра.

Сихьчоит сара Нцәак,
Исхаирԥхоит еҵәак,
Игәра згеит схаҭа,
Санҭаха ахҭа.

Сыԥсы сыхшәаанӡа ҽнак,
Сихӡыӡоит сара Нцәак,
Сахыццакӡом са схы,
Исыркәадом сшьамхы.

Дысхылаԥшуеитаз Нцәак,
Сгәы еиҩнажәаанӡа хҿак,
Сыццакны сцалоит,
Схьаақәа зӡалоит.

Сыхьӡ ҳареикуеит  Нцәак,
Снапы ианиҵоит ҵәак.
Иҿагәыбзыӷра – мап.
Имҵақьақьарагь – мап.

Зегь зымчу Анцәа,
Сеилукааӡоит рацәа…
Сара сзеиуоу сатәыз…
Уа ужәҩан ҳаракыз!


* * *
Аԥсны Аҳәынҭқарра Раԥхьатәи Ахада 
Владислав Арӡынба ишәҟәы 
«Урҭ игәыҭшьаагаӡаз амшқәа» иазкны

«Урҭ игәыҭшьаагаӡаз амшқәа»,
Игәыҭшьааган иаанхоит есқьынгьы.
Амш гәыҭшьагақәа зхашҭуа,
Иаԥсуара ихашҭуеит уеизгьы.

«Урҭ игәыҭшьаагаӡаз амшқәа»,
Дунеи дук ҳанто иазыԥшын,
Аԥсны ҳәа хьӡык шыҟаз ахашҭны,
Жьыхәҭак сзацәгозар ҳәа иаҿын.

«Урҭ игәыҭшьаагаӡаз амшқәа»,
Иргәылԥраан ажәа шаҟьон.
Ажәа, уи ажәа – ҳџьынџь амшра,
Ажәҩан ахы аннаҟьон.

Аԥсуа иҭахым ҽа гәадурак:
Иџьынџь дахьақәиҭхаз изхоит.
Идыруеит ишыбжьатәу ҽ-урак
Уа дақәтәарц аӡәы иҽирххоит.

«Урҭ игәыҭшьаагаӡаз амшқәа»,
Аполитикатә ԥсҭҳәа ӡлачқәа рхуп.
Иқәԥоит ҳҵеицәа рхы рхашҭны
Ршьа икарҭәахьоу шьҭаҵәҟьа имыцхәуп.

Аԥсуа идоуҳамч ду зыргәашо
Акгьы ыҟам – шьхарԥык иаҟароуп.
«Урҭ игәыҭшьагаӡоу амшқәа»,
Гәыҭшьаагазтәыз ҳаҷкәынцәа роуп.


АМЦА МҨАХӘАСҬА

Амца мҩахәасҭан аҿалакьуеит
Аисырра.
Ԥхынроуп. Еилашәшәуеит, абар шьҭа
Еилашәшәы.
Схаҭа сыԥсабара мца сагәылоуп
Асирра,
Уи сцәа-сжьы ианыруеит, слашәӡамеи,
Слашәы.
Амца мҩахәасҭан аҿалакәуеит
Аисырра,
Харантәи амца уанахәаԥшуа – 
Иԥшӡоуп.
Аԥсны сықәым аԥсабара салақьуа,
Ари адгьыл Анцәа изыҳәан ишоуп,
Ишаӡоуп.
Амца аҿалакьуа идәықәлозар
Аисырра,
Амра аҭашәамҭаз изызхәыцтәу
Рацәоуп.
Зҽызҵәахуа, иззымгәаӷьыз уажәы уи
Аисара
Ҽнак дықәган дызгоугьы
Мца-ԥшоуп.
Аԥсны-ҵла аҵәа-ҟаԥшь 
Ԥшӡаӡа ианаҿало
Дцәырҵуеит уаҩԥсык,
Знапала изырцәо
Аисырра иаҿалакьуа амца 
Зынӡа имыргаӡароуп
Шьҭыбжьык.


* * *
Сгәыӷуан, сгәыӷра башамхеит
Илакьҭазаргь сымҩа, сиашахеит,
Сымч ду схаҭа саршанхеит,
Сцәаҳәа аҽеиԥнашьт, сиашахеит.

Сылахь баша, иҿашамхеит,
Ҽнак сҟамлазт, уи иаршанхеит
Мышкала, сабиц, сиашахеит,
Схьаақәа исыжәлаз – кыкахшхеит.


АБАР, ИЗБОИТ…

Абар, избоит, блак иамбо:
Мпылк ҭаиршәырц амба,
Иҽыҵәахны, ихала,
Дыхәмаруеит аӡәы.
Шьҭа ахәмарха абаҟоу?..
Дуазҵаауам: «Ушԥаҟоу?»
Ихала ҽнак дахалан
Дахагьежьуеит аҵәы…
Уи аӡын-ҵәа кәамԥа,
Уқәижьлаӡом амԥын,
Дшәоит нас, лыԥхала,
Импылхар ҳәа уаҵәы.
Иҿаԥхьа знык сқьақьама?
Иҵәа кәамԥа агьама
Збама? Изымбаӡеит.
Аҵәа кәамԥа – ампыл,
Пырпыл цаҵас санамбыл,
Исыхьрызеи сеиқәхашт.
Агьама збарц санацҳа,
Иҭамбгеи сашҭаҿ ацҳа,
Схаԥыц мыждагь кашәеит.
Сшәеит…
Ампыл аԥсыԥ цоит…
Ҳамаӡақәа ҳӡоит…
Аҵәа кәамԥа ахәҵәы канӡа
Аԥша
Иарқәацқәацоит…


САЖӘРА АШЛЫЦҚӘА

Игәаӷьны исызҳәарыма: «Схала схы зжьон…
Ҽнак сҽацәызгеит сызҿыз аҳәынҳәах».
Ихәыҭхәыҭуан маӡа: «Дыбжьаӡуеит» ҳәа рҳәон.
Аха усгьы смыӡӡакәа сыҟоуп иаҭах…

…Бмырҿыхакәа сдәылҵит ҽнак ԥшьаала шьыжьӡак,
Сахьцашаз сақәшәомызт, сабылуан мцак.
Сыццакцәазар исхарам, ,
Аха сӷьычкәырны сышҭалаз бдыргәышьоит бца.

Мҩак сықәлан, абар, схы сгәашаха сцоит…
Сышьҭа ихлыршәлеит аџьнышқәа ран.
Шьҭак схы аҿаԥхьа схы амаӡа зӡоит…
Анкьа сшаныз еиԥш саныз акаҭран.

Изҳәода, сеидру, сзыниаша уаҵәы?
Уи здыруа хыхь иқәтәоу Анцәа заҵәык  иоуп…
Сыбла ихымҵуа ихгылоуп: еиқәароуп быхцәы,
Сгәы зҟычуагь, ибдыруаз, сымыш, иароуп:

Сымышьҭа цәгьамызт: сымшра зегьы
Аҟәа иазынсыжьырц сҭахымзи сара.
Нас сажәра ашлыцқәа ируҵәҟьом уеизгьы
Акаҭран мҩа ианҷаблан рҽыршьуеит дара.


АБЫЗ

Импахьшь хәыҷы имбаӡо, -		
баҩык злаӡам уи ибыз,
Иаҳәац аҳәоит, изыҵәахуам		
иаҳаз, мамзаргьы иибаз.
Ауҳәан-сҳәанқәа рымц ҵәыргыла		
дахыԥоит наҟ, дахькьысуам,
Ажәа еигәыдҵа ишьклаҳәыргьы,		
хьаас икым, дхәылкьысуам.
Ибыз хәыҷы-иқадақь бызшәа -		
дыҟам згәы иамысуа,
Иажәа ҭарчеи, уи уарчалоит -		
ишәхымс уанахысуа.
Импыхьшь хәыҷы – ибыз хәыҷы…		
Ибааӡажжыроу ибыз, -
Зыкәа иҭазыршәуада ишьҭкәыцәаан		
иҿацырцыруа абаз,
Арахь иџьыба мааҭк ацәыӡыр,		
аргама зымгәа ԥызжәо,
Арахь аԥсуа ичҳарала		
зпатриотра ду ԥызшәо.



АХӘШӘТӘЫРҬАҾ
Руслан Гәажәба иахь

Абри ахыбра сара саныҩнало,
Сгәы, мҟәыбоушәа, уаҟа икынҩалоит.
Исҭахым сыбла иабарц абри ахыбра,
Санавсуа ишԥасҭаху сцарцгьы снахыԥраан.
Абраҟоуп саҳәшьцәа аԥсцәаҳа дахьрықәлаз,
Абраҟоуп рҩыџьагь рынарцә мҩа иахьықәлаз.

Сара абри ахыбра сабозаап сшәикәагәны,
Зыбӷа уаҩҵас иззеиҵымхуа сакәны,
Ах, уара ахыбра, угәы баша уамеижьан,
Сашҭа дҭыҵит аԥсцәаҳа, ихы ԥхеишьан,
Исцәымӡыц сыхьчоит, исцәыӡызгьы сцәыӡит,
Ҿыц сизшәа схы збоит… Хәыцрак сызцәырҵит.

Абри ахыбра сара саныҩнало,
Сгәы, амҟәыбеиԥш, ижәдыр, ишкынҩало,
Аха ишԥазури, сзавсуам… Ԥшьаала сныҩналоит,
Сгәалақәа схаршҭны, иаҭах уи санаалоит.
Дышьҭоуп сара сҩыза… Мап џьушьҭ, дуашәшәырам,
Маӡала ифарцаз ҵәак ҭигом ишәыра.

Уи иҭиго абӷьыцқәа зегьы-зегь ҭоурыхуп,
Игәаҵан ҳҭоурых ахсаала ду ҭыхуп,
Анцәа ду сызкәыхшоу! Исырдыртәу сырдырла,
Сзыцәгәааз ахыбра… Сузыҟоуп ҳаҭырла
Дансуҭа са сҩыза деибга-дызҩыда,
Днеины ҭынч даннадтәала иҩырҭа!..

Уара, аҳақьым, мариала суцрыҵуам,
Абри ахыбра, сҩыза дсыцымкәа, сдәылҵуам.



ДАҼА ДУНЕИК

Суаҩыбжара – слыгажә хәмарра
Қәрала снеины сынҭагылт.
Издыруеит: шьҭа сыргом сара арра,
Аха иаҭах бара бысԥылт.

Бҿаԥхьа егьамчым сара сажәа,
Сдоуҳа аӡыхь цқьа атҟьап хуп.
Насыԥ лашоума абас бзымражәуа?
Избоит, башҭа ҽаӡә  дахуп.

Баныԥҳәысыз – ԥҳәызба еинаалан,
Напык бхьымсыцшәа бҽырбон.
Ажәак зҿыҵшәодаз игәнаалам.
Бхаҿала сықалақь лашон.

Аҭакәажә лықәра шьҭа бҭагылоуп,
Аԥҳәыс ҿа лоуп арахь бзеиԥшу.
Быџьымшь шәхымсқәа срылагылоуп,
Урҭ игәарҭаҵәҟьоит сышшу.

Суаҩыбжара – слыгажә хәмарра
Нҵырас иамоузеи иара?
Макьаназ иаҵазар уи ԥхаррак
Снанагароуп сгәы хара.

Аҭакәажәӡара ашықәс ааины,
Быџьымшь шәхымсқәа рҟны ҿнаҭуеит…
Сбыхӡыӡацәоит, схы саиааины,
Даҽа дунеи лашак сзатуеит.


АСҚЬАЛАҾЫ

Хәыцра хьанҭак еидараҵас саҵан.
Исҭахын схы саиааирц. Сықәԥон.
Асқьала амаакыра сыҽнадҵан
Сыҟәрышь хәыҷқәа – смал – сыԥхьаӡон.

Снапсыргәыҵа ианыԥсалан абазқәак,
Идырцырцыруан шьыжьтәи ашәахәа…
Ԥарақәак соуӡаргьы иабазго,
Иузынхоузеи каҳуак уанахәа.

Издыруада, изҳәода сызбаз уа.
Исзааирызшәа хьтәы ԥсыӡк сыԥшын…
Снапсыргәыҵа ианыршәлан абазқәак,
Ицәыҵахәмаруа исхыччон амшын.

Искын снапсыргәыҵа еиҵыхны…
Сгәы иснаҭон: «Ҿумҭын, усҭыҳә»…
Амҵәыжәҩа ласкәантрақәа еиҵыхны,
Исҿаԥрит ишкәакәаӡа аҳәыҳә…

Снапсыргәыҵа ианыршәлаз абазқәак.
Амшын инахәлашәа ицеит.
Шьхарԥ дук сықәыԥшуан азқәа…
Ажәак, ажәак сымҳәаӡеит.


* * *
Ианартәи амра бацәыбнамлан,
Бнагыл сҿаԥхьа ба бкахәхәа.
Сгәеисра бацын… Уи банаалон,
Цәашьык сарцәон наҟ сҭахәхәа…

…Сыҩналт буада… Ацәа балан
Схы схашҭны сыҟан. Бхы-бҿы лашон.
Сара цәқәырԥа еишьылрак салан,
Уи ацәқәырԥа сахәаҽыр ҳәа сшәон.



* * *
Изӡеит, изӡеит, зегьы-зегь зӡеит,
Аха быҟам, быҟаӡам, схәаҽӡеит.
Снапы сроуит ҳәа ибыхьӡом.
Изӡом. Бахьыҟам сызхаҵом.

Бышьҭыбжь мгозар, сышьҭыбжь гом,
Уи азы аԥсҭазаара еиқәыбгом.
Бара аҵх батәуп, сатәуп сара амш,
Убас ҳаԥсҭазаарагь нкакәкәашт.


ИАХЬА ХӘАШОУП
Аӡә лахь

Иахьа хәашоуп. Сцоит ақыҭахь сылахь еиқәҵа.
Сыхьҭакуп. Сбыҳәоит, мцак уаҟа еиқәҵа.
Аҿы  ҭбаацәагәышьоуп, издыруеит, ҳуаџьаҟ,
Саб дынхаҩгәышьан, ихы деигӡомызт, гәаҟ.

Иахьа хәашоуп. Сыҟоуп цәгьала сыхьҭакны,
Сыҟазшәа дунеи дук абахҭаҿ сҭакны.
Иԥхасшьоит иахьбасҳәо: мҿык уаҟа иршьшьа,
Анкьа зны ишыҟаз бхамшҭын сҟазшьа.

Иахьа хәашоуп. Қьырсамшуп. Ирзыхҵа асыкәмал
Сани саби, саҳәшьцәеи. Убри ами урҭ рмал.
Сара Аҟәа сшалахаз ббоит смыждаха,
Зегьы рзы смақьасуа, схазы сгәаџаха.

Иахьа хәашоуп. Бдунеиқәа срыцкны, 
Бысԥыл ааԥын бырлашк акасы бхаҵаны.


СБЫҨХАТӘРА МҾЫХА

Исцәеилагеит сара аҵхи амши,
Урҭ ршәыгақәа еилаӡҩахьеит сгәаҿы.
Ссахьаҭыхҩым. Аԥсабара ус самшеит…
Сбаҩхатәра арҿыхарц икьыркьыруеит сҽы.

Аха иҿыхом, ицәоуп са сбаҩхатәра,
Арахь сыбла иабо зегьы џьашьахәуп.
Исаҳә, уабаҟоу, ссахьаҭыхҩы хатәра,
Уԥсабара аҿаԥхьа исҳәо зегь мыцхәуп.

Сбаҩхатәра мҿыха мардарак аарла ихәнызгеит…
Аӡә ҿиҭуеит хыхь дықәгыланы ахәы:
– Усахьаҭыхыҩны уахьымиз баша игәнугоит,
Улашәхон усҟан. Убри ауп иџьашьахәу.


АСДУ

Зны-зынла сара сзеиԥхыӡуа
Шәышықәса заҵәык роуп иахыҵуа,
Зыхьӡ рдыруа Нхыҵи-Аахыҵи,
Еснагь аԥсуа игәашә  ззарту
Абас изақәузеи пату,
Аԥсны иауыз Асду, Асду?

Ӡиас дуӡӡан, ихышхыҵәа,
Ицагәышьоит Аамҭа, ыцәам.
Рықәра еилыркаауеит абыргцәа
Раԥсуа  паспорт ауп Асду,
Уи иоуп изақәырҵо пату,
Аӡбахә  зылҳәогьы санду.

Амшын цәқәырԥақәа-џьыргәалқәам…
Иааҟәымҵӡо ирысуан асыркьалқәа,
Аӷба зкыз асы ԥакьалқәа
Ирымжәаны еиқәдырхарц…
Иакын зегьы рыԥсы ахац,
Аха ишыҟаз рдыруан мрак каԥхарц.

Асду, Асду! Иаҭах Асду,
Ҳбыргцәа изқәырҵо кыр пату,
Урҭ рпаспорт – згәы аарту
Зегьы иҳацуп, иаҳгәаԥхоит
Асду ҭоурыхуп – уи ҳарԥхоит,
Знык иаҳзамуи – иҳазхоит.

ЛЕНИН

Сгәы зхым ҵеџькаҿ ӡык сызтом
Сҵәаҳә ац ԥҵәаргьы, сзынаҳәааҳәӡом,
Ленин – ажәабатәи итом
Шьҭа сыԥсҭазаараҿ ҿыц саҳәом.

Ленин – ажәабатәи атом – 
Инеины изнаҳалаз каҭранми,
Изҳәада ихьӡ сыхдырра азхом,
Аҭоурых цәқәырԥаҿ  уажәы дкаҭами.

Ленин ажәабатәи атом, -
Ус ихәмаргам, усҵәҟьа ихәмаргам,
Макьана сычмазҩым, спатом,
Ленин датәазымбартә  еиԥш схагам,

Сидызцалеи, схы зжьоит рацәа,
Аԥсуа нхаҩ дсыхьчоума Ленин?
Диеиԥшнысшьалон сара анцәа
Сыҟан идунеи сдунеины.

Ленин – ажәабатәи атом – 
Горки диацәажәоит, – ддоуҳами,
Еицыгәаҭеиуеит, рыгәқәа еиқәтәом,
Жәларык ззыӡырҩуа урҭ рами

Мыч ҿыцс иарбан ҩаԥхьа исых?
Ленин дзыхьчо сара соума?
Уи ихьӡ ахашҭӡом аҭоурых…
Ихы изымыхьчартә дгаӡоума?


ЕРЦАХӘ 

Сара сзыҳәан Ерцахә нцәоуп
Ӷба ԥҽыхак саӡаргьы, исызхоит.
Амшын, усҿашьқьырла, уаԥсоуп,
Сырҽырбала, усҭынхоит.

Амшын, амшын. Умшәан, Укҿас,
Сымшаҭа исгәыдҭәал ухмыҳәҳәар,
Унапы рҟьаҟьан наҟ уиҿас
Зыбыз бҩыдоу аҵмыҳәҳәар.

Аӡәгьы изшьом сыԥсадгьыл ахә,
Ма издырша дыҟоума изыԥсоу?..
Сдунеи ду зырлашо, Ерцахә,
Ухаҭа иудырру ԥсыс иухоу?

Геи-шьхеи рыбжьара са смаӡоуп,
Аҳәыҳә иабоит сыԥсы зыԥшьу,
Хәыцрак самоуп, сгәы зегь мцоуп,
Абаҳча сыҵоуп, шәшьык зхашьшьу.

Геи шьхеи срыбжьоуп. Сгәы ԥҵәаӡом,
Аԥсны алакҭоуп сара слакҭа.
Сыжәҩан ҳәаадоуп, уи нҵәаӡом,
Аҳәаа нҵәаӡом Аԥсны ахаҭа.


САБ

Саб иман ицәыримгоз, ииӡоз,
Ашьашьалқәа ҭакнаҳан игәаҵа.
Асовет мчра имнахт дзыхӡыӡоз,
Ишәаԥыџьаԥ. Идгьыл. Иқәаҵа.

Идунеи иԥсахаанӡа игәнигон,
Ибон инхаҩра ишаӷрагылоз,
Зегь акакәын, хәык ахь ихәнигон,
Еидарак, даиааины, иԥгылаз.

Шәаԥыџьаԥи қәаҵеи  еимҭаҳәахны
Аамҭа мыждак уаҟа иаҟәаҟәеит,
Аӡбахә сҳәашам ҳәанҳәахны,
Аха аҭоурых аамҭа уеиаҵәҟьа ҳапҟеит.

Схәыҷын усҟан. Шьыжьыказ санҿыха,
Атрактор ац-ҩеижь рыцҳа қыџьқыџьуан.
Саб иаӡозма ишәыр аҿыхха
Иҵлақәа ыҵхны, «ирџьырқьуан».

Шьоук гылан иччон аҟырҟырҳәа,
Рыблақәа зеиԥшызгьы – абга.
Иҩныҵәҟьа иҩналаны дырҟыр ҳәа
Дацәшәагәышьон саб хәашабга.

Асовет мчи, нас уа хьыӡқәаки
Иаҿаҟәаҟәон иеиха ашьҭыбжь.
Саб ихьӡзаргь сыки ма қәаки,
Инапқәа игәыҵхшәа даԥылеит уи ишьыжь.


Ажәҩан саркьа

Аԥсны  зныҷҷало ажәҩан саркьа
Ахаҳә агәыдҵан иузыԥҽуам.
Уи иазыҵҟьо згәы ҭырсакьа,
Ахәда ҵкааны изхәаҽуам.

Аԥсны ханым, ԥсыуа кәасқьоуп,
Абарҵа иаҿыкәыршоуп аҳарџь.
Аԥсуа дшыҟаҵәҟьоу абасоуп:
Афы асыргьы дацәшәом уи аџь.

Сара исымоу аҵеи кьаса,
Бзанҵык дхьасаны дҟамларц,
Ақды даҵан аҵеи ԥаса,
Дышкылыргозгьы уи аихац.

Аԥсны зныҷҷало ажәҩан саркьа,
Хыхь иахалашоит еҵәак.
Иазыҵҟьарц иашьҭоу уи зҽырԥагьа,
Дшыҟоу ихашҭхьеит џьара нцәак…

Аԥсны ханым, ԥсыуа кәасқьоуп,
Абарҵа иаҿыкәыршоуп аҳарџь.
Изцәымӷны иҟоу наҟ шәнаскьа-ааскьа,
Иагьа ишәымазаргь ахарџь.

Аԥсны  зныҷҷало ажәҩан саркьа,
Адақәа ирҭахәмаруеит агәамч.
Акәасқьа, акәасқьа, аԥсуа кәасқьа,
Уаанхоит ишумоу уара аҳарџь.


Сымҩасымҭаз

Сымшқәа шоурак рыҵалт, иԥхацәоуп,
Ааԥнык аԥхыӡ ссир сзалҵуам, ихаацәоуп.
Арахь, арахь, убас еиԥш иццактәуп,
Саб ицәаӷәацә еиԥш снаганы сҵактәуп.

Аԥсҭазаара шьҭа сымаҭәақәа архоит,
Гәалашәарак макьаназ сгәы арԥхоит.
Сыуаҩра анеихыршьало аҽны
Жәақәак сзышәҳәа, сшәымшьаӡан смыцхәны.

Ҽынлан. Мҽышан. Сара саниуаз,
Илаҳарц лҭахымызт сангьы аӡә иуаз.
Гәыӷрак лыҭо илҿалашон цәашьык
Лгәы илнаҭон сыжәҩан иаҵалом ҳәа шәшьык.

Аԥсҭазаара шьҭа сымаҭәа архоит,
Зны исашьаз, сара сзыҳәаны дмаҭхоит.
Сдунеи ԥшӡа дуӡӡа, сымыш, нҵәара зқәым,
Сымҩасымҭаз иуасҳәаӡом иакәымк.


Зыԥсы ҭоугьы, зыԥсы ҭамгьы

Зан дыԥсыз, заб дыԥсыз, идыруп, нас, иҽишьӡом,
Алаӷырӡ – цхаӡам, амҳаҵә аӡәгьы иуҿишьӡом.
Аҟәџьал ҭацәы иҭашәаз,  ҿымҭ ихигоит игәырҩа,
Иашҭа иҭицоит инапала  аԥсцәаҳажәгьы изҩа.

Зашьцәа ԥсыз, заҳәшьцәа ԥсыз – зеиӷьыҟаӡам арԥар
Рыԥсқәа амшын ихыхәхәала иагагәышьоит аԥра.
Рҭынхауаҩ дашьҭоуп иаиркырц цәашьык,
Аха уи еиқәылом, иахаԥоитаз шәшьык.

Зан дыҟоу, заб дыҟоу, иҟоу зхы-зыхшара,
Шәарҭ  шәеиқәгәырӷьо шәеицаԥыл  шьыжь шара.
Шәамблын, сшәыҳәоит, аԥсҭазара апырпыл,
Шәымгәырҩан знык шәымбаҿ иҭадыршәыр мпылк.

Зан дыԥсыз, заб дыԥсыз, иргәырҩаша рымоуп,
Зан деибгоу, заб деибгоу ашьхацамҩа рымҩоуп.
Зан дыҟоугьы ма дыҟамгьы, идыруп, нас аӡә роуп,
Зыԥсы ҭоугьы, зыԥсы ҭамгьы ишеишьцәац урҭ еишьцәоуп.


Ашәақь

Аҭӡамцаҿ мызла икнаҳау
Ашәақь жьақцозар, игәнаҳауп.
Аԥшәма-чмазаҩ иԥсы ихаҳауп.
Алашәарыца агәы каҳауп.

Аҭӡамцаҿ ашәақь икнаҳау
Ажьақцара иаҿуп, игәнаҳауп.
Иҭҟьом бжьыла уақәыҳәҳәаргьы,
Иагьа уургьы, иагьа уҳәаргьы.

Аԥсҭазаараҿ деиҵамхакәа,
Уал хьанҭак даҵамхакәа,
Зшәақь зызкыдԥааз, цқьа днаԥшыроуп,
Дамеижьарц ибла, дмыццакыроуп.

Акымзарак аӡәгьы изырҽеиӡом,
Амра ашәахәа изышеишеиӡом,
Дақәыҳәҳәеит ҳәа ашәақь ахала,
Ишәаны иҭҟьаӡом лыԥхала.

Мызла ашәақь икнаҳау хысроуп,
Абжьгьы ҳашьхақәа ирхысроуп.


* * *
Абар сҭагылеит сара сҭәымҭа,
Иазԥшуа сылахь аӡәы ихымҭа,
Анцәа ситәызар, иара иныс,
Ишысшьо сыдгьыл заҵә аныс.

Зегьы срыхгәаҟуеит, сара сыцәам,
Уаҵәтәи амшаз сгәыӷра сымҵәом.
Адгьыл, адгьыл, о, уабуп,
Сахьудукыло – иҭабуп.


* * *
Иӷархеит Ӡыкәыр инхара
Аҽнышьыбжьон сгәыӷрагьы цеит.
Уи азы исыдуп ахара,
Сгәы кыдзыршәоз амра схацеит.

Саси ԥшәымеи сыҩны реилаҩынтра
Ашьҭақәа шԥацеи инкаба.
Сылахь ианыз анцәа иҩыра,
Анызхда, иабацеи, иаба?

Игәнызгом сара сахьиашьадоу,
Сгәы иаархоуп азаҵәра амҳәыр.
Аха игәнызгоит акыр  сахьиаҳәшьадоу,
Сызҵәыуо дахьсымам сыԥсыр.

Избоит сара сашҭа ишацәыӡуа,
Мшаԥи қьырсеи рлакәхаа сызлоу
Сиеҵәахә, сеидру, изеиԥхыӡуа,
Ихьҭакызаргь, дызбом изырԥхо.

Сынхара насыԥда, сынхара,
Сымшны абри удгьыл сахын,
Анышә хьшәашәа инаҭа сгәынхара,
Сцамҭаз суҿаччарц сҭахын.


Апоетцәа рашьеиҵбы

Апоетцәа рашьеиҵбы ихы иҭамшәацт:
«Са сҵеиӡам».
Апоетцәа рашьеиҵбы усҵәҟьа дмарҵеиӡам.
Апоетцәа рашьеиҵбы
Уахәамакаҿ днагоуп.
Хаҭала дфырхаҵамзаргь
Хылҵшьҭрала
Днагоуп.
Апоетцәа рашьеиҵбы
Дшеиҵбу ус дажәгәышьоит.
Ипоезиа ашә-гәашә ԥшьаала
Иаркгәышьоит.
Илабашьа иԥышьҵаргәа
Сишь, аӡә
Дцәажәоит,
Апоет-еишьеиҵбы
Дихцәажәоит,
Дихцәажәоит…


Шәанамырлеит

Шәанамырлеит, сыҩны сахыбаан
Исеишуеит сгәылацәа рлақәа.
Сызцаӡом иара сахыԥраан,
Гәашәк сызҭалом сымлакуа.

Харак рымам сахьырхашҭыз
Сара сгәылацәа рлақәа.
Аԥшәмара руеит урҭ сашҭаҿ,
Сарцәаакт ақалақь ақәа.

Схылда-ӡылдо Аҟәа салам,
Аҟәа сышәгәашә анаркрым.
Аӡәы сыкәа-смаӷра дҭалан,
Амц сижьозаргь егьаурым.

Инысычҳап, усгьы сақәшәеит,
Ҽнак ихала ихшыҩ еимшәап.
Са сҩызара злаго сақәшәа,
Ҽнак сдоуҳа ҵәгәыр даҿашәап.

Ақыҭа сыннархоит сзынхозар,
Мап сцәикӡом сара Анцәа.
Қалақьи қыҭеи еснагь сдырххозар,
Макьана исзастәума аҵәҵәа?

Шәанамырлеит, сыҩны сахыбаан
Исеишуеит сгәылацәа рлақәа,
Џьаргьы сцаӡом сыҩны сахыԥраан,
Сгьежьуеит аӡыԥсы схьыкәкәа.


* * *

Џьара сахьнеиз зны сасра
Аӡә лылаԥш сыдыԥсылт сара.
Исыздыруам сзыхнарҟьо,
Исҟәаҵуам, самоуп иара сҟьо.

Сылаԥш лыдыԥсылт лара,
Анеира ахьсықәшәаз зны сасра.
Сахашәҵаргьы шәара аҵәы,
Избоит сшахәыруа лыхцәы.


Аҿыҭбжьы

Ашәхымс уахҟьашоит ҳәа аӡә сызҿиҭын,
Исзахымгеит сшьапы, сахҟьашеит.
Уаҵәца уцәыԥҽуеит ҳәа аӡә сызҿиҭын,
Исымпыҵҟьан аҩы иҭаз сыцәкаҭәеит.

Сахаҵәиуеит лырак сӡыӡымкуа,
Быжьқәак еимдырххоит слахьынҵа,
Ак сымамкәа, дадраа, ак сыхӡымкәа
Сыҵла амҵан сиаӡом сыхәхәаӡа.

Ухы аҭӡамц ианҟьоит ҳәа аӡә сызҿиҭын,
Ианҟьеит уи, ашәытагь иагеит.
Схы бзиа избацәомызт, сыԥсыҽын
Аԥсҭазаара еижьага агәра згеит.

Сыхьӡ зхашҭыз иацтәи сара сҩызцәа,
Рҩызара – ԥҳәыс каџьбеиуп изеиԥшу.
Исхаԥырны инеиуеит аӡыцәа,
Убриҵәҟьагь иадыруеит уаҵәы исзыԥшу.

Исызҿиҭуеит аӡәы наҟ умҩас ҳәа,
Уара шьҭа, уара шьҭаҵәҟьа умыцхәуп.
Аҵәы сылаҵо, ицәыҵаччо рцасҳәан
Цқьа ҭыԥны исзыԥшу сара хәуп.


Ажра гәаҩа

Аҳәак  зыҟәнымыз ҩ-аҳәак дрыҳәон,
Уи дџьашьо зегьы иҿаԥшуан.
Кәымжәык, кабак, хылԥарчк дрыҳәон,
исышәҭаӡом ҳәа уи дашшуан.

Аҳәак зыҟәнымыз ҩ-аҳәак дрыҳәон,
Иҟәниҵаргьы иҟәнырҩуан.
Кәымжәык, кабак, хылԥарчк дрыҳәон,
Зегьы ҿымҭ, дџьашьо, иӡырҩуан.

Аӡәгьы иимҭаӡеит уи зҵаарак:
«Узырҽырбоузеи шьҭа уанажә?»
Аха гәаныла ихыччон даара,
Изырҳәон: «Еилгам игәаҵәажә».

…Аҳәак зыҟәнымыз иҟәнылеит ҩ-аҳәак,
Дӷьычкәырха далоуп Аԥсныра.
Ибла, амса зху,  жра гәаҩак
Сышҭанажьуа збоит сара.


Аԥхыӡқәа рыԥсы

– Уҽаанкыл, - иҳәеит саб ԥхыӡла днысхагылан, -
Иухьзеи, уқәра шцаз умбаӡои?
– Ақәа кыдҵәоит, - лҳәеит ԥхыӡла сан днасхагылан, - 
Умцан ашҭа уҭыҵны, нан, умбааӡои.

Саҳәшьцәа рхаҿсахьақәа ԥхыӡ хааха исыцуп,
Маҷк исызгәаауп… Исацәҳарц рҭахым.
Саҳәшьцәа, сыԥхыӡқәа еснагь шәарҭ шәрыԥхыӡуп,
Шәсыцәцеижьҭеи шәыбналан сдунеи ду сахым.

Исашәҳә иҟасҵаша, изуша сашәҳәа,
Аԥсҭазаара агьама бжа ижәбаз хаацәан.
Игәыкӡа ишәзысҳәарц салаган ашәа,
Абжьыҳәа исхылҵыз, оо, зегьы иреицәан.

Сани, саби, саҳәшьцәеи, сшәыҳәоит, наҟ сышәхашҭырц,
Схы сымагәыхьуп. Сшәыцәгылоит ҿымҭ хара.
Аха машәырк санақәшәаша, Анцәа ибоит, са сашҭаҿ,
Ԥхыӡла  шәсыдеизалан сшәыгәҭылашәкуеит шәара.

Саб дгылахуеит ҳацәқәа раԥхьа дааины,
Сцәаӷәарц исиркыхуеит уи ақәаҭан.
Ашәы хьанҭа илшәқәоу зегьы-зегь дыриааины
Сан бысҭак ҳзылурц далагоит шьжьымҭан.

Саҳәшьцәа лахьыцәгьақәа, сара саҳәшьцәа,
Сгәы аҟәандара сцәашәҭеит шәара анышә.
Ижәбоит иахьа сымшқәа урҭ шьҭа ишҷаԥшьцәам,
Цқьа шәӡырҩи, исзасуеит, абар шьоук атрышә.

Ах саҳәшьцәа лахьыцәгьақәа, сара саҳәшьцәа,
Шәынасыԥқәа рлаӷәра шҷышәу аргама избоит.
Сылаӷырӡқәа срылырхуеит схаҭа ацәа
Амармалташь хаҳәқәа сара сааигәа иҽырбоит.

Шьҭа исҭахуп, шьҭа исҭахыҵәҟьоуп сҽышьақәыскырц,
Аԥсқәа рыԥсҭҳәақәа исхажьу еилырҩырц.
Сара снапала ԥшьаала сыԥсы еиқәыскырц,
Аԥсқәа рыԥсҭҳәаз ашәа гәырҩак зҩырц.


Ашәҭыш ԥшӡа

Сышнеиуаз амҩан, сгәысҽанӡамкәа,
Иԥшқарахӡа шәҭышк насԥылт,
Адацқәа ӡык рхьыкәкәон, имҩацкәа,
Рцәыкәбараҿ шьхыц рыцҳак хыԥсылт.

Ах, ишԥамуеи, ҭымыҭшәарак,
Сызҭымҵуа аҽнышьыбжьон сҭахеит.
Сара исмоурцаз гәыхшәарак,
Сышәҭыш, ҩаԥхьа ухьӡ сҿашәеит.

Адунеи самкуа ,адунеи уамкуа,
Ҳзеибамдырӡо ҳарҭ зынӡа,
Схы уҭаӡамкәа, сгәы уҭаӡамкәа,
Ҳаиԥызгалазеи шьыжьӡа.

Схы збоит аԥсҭазаараҿ ссасымшәа,
Сшанугьы амҩа са сзаҵәӡа.
Сҟамларц баша ицәажәо аԥсышәан,
Сышәҭыш, умч лаша схьыгӡа…

Сышнеиуаз амҩан шәҭышк исԥылаз,
Убас аԥшӡара сгәаԥхеит,
Иеизыкәкәеит доуҳамчс исылаз,
Ҳаибадырырцгьы сҭаххеит.

Сышәҭыш сазҵааит: «Уабатәида,
Усԥызгалазеи укаҷҷо?
Аӡәгьы дзыҟами са сыда,
Узшаҭо, уԥшӡара зыхьчо?»

Аҭак снаҭомызт са сышәҭыш,
Ажәак азҳәмызт игәаӷьны
Аныҿнамҭ исҳәеит: «Са сымыш,
Акгьы сызуаҳәаӡом иаӷьны».

Избоит, ибжьаӡуеит шьҭа адацра,
Ҽаҩра ҿыцк џьоукы ирыҟәшәоит,
Ашәҭыш, иалиааз зны ауацра,
Иауам, ахы ԥханашьоит.


Дамка

Дшымгәыӷӡоз данца уи дамка
Дчит иаразнак ҭыԥкаҿ дамкуа.
Ашашкақәа идамка иаҿеиҵеит,
Асаԥаҭ дуқәа ишәқәа ирҿеиҵеит.

Ахәаџауаҩ, дыҟан ахәҵа,
Гәаҩак даман, иԥынҵа баҟәӡа,
Аха иахьала аамҭа итәыми,
Изеиԥшхеит ҩнатәи тәыми.

Нбанк мҵакәа, акгьы дҭамкәа,
Дшымгәыӷӡоз данца дамка,
Ишашка аҟнытәи имаӡам иоуқәаз,
Ишьҭихит ҩызцәас урыла иоуқәаз.

Ԥсыцқьа-хыцқьа, зымаҵ ҳуша,
Адунеи шԥаҟоу зхылԥа ҳауша,
Знык дамка ицаз уи даднакылоит,
Маӡа-аргама дгәыднакылоит…

Игәы иҭамкәа, ихы иҭамкәа,
Ашашка дшасуаз данца дамка,
Ашәишәиқәа еибарҟарҟарит,
Камбашьк иахаз аҟәҟәа ҟәарҟәарит.

Аха машәыршәа ицаз дамка,
Дчуп дышчыз иҭыԥаҿ дамкуа.


Трофеиба

Зхы изахәаз, уи дахәеит.
Ифаӡеит иззыфоз
Имал ду ибӷа архәеит,
Избеит уи дшарӡыфоз.

Апақҳәа иҭаҭын дахо,
Уеилеигоит уи данцәажәо,
Аполитԥымаҵә дамҵхо,
Аԥсуараз дыгәжәажәо.

Аҩны дандәылҵуа ашьыжь,
Ииӷьычша дазхәыцуа,
Ахҭысқәа ирхылҵуа ашьҭыбжь,
Еилиргоит хәыц-хәыц уа.

Дыбналт Аԥсны аншәарҭаз,
Тәым дгьылк иџьынџьхеит.
Дышьҭырымхт гәыхшәарҭас,
Иҿарҵоит уажә ачычха.

Зда сымаӡам, исныхоу
Сыжәлар – еиба-кәеибам,
Урҭ рыбӷа цқьа еиҵырхуан
Дырԥыргазҭгьы Трофеиба.

Трофеибеи нас иԥызеи
Аԥсны анасыԥ ацәдырӡру,
Наҟ ирықәжәа рхыза
Иқәызҵо ӡәыр дцәырҵру?


Абна шымҳа 

Аԥсшәа уасҳәоит, абна шымҳа,
Аҟәа ақалақь агәҭа.
Сымҩашьо издыруеит абнагә шумоу,
Маҷк еиԥшгәышьами ҳгәаҭа.

Сыбна шымҳа, сыбна ҽарҳа.
Уахьчеит убнара, ухнаҩеит.
… Сашҭаҿ еиҭасҳаз ашымҳа.
Сшаваҽырбоз исыцәҩеит.

Сыбна шымҳа, аԥсшәа уасҳәоит,
Уаазгазеи сықалақь агәҭа?
Аҩнатә шымҳа ҵлақәак рцасҳәан,
Ҽаангьы убас ушәҭы иаҭа.

Сыбна шымҳа ухы ухьчароуп,
Ақалақь аӡеиба цәгьоуп.
Аӡәы уирҽхәароуп, ма уирџьароуп,
Умахә ҿызыжәжәо рацәоуп.

…Адгьыл иқәыԥсоит агәаӷьқәа,
Аус руеит ацламҳәақәа.
…Ижәны дгылоуп аӡәы дкәаӷьӡа,
Иааигәа иӷәыруеит аҳәақәа.

Абна шымҳаи аҩнатә шымҳаи
Сзеилмыргозар са слашәуп.
Сқыҭаҿ баша, баша исымҳаит,
Урҭ рыҩбагьы сгәазын ихәшәуп.



































Амаҭаԥшь

Диит уи ҽнак. Маҭаԥшьк ихәда иакәшан,
Ашәшьыраҿ дшыцәаз лҿы иҭалахьан зны иан.
Ихәаԥшуеит амҩан дызбо зегь длакәшьан,
Ихы ахьизгәамҭо иҭатәӡам  гәыбӷан.

Қәрала шьҭаҵәҟьа иара кырӡа ниҵит.
Ихәда ҟаԥшь иахьагь амаҭаԥшь ахшьуп.
Ҩызцәас имаз аӡәаӡәала зегь илҵит,
Иара ибарҭам, арахь ижәҩан шәшьуп.

Илаԥш схын, сахьцалакгьы сгәеиҭон
Ҳанеиԥыла избар сҭахӡамызт ихаҿыз,
Амаҭ ҟаԥшь ԥсны уа ихәда ҟаԥшь иадын,
Ихаҭа ишҳам акәхап, мцацәа, иара зшьыз.


Зҟазара змырхыз аҟаза
Хәыта Џьапуа игәалашәара иазкны

Дықәмызт асценаҿ имчыдоу марҵеины.
Сыҟан, уа дыҟан дыхьӡырҳәаганы, дҵеины,
Аҟазара Амра цеицеи ихацеиуан,
Игәашьамхи, ихшыҩи, ибаҩхатәреи еицнеиуан.
Иҟазара аӡыхь цқьа анидмыржә, дымшабози,
Иара амҩадуқәа зегь сценазшәа имбози.
Ихы игәашаха шаанӡа гәырҩак данагозгьы,
Ицын иҩызцәа еснагь зыгәра игозгьы.
Ихалаӡа, ихала мҩа дук дананызгьы,
Ихәыцрақәеи илафқәеи шәҟәык ма ианызҭгьы.
Урҭ рҩыџьагь еизгәыдурын, ирымамкәа кьылкгьы.
Зынӡа, исҳәеит ҳәа, сыхшыҩ мҭыкәкәазар,
Исхашҭраны сыҟам Франкьыл идгьыл кәаза.
Ԥарак сирԥсахырц сышизцоз уи зӡарыма.
Мшәан, аби аԥеи урыбжьагылар ҟалома?
Ԥхьаҟа рыхьӡқәа ҭыго сара сыцзалома?
…Ихы дацәажәон ҿымҭӡо Хәыта ду, Хәыта,
Амҩан ԥша хаак иара иҿахәыҭхәыҭуан.
Иҟалап, џьоук рыдгьыл уарҳалла ихҟьазар,
Нас мбатәык ҟалазма зны дымҩахҟьазар,
Убри азы ибаҩхатәра пҟатәызма?
Ихьӡгьы мшаҭа зынӡа иҟаҟатәызма?
Иҳамҭа иҭахӡам ҟәардәк џьара иантәалоу…
Уи изыжәрымашь ҵәыцак ихьӡала ихҭәалан?
Дыҟан Хәыта зынӡа  ихалаӡа, ихала,
Аха ихьӡ Аԥсны иазынижьит лыԥхала.
Иԥсы ҭоушәа ԥхыӡла сара дысзырбозеи?
Дәаб ахаҳәқәа «Рнапқәа еинырҟьом», абас изџьбароузеи?
Зҟазара змырхыз, измырхыз Аҟаза,
Зҟазара змырхыз Аҟаза, Аҟаза…


Елыртәи ауахәамаҿ

I
Абрахь саарцаз кырӡа амҩа сықәын
Сылахь-сыџьымшь аӡатәшьа краамҭа исҵон.
Уара уҿаԥхьа ауал сызҵымҵшаз сықәын,
Исшәарц сашьҭан… Судҟьан мчык сагон.

Акы саԥсамкәа ари адгьылаҿ сирызма,
Амц бызкаҭаҳа сыкәшаны сакын.
Схыи сыԥси еиқәиҭымкәа сыԥсрызма,
Урҭ рыбжьара саԥаҭ хьанҭак акрын.

Елыр, исаҳә, иаԥсоума шьҭа сыҽнаҭра?
Сарӷьа  сшьапы ҭагылоупеи адамра?
Уҭак сҭахӡам. Иҳабжьаҳҵом минауаҭрак,
Умҵәыжәҩа сыҵак сшуго збоит хара.

Сшақәшәо здыруеит уара уҿаԥхьа ахҿыхшьа,
Рацәак сыҵамшәакәа ауаа рыц.
Уара исурҵароуп исымоу сгәырҩа ахҽышьа,
Ихухроуп сыбла ихылаз зны аҭәыц.

Имҵԥаа исзымгеит, сагьашьҭаӡамызт аркьыл,
Иудыруаз, гәнаҳа сымам, зны иуцәҟьалаз соуп,
Иҟалозар, ушә сзарты, игәаӷьны ушҟа сҭажьыл,
Умаӡа ҵәахырҭахь. Сара уи саԥсоуп.

II
Мҽышан. Ӡаахрамшын. Ажәҩан кеикеиуан.
Ҽԥныҳәак соур ҳәа сацәшәон сара схы.
Ауахәама сыҩналарц схы сықәыжьны снеиуан,
Иқәацқәацон, цәгьарак ҟасҵахьазшәа, сшьамхы.

Апап жакьа сылаԥш неихьысит,
Сгәы иснаҭеит уи дызбахьазшәа џьара.
Дызҿӡаз матанеиран. Иажәа ҵшьақәа сылсит,
Исылшомызт анкьеиԥш уажәы ирџьара.

Асыкәмалфҩы, сахьгылаз, сыԥс уаҟа иармаҷуан,
Шә-цәашьык рыблақәа хааӡа исҿаҷҷон.
Зыгәнаҳа зхызхуаз ҟәындҟәындуан, иаачмачуан,
Анцәа сышицәшәозгьы, гәаныла сыччон.

Аӡбахә издыруам апап, «Аԥсны ҟаԥшь»,
Ахьӡ иаҳахьазгьҭгьы сдәылицон наҟ.
Сара сузӡатәуп, уара апап ԥаҵа ҟаԥшь»,
Уԥааимбарха уҩагылеит, са сакәхеит агәаҟ.

Ҳазшаз ҳаилиргароуп. Наҟ-ааҟ ҳмақаруам,
Сгәы аҳәоит ихыстырц Кәтол иҵоу аҳаԥшьа.
Схы санажь, аԥҳәызба, бара, абла қаруа,
Иахьа сицзарц сҭахуп ауаҩ-ԥшьа.

III
Ашәа рҳәон аҭыԥҳацәа уаҳа наҭахымкәа,
Ажакьа ҟаԥшь урҭ зегь илаԥш-хаа рхын.
Сазыӡырҩуан рашәа, акгьы сгәы ахымкәа,
Маӡала Ахәҵаҟа сыбналарц сҭахын.

Ацәашьқәа лашон. Ирымамызт ԥсшьарак,
Схы џьасшьон сахьҭалаз сара ауахәама агәашә…
Ах шьыри, абыржәы сахатәазҭгьы чарак,
Аӡәгьы сахьимбо кәакькаҿ сҽыкҿаршә.

Аха иабаҟоу, апап уаҟа са сӡааихуан…
Сшьапқәа хырҟьаҟьан, ибааӡан схахәы.
Исныруан, срыцҳамшьо, уи илаԥш хԥара саахон,
Анцәа ихьӡала иҳәон дмыццакӡакәа иҿахәы.

IV
Сгәы иҭашәон: арахь ижәбашам шьҭа схабар ҳәа,
Аха, Елыр, уалашазаап уара мчык.
Сшәаҵәҟьеит Лара бзиа дсамхабар ҳәа,
Сеиқәышлаҳәа, ма сакәындаз хәыҷык.

Анбанқәа цқьа ирзымфаӡац са сыбла,
Сгәаҿы бсахьа ҭырхӡеит бара убас бгәыкӡа,
Сцәеижьҭаӡара ҭәит исзымдыруаз насыԥла,
Сыхшыҩ сымшәо салагеит, агаӡа.

Ҿыц ихсыртларцу сара сымшқәа рдаҟьа?
Ацәашьқәа еилыџьџьо, абар,а чара руеит.
Сбымҵагылоуп, сақәшәеит, сшьапқәа хырҟьаҟьа,
Амармалташь дашьма цырцыргьы ҵәырҵәыруеит.

Ауарҳал аҟынӡа снабгоит бара ԥшьаала,
Бшәоит скаҳар ҳәа… Смахәар санкуп.
Ҳҩыџьагь ҳшеиқәшәо збоит зынӡа ҟазшьала,
Бгәы раз ацаԥха сара сзы иартуп.

Бысхылаԥш, сбыҳәоит, абраҟа сыԥсы маҷхар,
Сара сзы ԥхашьарҵәҟьоуп – уаҳа акгьы.
Ашәа ҟынӡа скамҳакәа сбызнагар,
Бара – бхароуп, схарахоит саргьы.

Ех, сашәақәа, шәарҭ сашәақәа

Депутат ҿыцк иашәа

Дгьыл харакаҿ сыҟан, сыҟан
Аԥсны ашьарҩаш анкаҭәоз.
Уаҟа исыцын, уаҟа исыцын
Ирыцызжәуан сџьынџь хәыҷ зфоз.

Иршьон сыжәлар зегь ҭоурыхдан,
Срыгәҭылакны ашьшьыҳәа стәан.
Сҿымҭрагь ыҟамызт ихыдан
Уаҵәтәи сԥеиԥшаз ус иахәҭан.

Уа сзыдтәалаз урҭ ақырҭқәа
Рашәа слымҳақәа ҵнахуан.
Аԥсны ҳаидтәалахьан акырынтә,
Ргәы нсырхомызт… Рхаԥыц рхуан….

Схы рыҵасҵеит. Уаҳа ԥсыхәак
Сыманы сара сҟамлеит.
Саԥсуара аҿаԥхьа исыхәо
Аҭак сзымҳәартә сҿаҳахеит.

Шьҭа ианеихсыӷь, сара Аԥсныҟа
Схынҳәит ҟәандарак схьыҳәҳәы.
Сдепутатны ара саныҟам,
Убасҟан акәҵәҟьоуп сангәыҳәы.

Ианышәгәамԥха сдепутатра,
Схы ахьынахо сыҩны сцоит.
Усс искуама са смырҭаҭра,
Сҭоурых сашьҭам… Сыԥсы зӡоит:

Мчык ансоу, урҭ сҩызцәа срыԥхьоит,
Уаҟа исыдтәалаз Москва.
Исгәыдырҵаргьы кьати рыԥхьи,
Срымҵакәашоит сара аффа.

Исаҳалоит, нас, сыжәлар ргәала,
Исаҳалоит ихьаақәак ҳхада.
Наҟ исхаршҭны зегьы ҳгәала,
Аԥсны ҭасфароуп схаҭа.


Амшынҭахкааҩ иашәа

Угаӡа сасра думышьҭын,
Иҟалеит ҳәа хкаарышьҭан.
Зегьы-зегь енышәчҳа, шәмашшын,
Иҭахыскаауеит ҳәа сара амшын.
Уи зыӡбыз, изӡом, са соуп,
Ҽыҭк ацәызгароуп, саԥсоуп.
Инеины исзашшуа, ных, дхәаԥсоуп.
Амшын ҭахыскаауеит схазы,
Сеибашьыит аа Аԥсназы.
Сымшын Еиқәа, сбарақьаҭ,
Ухықәан иасуеит шьоук абкьаҭ,
Аԥара дсыршәоит аԥсшьаҩцәа,
Убас сишеит, дад, сара Анцәа.
Сышәшьыргьы исзеицҵаӡом хԥеи-хԥеи,
Уа, кьыни-кьыни пеҩ-пеҩ.
Аԥсны иацрыҵуеи шаҟа цха,
Ирфоит, ирҿыҵыкәкәо, игәыцхәха.
Ашышкамсқәа ҳаркит, еизеит,
Аҟәа ҭызфо ҳәа ҳаисеит.
Кәыркәа шоураз лак аапкыр,
Ишәарҭагәышьоуп уи акыр.
Амшын – лаапкым, аха сшәоит,
Ицәгьоуп агәыжәла, уеимнажәжәоит,
Аха иаргәыбзыӷуеит усгьы смал,
Иланашьҭуам сыӷба аԥарсал.
Зхы изахәо зегь шәеиха,
Амшын ҭахышәкаа, ишьҭышәх шәеиха!


Атрофеи ӷьычҩы иашәа

Даара иџьалшьеит аԥҳәыс Нина
Ишьҭыхны Лабрантә апианино
Аибашьраха Гәырӷхь ианназга,
Ихьыдырҩны сыжәҩа азганк.
Ҳҵеицәа ҳџьынџьаз иҭахон аз,
Аха сара атрофеимал згон аз
Ихааӡа џьанаҭ ԥхыӡк салан,
Џьоукы исызхырҵоз уи сыкәмалын…
Улыхәырҭаӡам сыԥҳәыс Нина,
Илгеит Аҟәаҟа ҳпианино,
Ҳмоҭа хәыҷы арҳәашьа иҵоит аз,
Уаҟагь Анцәа ишиҳәара ҳанхоит аз.
Сажәа рҟаса сцәажәоит сара стәала,
Иҭахаз ҳҵеицәа рхы ихҭәалан,
Саҵаҽырбо саҵәца зжәыроуп,
Сышхгыла-ҿгыло ус сажәыроуп…
Ак зӷьычроуп, ааилашәшәаанӡа,
Схапыц ыҵшәан икашәаанӡа.


Х-ҟәардәк ирықәтәоу иашәа

Шәҿыха, сҩызцәа, ацәа шәалоуп,
Шәара шәоума шьҭа исыхьӡо?!
Х-ҟәардәк сыхьрықәтәоу сзыманшәалоуп,
Урҭ ирдыруеит сымҩа ахьцо.
Г\аныла ҳаибадыруеит ссиршәа,
Аӡәгьы дыҟам исзаӷьуа.
Иқьышә сықәҵан дарбан сзыршәуа,
Дарбан сырџьара згәаӷьуа?!
Х-ҟәардәк срықәтәоуп. Уи са сашәоуп,
Шьхатәылан сацҟоуп акаԥкаԥ.
Сҟәардәқәа ҿыжыр, рыбжьы саҩшәом,
Сгәы рҭынчны сныҟәоит скаԥчаԥ.
Сыҟаӡам сцәанырра ххыжжуа,
Адәы сықәӡам сыхәцәырххо.
Анцәа иумҳәан сҟәардәқәа еицыржуа,
Анцәа иумҳәан урҭ сҭадырхо.
Агәы ҭәуп, нас, Аҟәа ашәала
Даҳхыччозаргьы Кәыжәлар,
Зегь таташьуп, дадраа, ажәала,
Егьамам амҩан ҳахәда хжәар.
Акгьы сашьҭаӡам хаҭала,
Хара инаҩхьеит сара сыхьӡ.
Сызҟәардәк иахьӡырҵеит Цәаҭала,
Егьи иахьӡырҵеит Цәаҭыҵ.
Уахи-ҽни сымтәа-смыцәа
Схандеиуеит, салхушәа аџыр.
Сышԥаҟалашеи, ах, мцахәыцәа,
Сыхҟәардәк ҽнак зны еицҟәҿыр?!


Ақьазоуцәа рашәа

Адәы ҳақәуп ҳарҭ ҳқьазоууа,
Ҳалаԥш ҳашҭаҵәҟьа ацәшәоит, 
Убри азами ҳаштәоу зегь зҳауа
Акакан аҷеҩҳәа еиҟәҳаршәоит.

Аҟәа ҳшалоугьы ҳқьазоууа,
Иаҿашәоит шьоукы ҳшьацҳәа.
Ҳа ҳауп издыруа иҳауа шҳауа,
Аӡәгьы игәаӷьны изҳәом ҳацҳәа.

…Урыстәылан, кәакьҭакаҿ, ҳабӷьаҭуан,
Даҳхылаԥшуан еиҳаб дук.
Игәаҵан хьымацәазк хьархьаруан,
Аԥсны изақәын уи патук…

…Ижәлар рзыҳәан аӡә дфырхаҵан,
Икаҭәон ишьацқьа – исамарҭал.
Егьи дҵәахын ҩыҵак амҵан, - 
Збақь уамыхәо ахәарҭа ҭал.

Ҽаӡәы нбанқәак еидыҟәшәала,
Шьхарԥыкаҿ иаԥсуара ихьчон.
Ихҭырԥа аҿацә ҟаҟо, дманшәалан,
Са соуп иаԥсыуоу ҳәа дыҳәҳәон.

Аԥсны зика хуҵәо арбаӷьӡам
Аҵыхәа ыҵухыргь ҳауӡом.
Ақьазоуцәа ҳармеи ҳарӷьеи
Аус  еицыруеит, иааԥсаӡом.

Ҳиааира ҩажәа анахыҵуа,
Орденк ҳмоур, - уи ҳауӡом.
Ҳахьӡырҳәаган Нхыҵи-Аахыҵи
Ҳаӡбахә рымҳәар ҟалаӡом.

Ақьазоуцәа ҳнапы ианыԥшыло
Ҳаԥсадгьыл ҳдыруеит изакәу.
Аԥсны – ҳакрыфарҭа, ҳа ҳ-«Нарҭаа»,
Уеицакшәа заҳбои, ма улаԥшку?

…Зшьа-цқьа казҭәаз афырхацәа,
Ргәы еилашуазааит имцаха,
Ақьазоуцәа – ҳарҭ ахацәа – 
Ҵхыбжьон  ҳшәаҳәароуп, ҳааԥсаха.


Машьыхә иашәа 

Сабду ихьӡын Кьарантыхә,
Ԥсаҭа бзиа саб-Патыхә,
Уи иоуп исыхьӡызҵаз – Машьыхә…
Гәырла исшьоит ауаа рыхә.
Сеибашьуамызт, ԥхьаҟа ицоз,
Срышьҭагыланы смеихоз.
Шьоукы ҳџьынџьаз еибашьуан,
Сара атрофеи афҩы сашьуан.
Сгәаҟха еизызгон уахь ажә-мыжә,
Нҵәара зқәымыз акьынтыжә.
Сара ахшыҩда, гәаҵәаҭҳәа,
Аԥсны ирымҳәози сыхьӡ еиҵҳәа,
Ҩба-хԥа акәымкәа, жәа-ҩнык,
Снапқәа рыкәсыршазҭгьы знык.
Сбақьаӡа сыҟоуп, сыԥсы ҭәуам,
Ҩ-ҩнык сырахәқәа рызкуам,
Дагыруоуп изтәу урҭ руак,
Егьи дақырҭуан, дагеит арак.
Иҭаскхьеит сшьап ҟьаҟьараа х-ӡынрак…
Аха исыҵаргалт урҭ мцурак,
Мамзаргьы схаҭа абас, сааԥсоу,
Қырҭшәеи гыршәеи еилаԥсо,
Абар иахьсацәажәо скамбашь.
Имхы ҭасфаз ҵыԥх Ҳабашь.
– Рогор ахар? – иҵааит шьыжьык,
Зынӡа иатәазымбоз шьышьык.
– Уаҷышь уамиӷә, – аҳәеит с-Дыжә,
Иаҟаҟоз аҿыҵыҳәҳәо акьынтыжә.
Сабду ихьӡын Кьарантыхә,
Ԥсаҭа бзиа саб-Патыхә,
Сагыруа-қырҭуа-ԥсыуоуп са-Машьыхә…
Гәырла исшьоит ауаа рыхә.

Амашьынаныҟәцаҩцәа рашәа

Ҳаблақәа амца рыҵҟьо,
«Ажәа хаақәа» уаҟа иаҳҿыҵҟьо,
Ҳахәмаруеит автобуск ҳҭеибагәа…
Еҳ, дыҟазҭгьы еибагоу,
Игәаларшәан ҳгәырҩеи ҳуази,
Дҳаҵаҳәҳәаны  ҳмеимирпуази.
Ҳлакыҵақәа амца рыҵҟьо,
«Ажәа хаақәа» уаҟа иаҳҿыҵҟьо,
Амаца ҳасуеит, ҳагәқәа шуп,
Иқәыԥсычҳауа аҳәса ԥшуп.
Амацасцәа раамҭа иахдырԥеит,
Амҩа ианықәлашаз иахыԥеит.
Урҭ заҵааира рыбжьқәа дырцәгьоит,
Ахыбылдыз аԥара рцәигоит.
Ишԥеиԥсыхәо, машәан, Даӷьына?! 
Ишԥеиԥсыхәо, ишәҳәа, Кәаӷьына?!
Ирыхьыц рыхьит, рԥара цеит,
Хыбылдыз игәырӷьара имӡеит…
Амацасцәа еимпуеит шьыбжьышьҭахь,
Днеиуеит Хыбылдыз зегь рышьҭахь.
Еивас рҽахажьны иркуеит аԥсҟы,
Асаба рҭачуп урҭ рҟырҟы.
Ажәак зҿыҵҟьо исаса ԥаҳжәоит,
Ҿиҭран дыҟоума дшәаны,
Ҳантәо ҳҵарҭышақәа изшәаны,
Ишьҭихырц зны-зынла иреитинг,
Цәгьаԥсышьала иҟиаҵоит уи реидк,
Ҽԥныҳәак ҳаиҭар, даҳшьаҟьоит,
Иара иеиԥшҵәҟьа аԥара ҳҟьоит.
Иԥшу дыԥшыз. Игәамҵуа дгәамҵуаз,
Ҳаслоит ҳарҭ ҳамшәакәа амаца.


Амҳәыр гьежь зку иашәа

Исуам сышҟа имнаҳәыр,
Иҿарбаӷьа искуп амҳәыр.
Анцәа иазишеит уи ақьаад,
Иақәыԥҵәаргьы ҽнак акьат.
Еиҵыҵны иҟьаԥсхаӡом иара,
Сымҳәыр гьежь. Сымыш, с-Назҳара.
Схылԥа знык аҵыс  зҭаҳәыр,
Насыԥ снаҭоит са сымҳәыр.
Уи аԥсуа нбанқәа рышьҭа ануп,
Даҽа нбанқәакгьы ахчнуп.
Англыз грипп ахьын, еихачуп,
Ацәажәашьҭыбыжьгьы дара имчуп.
Ԥхашьарами аӡә дгәыҳәыр,
Знык ианааха иқьаад сымҳәыр.
Арӷьеи армеи – зегь акоуп,
Урҭ ахьеицныхо шҭак ауп.
Сымҳәыр-ҵла иалшоит зны ихжәар,
Макьаназ иӷәӷәазаргь иара ажәар.
Сымҳәыр наҳәааҳәҩы, са сымҳәыр,
Мчы змоу иуқәырҵоит ҳаҭыр,
Сахыргар СИбраҟа схаҭа,
Дышсыццо здыруеит са схада,
Иҿарбаӷьа ишыскугьы сымҳәыр,
Ирҭахуп хьаԥарчҵас сеикәаҳәыр.
Аха еиӷьын ҽнак зны наҟ сдырҳәыр,
Игәы саланы схада,
Жԥныҳәак сымамкәа схаҭа,
Еҳ, саџьал алоуп сара амҳәыр,
Еиӷьуп саԥсуа ҭаҭын сырҳәыр.

Лекторк – ҵарҭышагаҩык иашәа

Сықәра маҷым, шьҭа смажәи,
Ихеит скаба ԥшӡеи скәымжәи.
Аҩ ирфеит скәадыр, сбалышь,
Аха стәам, сшьапқәа еилышь.
Сгәагәо амҩақәа сырнуп,
Слекциақәа сқьаадқәа ирнуп.
Урҭ ҩеижьхахьеит, еимыттоит,
Дара рыла сгәы сырдоит.
Амц сҳәом, ибоит анцәа,
Макьана исхыччаӡом сҵаҩцәа…
Адырра ирысҭо ҟәыдуп, ҟәыд,
Аха урҭ еизыргоит амаҟәыҭ.
Убас иҟоуп сара сҵас – 
Ахәшьарақәа  ԥшыжәлаҵас
Снапы самеигӡакәан исҟьоит,
Сышцәажәо зны-зынла схы ҭҟьоит.
Сҵаҩцәа неиуеит са сыҩны.
Рдипломтә усумҭақәа ҩны,
Иҷаԥшь-ҷаԥшьӡа инадсыркуеит,
Сԥара сҵәахырц сыццакуеит.
Еилыҷҷоуп азы сгәаҭа,
Ахан сыргылеит Аҟәа агәҭа.
Аинститут иҭасҵо рацәаҩуп,
Уа зхы иамеигӡо маҵуҩуп.
Ҳәсеи, хацәеи, ҭакәажәи,
 Иҭины камбашьи жәи,
Ирыхшаз ҭарҵоит иреиҳау,
Аҵара ддырҵоит, ишәаҳау?
Шәишәиуп, џьмоуп, уасоуп,
Урҭ зегь зыршьуа сара сзоуп.
Сықәгылан нас агәарԥ,
Аныҳәаҿа сҳәоит сҽыргәаԥ,
Насыԥ шсымоу, анцәа иныс,
Сахьыҟоу исымаӡамкәа кьыск.


Аруаҩ иашәа

Сара сацәшәоит акәара арра,
Аха саб ԥшьышықәса дыҟан арра.
Дымшынуаҩын, аӷба дҭан,
Ус иҟан усҟан, ус иахәҭан.
Куба дибахьан уи Кастро,
Уажә дтәоуп, ашьшьыҳәа дахо «Астра».
Сара сацәшәоит акәара арра…
Исҭахым Аԥсны сахысырц арра.
Срымгарцаз ҩынтәҟа аԥара сшәеит.
Сыҟоуп арра ацәымзаркыраҿ.
Бзиа еицырбоит сҟазшьеи сгәаӷьи,
Саргьы сабшала шәишәии рбаӷьи,
Ақалмышьи, чашәи, кәтаӷьи,
Ажьырӡи,  ауаткеи, аҩи,
Ирмеигӡакәа исырҭо аҩны
Изызгоит сырхәҭа аиҳабы…
Ах, ишԥахаау сан лнапы.
Аиҳабы ҳәа дсымоуп ахьырҵәаҵәа,
Аха адкуеит дыштәоу уи ацәа,
Аҩы анижәлак дысцәашьуеит,
Игәы ԥшааны схы ишьышьуеит,
Мчыбжьыла аҩныҟа нас сишьҭуеит.
Унеир ҳархәҭаҿ, ӡәыр дубома,
Аҩныҟа ицо са схала соума?!
Ираандо амҩақәа ирнуп,
Рарҭмаҟқәа еимгәамӡо иҭәуп.
Даҳцәымԥсындаз ҳнапхгаҩы,
Дбабаӡа дарчхьеит аҩы…
Сара сацәшәоит акәара арра,
Амшынаҿ саб ихигеит арра.


Аҳабла ҿыц азы ашәа

АҲабла ҿыц, Аҳабла ҿыц
Ишәҭыкакаҷуам ҳаблаҿы.
Ҳаҳҭнықалақь блахшәала иабжоуп,
Ашәа азызҳәо зынӡа диашоуп.
Аҳабла ҿыц, Аҳабла ҿыц
Ишәҭыкакаҷуам ҳаблаҿы.
Ҳныҟәома ҳмитаҟә-митаҟәуа,
Ҳалахама ҳцәылашьшь Аҟәа…
Лашарада итәоуп мчыбжьыла,
Гәымсҭа ҭабазшәа, еиқәшәам ӡыла.
Рԥара ҭазфо Аҳабла ҿыцаа,
Нцәак дыҟазар, арахь ирҿыҵааит.
Ҳабла иабо кыр ҳгәы иалоуп,
Аҳабла ҿыц еилыхо иалоуп
Аҽқәа, ажәқәа ацә ҟьантазқәа,
Зны иужәло, нас зҽыԥхьазкуа.
Ахаҳәҵәҟьа иацҳаны изфогьы,
Алажәқәа рами уеиҩзырффогьы.
Ақәыџьмақәа акы иацәшәома,
Ууада иҩналар ԥхашьароума?!
Амҩа ҭшәақәа, иҭаҿа-ҩаҿоу,
Рӡытҟәаҿ адаӷьқәа ҟәаҿҟәаҿуеит,
Аҳабла ҿыц, Аҳабла, Аҳабла,
Акәыбрқәа ианҭырхуа ҳабла,
Ашьыбжьышьҭахь, амра анхышәҭуа,
Рымԥан узықәлаӡом аҿхышәқәа,
«Амца шкәакәа» еигәыдырҭәалоит.
Мцау аҵаҵан  угәы уршыроуп,
Уи узыҟамҵар, дад, кашырроуп,
Аҳабла ҿыц, Аҳабла ҿыц,
Ишәҭыкакаҷлааит Ҳаблаҿы.


Анаркоман иашәа

Сара – аԥсуа наркоман – 
Сҭынхацәа идсырҳәон аман.
Сархагон, сараапкуан ашприц,
Сыҵахон сызбоз зегь рыц.
Иккаӡа исхырхуан сцәа,
Ҳабӷа ԥиҵәеит ҳәа рацәа.
Сани саби ргәы аныԥҵәа,
Қарҭҟа аҽыхәшәтәразы срышьҭит,
Снаркоманрагь еиқәышьшьит…
Аԥснынтәи инеиуа анаркоман
Дзыргәаауа идырҳәоит аман.
Иқәдыртәар ҟалома амҵ,
Игәаӷьны дыржьома амц.
Ус иҟоуп Мишико идҵа,
Зегь уҿцәажәоит ихааӡа…
Уи Саакашвили – Саакиан
Дахыԥрааны дцоит аокеан.
Америкаа иқәрыԥсоит абӷьыжә.
Иадыркышам амла рқыжә.
Қарҭ исзымдырқәоз саҳаит,
Аҩызцәа ҿыцқәагьы сырҳаит.
Изӡом, исырҭеит урҭ дҵақәак,
Сырхылаԥшуеит Аҟәа ҩынқәак.
Уажәы ҩаԥхьа ишьҭысхт ашприц,
Сеиҭаҵахеит ауаа рыц.
Дызгәаӷьуада анаркоман,
Ааигәа милициа ҷкәынак дсыԥҟан,
Ицеит исыдыҟьҟьа исыцәшәан.
Снаркомануп, снаркоман…
Сгәы нзырхо идсырҳәоит аман.



Аԥсуа пенсиазы ашәа

Са сгәадура, саԥсуа пенсиа,
Уара иузкны иҩтәуп апиеса.
Гоголь дыҟазҭгьы, анцәа иныс,
Иаԥиҵон ҩымҭа ссирк убыс,
Иаԥхьо рзыҳәан икьатеиԥҵәаган,
Ачынуаа рзыҳәан ибӷаԥҵәаган,
Аԥсуа пенсиа, аԥсуа пенсиа,
Уара иузкны иҩтәуп апиеса.
Ақалақьуаа рыгәқәа кылҵәо,
Гәынамӡарак рхы-рҿы ианықәу,
Атәанчаҩцәа гәамҵуа еилагылоуп,
Рылахьеиқәра сыбла ихгылоуп…
Хәышә мааҭ… Хәышә мааҭ… Еибаргаәҟуа,
Иршәиуеит, иахарои Аҟәа?
Ирыԥхьаӡоит урҭ рымшқәагь сааҭла.
Атәанчаҩцәа ирымаӡам гәаран ҳәа,
Рыгәҭа уанрылаҳа агәараҳәа,
Урыҵаҟьцуеит урҭ ршапқәа,
Анцәа уиныҳәаргьы ушьапкуа.
Аԥара зшо рзы ажәак узҳәашам,
Атәанчаҩ рыцҳа еснагь диашам…
Хәышә мааҭ… Хәышә мааҭ… Ицаша ҿыцха,
Ацәа уалҵны уҿыха, уҿыха,
Аԥсуа пенсиа, аԥсуа пенсиа,
Иузкны Гоголь иҩит пиесак.


Аҭаџьықь иашәа

Абамба ибӷа ишалам аԥсуа
Сара изыдруеит аханатә.
Аха изанааҭ атәеибом аԥсааҩ,
Убри азы сизааит харантә.
Избоит араҟа са сгәы ҿыцшәа,
Агәам шавҵызгогь ачықь.
Ажәанаак аӡә иахь исҿыҵшәом,
Жәларык иркьарзу аҭаџьықь.
Рҵасқәа сҵарц сҭахыми аԥсуаа,
Рымҩақәа сыӡәӡәоит иџыркь.
Рыкәашашьа сзымҵац «асса»,
Скәадам шьамхыла аҭаџьықь.
Схы збаӡом сара стәитәыхны.
Сацәцоит лахьеиқәрак исхаԥо…
Изулакгьы, наҟ исшәыхны,
Аҩежь маҭәа исышәхарԥоу,
Саӡәыкны аԥсуаа срыламгылар
Шьҭаҵәҟьа ишамуаз агәра згеит…
Ԥҳәыск илуам абра сыҩнамлар,
Лҭыӡҭа анызба сеилагеит.
Исыдылбалеи, бзиа збаша,

Зыҩмсаг мааԥсо аҭаџьықь.
Илзыласҵеит ҽнак анаша,
Илзыласҵеит акабырџьық.
Цәгьа илымбеит снапы налхьысшьыр,
Аха аԥсуаа рлеишәақәа срыцәшәоит.
Арахь сылацәа неихьысшьыр,
Ԥхыӡла схәыҷқәа рыхьӡ сҿашәоит.
Сшьапы сзықәгылар мышкызны,
Срыхан урҭгьы арахь иаазгап.
Исоур знык ргәаҵәа еилысны,
Аӷьараҳәаҵәҟьа инсырхап.
Рҵасқәа сҵароуп сара аԥсуаа,
рымҩақәа сыӡәӡәоит иџьырқь.
Иреиӷьны скәашароуп «асса»,
Дышԥахшыҩдоу аҭаџьықь.


Ахшараиурҭа изҭымҵыз ан лашәа

Насыԥла слакҭа лашеит,
Ҩыџьа аӡӷабцәа сыхшеит.
Аиҳәшьцәа ҩыџьа ԥшӡа-ԥшӡаӡа,
Анцәа игәаԥхан, иша-шаҟа.
Аха ахшараиурҭа сҭахеит,
Аԥара рхысшәаарц рҭаххеит.
Ах, зегь реиҳа изыцәшәатәу:
Аҳақьым илҳәеит, шаҟа шәатәу…
Уи сымч ақәхаӡом сара,
Исыздыруам сахьцара.
Схаҵа игәыҵаԥса инапқәа,
Дыцәгылоуп дрыцҳахәха ақәа.
Жәи-камбашьи рырххаҩы,
Кыр имоума анхаҩы.
Ҷышә-мышәк здыруа са сҭынхак,
Ҭелла сиацәажәон иахак,
Изгагәышьоит уи игәра,
«Аџьар Ҟаԥшь» шәаҳә иҳәеит иара.
Иԥхашьараҵәҟьоуп, ԥхашьара
Иухшаз аԥара рыхшәаара.
АИҳәшьцәа ашәҭыцқәа сыхшеит…
Ахшараиурҭа сҭахеит
Сгара абаҟоу… харахоит…

Аӡәгьы иитәым иашәа

Аҭыӡшәа саган, схы стәым,
Анахь сатәым, арахь сатәым.
Џьансыхә ситәым, Машьыхә ситәым,
Уи азы ишҩоу сԥаҵа сатәым.
Дара рзыҳәа стәымуп, стәым…
Амц ныха сфомызт, уи сацәган,
Аз, рымышьҭқаәа зынӡа ицәгьан,
Зны абри абжьыҭира зыӡбыз,
Зны абарҭ алхрақәа зыӡбыз…
Мпылҵас сеигәыдырҵоит наҟ-ааҟ,
Акгьы зхарам сара агәаҟ.
Даара иҽирыцәгаьӡоит ЏЬансыхә,
Сыбжьыҭирала ишьоит уи сыхә.
Қьаадк сыхьӡ аншәалар сиҵәаӷәоит…
Зынӡа дықшаԥеит Машьыхә,
Сыбжьыҭирала ишьоит сыхә.
Ибла аш хылоит сыхьӡ иаҳар,
Маҵурала иуам сеизҳар.
Еиҿадууа, ипатҟалеи,
Рҩыџьагь сарҭоит сара аӡлеи.
Иџьашьахәыҵәҟьами сзықәшәаз,
Лҵышьас иамоуи сызҭашәаз?!
Са схы сатәуп, сдунеи сахуп,
Схатә бжьы сымазарц сҭахуп.
Аха урҭ срымпыҵԥраан сызԥыруам,
Ишҩоу сԥаҵа рымсаргьы руам.


Адаӷь ашәа

Аҽқәа ршьапқәа рчаԥоит анырҳәа,
Адаӷьгьы сшьапқәа шәчаԥароуп ҳәа иаақәгылт
Жәлар рҳәамҭа аҟнытә

Иааигәахон, абар, аныҳәа,
Лассы аҽырыҩра ҟалон.
Аҽқәа ршьапқәа рчаԥоит анырҳәа,
Саргьы сыҩны уахь сеихон.
Зегь раԥхьа сықәгылт  агәараангьы,
Усс дымкӡакәа ҽыуаҩык.
Сыдаӷьра нмыжьуа ангьы абгьы,
Џьара итәҩасуан уа ҭаӷьык.
…Апыҟҟаҳәа аҽышьҭыбжь гозар,
Уи Аԥсны зегьы иатәуп.
Сдаӷьны, арахь сшьапқәа рчаԥозар,
Изчаԥо иареи сареи ҳаиԥшуп.
Усҟак иҽеимкәа са сыҵҩы, Анцәа, суҳәоит, сҟаумҵан.
Сҟәаҿҟәаҿларц санықәлоз сыҵла
Аҟармаҵыс зымшәаҳәоз маӡан.
…Зшьапқәа рчаԥаз адаӷь дуқәа,
Аҽыҩқәа ахьырҳәоит шьҭа Аԥсны.
Иҭасыртәароуп урҭ са сыкәа,
Сҟаларцаз сџьынџьаҿ сыхьӡаркны.
Сара сиыҟәнымзаргьы аҟама,
Сусқәа агәақьҳәа иеилашуеит.
Баша ирҳәама, ҳаи, баша ирҳәама:
«Аҽы ҳәуеит, алажәгьы шуеит».
Зшьапқәа рчаԥаз сыдаӷь дуқәа
Рышьҭыбжь ада шьҭыбжь гаӡом.
Аҽырыҩра иазхиаз аҽыҩқәа
Ршьамхқәа ҵысуеит, иқәацаӡом.
Иааигәахоит, абар, аныҳәа,
Аҽырыҩра рҽаздырхиоит.
Аҽқәа ршьапқәа рчаԥоит анырҳәа,
Зегь раԥхьа са сеихон, сеихоит.


Нарцәыҟа ицаз анхәа лашәа

Сымҳә заҵәы, сыблахшәала,
Сгәаҵа зегьы зырԥхо шәахәала,
Сымҩаԥугеит, нан, сырҽеины,
Скәыба уаҵагылт унеины.
Уара иуеиԥшу аԥсуа ԥсыцқьа,
Аԥсуа гәыцқьа, аламысцқьа.
Нанхеит, иԥшаара мариоума,
Уӡбахә зҳәарҭоу сара соума?!
Ҳаиҳабыра уеицырдыруеит,
 Мышкы урымбар, еилаҭыруеит,
Уара узыҳәан рыхгьы иеигӡом,
Ак уамхафеит ҳәа аӡәгьы уаҭеиҵом…
Аха, сымаҳә, с-нан ԥшӡа, сызкәыхшаша,
Ушыбзоу ҽазнык сыԥсыроуп, хгәаша…
Исхаургылаз абаҟа
Шықсәыла иахыҵуеит аабаҟа.
Ихарсын гыруа дук, ҩардаџк,
Алымт аҿхысхьан, иакын аџ,
Ианылеит исахьа амармалташь
(Амармалташь ҳәа ататаԥшь),
Шьыжьымҭанк акырцхцәгьа анауы,
Ианыҵит, нанхеит, ссахьа иану…
Сара иҟамхаша, хаҵак дцәырҵт.
Уи аӡәы иангәеиҭа – уџьабаа ыӡт,
Дысхыхны дахьынтәаажәгаз дыжәга,
Иԥсы шҭынчхо уабхәагь сыгәра га.
Хаҳә шкәакәала снышәынҭра кәшәырша,
Иацлааит, сымаҳә, ухьӡ-уԥша.


Амацасцәа рашәа

Ҳлакыҵақәа амца рыҵҟьо,
«Ажәа хаақәа» уаҟа иаҳҿыҵҟьо,
Ҳахәмаруеит, втобуск ҳҭеибагәа…
Ех, иҟазҭгьы иеибагоу,
Игәаларшәан ҳгәырҩеи ҳуази,
Дҳаҵаҳәҳәаны ҳмеимирпуази…
Ҳлакыҵақәа амца рыҵҟьо,
Амаца ҳсуеит, ҳагәқәа шуп,
Иқәыԥсычҳауа аҳәса ԥшуп.
Ҳамҩа ҳанықәлашаз ҳахыԥеит,
Аныҟәцаҩцәа ҳаамҭа ахҳарԥеит,
Ҳарҭ заҵааира ҳабжьқәа ҳарцәгьоит,
Азы Былдыз ҳԥара ҳцәигоит.
Ишԥеиԥсыхәоу, ишәҳәа, Даӷьына?
Ирыхьыц рыхьит, рԥара цеит.
Былдыз дышгәырӷьозгьы имӡеит…
Амацасцәа ҳаимпуеит шьыбжьышьҭахь,
Былдыз днеиуеит ҳарҭ зегь ҳашьҭахь,
Ҳҽахажьны нас иаҳкуеит аԥсҟы,
Асаба ахәлачуп ҳҟырҟы.
Ажәак зҿыҵшәо исаса ԥаҳжәоит,
Ҳминистр ихачҳарагьы ԥаҳшәоит,
Аҿаԥа иҿалеит уи дшәаны,
Дтәами мақьаҵас дышәны.
Ҳарҭ ҳаицәшәома амри Бақьыра,
Ахә иацаҳҵоит амҩақьыраз.
Ҭелла башоуп ииҟәаҿҟәаҿуа,
Изирхааити иҳаркуа иаҿаҿ,
Ишьҭихырц зны-зынла иреитинг,
Иҟаиҵошәа иҽазиклааит реидк.
Ҽԥныҳәак ҳаиҭар, даҳшьаҟьоит,
Иара иеиԥш аԥара ҳаргьы иаҳҟьоит.
Иԥшу дыԥшыз, игәамҵуа дгәамҵуаз,
Ҳшасыц ҳаслоит ҳарҭ амаца.


Малақьиа лашәа

Малақьиа лҿы знык  шылаԥсахра инеиз,
Уи  дполитикхоит…
Жәлар рҳәамҭа аҟнытә

С-Малақьиоуп, с-Малақьиа,
Зны – схазынаӡан, сыԥшӡан.
Дызбон бзиа Ԥаҵақьиа,
Ддауаԥшь хаҵан… Сцәеижь шӡан.
Уахгьы-ҽынгьы далан схәыцра,
Ԥхыӡла сҵәуо исыршалон.
Сышьҭыхны саман сара ӡхыҵрак.
Цәгьак сзырҳәаргьы,  исаҳалон,
Лассы-лассы са схы сыхьуан…
Исыгхеит,с ыблақәа ҭыггеит…
С-Ԥаҵақьиа, исыцәнымхоз ԥыхьа,
Иаалырҟьан даҽаӡә дигеит…
Сара – хаҵа изымцаз – Малақьиа,
Иззырҳәоз инцәыҵак «атәахьа»,
Исеиӷьу дыҟам ауаҩ қьиа,
Аԥсны сполитикхеит иахьа.
Исеиӷьны акьыԥхьаҿ ак зызҩыда?
Исеиӷьны изцәажәо – дбаарашәит.
Уамоуп иалшо сыбыз баҩыда,
Слажә ду шәафоит, ианысҳәа «шәит!»
Саԥсшәа  изеилыргом ахәаџьа,
Саурысшәа акәзар – уеилагоит.
Сполитикатә шыла џьаџьа
Бысҭахьк шалҵуа агәра  згоит.
Малақьиалҿ шыла уаҩак
Зыԥсахуа реилаџь рхала ируеит.
Схаҭа – ауаҩ гәаҩа, с-Малақьиатә гәаҩа
Шьыбжьонк шәҭасыжьыргьы ауеит.


Акамбашь Бача ашәа

Ҳажәла мыӡроуп, инхароуп ҳаиуа,
Ҳамгәа ҭыҵлароуп ҳҳаиҳаиуа.
Хаҭала сара исыхьӡуп Бача,
Акранысфо иакуеит ачча,
Аха сара исыҵоуп ԥшь-шьапык,
Дыҟоуп Бача – изҵоу ҩ-шьапык.
Абри Бача – абри Панџьа,
Иҭоуп иџьыба атапанча,
Акакалкырҭаҿ дтәоуп аашаанӡа,
Агара игароугьы ааԥшаанӡа.
Ажәак иазҳәо дишьклахысуеит,
Дахьыҟоу ихаршҭны дыԥхаирсуеит.
Амилициаа ԥшуп еиџьыԥ-еиџьыԥуа
Ак ҳазҭгозар ҳәа иџьыба.
Умԥсит уаҳа, ҳампал рымоуп.
Хыхьчагас ирымоу рҭыҩроуп.
Санрылахыс стапанча сахан,
Ицеит рызегь рыԥсы рхаҳан.
Сандәылҵуаз ижәны амала ҳәа,
Ԥҳәыск  сызҿылҭын «уара ала» ҳәа,
Илхыкны схысит сара аҟәҟәаҳәа,
Убри акоуп Аҟәа избо гәаҳәас.
Акакалкырҭаҿ стәоуп аашаанӡа,
Асабицәа зегь ааԥшаанӡа,
Амилициа еиџьыԥ-еиџьыԥуеит,
Сшыԥаџьԥаџьыц са сԥаџьԥаџьуеит.
Исзыфо сфоит, ихарџьтәым схарџьуеит,
Хкаарашьҭынха Аԥсны сыҭхаџьуеит.

Абаӷлачын иашәа

Сызбо сырбааит, нас, схәыларцәоушәа,
Сатәазымбо рацәаҩӡаз,
Аха схы цырцыруа, хәылырҵәушәа,
Смаҵураҿы скәаԥӡа стәаз.

Џьоукы-џьоукы, ражәақәа неихҳәаало,
Сцәагьы схырхуаз, акгьы аурым.
Схахәы ԥхьаҳәо баӷлачан хҳәала,
Сеиҳабы сибароуп – са с-Џьоурым.

Хәыларҵәушәа схы шцырцыруа
Сыԥҳәыс Кәраԥшь ԥшӡа илбаӡом,
Сыхшыҩ ҭалкт кәаҭанла аҵыруа,
Смашьынаныҟәцаҩ дбааӡар иуӡом.

Шьыбжьон сааины, сцоит шьыбжьышьҭахь,
Цҳа дук сықәсуеит еибарга.
Лажәқәак сеишуеит саԥхьа, сышьҭахь,
Иууа исышьҭоуп иагьа бга.

Аҽыуарчан еиԥш санӡыӡымкуа,
Сшәаны сҵыгьыргьы ҟалоит…
Сшыҟоу сыҟаз – сҩымкәа-сӡымкәа,
Уахь дәык сықәыз, сҳәазалоит.

Иҟәнызшьо дыҟоуп сбаӷлачынра,
Абаӷлачын марҵеи зегьы дреицәоуп.
Исызхаша сымоуп Уачамчыра,
Иҵегь иҭасфаша рацәоуп.

Снапқәа рыхьӡом Тҟәарчали Гагреи,
Аԥсны ирацәоуп ифатә-гатәу:
Бӷанҷи ԥсылмӡи, шьхеи ҿыбгарреи
Сымч азхом ирҳәазатәу.

Сбаӷлачынха стәаз сҳаҭырны,
Ицырыцыруа, хәыларҵәушәа схы.
Уахакгьы Аҟәа салҵп схы дырны,
Уԥры смашьына лас – сшьамхы.

Сеиқәнархоит макьаназ сԥышәа,
Илашьцаанӡа Аҟәа салҵны сцоит,
Сеидру сҭарчеи ансыҵаԥыржәо,
Иԥшандагоу сымшқәа сыԥхьаӡоит.


















Ахқәа
Аԥсуа ида аӡәгьы дсыздырӡом…………
Сыдгьыл зқәыршәшәоит…………….
Алабжыш………….
«Сыҿхаччо мыцхәык…»…………….
Ауаҩ тата……………………………
«Адунеиаҿ сара…»………………….
Ианеихызҩо сылацәа……………..
«Уҳәа егьырҭгьы…»……………..
Зны Аԥсны ианыҵхьаз…………….
Ахаҳәқәеи ахаҿқәеи……………….
Акәалаа акәакьаҿ…………………
Амаҳмызқәа……………………
Уи Анцәа дхалҵон…………….
Хаҵаҵас………………………..
Таиф иахь………………
Схәыҷра гәырӷьахә………………….
«Ицқьазшәа збон са сыжәҩан…»……………
Зҿабахә нҵәаша………………………….
Ааԥынраха……………………………….
Мҩа дук аихҵәара………………………..
«Ҵысхәык сеиԥшхама…»……………..
Ханҭыжәи ақыжәи………………….
Акаџьбеи……………………
Хҩы-хҩыла……………….
Сажәымҭыҽха………………..
Иалфушәа-илафымшәа……………..
«Сыхьӡ сызӡыргом иҿыҭны…»…………
Шаҟаҩы……………………….
«Акымзарак сашьҭа…»………………
«Сшыҟоугьы ԥсҭҳәак схаԥоушәа…»……………….
«Ааԥынроуп шьҭа кырцхк ауазаргь…»…………
«Ҳарҭ, ҟазшьала аҳауа иалоу…»……………
Хьымӡӷыда…………
Слахьынҵа аҿаԥхьа………………..
Ихҵаалаз амҩала………….
Ақаҷаа……………………..
Узҭахым – уиҭахым……………..
Зегь сычҳауеит, аха……………………..
«Сыхәажә-цәа ҭәызарц…»……………..
Адуоҳа мца…………..
Аԥсҭазаараҿ…………….
Кәыжәлар……………
Ҩажәантә……………..
Бара сбазҵаауеит……………….
Уаҵәы……..
Сыԥсхьазар, сыԥсхьазааит………..
Акаҳуа аԥсшәа……………..
Сара сызшаз………………….
Чыхь…………….
Тамчан……………………
«Сымшқәа шоурак рыҵалт…»……………….
«Акымзарак сашьҭам…»……………….
Аишәа аханы………………………..
Акгьы саҳәом……………………..
Анцәа иумҳәан………………………
Даҽа мчыбжьык……………………..
«Амра шеишеи амшын иӡаалом…»………….
Сылаҳандаз………….
«Уахынлоума, ҽынлоума…»…………..
Кәыркәнаа Кәакәара…………..
Ишгылац игылоуп ашьац……………
Ҵхыбжьонтәи ахәыцра……………
Схьаԥарчушәа………..
Сара сымца……….
Ичҳатәуп……
ӶЬычи-қәычи…………….
Ҳҵеи лаша…………..
«Угәацәыхьажәа сымҳәеит…»……………………
Ақаруаса…………
«Сыҿхаччо мыцхәык аԥсшәа сҿаӡам…»…………
Даҽа жәҩанк…………….
«Адунеиаҿ сара…»……………….
Сышхәа……………..
Сныхақәа рыжәҵыс…………
«Ицәгьоуп уџьабаа аныбжьаӡуа?..»……………
Архнышьнақәа……….
Сынцәа……………
Амаҭ-мацәыс………
Сҩызцәа раҳаҭыраз………….
Сцәаҳәа ԥшандагақәа………..
Рамзес……………
Уаха-саха………….
Ҵҟәаргьыл…………
Мцыки-мцыки………..
Ахџьаџьа…………..
«Схы сшьон..»……….
Шәысхымччан………..
АХахь сшьышьуеит…………..
Зыԥсы ҭоугьы, зыԥсы ҭамгьы………..
Нара лахь………..
Аԥсҭынха………
Адунеи агара………….
«Згәы иажьо, уҟәышра уамжьан…»…….
Аҳәыҳә шкәакәа………
Аҟабрда ҷкәын ичараҿы……
Дсымоуп сара нцәак…………
«Урҭ игәыҭшьаагаӡоу амшқәа…».…
Амца мҩахәасҭа……….
«СГәыӷуан, сгәыӷра башамхеит…»……….
Абар избоит…………
Сажәра ашлыцқәа…..
Абыз…….
Ахәшәтәырҭаҿ………
Даҽа дунеик……..
Асқьалаҿы………….
«Ианартәи амра…»……..
Иахьа хәашоуп……….
Сбаҩхатәра мҿыха………….
Асду………….
Ленин………..
Ерцахә………
Саб…………
Ажәҩан саркьа……….
Сымҩасымҭаз………..
Зыԥсы ҭоугьы, зыԥсы ҭамгьы………..
Ашәақь……..
«Абар сҭагылеит сара сҭәымҭа…»…………
«Иӷархеит Ӡыкәыр инха..»…….
Апоетцәа рашьеиҵбы…….
Шәанымрлеит……
«Џьара сахьнеиз зны сасра…»…….
Аҿыҭбжьы……..
Ажра гәаҩа……….
Аԥхыӡқәа рыԥсы…….
Ашәҭыш ԥшӡа…….
Дамка…….
Трофеиба………..
Абна шымҳа…….
Ача-уарбажә……….
Амаҭаԥшь………..
Зҟазара змырхыз аҟаза……….
Елыртәи ауахәамаҿ………..
Ех, сашәақәа, шәарҭ сашәақәа
Депутат ҿыцк иашәа……….
Амшынҭахкааҩ иашәа……
Атрофеи ӷьычҩы иашәа……………
Х-ҟәардәк ирықәтәоу иашәа………
Ақьазоуцәа рашәа……….
Машьыхә иашәа………
Амашьынаныҟәцаҩцәа рашәа……….
Амҳәыр гьежь зку иашәа…………….
Лектор-ҵарҭышагаҩык иашәа…….
Аруаҩ иашәа………
Аҳабла ҿыц азы ашәа……….
Анаркоман иашәа…….
Аԥсуа пенсиазы ашәа………
Аҭаџьықь иашәа………..
Ахшараиурҭа изҭымҵыз ан лашәа…….
Аӡәгьы иитәым иашәа……..
Адаӷь ашәа………
Нарцәыҟа ицаз анхәа лашәа……..
Амацасцәа рашәа…..
Малакьиа лашәа….
Акамбашь Бача ашәа…..
Абаӷлачан иашәа………….







Рауль Лашәриа


Слахьынҵа аҿаԥхьа

Ажәеинраалақәа






Рауль Дзикурович Ласуриа

Перед судьбой


