Автор идуӡӡан иҭабуп ҳәа леиҳәоит ашәҟәы зыбзоурала иҭыҵыз Оҭырба Заира Енвер-иԥҳа.
Зегь рзы еиқәшәо, еинаало, акы еибызымҳәац ҩыџьа аишьцәаҵәҟьагьы ҟамлаӡац ҳәа шырҳәо еиԥш, аԥсараагьы (Нхыҵи-Аахыҵи) акы еибырымҳәаӡацкәа иҟамызт, аха аилыҵра аҟынӡа инеибацаанӡа еинаалон, инеибамгацызт. Абиԥарақәа зегьы ҳаҭыр еиқәырҵон, рыцәгьеи рыбзиеи рзеиԥшын. Хәарҭа змамыз, ргәы иахәо узымдыруа, иҵҟьа-ԥо, ирыланхоз Қәԥақәс рабиԥара ҳәа изышьҭаз ракәын. Даара иуаа ласқәан.
Иҟалап уи азы акәызҭгьы қәԥақәсаа ҳәа изрышьҭазгьы. Имтәа-имгыла, рхылԥа рыхӷәыцәаа есқьаангьы изышьҭаз дара рабиԥара аҟынтәи аӡәы Аԥсара аиҳабыс иҟаҵара акәын. Аԥсаатәқәа зегьы ахьыжь реиӷьушәа ахы шабо еиԥш, даргьы Аԥсара зегьы ҳара ҳреиӷьуп ҳәа рхы рыԥхьаӡон, иҟалеит убри еиԥш аамҭакы, нхыҵаагьы аахыҵаагьы ахаан изқәымгәыӷӡоз...
Қәԥақәсаа рабиԥара ртәы иакит. Аԥсара аиҳабыс дара иреиуаз аӡәы дҟалеит. Нхыҵааи-аахыҵааи амаа анышәкыз аамҭа цеит. Шьҭа ҳара ҳтәы иакит рҳәан, усгьы рхы ԥыруан, уажәы рхылԥа аҵкыс рхы ласхеит.
Баҭаҟәа ихьӡын. Уи Аԥсара хадас данахагылоз злыԥхаҳауша Зафас иныха дамҵагылан дқәит нхыҵааиаахыҵааи ҳәа ауаа шеилимхуа, сара дыстәуп ҳәа иаԥсам дшеиҳареимкуа, сара дыстәым ҳәа иаԥсоу дшылеимырҟәуа, иԥсы шыцәгьамхо, ауаа рыԥхӡаша зду иҩны ишыҩнеимгало, ицәа ишадимҵо, иҿы ишҭеимҵо, уҳәан-сҳәан дшазымӡырҩуа, харада гәаӷшақә иакәым аӡәы ишизимуа, сара сыда аӡәгьы дыҟам ҳәа ихы иааҭашәо шыҟаимҵо... Сықәра еилагозар ҳазшаз
сицәымыӷхааит, сгәы иҭоу сҿы исзамырҳәо, сҿаҵа снапы иҩанамго, ашә аҟынӡа сшьамхы снанамго сҳәыҳәикны аҩны сыҩнахааит ҳәа.
Ииашаҵәҟьаны Баҭаҟәа қәԥақәсаа дрылҵит ҳәа узизымҳәо, даара ибзианы аусура напы аиркит, агәра диргеит ихы-иԥсы дшамеигӡо аԥсараа рзы. Ихьӡ ҳәаны иқәуа аҟынӡа ихы ргәаирԥхеит, аха мҩабжа днеиаанӡа иқәԥақәсра иласуа далагеит. Уала-ҭахыла ауаа реилыхра далагеит, иԥсы цәгьахеит, иҟазшьа хьанҭахеит, ихгара уадаҩхеит, алаԥшҵашәара ҵигеит, ацәгьаҳәацәа идикылт, аиашаҳәацәа идирҟьеит. Игәамԥхаз харада ахара рыдҵаны иргәаҟуа далагеит. Иара иааиҳәо ада аҽаӡәы итәы иимырҳауа, Нцәаҵас ихы ибо, иааиҭаххалак ҟаҵо далагеит. Аха аӡәыкҩыџьак ирымчыз?
Ари дызлагаз ала ҳҭаирхоит, ишԥеизутәу ҳәа акрызбахьазауаа иахьааидгылозеибырҳәоиалагеит. Бна нымхеит, қәаҵа нымхеит, дгьыл нымхеит. Амреи амзеи рыда зегьы иҭиуа далагеит. Жәлар рыԥхӡаша зду амал еимырҵәеит, ирфеит, иқәырхит. Ҳмал ҳадгьыл згада ҳәа уҵаар ҟалаӡомызт. Зегьы ирдыруан аимҵәаҩцәа реиҳабы иара шиакәыз.
Аха иҿагылара аӡәгьы изыгәаӷьуамызт. «Ҳхала ҳҽаҳшьит, игәра ганы даналаҳхуаз, иахьарнахыс уара иуҳәо ҳахыԥом ҳәа иаҳамҳәази, ишԥаҟаҳҵари, ҳажәа ҳзеилагом ҳәа рхаԥыцқәа еихарӷәӷәаны ичҳауа иааиуан.
Ҳара ҳажәа аилагара ҳацәшәоит, иара Анцәагьы дицәшәаӡом, аныха дамҵагыланы Анцәа иахь акы иҳәоит, нас даахьаҳәны аҽакы ҟаиҵоит... зҳәақәозгьы ыҟан, аха аҽаџьоукы ишәычҳа ҳазшаз дахыццакӡом ацәгьара ҟазҵо иахьырхәра рҳәон.
Бӷьыцк ҿшәаны иқәшәар ҟамло, ажәа ааимазкыз зегьы ацәкша еиԥш илақәа аарҳәны дрышьҭало даналага, згәы кыдгыланы иҟаз аӡәы «ацәкша» ихьӡиҵеит. Ари ахьӡ Аԥсара зегьы иахыҵәеит. Ихьӡи
ижәлеи зҳәоз раҵкыс «ацәкша» ҳәа изызҳәоз рацәаҩхеит.
Абри еиԥш ухьӡырҵеит ҳәа ацәгьаҳәацәа еимҵарсны иааганы ианиарҳәа дараапкит. Абас еиԥш сзызҳәаз, дызлахьсырхәрызеи ҳәа, иҵазгаларызеи, дызлаҭасырхарызеи ҳәа игәаӷ дыкны дшагоз ҵхыбжьонынӡа дызмыцәеит.
Абас изызҳәаз ауаҩы даанкылан иԥсҭазаара иркьаҿраны дыҟан, ауха дахьышьҭалаз адырҩаҽны ашьжьымҭан дааԥшны дгылазҭгьы. Аха аразҟы имазаарын, Анцәа дихьчеит. Баҭаҟәа ашьжьымҭан дзымгылт, ацәа дзалымҵит.
Ашьжьымҭан дахьзымгылаз уамашәа ишырбоз, шьыбжьонгьы данзалымҵ «иҽышькылкыҩцәа» ирамхацәгьахеит, иҟарҵара рзымдыруа ааҵра иаван. Заҵа иҩналаны даадмырԥшрыз ршьапышьҭыбжь ацәа далнахыр ҳәа ишәаны ршьап ԥынҵа иқәгыланы акәын ишныҟәоз.
Амра ҭашәеит, ихәлеит, илашьцеит, аха Баҭаҟәа ҽырҵысы имаӡамкәа дшыцәаз дыцәан, уаҳагьы дмааԥшӡакәа иршеит. Данааԥшлак аԥхьа иҽышькыл сараискуеитҳәа «ишькылкыҩцәа»аӡәгьылацәеихьшь ҟамҵаӡакәа ишихаҷаԥшьоз идыршеит.
Адырҩаҽынгьы дзалымҵит, аԥсы еиԥш деиҵыхны дықәын.
Иҽышькылкыҩцәа имааԥшра иахырҳәаара рыздыруамызт. Уи акы анихь анышә ҳагеит ҳәа рнапқәа ргәыҵаԥса игәжәажәо ааҵра иаван.
Абри дзаҳамбозеи, џьаракыр дцаны дыҟоума ҳәа индәылҵцыԥхьаӡа ауаа разҵаауан, аха иҟаз џьеи ирҳәарын, иасны ирҵәахуан. Дызҭахымыз ираҳар (ари еиԥш аҭыԥ ҭацәны мчыбжьык акәым ҽнак иаанхар ҟалозма) аҽаӡәы иааникылар ҳәа ишәон. Аха ианбанӡарҵәахуаз, амаӡа аԥсыӡ иаҩызоуп, ишуку иумпыҵҵәраауеит.
Аԥшьымш аҽны, акаҳуажәырҭа зеиуауҭаху зегьы ахьеизо, акаҳуажәцәа иаҳҿаҳаршәрыда, иаҳҟаҟарыда ҳәа амшын ихыԥшыло ишхықәгылаз рыҵәгәыр «акалмаҳа» аҿашәеит. Ари ажәабжь ркаҳуа аԥхьа илбаардеит даара «иргәарԥханы». Уи акәхеит ари ажәабжь аҽныҵәҟьа амҵәыжәҩақәа аанахәан, иԥырны Аԥсара зегьы иахысит. Уи нахыс уи ада ҳәатәы ҟамлеит. Ҩыџьа ахьааидгылоз уи акәын излацәажәоз. Аӡә анс иҳәон, аӡәы арс иҳәон:
– Мцуп. Мчыбжьы дуӡӡак имааԥшӡо ицәоу дубахьоума?
– Мчыбжьык ицәоу, уаҳа дмааԥшӡаргьы ҟалоит.
– Адунеиаҿы иҟамло егьыҟаӡам. Мчыбжьык акәым, шықәсык имааԥшӡакәа ицәазгьы дҟалахьеит.
– Мчыбжьы дуӡӡак дахьаҳамбо, ибжьы ахьаҳмаҳауа акыр иаԥсоуп.. Ҳаԥсы ҳамшьеи!
– Зынӡа дмааԥшӡондаз умбои!
– Ахәышә иҭаны ддырцәазар?
– Иқәра ахьеилеигаз азы аныха дакызар? Ҳазшаз уаҳа лашара умбааит ҳәа дахьирхәырц ақәикызар?.. – Уи шьҭа изгыло иакәым, аха иҭыԥ аҿы инеиуада? – Аԥсара дуӡӡа уи аӡә заҵәык ида уаҳа уаҩ дҳамамзар ҳалганы ҳаҟазаап уҳәар смаҳаи!..
Абас зеиуахкы изырымҳәоз ҳәа иҟаиз. Аԥсҭазаараҿы ҳаӷоу ауаа рыц дыҵашәаны ҟаҟатәыс дроуааит. Џьоукы дырҟаҟон, аха аҽаџьоукы хышла дыркәабон. Уи иаҟара аџьабаа зымбацгьы аӡәы дкарахахьеит. Иԥсы ишьарц мышқәак аҩны даангыланы ихы нықәиҵазар уамак ҟалама? Уаҵәы уаҵәашьҭахь иԥсы ааиҭакны иусурахь дхынҳәуеит. Зыбз аҭра иҭҟьаны иабалак изҳәо идәықәу, абри еиԥш анаҳҳәоз ҳаԥсындаз рҳәо иҟаимҵозар шәымбари рҳәон имҵахырхәаҩцәа.
Баҭаҟәа усҟан урҭ ирҳәозгьы иаҳауамызт, егьырҭ ирҳәозгьы иаҳауамызт. Ԥхыӡ цәгьак ихаԥаны дыкны даман сзалҵуазар ҳәа дықәԥон, аха дзалҵуамызт.
Ԥхыӡла иумбо ҳәа иҟоузеи, аха уи иибаз еиԥш ҳаӷоу ибааит: дыцәханы, аԥыжәҳәа дыҳәуа шьамханынӡа аҳаскьын қашә-қашәо дшалагылаз ибеит.
Иацы дышуаҩыз идырхуеит, иахьа дахьыцәхаз џьеишьахуеит, аха ус дышжәыз даанхар ибаргәыз, аума ззырҳәо дақәшәеит, ҩыџьа аӷьычцәа ршахақәа рымӷаҵаны иааидгылан, зеиԥш цәы ааӡоузеи, ари еиԥш ааигәа-сигәа иаҳԥыхьамшәацт, изтәу ҳара ҳзыҳәан акәзаап изиааӡаз рҳәан, дцәушәа даанкылан ашаха ихаҵаны дрыман идәықәлахит.
Ари аԥсы шҭоу иҳаманы хара ҳазцом, ашьҭа ихыланы иҳашьҭалар, иҳахьӡар алшоит, ашарагьы рацәак агым, раԥхьа ҳназыдгыло кәара 3ҷак ахықәан инаган ишьны ишыҟаҳҵалак еиԥш ауаҳәа ҭырбганы наҟ икажьны акәац аагароуп. Аԥацхақәа уажәы шьаҿацыԥхьаӡа игылоуп, ари еиԥш акәац ҳампыҵԥааны ауп ишырго ҳәа еибырҳәо иаҳауеит. Дшәаны ишьапқәа иҵамгыло, ихаԥыцқәа еихамгыло, аҟәара-ҟәараҳәа деиҵасуа далагахт. Сшәымшьын, иаашәҭаху зегьы ҟасҵоит, ҳәа иҽкажьны ршьапы дагәыӡырц далагоит, аха ибжьы изыҭкааӡахуам, дыцәхазшәа илақәа ҭызза дрыхәаԥшыхуеит.
Ашаха цқьа иацныҟәом абгақәа ирыхәхаша ҳәа иаасуа ирыманы акәараҷҷа ианаахықәгылоз аамҭазы, ибжьы ихарззала хаҵа ҿыҟаԥшьаак акәара 3ҷа ҭырцәажәаауа, алашьцара иалагәаны иабажәгои ари ацә иҳәан даарҿагылахит. Баҭаҟәа ари абжьы иахьеи уахеи иаҳауаз бжьызшәа игәы иқәҩын, ихы дҩахан данынеиҿаԥш, илабаҟьацәа иреиуаз аӡәы шиакәыз ибахын ари сара стәы иоуп, сара сзы заҟа лаба иҟьахьоу, заҟаҩы рхы ирҿыгәхьоу... Шьҭа акыр сыхьраны сыҟоума иҳәан дгәырӷьахит. Аха илабаҟьаҩы Баҭаҟәа ахаан димбаӡацшәа ҟаиҵахит. Арахь уааԥшы уара, ари сара соуп. Исзыруа умбаӡои, угыланы узрыхәаԥшуазеи, урысны рыхқәа ԥҽы иҳәеит, аха ибжьгьы иимырҳаит.
Ҭира иаагоит рҳәеит аӷьычцәа, рылагьы еихамҟәысӡакәа.
Ирҳәо иашаӡам, сыршьырц сыргоит. Исҳәо умаҳаӡои, сдумыршьын ҳәа диҳәон, аха ибжьы изыҭкаахуамызт.
Ҭира ишәгозар сара иаасхәоит. Абри еиԥш ацә акәын сҽынканҵо сзышьҭаз, сеиҳабы иаб иԥсхәы руеит, ԥсаҭатәыс изгоит, иҳәеит.
Уеиҳабы иаб иԥсаҭатәыс абри еиԥш угозар, иара дыԥсыр иноугараны уҟоузеи, – рҳәахуеит аӷьычцәа еилацәҟәуа.
Иара ихаҭа дыԥсыр... уи еиԥш аамҭа анцәа исырба, усҟан ацә акәым, ацә аҵыхәагьы назгараны сыҟоума, иҳәахуеит алабаҟьаҩы. Баҭаҟәа ари еиԥш аниаҳа дхагахеит, саб даныԥсыз, ашәы ишәҵаны дсыдгылан ихы даасуа. Абас акәызма сшуҭахыз, сцәымхаргьы усзеилкааӡомызт, сара стәы уакәыз џьысшьон. Иузыҟасҵахьоу уҿысхуеит, анышә уасырхоит ҳәа ихы ҩышьҭыхны деиҭанынеиҿаԥш илабаҟьаҩы иакәӡамкәа ибыкьасҩы иакәызшәа ибахит.
Аӷьычцәа акыраамҭа еилахәаахәҭуан, Баҭаҟәа деиҭацәхан, илақәа ҭызза дгылан дрыхәаԥшыхуеит.
Акыр иқәибацалт, аха аҵыхәтәан еилаӡеит. Абыкьасҩы аӷьычцәа ацә аарымихын, ахы ианкны амҩа дықәлеит. Ԥыҭк днаскьахьан еиԥш, аӡәы ахәда ихамыргылаӡакәа ахы наганы ихәамц иаладыргылазшәа деихасыҟәӡа даацәырҵын ари ацә ҭира ишәгома ҳәа дҵааит. Иаасхәеит, ԥсаҭатәыс изгоит иҳәеит абыкьасҩы. Уеилагоума, ари еиԥш зда ыҟам ацә иамоукузеи ԥсаҭатәыс иугома, ари цәаӷәацәуп, нырхага рахәуп, абри еиԥш иҟоу сашьҭоуижьҭеи иҵӡозеи? Ԥаралоума, шьаралоума иаауҭаху усҭоит, сара исаархәа ҳәа амыркаџьы еиԥш дааилаԥсны дикит.
Аԥхьазы мап-чап иҳәашәа ҟаиҵеит, аха ахә бзиа иауашәа аниба иааирхәеит.
Ацәаӷәара ианасакьаҳәымҭаз акәын, дгәырӷьаҵәа ари еиԥш ацәӷәӷәа ансоу ҽнакала сымхы зегьы цәаӷәаны ишьҭасҵоит ҳәа ихы дацәажәо иманы дцахуеит.
Уи аамҭаз Баҭаҟәа иҩны аума ыҟан, иуацәа, иҭынхацәа, иҽышькылкыҩцәа, ишәаҳәаҩцәа ибыкьасыҩцәа, ихәаагацәа... рызегьы ашәы ршәырымҵацызт умҳәозар уаҳа егьрыгмызт. Абасҟак аамҭа данымааԥш, шьҭа дзалымҵуазар акәхап, ҳаӷба ҵааҟәрылеит ҳәа рнапқәа ргәыҵаԥса иџьабо ихагылан. Аҳақьымцәа ааргар, ацәа дашьит ҳәа ауаа ирыларҵар ҳәа ишәон. Аҟәыдырԥаҩцәеи, амацаԥшыҩцәеи, алаԥшхырԥацәеи ирышьҭалеит. Аӡәы, ӡхьамԥшла ижәны шәыда хәажәла дныҳәатәуп лҳәон, аҽаӡәы хәыцеиқәаҵәа зларшәым уаса шкәакәала дныҳәатәуп лҳәон. Аҽаӡәы ацә еиқәаҵәа хәыц аԥшь злам ала дныҳәамзар ауам ҳәа даацәырҵуан. Иаарҳәоз зегьы ҟарҵон, аха хәажәагьы, уасагьы, цәгьы акгьы ихәомызт.
Нхыҵ шанак дыҟоуп, жәҩангәашәԥхьара лбахьеит, илзымдыруа егьыҟам, ҳазшази лареи еимадоуп ҳәа раҳан ипатреҭ рыманы илызцеит (ипатреҭ збароуп лҳәазаап). Ипатреҭ лаԥхьа иқәыргыланы данахәаԥш дырфеит, дагьырзымхеит лҳәеит (деицәкьысуа дҿырҳасуа, дхәалкьысуа апатреҭ ахәаԥшра даналага нахыс абас аҟаҵара даҿын).
Ҳазфада, ҳазшьыда, зхы араҩа ианҟьаны иадԥызҽлаша лҳәеит.
Аҩсҭаацәа ихапапаны ихоуп, ихцамзар даамырԥшӡакәа дрыманы ицоит лҳәеит.
Аҩсҭаацәа ихыбцозар ибзыҟаҳамҵара иҟоузеи, иаабҭаху зегьы баҳҭоит. Быштәоу бхы ныҟәбго бҟаҳҵоит ҳәа ларҳәеит.
Ҽнак хәлаанӡа авивиҳәа лнапы ҟьо дихагылан аҩсҭаацәа амра ҭашәаанӡа ихысцоит ҳәа, аха
ахәылбыҽха даналымҵ, ари илаҽны дыркхьеит, сара уаҳа акгьы сылшом ҳәа дихыҵны дцеит.
Аахыҵтәык дыҟоуп аҩсҭаацәа ашьацҳәа иаҿарԥаланы изкуа ҳәа раҳан, еиханы илызцеит. Уи ус ралҳәеит аҩсҭаацәа ихагылаӡам, иҵатәоуп, иҵблаатәуп. Уи сара избап, ахәылбыҽха ианаалашьцалак... алашара адәы иахьынӡақәу снеир ҟалаӡом, снаган сихашәыргыл, ауха иҵасбылуеит, ашьжьымҭан дыккаӡа даасырԥшуеит ҳәа ралҳәеит.
Даашьҭԥаан дрыман иааит. Аҩсҭаацәа иҵазбылуеит ҳәа иаашаанӡа амца иҵаҵаны дидтәалан. Аццышә дагеит, узиҿамԥшуа дҟалеит, аха иқәҳаршәшәоит ҳәа шәаламган, аҩсҭаацәа абылра иаҿуп шылҳәоз ишеит. Аха Баҭаҟәа аԥсы еиԥш дшықәыц дықәын, қәацара имаӡамкәа. Ианша дихыҵит, убасҟак ирацәоуп аҩсҭаа иҵатәоу, сымч рықәхом лҳәан уигьы димыхәакәа дихыҵны дцеит.
Цәаӷәацәуп ҳәа даахәаны дызгаз, ианаашоз дҵеикуан иаахәлаанӡа дааисуа дилацәаӷәон. Сыцәӡам, сыхәда хжәеит ауӷә саҵых ҳәа дыҳәҳәахуеит, аха ибжьы изыҭкаахуам.
Имч илӡааны ишьапқәа изеиҭамго данаанхалак, уаанымгылан абгақәа ирфаша ҳәа ишимчу аҷын ахиҟьауеит.
Ауӷә саҵаԥсраны сыҟазаарын ҳәа адгьыл аӡа ԥжәаны ацәаӷәара дшаҿыз хаҵа еиқәак илақәа ԥсеиԥсеиуа, ихҭарԥа ихаԥыруа, ҽеиқәа ццышәк дақәтәаны даакылҟьан, ацәаӷәаҩ бзиа ууит ҳәагьы иеимҳәеит... уцә иахьеи уаҵәи уаарас исуҭароуп ахаҳә аагатәыс исымоуп иҳәан, ацәаӷәара иааҟәыхны иман дцан ауардын иаҵеикыхит. Баҭаҟәа ахаҵа еиқәа дшынеиҿаԥшыз еиԥш дидырит, «ауӷә уқәҵаны уҵаскуеит» ҳәа диқәмақаруа икыдцаланы имаз дреиуан. Абыржәоуп анышә санагаҵәҟьаз иҳәан, сыцәӡам сара суаҩуп ҳәа
заҵа ибжьы иимырҳарыз ацә еиԥш аҟаара далагеит, аха ԥаса еиԥш уажәгьы ибжьы изыҭкаауамызт. Илымҳа данкны днаган дҵеикыхын, ауардын ахәда дықәтәаны са суардын ҳәа акаҩҳәа ашәа ҳәо аҟәара аҟынтәи ахаҳә аагара далагахит.
Баҭаҟәа уи ибжьы ахьиаҳауаз деиланагон. Абри еиԥш аума сзыҟалоит ҳәа дақәгәӷуамызт. Дҵаскуеит ҳәа дҿырҟьаса дзышьҭаз, уажәы иара дҵакны диқәтәахуп. Аҽа ԥыҭраамҭак инапаҿы даанхазҭгьы ахаҳә днаҵаԥс дцон. Зынӡа имч илӡааны дшьамхнышгәгәны ауӷә дшахоз, ахәада дхыҵны даарыдгылт аӡәы, длацәҟәыс-шьацәҟәысуа, цас дыршазшәа ихы аанда ибжьахаз амҟәыба еиԥш еидҟьаҟьалаӡа ажәак иҳәацыԥхьаӡа аҵәҟьыртҳәа дкажьцәо. Уцә уҭиуеит ҳәа саҳан иаасхәарц сааит иҳәеит, иашаны иҳәозу цасҳәа дхырцәажәозу узеилымкаауа.
– Иуазҳәада исҭиуеит ҳәа. Исҭиӡом, – иҳәеит аԥшәма.
Мап шицәикыз имаҳаӡазшәа заҟа ҳәа исааурхәозеи ҳәа диҿагылан доуишьҭуамызт.
– Изуҭахузеи уара ацә, инхо-инҵуа исахьа умаӡамеи,– иҳәеит иқьышә дықәҵо, – Ачара сымоуп. Сеиҳабы дахьамырхыз сеигәырӷьаны ачара ду зуеит, – иҳәеит аахәаҩ..
– Ус акәзар уара ууаҩ бзиоуп, иуаасырхәоит, – иҳәан еилаӡеит.
Акыр инаскьахьан еиԥш ари сызгогьы сызҭахым дреиуоума ҳәа дгәыҭҟьа-ԥсыҭҟьаха иџьымшьқәа дрыҵыԥшны ибла даныҵижь, дгачамкхеит, иара итәы иакәын, иҽышькылкыҩцәа дреиуан. Уахгьы-ҽынгьы иҽышькыл дахьынҳаланы икын, иаауижьыр аҽаӡәы иааникылар ҳәа дшәаны. Ихы аџьыка ықәихуан иара изы. Уи азоуп ихы ҵәызӡа изыҟалазгьы. Уажәы сеиҳабы дахьамырхыз сеигәырӷьаны ацә шьны ачара
зуеит ҳәа ашаха ихаҵаны дахьигоз, исааӡахьаз абас дышԥасызныҟәеи ҳәа ихаҿы ишизаамгоз, иубаз еицәоу убеит ҳәа, дыццакы-ццакуа аӡә даарыхьӡан, ҳаиҳабы дахьамырхыз саргьы сеигәырӷьеит, ачара еицаауп, ацә ахә абжа саргьы садгылоит ҳәа ҿааиҭыхит.
Ари уахгьы-ҽынгьы исаҳауа бжьуп ҳәа Баҭаҟәа ихы ҩышьҭыхны данынеиҿаԥш иаразнак дидырит, ибыкьасҩы иакәын. Иузымдыршагьы иакәызма, шәҩык дрылазаргьы дҩашьомызт. Илақәа ҭҟыҟӡа, есымша иқьышә абыкь иҭакны иахьикыз азы аматреиԥш иқәацәӡа иҟан. Қьышәматра ҳәа хьыӡшьарасгьы иман.
Баҭаҟәа ишькылкҩы изиҳәаз шизымчҳауаз... «даныҟам аҽны ҳаргьы анцәа ҳҟоумҵан... ихаҵкы ҳцааит, иаԥхьа ҳаԥсааит» ҳәа уахгьы ҽынгьы абыкь изасуазгьы еицәаз анизиҳәа деилагарц егьигымхеит, абас акәызма сшышәҭахыз, шәараҵәҟьа сымч шәықәхоит, шәаанкыланы шәыхәда ҵкааны шәысшьуеит ҳәа далагоит, аха изхәарҭоузеи инапқәа дара рҟынӡа инаӡахуам, ибжьы шизҭымкаауа еиԥш имчгьы илӡааны дыҟахуп.
Заҟа аанда ԥжәаны амхырҭақәа иҭалахьаз здыруада. Цәы ааӡоуп, акәац ду амоуп. Уаа ҩышәҩык ирызхоит ҳәа еицәажәо ирыманы ишнеиуаз иабажәгои ари ацә иҳәан, ажәҩан дналбаазшәа раԥхьа даагылт хаҵак. Улаԥш дузыҵамкуа, еиламгылак, афы ицырҟьаны дцозшәа акәын иԥшышьеи иааишьеи шыҟаз.
Драԥцаны дызманы ицоз, уи ахаҵа ихацәа ишнықәыԥшыз еиԥш, иахьцаз иахьааз ҳәа Баҭаҟәа имбаӡо иныҵаӡ-иныҵашәкәа ицахит. Ари иааишьа злаҟоу ала шәыԥсык схазаргь ԥсык сзынижьуам ҳәа дшәаны дышихәаԥшуаз, урҭ шьра ургон, аха сара усшьӡом, уҩызцәа урыласҵоит иҳәан, иман дцан, хкаара дуӡӡак азна иҳәуа иҭаз арахә днаган дрылеиҵахит. Иааныжьны данцоз уԥсы цәгьамхан ҳәа заҵәык акәхуп ииҳәаз. Аха
изхәарҭоузеи, дызлеиҵази иареи мааибыхит, зегьы рхәы иахцаны иара ифарц далагеит. Аха егьырҭгьы ирымуит, ҳаргьы ҳҿы рҟьоуп, аԥсы ҳхоуп, акрыфара ҳҭахуп рҳәан, рыҽдырцәгьахит. Шәааи агәы змоу ҳәа итәҩасуа иахагылан, акы азааигәахо ианалагалакь, иҩны иашьҭаланы иԥханаҵон.
Ари ацә иааганы ҳарахә ирылоуҵаз аԥсы цәгьоуп, зегьы рхәы сара исфоит ҳәа иаҿуп иазааурызеи ҳәа ахьча дашшахит иаазгаз иҿы.
Уԥсы цәгьамхан ҳәа уасымҳәахьази аԥсыцәгьа иԥсы даназымиааи дшақәӡуа удыруаз иҳәахит дааган арахә дрылазҵаз.
Аԥхыӡ мыжда шԥаҟоу уҳәарауазеи, Баҭаҟәеи арахәи иареи анеизаанхалак драхәхон.
Аԥхьа иеиҳәаз иаҳаит, аха дааныжьны данца драхәхеит, еиҳәахьаз ихашҭит... Еиҳагьы иԥсы цәгьахан, адуқәа ракәым, аҳәарақәагьы рхәы иахцаны ифо далагеит.
Зегьы ршәаны иаман цә-аԥшьык ада. Ҩынтә-хынтә еиқәԥахьан, аха еиҭахон. Изеиҿамԥшуа ишыҟаз еиҭах иааиқәԥан ацәаԥшь кажьны исшьуеит ҳәа иааӷрасуа ишахагылаз, уара акы иамбжьо уакәзаап, иҳәан, дааганы арахә дрылазҵаз дгәаан, атәыҩақәа ахагылаӡамшәа ихжәаны иаауишьҭыхит.
Баҭаҟәа дыҳәҳәон, сыцәӡам, ус сзуумун, тәыҩада саанхар акыр саԥсоума ҳәа, аха изаҳауадаз иҳәҳәабжь, иҿы еихыҵуам. Шьҭа уцаны узхара утәҩасла иҳәан, даҵаҟьаны ахкаара инҭицахит. Убасҟан ауп итәыҩақәа хызжәжәаз дызусҭоу анидырыз. Уи акәын зегьы раҵкыс згәаӷ дыкны дагоз. Дыԥхаҵо дишьҭан, ибжьы ахьиаҳауаз, ила дахьабоз изычҳауамызт, иҭыԥ ицәигар ҳәа дшәон.
«Ацәкша» ҳәа раԥхьаӡа зҿы иааҭшәаны ауаа ирылазҵаз деилкааны дызусҭоу сазҳәо аҽыхәа
дақәсыртәоит ҳәа имаҵуарцәа ирылеиҳәаз «аконкурс» аҟны аиааира игеит, абжаҟәыш-абжагаӡа ҳәа изышьҭаз. Абас узызҳәаз абригь абригь иоуп ҳәа ахьӡи ажәлеи аниеиҳәа Баҭаҟәа деилагеит, аҩны дыҩнамӡеит, адәы дықәмӡеит, даапкит, дҿаҳәатәхеит. Амра шкыдыз иаҳазгьы аҭашәара иԥсы ахьигӡомызт... Уаха ишԥасызмыршари уаҵәы амра агылара ила иасырбарым ҳәа дмақаруа дахьнышьҭалаз ацәаблаҟә иқәҳан дакит. Аԥхыӡ мыжда ухаҿы икылнамго ҳәа иҟоузеи, абар уажәы иаԥхьа дахьгылаху қәаҵаԥшь иҵамыргыло, дыԥхаҵо дзышьҭаз иаӷа. Изиурц ииҭахыз иара изиухын, тәыҩада ихы гыдӡа даанхахит. Уажәшьҭа ацәаԥшь акәым аҳәарақәаҵәҟьагьы дрыцәшәаны дыҩхуеит.
Убри аамҭаз аӡә даакылсыхит ихы қәаџ-қәаџуа, инапқәа ҵыс-ҵысуа, илақәа таԥ-таԥуа, ауаа реиԥш акәӡамкәа иқьышә ҿарҵәины инахьхьи илымҳа ашьаҭаҿы иаҿаҵаны, дхәымаа-жьымааха изшьапык иара итәы акәӡамшәа ишьҭарҳәазо иажәақәа ҟаҟаны иҿихуазшәа, иҿыҵуа аҵкыс еиҳаны иҿы иҭахо...
Уцә уҭиуеит ҳәа саҳан иаасхәарц сааит иҳәеит дыхәцәырххо, ибз еилақьыцәуа, ицламҳәы ицымныҟәо.
– Исҭиӡом, аха иззуҭаху уҳәозар амалаҳәа иусҭоит,– иҳәахит атәыҩа хызжәаз ахаҵа.
– Иансааз, амч ду ансымаз гәнаҳа шыҟасымҵо ҳәа аныха самҵагыланы ҭоуба зухьан. Исзынамыгӡеит, ҳазшаз иҿаԥхьа сықәра еилазгеит. Аҟәыдырԥаҩцәеи аԥшцәеи сахьрызцаз, абас ууаҩы бжаны уҟазҵаз уқәра ахьеилоугаз азы ауп... – уахьқәыз аныха амҵан уцаны ацә еиқәаҵәала ухы анҿумх, убжа иаанхазгьы ҳазшаз иумихуеит ҳәа сарҳәеит. Иага агозаргьы исаархәа ҳәа дӷьаҵәыӷьаҵәыхуеит.
Сара исҳәаз ҳәоуп, узҵоу агәнаҳа узаҵыҵуазар, абри аҳаиуан уахызбаауама, уаҳа мҳәакәа уца иуманы иҳәан
амалаҳәа ииҭахит. Хәыда-ԥсада ацәҟьантаз аниоу, дгәырӷьеит, иқьышәгьы ииашахазшәа ибеит. Акыр сыҿнахуазар абри сыҿнахуеит ҳәа ахы ианкны иманы хәыԥшӡак ашьапаҿы (жәытә-натә аахыс аныха иахьаҵагылоз) днеин, ихылԥажә ааихыхны илахьиџьымшь ӡатәуа аныха амҵаматанеира далагахт: «Мыч ду змоу, зегьы иаҳхылаԥшу, саҭоумҵан, сықәра еилазгеит, срыцҳашьа, сымдырра сахырҟьаны сумшьын. Хҿыхгас ацә еиқәаҵәа сыманы сузааит, суҳәоит срыцҳашьа, исцәыӡыз сыбжа сзырхынҳә, ԥаса еиԥш сгәы иаҭаху сҿы иаҳәо, иахьысҭаху сшьамхы снанаго, сқьшә аҭыԥахь ихынҳәуа, сылақәа мтаԥ-таԥуа, схы мқәаџ-қәаџуа, снапқәа мҵысуа, исымаз амч соуа сҟаҵа» ҳәа.
Абасгьы ааиҳәеит, ажәҩан ааимҟьахын, Анцәа даалбаан иаԥхьа даагылахит, иажәақәа иара иҟынӡа инаӡозшәа илымҳа кыдҵаны дизыӡырҩуа.
Ахаан уаҩы блала иимбацыз Анцәа ду Баҭаҟәа алабҿаба даниба, дшәахит. Ԥаса даншәалак аҟәараҟәара ҳәа аиҵасра далагон, дарыхьҭашьызшәа, аха уажәы амца ицраланы абылра даҿыхуп.
Еиҳаракгьы амца изыркыз ахҿыхразы ҳәа даазгаз хыбжа-ҿыбжа иахь даныԥшы дыҟаӡахым. Сықәра ахьеилазгаз санажь ҳәа ацә ахы ианкны Анцәа иаԥхьа ишьамхнышланы игылоу Баҭаҟәа ихаҭа иакәхуп, ихы қәаџқәаџуа, инапқәа ҵысҵысуа, иҿы акуа-иашьҭуа, дуаҩыбжаханы, илақәа таԥ-таԥуа дааҟалахит.
– Схы ҿысхуеит ҳәа уаама умацара шаҳаҭ думаӡамкәа? – ҳәа Анцәа ибжьы ааиаҳахит.
– Уажәыҵәҟьа сцоит, ашаҳаҭцәа аазгоит, – иҳәахит Баҭаҟәа иҿы акуа-иашьҭуа.
– Уара иуҭаху ракәӡам, акы рхараӡамкәа иургәаҟхьоу, цәгьамзар бзиа ззумуц, зҿаҵахәы зҿуххьоу роуп иааугаша. Абра иааганы иааиларгыланы ацәгьара
ирзуухьоу акы аанмыжькәа иуҳәароуп, упатароуп ишраҳауа. Ушьамхнышлан исанашәыжь ҳәа урыҳәароуп. Иуанарыжьыр ауп ухы анҿухуа. Уажәы ари аҭыԥ ԥшьа уқәҵны уца. Абас ааиҳәан дышихәаԥшуаз ажәҩан дналалахит Анцәа.
Дмыжда-нҵәаха Баҭаҟәа ицә ахы ианкны дышцоз ижәҩа ҭҟьаны бнаршәырак дзылымҵуа дылахахит. Ажәырқь дахо дшылаз абгақәа даагәарҭан ицәгьы иаргьы ҳамфар аауам ҳәа рхаԥыцқәа хуа, рыблақәа цырцыруа, еибарыҩуа ишьҭалахит. Уаанӡа дзықәшәахьаз зегьы ихадыршҭит агыгшәыгқәа, сыԥсы рцәызгоит ҳәа абнаршәыра дасны дышцоз, изгәамҭаӡакәа тыша дук иҭаҳан инҭахәаша ицахит ицәгьы иаргьы. Аӷьычцәа акәара ахықәахь шьра даныргозгьы усҟак дымшәазар ҟалап, дцәырҳаны дааԥшын иҿы ааилган шәсыцхраа ҳәа дыҳәҳәеит.
Абасҟатәи мши-ҵхи зыбжьы акәым зыԥсыԥ алагаҩагбжьы рмаҳацыз иҳәҳәабжь анга... игеит, аха ишԥагеи аҩны аҭӡамцқәа арҵысит, ицәаз ыҵнарҟьеит, игылаз ыҩит, еилагьежьрахеит, еилаҩынтрахеит, ари шьҭа уаҳа иааԥшуа иакәым ҳәа забџьар шьҭазҵахьаз ишьҭырԥааит, зегьы ахьгылаз иҳәҳәон иҟалазеи ҳәа. Убри аамҭазы, абжаҟәыш-абжагаӡа ҳәа изышьҭаз дҩызмалақьӡа абарҵа даақәгылан, жхаҿкы шҽаша («з»-«с»-и изҳәомызт) иҳажшеит, дааԥшит еинҟьаны шәкәаша ҳәа ҿааиҭит.
Ари ашьҭахь ара иҟалаз бларбатәын. Цәаблаҟә иқәҳаны дахьынӡакыз, ҳаихагыланы ҳмыцәаӡакәа дшаҳҷаԥшьоз иҳарбоит ҳәа еижәыланы ашә илеибархо, дааԥшит ҳгәыӷырҭа ду адунеи иагымхаша ҳәа еинҟьаны икәашо ианааихагыла ишанхеит. Анцәа иаамышьҭахь сара соуп ҳәа зцәа иҭыҵны иҟаз, иакәӡамызшәа ицәа дҭаланы, иԥштәы ихыгга деишәара еиҵараха ииҳәо иҿамшәо деиханы ишьапы дзықәымгыло иҟар хҽны дтәан, иқьышә кал-кало. Имҵакәашеит, имҵақьақьеит, имҵабылгьеит, аха шәара шәсыздырӡом шәызусҭцәада ҳәа дҵаауазшәа ихы-иҿы ҟьаланы дрыхәаԥшуан.
Иҿы еихыҵны акы иҳәаанӡа ҳәа иааԥшуазма, ибыкьасыҩцәа ишыҟарҵалац еиԥш, адунеи ҳазшеит, ари дааԥшит ҳәа амра агылаха амраӡакәа еибарҟаауа Аԥсара зегьы иалсит...
Дааԥшит... аха изхәарҭоузеи Баҭаҟәа цәаблаҟә иқәҳаз цқьа дзалҵуамызт, дхарсысуа дтәан, иҩны дындәылҵны ашә аҟынӡа џьара днеиуамызт.
Дааԥшызар дабаҟоу? Деиҭацәама даабаӡоме рҳәо иалагеит ана-ара, нарцәынтәи амҩа дықәны даауазшәа ихабарк анырымбаӡа.
Ишәычҳа ашәахьаҽнынӡа... Дыжәбара шәыҟоуп, зынӡа доумажәхеит, уаҳа даабом ҳҭынчхеит ҳәа згәы зшьышьқәоз ргәы ишҭасуа жәбап, ҳәа ирылан имаҵуарцәа.
Аха Баҭаҟәа ашәахьақәа акымкәа-ҩбамкәа иаҩысны ишцоз ибо дыҟамызт, изырҳәозгьы иаҳауамызт, ҿаасҭарас зегьы шыԥхыӡу шидыруазгьы «ацәгьара ззухьаз акгьы зхараӡамкәа иургәаҟхьаз ааганы аныха амҵан рҿаԥхьа ушьамхнышгыланы исанашәыжь ҳәа рмҳәакәа хҿыхшьа умаӡам ҳәа Анцәа иҟынтәи иаҳаз деиҵарӷәӷәа даман. Схы ҿысхуеит ҳәа аныха амҵан дызманы инеиз ашьапкьаҳә, анапкьаҳә, алакьаҳә, ахеицаҟьа, қьышәеицаҟьа данааигәалашәалак, саргьы уи еиԥш смаамынха, сҿаасҭаха сҟалар ишԥасыԥсыхәоу ҳәа аԥсра далагон. Ашәхымс днахысны абарҵа аҟынӡа днеиуамызт. Ауаа рышәи ишьҭаланы ибжа имнахуазшәа ибон. Ихы ицәымӷханы ииҭахқәамыз ракәым иара итәқәаҵәҟьагьы дзырҿамԥшуа ихәда хҽны дтәан, лацәажәа имаӡамкәа.
Ԥасатәи амч иманы, ԥасатәи алшара иманы даҳзыҟаҵа ҳәа уахгьы-ҽынгьы Анцәа иҳәон ауадыхә еиԥш
икәшаны дызкыз имҵақьақьаҩцәеи ишәаҳәаҩцәеи. Иахьамзар уаҵәы дҭыҵуеит, амаа ырхыџ-хыџуа ишикыз еиԥш еиҭеикуеит ҳәа агәыӷра рыман, аха аԥхыӡ цәгьа иибаз дҿаҳәаны даман... деивысуа аҟынӡа днеирц егьшигмыз, даалшәан, аԥхыӡ избаз бзиарак иамаанам, схы ҿысымхыр ада хәшәы сымам ҳәа иӡбеит. Ашырҳәа дҩагылан иҽеилаҳәа-иҽеилаца акы змыхьыз аӡәы еиԥш иҽыҟаҵаны анкьа аусура данцалоз еиԥш доумажәха асоф даақәгылан, сҽыхәа еҵәа – срашь шәаах, иахьа инаркны усура сҭыҵуеит ҳәа ҿааиҭит.
Ҳгәыӷрҭа ду акы анихь, ҽнак шьыбжьаанӡагьы Аԥсара ҳаладыргылом, ҳаԥхаҵаны алақәа ҳашьҭаҵан ауп ҳшалырцо ҳәа ацха знацәақәа ицалызшьқәоз иҩны излацаша амҩақәа ирызхәыцуа рҟатара иақәшәаны ишыҟаз Баҭаҟәа ибжьы анраҳа рыԥсы ҭалеит, ажәҩан ахь изымԥрит уаҳа егьрыгымхеит. Ишькыл акырҭа рибамҭо, ивагьежьуа иҵагьежьуа рнапы дықәыргылан дҽыжәырҵеит. Ивеибаҳәа дрыманы иахьцоз аҵысҵәҟьа ихдырԥраауамызт...
Амҩа дықәуп дааиуеит ҳәа анраҳа аусҳәарҭа ашҭа иазымкуа ауаа еизеит. Дызҭахыз раҵкыс дызҭахымыз еиҳан. Абасҟак аамҭа ацәблаҟә зықәҳаны иҟаз данааԥш дзакәхаз аабоит ҳәа акәын еиҳараҩык еизаны иззыԥшыз.
Данҽыжәҵ аԥхьа аԥсшәа зеиҳәаз ииҭахқәамыз роуп. Инапы рыҭара акәым харантәи ианибалак изымычҳауаз даара иҭахызшәа дрылсит, рнапқәа аанкыло. Шықәсык аахыс ҳаибамбацызшәа цәгьа шәыгәхьаазгоит... Шәышԥаҟоу, шәышԥану... Хаҭала ҩнаҭала зегьы шәеибгоума... шәыхь згеит... шәхаҵкы сцеит... ҳәа аԥсшәа карҵәаны иреиҳәеит.
Ақәымчреи ақәмақарреи раамҷыдарахыз ажәа ҟәандак зҿыҵшәаны ирмаҳацыз, иҽырхааны амаӷқәа
илыҳәҳәоз иларӡны дрыцәнымхо рацәажәара даналага, ари иаабахьоу иақәӡамшәа аҽаӡәханы дҳазкылсит рҳәан, дџьашьаны, ихырҳәаара рзымдыруа илаҿымҭӡакәа ихәаԥшуан.
Иара итәқәагьы уамашәа дырбон... ҳара ҳаԥхьа ҳаӷацәа аԥсшәа шԥареиҳәеи, иаанагозеи ари ҳәа игачамкны игылан.
Баҭаҟәа усҟанҵәҟьа иара итәқәа игәалашәо дыҟамызт, ҭаха имҭо ихы иҭагьежьуа иҭаз иаӷацәа ыргәыбзыӷны аныхаҿы иганы схы сызҿыхуазар ҳәа акәын.
Бзиа ҳаибабап, гәынҷыхьак ҳабжьалазаргьы иҳабжьаҳхып, ҳаизааигәахап, ҳнапқәа еикәҳаршап ҳәа рхы ргәы сҭалоит ҳәа даҿын.
Иаабахьоу иакәӡамкәа абас дҳацәнымхо, ҳхаҵкы камыршәуа дышԥаҟалеи, дыцәаны данааԥш аҽаӡәхама ҳәа еиҳа-еиҳа дырзымбатәбарахон.
Ииҳәоз аӡәгьы ахьақәҿимҭуаз еиҳагьы деиланагон, иаркы-ирцә ҳәа даныҟаз аамҭазы акәзҭгьы исҳәаз шәмаҳаӡеи ҳәа, аӡәаӡәала иаанкыланы ажьаӷьрҩага икылихуан, аха уажәы аныха дакын дықәшьуа даман, имчра имнахуашәа ибон.
...Сыгәра шәымгозар аныхаҿы ҳцап, шәыла ишабо, шәлымҳа ишаҳауа сынҭагыланы сықәуеит, иахьарнахыс гәык-ԥсык ала сшышәзыҟало, аӡәгьы шәеилымхыкәа бзиа шәшызбо ҳәа реиҳәон...
Иацы дгьыли жәҩани еинызҟьоз, аныха шьацәала иацәхасуаз абас дрыцәнымхо дҟалоит ҳәа згәы иаанагодаз... Ҳуццоит ҳәагьы рҳәомызт, ҳуццом ҳәагьы рҳәомызт.
Дкаианы дрыҳәон сҿышәх ҳәа (иаартны изҳәомызт, аха иаанагоз уи акәын) дшәаны дыԥсуан, ашәи ишьҭаз ихьӡаны, ԥхыӡла иибаз ахыбжа-ҿыбжа аҿаасҭа еиԥш иаргьы дҟалар ҳәа. Ихы ҿимхрада хәарҭа имамызт, изгәамҭаӡакәа аҵысреи аҿы акреи, алатаԥ-таԥреи
далагахьан. Игәы иаанагозма иатәеимбақәоз, уаас иимшьаӡақәоз иҭаххо, рыда хәшәы имоуа аамҭа изыҟалоит ҳәа.
Иҭаххеит аха ишԥаиҭаххеи. Аха иааг... илоуҵаз ауп иааурыхуа.
Иага иҳәандазгьы, иага иундазгьы, аныхахь ицымцеит, игәра рзымгеит. Гәыбӷансгьы ируҭозеи, ауаа знык иужьаргьы, ҩынтә иузжьом.
1999 ш.
АБЖЬЫ ААСХӘОИТ, ИЗҬИУАДА?
Шьыбжьон ҟалеит, умбаӡои уара! Ҳабжьы заҳҭарыда ҳәа утәаны уахьынӡазхәыцуа дара алганы еимпуеит.
– Иалаҳхуа дызусҭоу бымдыруеи. Заҟантә ибаҳҳәахьоузеи уи ида ҳабжьы аҽаӡәы иаҳҭом ҳәа!
– Ушаҟәыҵра наҟ... Уцан уаан убриаӡәзаҵәык ида уаҳа уаҩ дубаӡом. Убри убжьы иуҭар уиркьаҭоит, ус иара дымсааит!
– Бара бдыркьаҭап ҳәа бзықәгәыӷуада, ҵаара ԥхашьарам?
– Абасҟаҩык аныҟамызгьы аӡә далаҳххьан? Иахьа машь аллаҳ, ишь аллаҳ арымӡаа «баталионк» еиқәных ҳашә илагылоуп, шәыбжьқәа ҳаашәырхәозар шәҳаркьаҭоит ҳәа. Ҳнарылаԥшны еиҳа иҳахәаша аӡәы далаҳхып сҳәан, уара ҿуҭӡом, иуҵалаз сыздыруам.
– Сара акгьы сыҵамлеит, аха бара ибыҵалаз бҳәарауазеи, аԥхьа бақәшаҳаҭын Харитон-иԥа икандидатура, нас идыббалазеи, дзыбҭахымзеи? Иуаҩра ыҟоуп, иҵара ыҟоуп, идырра ыҟоуп. Зхаҭыԥаҿы иҟоу хшыҩ уаҩхатәроуп. Уи еиӷьу бара быбжьы зыбҭода?
– Аԥхьа уи сыбжьы исҭарц сҭахын, аха саназхәыц, сахьхәит.
– Избан бара, идыббалазеи?
– Избан умбои, иахьа ахгьы ыҟам, ахшыҩгьы ыҟам, иҟоу амал ауп. Егьырҭ зегьы башоуп. Сара сыбжьы амалуаҩ исҭоит. Уи дызтәу апартиа еиҳа исгәаԥхоит.
– Иарбан партиоу уажәы ибгәаԥхахыз? Иахьа урҭ убасҟак ирацәахеит, рызҳашьа злаҟоу ала, иаарласны Аԥсны заҟа жәла ыҟоу аҟара партиа ҟалоит.
– Адемократцәа рпартиа датәуп сара сыбжьы зысҭарц исҭаху.
– Дызусҭада, сара дысзымдырӡои? Аус абеиуеи?
– Ихы-иҵыхәа нагӡаны исыздыруам, уажәааигәоуп, рҳәеит, даноурыжьыз. Иӡбахә зларҳәо ала даара иаԥсоу аӡә иоуп.
– Ааигәоуп даноурыжьыз бҳәама? Алахшақәа ракәхап даанкыланы дызмаз?
– Алахшақәа ҳәа узҿу зусҭцәада уара?
– Лахшақәамзар, уаахшақәоума, ауаҩы даанкыланы дырҳәҳәо шасыс дызго... Жәыргьыҭ акәхарын дырҳәацәо, дыргәаҟуа дҭакны дахьырмаз абандитцәа!
– Урҭ ракәӡам, ҳара ҳтәқәа роуп дызкыз. Жәыргьыҭ акәӡамызт, Дранда акәын дахьрымаз.
– Дранда бҳәама, дҭакызма, бара?
– Аҳәанҭқарра амал хәыҷык иамхафазаарын, деилымкааӡакәа даанкыланы аа-шықәса иҭаны дҭаркзаап, аха цқьа данеилыркаа аа-шықәса ракәым, аа-мызгьы дҭамхазаап. Алхрақәа дырхьырыгӡеит згәыхәтәы иахьӡаша аусӡбаҩцәа.
– Амал имоуп ҳәа, иҭакны иоурыжьыз иоума быбжьы зыбҭо?
– Иара дҭакын, аха ималгьы ҭакыз џьушьома? Ахы иақәиҭын... Ҭырқәтәылаҟа ицон, Гыртәылаҟа ицон, имал заҵа иагымхарыз уахи-ҽни иацлон. Урҭқәа еилкааны исымоуп сара.
– Бара уи еилыбкааит, аха сара исзеилымкаауа – уи быбжьы ибҭар ибнаҭозеи?
– Ҳгәылацәа урызҵаар, ирнаҭаз уарҳәоит.
– Шәыбжьқәа сышәҭар ишәҿасырҷҷоит ҳәа реиҳәозар акәхап, акәымзар ириҭаран изыҟаиз?
– Уара, иагьа уасҳәандазгьы, ажәытәра узалымҵит, анкьа иубахьаз ыҟоу џьушьоит уажәгьы. Иахьа аду иакәым, ахәыҷыҵәҟьагьы дузжьом, акамфеҭ усҭоит угыланы уҭыԥ аҿы сыртәа ҳәа атроллеибус аҟны иоуҳәар, аԥхьа снапы иаркы, нас усыртәоит ҳәа уеиҳәоит. Уҭи-сыҭи еишьҭоуп ахаангьы...
– Уи здыруеит, уҭи-сыҭи ахаангьы еишьҭан, аха иахьеиԥш еиҽхьынтәаланы ианыҟо сымбацызт.
– Уара, уиашоуп, аха иахьатәи абазаруаа... абазаруаа ҳәа акәӡам ишԥарышьҭоу, исхамышҭи?.. Аа, исгәалашәеит, рыночни економкраа... уи аԥхьаԥса ашәара ҳәа иашьҭоуп.
– Ауаҩы имаҳаӡацт аџьашьатәы сҳәоит ҳәа баҿуп. Акандидат иалхыҩцәа аԥхьаԥса риҭеит захьӡузеи! Уи еиԥш ҟалашьас иамоузеи, ириҭазеи?
– Иримҭаз ҳәа иҟоузеи: ачашыла уҭахума, амакарон уҭахума, аконсерв уҭахума... Адуқәа ракәым, ахәыҷқәаҵәҟьагьы ихеимыршҭит, мчыбжьык аахыс хәдацәахьы акамфеҭ иалатәоуп. Ргәы хнарҷан еигәыдҵо ирыманы ашҭа иқәуп иалахәмаруа.
– Уи азы акәхап ҳгәылаҳәсақәа еибарыҩуа, еибархыс-хысуа аҳабла изалоу, ҳкандидат ида ҽаӡәы шәыбжьы ишәымҭан ҳәа.
– Измыҩрызеи, изымхыс-хысрызеи, ахаан рхацәа рҟынтәи ирымабцыз дирбеит уи.
– Идирбазеи, ианаџьалбеит, рхацәа рҟынтәи ирымбацыз еиԥш митәыс?
– Уара иухашҭхьеит, иагьугәалашәом, аха март ааба мааи, мышқәак роуп иагу...
– Уи аҽноума, нас, уи иҭакны иоурышьҭны иааз ҳгәылаҳәсақәа аума дирбараны даныҟоу?
– Усҟак хьаас иумкын, идирбахьеит. Ирыхәҭаз риҭахьеит.
– Ирыхәҭаз риҭеит ҳәа ибҳәо иаанагозеи, бысзеилкаауам.
– Аҳамҭақәа, аха иарбан ҳамҭақәоу? Адухь уҭахума, аҵәаԥшь уҭахума, асақә уҭахума, напымыӡәӡәа иузымкуа ҵаҟатәи амаҭәа уҭахума. Егьи аҽакы ыҟами ахьӡ сҿашәом, алымҳа акәым егьи иҭарҵо хазынак ыҟами, убригьы ыҟоуп... Зегьы-зегьы ҳәаанырцәтәиқәоуп.
Ҽааны ԥшӡала шәнеилааит ҳәа март 8 рыдныҳәаланы ихьӡала ирзынеиҭиит.
– Еилеигеит бҳәар смаҳаи, бызлазбо ала баргьы беилеигарц акгьы быгӡам.
– Сеилеигаргьы џьашьатәӡам. Иахьа економкраа аапкны абга ахәыц ҳәа аӡәы агәырԥынҵа анузимымхуа аамҭазы, аҽаӡәы даацәырҵны, ахаан акы иаԥсоуп ҳәа ҳгәы иззаанамгоз ҳабжьы азы иугәыдымӡало аҳамҭа ануоуолак ушԥаҟалои? Убжьы акәым уԥсгьы ақәҵаны иуҭап.
– Иумбара, иумаҳара ҳәа иҟоузеи иахьатәи ҳаамҭазы? Беилагеит бара.
– Сара сакәым, аха уара уеилагеит ҳәа сыҟоуп ани уҩыза бзиахә.
– Дарбан бызҿу, бара?
– Шарԥазы аахыс ателефон иузасуа ани ашьапкьаҳә.
– Уи ишьапы кьаҳәуп, аха ихы иашоуп, ибз хны иҿоуп.
– Ибз ҭашьшьааит, уи сара даазбазар аахыс ибз аҭра иҭҟьаны иҿы иҭабылгьо иҭоуп. Уажәы иуеиҳәахзеи?
– Ииҳәаз бымбои, уаҩы иимбац, имаҳац аҟаҵара иаҿуп, схагахоит иҳәеит. Алхырҭатә участкаҿы наԥшҩыс дыҟами, зегь ибагәышьоит, илшозеи акәымзар.
– Ихы еилагазшәа иибазеи, ҽааны имнеиша?!
– Абжьқәа аахәаны иааганы аҭира ишаҿыз ахьызбаз ишысзымчҳауаз, аԥсцәа ргыланы иааганы рыбжьқәа шыддырҭиуаз анызба сеилагеит иҳәеит.
– Иԥсрада ԥсра ҟамлааит, уи ииҳәаз зуҭахузеи. Сара даара исгәаԥхоит иахьа имҩаԥысуа адемократиатә лхрақәа.
– Ари еиԥш алхрақәа, ари еиԥш адемократиа... зынӡа иҟамлаӡар еиӷьын.
– Уаасымсхааит! Алхрақәа ҟамлар ҳазҭахыда, ҳазгәалашәода, ҳаԥсы шҭоу зынӡа ҳархамшҭуеи, уи узазымхәыцуазеи?
– Абра бара биашоуп, ҳанырҭаххалак ауп ҳаԥсы шҭоу аныргәалашәо. Ҳабжьқәа раҳҭаанӡа иҳацәнымхо иҳашьҭоуп.
– Ус зырзуҳәозеи, ҳкандидатцәа урзымӡырҩӡеи? Депутатцәас ҳаныҟала нахыс акы шәацәымшәан, ҭынч шәынхо шәынҵуа шәҟаҳҵоит, ацәгьоурақәа рҵыхәа ԥаҳҵәоит, амалеимҵәаҩцәа рхы лаҳархоит, ирфаз рҽаҳхуеит. Аӡыдара, алашарадара, амҩадара, амамзара шәгәы иҵхо рыхьӡқәаҵәҟьа шәхашҭуа шәҟаҳҵоит рҳәеит.
– Урҭ ракәӡамызт, сара сыззыӡырҩырц исҭахыз, ражәа ҳаҳандаз ҳәа рлымҳа кыдҵаны иззыԥшыз ракәын, аха идмырцәажәеит, ажәа рырымҭеит.
– Измырцәажәада. Ирԥырхагахада?
– Аҽыхацәа. Хәарҭа змам уаауп урҭ.
– Аҽыхацәа захьӡузеи?
– Аҽыхацәа рыхьӡуп жәынгьы ҿангьы аҽырыҩрақәа еилазго.
– Аҽырҩра абоуҭаху, ҳара ҳазлацәажәо алхрақәа роуп...
– Ҳаазқәылаз алхрақәеи аҽырыҩрақәеи еиԥшхеит.
Сара сызлахәаԥшуала аҽыхацәеи адепутат ихацәеи аӡә ракәушәа збо салагеит.
– Уеилагеит ҳәа сыҟоуп, адепутатреи аҽи шԥеидукылои?
– Сеиламгаӡеит, аҽыхацәагьы ус акәын ишыҟарҵоз... Џьоукы рҽабаақәа аҽыҩқәа ирылаҵаны иқәырҵон аԥхьахә аҳаргоит ҳәа. Аха адәабжара аҟынӡа инеиаанӡа ашьамхы аҵӡааны ибӷаӷо иқәхон. Аҽыхацәа рҽабаа заҵа иқәрымгарыз, аҽыҭҟьақәа рҽаҿажьны имҩахырҟьон. Дара ртәы аԥхьахә аҳаргоит ҳәа
иқәшьны иҳазҭагалозар ҳәа аҵыхәа ианкны иаханы иргон. Нас еиланагалон ҟамчҟьарада изеилгомызт.
– Аҽыхацәа ҳәа иуԥхьаӡо зусҭцәада сара исзымдырӡои?
– Ибдыруеит, ҟыршы шкәакәеи, жәҩахыр хьыԥсааи, қәԥақәси роуп уаҩ дызмыхәо.
– Исымдыруеи, урҭ агәыԥҵәагақәа иҟарҵахзеи уажәы?
– Иҟарҵазеи бымбои, ауаа гәыҭӷьӷьаала ҳрацәажәоит ҳәа иаақәгыло зегьы иԥаны ирҿаԥаланы рҿы хьыржәоит. Ирҳәарц ирҭаху ддырҳәом.
– Урҭ рҿы ркит, аха зҿы рымкыз ирҳәаз умаҳаи?
– Ишԥасмаҳауаз, исаҳауан. Ҳабжьқәа рыҭаны адырҩаҽны ҳанааԥшлак амшын қашьханы ишаабо, аӡиасқәа хшны иаауа ишаладырго, акәтаӷь былгьо ишыҟарҵо рымҳәеи.
– Нас уаҳа иуҭахузеи, урҭ ирҳәаз абжа ада ҟарымҵаргьы иаҳзымхои.
– Аԥхьатәиқәа акры ҳзыҟарҵазар арҭгьы иаҳзыҟарҵоит... Уаҳа ибасҳәарызеи.
– Арҭ еиҳа еиӷьушәа збоит сара.
– Урҭгьы арҭгьы ҩ-ҿахрак реиԥш еиԥшуп, иалаҳхаанӡа рхы ҳақәырҵошәа ҳдырбоит, ианалаҳхлак ҳара ҳархашҭны дара рхы иашьҭалоит.
– Исхамышҭи, ԥасатәиқәагьы ус ҟарҵазма?
– Ишԥабхашҭи, апарламент аҟны еилатәарацыԥхьаӡа рдашқәа ргыланы иззықәԥоз дара руалафахәқәа рыцҵаразы акәымзи? Ииашами уара иуҳәо, уажәоуп ианысгәалашәаз, рылақәа ааҭырхааит, зегьыҵәҟьа мамоу, аха рыбжеиҳараҩык, ҳуалафахәы иацаҳҵароуп ҳәа рхы акәын изышьҭаз. Апенсионерцәа рыцҳақәа кьылак аҟәыд ахә ада апенсиа змоуа, мааҭк иадамхаргьы ирзацаҳҵап ҳәа аӡәы иҿымшәеит. Ргәаӷ сыкны сагоит... Аха иахьа иалаҳхуа уи еиԥш ҟарҵарым ҳәа агәыӷра сымоуп, слаԥықәшәа иснаҭоит ибзиахоит ҳәа.
– Блаԥықәшәа бажьоит, уи бақәымгәыӷын.
– Угәы коумыжьын. Апарламент ахь инеиаанӡа ҳаарзыԥшып.
– Апарламент ахь инеиаанӡа еиҳараҩык цәа рхаӡамкәа ирхибаххьеит, изеиҿамԥшуа аҳәынҵәа рықәеибаҭәахьеит. Уи ашьҭахь еидтәаланы излеиҿаԥшуазеи, излеицәажәозеи, жәлар ирыхәаша ак рыӡбо излаҟалозеи, аӡәы аԥсцәа рахь дахалап, аҽаӡәы абзацәа рахь дахалап, базхәыци, аԥсцәа гыланы зыбжьы зырҭаз адепутат дызлоу апарламент заҳҭахузеи?
– Угәы иаанагаз уҿы иааҭыхны аӡәы иоумҳәан. Апарламент аныҟамла алхрақәагьы шыҟамло узымдырӡои, ҳаушьуама?! Иахьа ак ҳазҭо ҳәа ажәхьеиԥш ҳазхәаԥшуа алхрақәа заҵәык роуп.
– Ибҳәо саҳауеит, аха ма анкьеиԥш хәышықәса рыла знык акәындаз, алхрақәа аныҟалоз иҳабаргәызеи. Адепутатцәа ралхра ҳалгеит шаҳҳәо уаҵәы ҽа шьоукы алхтәуп ҳәа иааҳадгылоит... Уи ҳшаҿу, уаҵәашьҭахь уи иалаҳхыз иакәым, аҽаӡәы далхтәуп ҳәа иааҳасны ҳаркуеит. Ҳгәы 8ҵәеит, ҳабжьы цеит алхрақәа ҳшырҿыз!
– Иумҳәан, иумҳәан, ԥаса хәышықәса рахь знык кьацә ҳәа ишыҟарҵоз акәымкәа лассы-лассы алхрақәа ҟало иалагар ҳразҟы иакуеит. Усҟан аблокадагьы усс иҳамам, ани уара хьаас иумоу ахыдарагьы акгьы иаҳԥырхагам, апенсиадарагьы ҳныԥшуам, аӡәы мла дакуа, хьҭа дакуа дҟалом, ҳшьамхы еиқәыршәны, ҳнапы еиқәҵаны, ҳаҩны ҳаштәоу ҳабжьы ҳныҟәнаго ҳҟалоит. Угыл, уаала, амал змоу кандидатк ҳабжьы иааҳархәап.
Ҭаӷьӡаа ахаан рҳәатәы еиқәшәеит ҳәа заҳахьадаз, аӡәы аражәа иҳәон, егьи амажәа иҳәон. Зҳәатәы еиқәымшәоз рутәгьы еиқәшәо иҟамлацызт. Ахы зкуаз аҵыхәа ицикуамызт, аҵыхәа аӡәы ишьҭихыр, ахы зкыз икаижьуан, аусуразы рыбӷа 8ҵәан, аха акрыфаразы хәарҭа рымамызт. Рахәы-шәахәы рымаӡамкәа зегьы ирылгахьан, камбашь заҵәык иахаанханы иҟан. Иара уигьы шьны иаҳфоит ҳәа заҟантә раҳәызбақәа ахәыц еиҩнаҵәо ирхәхьаз, аха издыруада еиҭаҳазхьар ҳаштәоу хышхырҵәыла ҳныҟәнагоит ҳәа иааныжьны ирыман.
Знык ирызхьан, рыԥсаҭа кыдырҵеит, ахш цқьахаанӡагьы ирзымычҳазт, ишыхџьаџьаз иаханы иржәуан, рыԥсымыжда цәгьамзи, абат акгьы азаанмыжьӡакәа ахш зегьы дара иржәуа ианалага, амла иаган ирцәыԥсит. Уи аԥсра хьаас ирымазма акамбашь ахш рынаҭозҭгьы, аха ԥада ахш рыҭара иаҟәыҵын, бааӡатәы рымаӡамкәа аҟәыдымҵаа иадхаланы иҟан. Акамбашь аԥа ахьыԥсыз гәыннаган иаҵнацеит.
Ҳанбанӡаԥшызаауеи, ачкәаҳара агәы иҭаӡам... Ари шьҭа хшыс иаҳҿанаржжуа егьыҟам, иаргьы маҷ ахыҵӡом, иагымхозар иацлом рҳәан акамбашь аус аӡбара иалагеит. Ахаан зажәа еиқәымшәацыз, абраҟа еицҿакхан, ркамбашь кажьны иршьырц рыӡбан, ахәда аҳәызба аннаҵаркуаз аамҭазы шәаангыл, амҩа сықәуп, лассы сшәызнеираны сыҟоуп ҳәа, амгәарҭа аҟынтәи абат абжьы аргеит. Игәырӷьеит, раҳәызбақәа рхы иакәыхшаны иршәны икарыжьит, иҳаҳаз абжьы иаанаго, хәшала шәчо шәҟалоит ҳәа ауп рҳәан, имшьыкәа иаанрыжьит.
Абат абжьы анраҳа ашьҭахьгьы акыраамҭа «амҩа» иқәхеит, аха ҽнак ан иаҵасуа ишаҵагылаз рбеит.
Аԥхьатәи ҳбат ҳара ҳаԥсыцәгьара иахҟьаны амла иаҳцәагеит, аха ари акыр иҩеидасаанӡа ахш заҟа аҭаху ажәлааит, агәы ҭганы иҳааӡап, аашьа злаҟоу ала иандухалак қәабла ахш ҳнаҭо иҟалоит рҳәан рыԥсымыжда шықымқымуазгьы ахш абжеиҳарак азынрыжьуа иалагеит.
Рбат мшызҳа иазҳауан, иҩуа-иԥо ашҭа иҭан, ргәазхара ирзымбо ишахәаԥшуаз иаалырҟьаны ичмазаҩхеит.
Акрыфара иаҟәҵит, аҟаара иаҟәҵит, аҿы азеихымхуа, ашьапы изықәымгыло ихышәҭны икаҳауа аԥсра иалагеит. Алаԥш иакызар ҟалап рҳәан, ҽырххыла ицаны аҟәыдырԥаҩцәеи амацарԥаҩцәеи ааргеит, аха акгьы иамыхәеит.
Акрыздыруаз, акрызбахьаз мҩасҩык диасны дышцоз рбан, ҳбат ҳцәыԥсуеит, иаҳзеиқәырха ҳәа иҳәеит. Ари шьҭа егьа азыжәургьы ишәзеиқәырхом, шәара шәоуп изхароу, ахш иашәыршьит ҳәа реиҳәеит.
Ус иагьыҟалеит. Егьымԥсуа егьыбзамхо акыраамҭа иҟан, аха иԥсгәышьеит.
Абат аԥсра усым, уи еиԥш акыр ҳалаӡахьеит. Иара ахәгьы ҳара ҳахәгьы ҳара иаҳфалап, ҳара иаажәлап рҳәан, рныга ду аанкыланы ҳаҵалоит ҳәа ианалага, иамуит, ҵәыцак еиҳаны ирнамҭеит.
Ркамбашь акыкмацәақәа ахш рҭыжжы ишцоз ахьырбоз ирзычҳауа иҟазма, икыдҿаҳәаланы иаҳхьоит ҳәа иалагеит. Ус аназыру, ахш ҵәыцабжакгьы рнамҭеит.
Ишԥазааури, ахш амхшьас иҟаҳҵарызеи рҳәан, Ҭаӷьӡаа ишырзырҳәо еиԥш иҟьарҟьаруа еилалеит... Абраҟагьы еицҿакны ирыӡбеит... Ҳара ахәыц еиҩыршәаны иагәылоу агәылзхуа акамбашьжә ҳзымжьо ҳаҟоума, аԥа «аԥсы ҭаҳҵап»... рҳәеит. Инаганы аԥхьа иҳаргылар, ҳаҵаланы ахьара ҳалагоит, рҳәан, иԥсны икарыжьхьаз ацәа аахырхын, иӡахны, иаарымԥхьашәаз нҭагәаны, ирчны, ацәаҳа ҟаҵаны аԥхьа идыргылт.
Акамбашь рыцҳа, аԥа аԥсы ҭаны аԥхьа игылаз џьнашьан иаразнак игәыбзыӷит, иԥшьеит, ахш аанашьҭит. Ҭаӷьӡаа мыждақәа ркамбашь жьаны иаҵалан агәыж ҳәа ахьара иалагеит. Ҽнак хынтә ирхьон. Знызынла иааҭыҳәрыкьуан, цәалашәарак аузшәа аҟаара иалагон. Узырҟаауазеи, аа уԥа ахьыҟоу ҳәа ацәаҳа ааганы иамҵадыргылон, иаргьы акәҵәҟьаз џьшьаны аҽааиқәнакуан.
Аха ҽнак акамбашь агәаҵәа еилган, ижьаны ацәаҳа амҵаргыланы ишырхьоз абан, рыхшгьы канаҭәеит, рныгагьы ԥнаҽит, игәаан аандеи-гәареи ԥжәаны ахы ахьынахаз ицеит. Ҭаӷьӡаагьы рыцәымҳа рыҿшәеит.
Абнаршәыраҿы иааҟало зегьы (иҟамло ҳәа иҟоузеи) аԥхьа изаҳауа аҩысҭаацәа зықәтәоу абгахәыҷқәа роуп. Аума аныҟалаз аухагьы – Алым иаақәшәаны ианԥсыз дара роуп аԥхьа изаҳаз, арҵәаа-сырҵәаа ҳәа еибарҳәҳәо агыгшәыгқәа зегьы ршьапы иқәдыргылт. Сара соуп иҟоу ҳәа агыгшәыгқәа зегьы еиларӡыӡо измаз, изыцәшәаны анышә иҵалоз алым ԥсит ҳәа анраҳа, ҭынчрахеит, ҳкьаҭеит рҳәан, гәырӷьарахеит, ачара руит, шәаҳәарахеит, кәашарахеит.
Қәылара ицаны иҟаз абгаду хцәыкка еиқәымшәакәа агәалаҟара бжьысны ишаауаз, ачара ашыкьымҭа иақәшәан, аԥсаҭа кыднаҵеит. Азхара анафа ашьҭахь ауп, абасҟак шәзыргәырӷьо ишәымоузеи ҳәа ианрызҵааз. Иҟалаз абас ауп, Алым ԥсит, ҳдунеи лашеит... еиҳау гәырӷьарас иҳаураны иҟоузеи рҳәеит.
Алым ԥсит ҳәа Хцәыкка ианаҳа, игәырӷьаны изымкәашеит, егьагымхеит. Ари еиԥш сазҳәаз шәызегьы шәгәыдыскылоит ҳәа рхы иагәӡуа, ргәы иагәӡуа ишааиуаз абагахәыҷқәа ианаарылагыла цәалашәарак аиоун , игәыдымкылакәа аҽааннакылт. Ишәазҳәада Алым ԥсит ҳәа ирылаҟааит.
Уаԥхьа игылоу абгахәыҷқәа роуп изҳәаз рҳәеит зегьы еицҿакны.
– Абарҭ амӡанрақәа ирҳәаз шԥахашәҵеи, Алым ԥсит ҳәа зынгьы ҳаржьахьан, шәхашҭма, – аҳәан, агәалаҟара бзиа иауз аабжьысит.
Ҳара амц ҳамҳәаӡеит, ҳ-Алым ԥсит иаҳҳәо шәаҳауазар рҳәеит абгахәыҷқәа, ҳазхара ҳзыфандаз ҳәа еимырххо иркыз абаҩ иахыҵны иааилагыло.
Заҟантә ҳажәжьахьоузеи, еиҭа ҳажәжьама шәара иҳалаӡамкәа иҳалӡааша рҳәан бгадугьы, бгалаџгьы, бынҳәагьы рчара рхашҭын абгахәыҷқәа аанкыланы еимыжәжәа иргаз ирышьҭалт, аха аҩысҭаа дыркраҳа
арҭгьы рызкуа иҟазма, ирыцәцеит. Ирзымфацкәа иаанханы иҟаз ахәыцхақәагьы аанмыжькәа иргеит. Ԥыҭк ианынаскьа, еиқәыгызмалха иаахьаҳәын, аԥсрахьы ҳцоит, зда ҳамамыз ҳ-Алым ԥсны ишьҭоуп, ҳара крыфо-крыжәуа ачара «ура» ҳәа ҳзахатәом. Ҳааныжьны шәызцазеи ҳәа уажәшьҭан гәыбӷан ҳашәымҭан рҳәан имырхьааӡакәа ҽмыршьагала ҵәык нарыларҵеит.
– Ирҳәо шәаҳау уара, абарҭ уамак ҳаҵаргалоит, ҳара абра ачара ҳшахатәоу дара рҵыхәақәа аӡаӡа иларҳәазо Алым ҳҵәуоит ҳәа ҳаԥхьа инеир, иакәым ҳақәшәараны ҳшыҟо шәдыруаз, – аҳәеит зцәа азна ыжәны ифаны иҟаз бгалаџык.
– Иакәым аҟны ҳаанхараны ҳаҟоума, арҭ ԥсышьацәгьа зауша ҳара ҵәуара ҳааит, аха ҳаиҳабацәа ачара ду уны иахатәоуп ҳәа алым Аԥа алымҳа иҭыршьыр ишԥаҳаԥсыхәоу, Аԥа ааӡаны иаваргыланы ишамаз уажәы ауп ианысгәалашәаз. Уигьы мықәшәатәык ауп ҳәа аӡбахә саҳахьеит, – аҳәан, Ахцәыкка уалыуашо иалагеит.
Ус акәзар ҳрыхьӡароуп, ҵәуара ҳаԥхьа инаҳмышьҭроуп урҭ зыжәла ыӡша рҳәан, рызегьы рышьҭалт, рчара кажьны. Мҩабжа инеиаанӡа ирыхьӡеит. Ицошәа ддырбон акәымзар, урҭ аҩысҭаацәа рхала инеираны иҟазма ишәаны.
Ианеихьибагӡа, хәыҷгьы дугьы акы еибызымҳәаӡац реиԥш еилагыланы Ахцәыкка раԥхьа иргылан, (идмыргыларгьы ауазма, адура иашьҭан ахы нкыдҟьо). Алым шырҵәуаша: рхы ишаасша, ргәы ишҭасша, рылаӷырӡ шааргаша рабжьго, иаманы ишцоз, инаӡарц рацәак шрыгмыз, сара абра сахысны уаҳа ашьаҿа ҟасҵом ҳәа иџыџӡа иаангылт Абынҳәаӷра.
– Шьаҿак узыҟамҵо иугәыҵаҳазеи, – аҳәеит иаҳаз ахы иаламӡо Хцәыкка.
– Ҵыԥх иҳахьыз ухашҭма? Уара ухы уцәымӷызар уара иуусуп. Сара схы сҭахуп, – аҳәеит.
Ахцәыккеи Абынҳәаӷреи еибаҭахымызт абас акы еиднакылон акәымзар, хара-хара еивысуан.
Сара уи сыԥсы ахьынӡаҭоу исхашҭраны сыҟоума? сызлымҳак абаҟоу? а – аҳәан, аҳәҳәара иалагеит бгалаџыкгьы иазырухьаз анагәалашәа. Иҟалаз уи ауп, абгахәыҷы мыждақәа ҵыԥх зны Алым ԥсит ҳәа рыларҵан, акәҵәҟьаз џьшьа иаҳҵәуоит ҳәа иахьнеиз, аԥсы ашьарц азы ииазаарын, шәаазгазеи шәарҭ ацәарӡгақәа ԥхыӡк хааӡа салан сышԥалшәхи ҳәа ирылагьежьит, зегьы рыԥсы ргеит, аха Абынҳәаӷра еиҳәҭырԥо ишцоз иахьӡан цәгьала иҟанаҵеит, мызкы ахы кақәырчаа изымҩахо, ақьышә ҭаҟәаҟәаны аҿы азеихымхуа иҟан. Бгалаџыкгьы агәы ҭҟьаны иахьцо азымдыруа ишаҟьшаҟьо ишаауаз инышьҭагәа иакын азлымҳак аҿаӡамшәа иҿыхны иааунашьҭит.
Ахцәыкка усҟан Алым шрылагьежьыз ахашҭхьан, уажәы ианагәалашәа раԥхьа сгыланы снеир сзықәшәо сыздырам аҳәан иаахынҳәын инеины инарылагылт аҳаиҭқәиҭ ыҟаӡамкәа.
Аԥсрахьы (иԥсыҵәҟьоугьы рзымдыруа) ицарцу имцарцу иҟарҵо иақәымшәо ишыҟаз, шәеизызгазеи, цәгьароума, бзиароума? Шәыззыԥшузеи ҳәа абз аҿы иҭабылгьо абардра иаалҵны иаарыдгылт аџьымшьқәа ала иҭассы, ахәыжә алппа, неихыркәа змамыз бгыӡык цәымҟырӡа.
Иҟалаз умаҳаӡаци Алым ԥсит рҳәеит, ргәы иалсны иҟоушәа рҽыҟаҵаны.
– Абри еиԥш смаҳакәа иаасықәшәан сыԥсындаз... (Цәымҟыр ацәа ажәхьан, аха макьана иахарԥан), уигьы даара агәы иалсӡазшәа аҽыҟанаҵеит.
– Аԥсрахьы уҳацымцар уурым. Ҳаԥхьа игылан ҳназгода, ҳәа ҳаԥшын. Уара иуеиӷьу ҳаԥхьа
иҳаргылода,– аҳәеит Ахцәыкка лацәҟәыс-шьацәҟәысуа.
– Сышԥамцо, аха ишәазҳәада Алым ԥсит ҳәа, – Цәымҟыр иаҳаз агәра азгомызт.
– Абгахәыҷқәа – ҳашьцәа хәыҷқәа роуп иҳазҳәаз аҳәеит Ахцәыкка уажәы урҭ ирыцәнымхошәа аҽыҟаҵаны.
– Ҳаи шәанаџьалбеит, ишәыхьзеи абанҭ амӡанрақәа рҳәатәы хаҵаны шәабацои? – аҳәан, Цәымҟыр, рыхәлаҟааит.
Ҳхы иҭаҳамҳәааӡеит. Қәыџьмахан ауп иҳазҳәаз, агәра умго уалагама уажәымҭыҽха ҳәа абгахәыҷқәа абгыӡ иахьынҳалан аҿы ԥыржәарц иалагеит. Иажәхьан, ахаԥыцқәа каԥсахьан, ашьамхы кәадахахьан акәымзар, асҟак днарҳәозма?
...Қәыџьмахан бааԥсык акәын, аӡбахә анраҳа зегьы ахьгылаз аҳәҳәара иалагеит, ҳаԥхьа игыланы аԥсрахьы ҳназгашаз иара акәымзи ҳәа.
Қәыџьмахан чмазаҩхеит ишәмаҳаӡаци, аҳәан анышәжра изҿыз иааҟәыҵын, ала ахьҭоу умбо аҳәынҵәа иаганы иаарыдгылт аашьышьык амгәацәа ҳәаҟьаӡа.
Ахцәыкка агәы хынҳәуан Мгәацәаҳәаҟьа иахьахәаԥшуаз.
– Уара даара бзиа иубо уыуа бзиахә ауп исазҳәаз, – аҳәеит Мгәацәаҳәаҟьа аԥынҵа иҭацәажәо.
– Уԥсы ухысхуеит иудыруаз... – Ахцәыкка иҽеимыз цәалашәарак аиоуит.
– Сара исхароузеи, иахьсаҳаз азы сушьуама? «Ууа бзи» акәӡам Ҭлаԥс Қәџьмахан.
Ахцәыкка «ууа бзиа» ҳәа мгәацәаҳәаҟьа ахыччозшәа абан иаапкны ахаԥыцқәа хырџьаџьаны, аха иаразнак анышә нцәыҵабӷьаҭааны инхәыҵапҟа ицеит.
Ахцәыкка иацәымӷқәаз ыҟан, аха бгалаԥс Қәџьмахан аҟара акы ацәымӷымызт. Амацара акәӡамызт уи збар
зҭахымыз рацәан. Алацәышҳақәа алакыҵа иҭаргьежьуа изхәаԥшыз ршьара иқәнаҟьон. Абз зыҭнашьыз акәара ҭабон, изҵаиоз аҵла ҩон, ахаԥыц зкьысыз агон. Ак азхомызт, аԥсы цәгьан.
Ҽнак зны абгахәыҷқәа еибарҵәыуо Ахцәыккаҟны иааны иашшит, Қәыџьмахан ҳхәы ҳамыхны иафоит, ҳаҭрақәа ҳрыҭцаны иҭалоит, аума ҳзыҟалеит, амла ҳагоит, ахьҭа ҳаԥсуеит, уҳацхраа ҳәа.
Ҳашьцәа хәыҷқәа роуп, рхәы рымыхны ишԥоуфои, уаҳа рааигәа умнеин ҳәа ахьаҳәаз, Бгалаԥс иалаӡо иҟазма... ҵыркьакьаны иқәԥеит. Сыцҳауеит ҳәа иалаган, аха ац акьысыр ишагоз амдыруази, Хцәыкка аҽахьчеит. Амала, иахьеибаркәымпылуаз ажәӡы иамҟьашьыр амуит. Ахы иахьнақәҭәаз иаразнак ицәнарҳәит, хәыц ықәмиаауа ицәыкка иаанхеит. Ахцәыкка ҳәагьы ахьӡхалт. Абарҭқәа зегьы агәалашәан, иахьа ишҳацым ауп акәымзар, сгәы сахаԥжәаны сыԥсуан ҳәа ишазхәыцуаз, уи амыжда анубоз ахы абахаз ҳәа иҵааит абгахәыҷқәа Қәџьмахан ирызноухьаз ргәалашәан, Мгәацәаҳәаҟьа анышә иахьхәыҵалаз иаахагылан.
– Ашәҭ аахәара ицон, – аҳәан, ахы аацәыҵнарҳәҳәеит.
– Ашәҭ иазнауазеи, ахаан ашәҭ акны избахьадаз ашҳам ақьышә иқәҵаны акәын ишныҟәоз, – рҳәеит зегьы.
– Алым аҵәуара сцоит, ашәҭқәа мкыкәа сышԥанеиуеи аҳәеит. Мгәацәаҳәаҟьа зынӡа схәыҵҵуеит ҳәа иалаган, аха Ахцәыкка макьана игәааны ишыҟаз, – анаба, еиҭахәыҵалеит.
Иҳаҳауа закәызеи, уи хсак акәымзи, угәы сықәыԥшуа аамҭак сбар сықәгыланы скәашоит зҳәоз, уажәы аҵәуара сцоит ҳәа ашәҭқәа аманы Алым ԥсны иахьышьҭоу неишьас иамоузеи?! Ари хаасуп, иԥхашьароуп, – рҳәан, абгалаџқәагьы аууҳәа иааилалеит.
Ахцәыкка ӡырҩуан, акыраамҭагьы ақәҿнаҭуамызт, аха ианазымычҳа: – Иҳахьӡарымашь, угәы ишԥаанагои? Арахь ухәыҵыҵ, уаҳа сулакьысуам, – аҳәан Мгәацәаҳәаҟьа инахагылт.
Ианыржуа акәым, амшҩынҩажәазгьы изаауам. Аԥсрахьы сцоит ҳәа ишааиуаз алыцәҳа абаҩ еимырххо ишахагылаз абан, бгахәыҷқәаз џьшьа иршәаны ирымсхуеит ҳәа ианалага, иаасны иркын ирфеит. Ашьапы изықәгылом, ирҳәазо ауп ишныҟәо, – аҳәан, анышә иаахәыҵҵит. Ахцәыккагьы аԥсы ааиқәаҳаит уи ахса шырхьымӡоз агәра анага.
– Қәыџьмахан закә цәыбзоу иахьа иаабама? Уи зышәҭахузеи, Абгаду атәы ауп иаҳҳәаша. Иабаҟоу? Ҳабнаршәыраҿ еилас-ҩеиласрак ааҟалацыԥхьаӡа ичмазаҩхоит. Иахьакәымзи ианаҳҭахҵәҟьаз. Уажәы иахьхызеи?! – аҳәан, Абынҳәаӷра ӷәыр-ӷәыр аахгеит.
– Абгаду иахьыз сара издыруеит, – аҳәан, убри аамҭазы жьабаӷьык аҭырасра иаалԥан иаарылагылт алақәа ҭҟыҟӡа.
– Умшәаӡакәа уааины ушԥаҳадгылоу, узышьҭоузеи уара Алаҭҟыҟ, аҳәан, – Ахцәыкка алақәа ырцәгьаны ианарбеит.
– Алым ԥсит ҳәа саҳан аԥсрахьы сцоит. Шәаргьы уахь акәзар шәахьцо, ҳаимҩалацәаз... – Алаҭҟыҟ агыгшәыгқәа ираҟароушәа акәын имшәаӡакәа ишрацәажәоз.
Уараҵәҟьа ҳара уҳаларгыланы аԥсрахьы уаагарцу рҳәан, абгахәыҷқәа Алаҭҟыҟ иаасны иркит.
– Ус сзышәымун, ижәбахьоу сакәӡам. Алым сара сҭынха ду акәын. Аԥсра сақәшәеит, саб ԥсит ҳәа хықәкыла ашәаџьҳәаҩ дысзаанашьҭит Алым аԥа.
«Алым сҭынха ду акәын» анаҳәа, зынӡа еимыжәжәа иаагоит ҳәа иалагеит.
– Шәҽаанышәкыл. Абри ашәаргәында абас ҿыӷәӷәала ицәажәо иҟазҵаз бӷак амаҵәҟьазар ҟалап, – аҳәан Ахцәыкка, абгахәыҷқәа ирҿамҵакәа ирымнахит.
– Алыми уареи шәеизыҟазаашьа уашьҭан еилаҳкаап. Уажәы иҳауҳәароуп Абгаду иахьуа. Насгьы иалудыраауазеи уи шычмазаҩу?
– Алақәа сымоуп, алымҳақәа сымоуп, зегь сбоит, зегьы саҳауеит, – аҳәеит аҽырпаӷьны.
Амцхә умцәажәакәа иахьуа ҳаҳәа!.. – Абгалаџ – лымҳаду ахы иақәнаҵеит, иахыччошәагьы абеит, Алаҭҟыҟ «алымҳа сымоуп» анаҳәа.
– Иахьуа абри ауп ҳәа иааҭкааны ишәасҳәаша сыздырам... Ахы анахьуа агәы бзиоуп, агәы анахьуа ахы бзиоуп. Хәшәыс иамоу амахәыда ауп, иафо иалагар ахгьы бзиахоит, агәгьы бзиахоит, ахшыҩгьы аанагоит ҳәа саҳан, есымша сеидара ганы иныжьны саауеит. Ирласны ибзиахоит. Сара сыбзиаханы, сшьапқәа сныҟәырго сҟалаанӡа, цәгьароума-бзиароума акы ахьыҟало агыгшәыгқәа зегьы раԥхьа угыланы игала– иаагала ҳәа снапы ианнаҵеит. Иахьа иара ыҟам, аха шәаԥхьа сгыланы ҵәуара сара шәназгоит, аҳәан, – раԥхьа иаагылт иҿабыӷӡа Алаҭҟыҟ.
Уара зыгага иацәшәаны аӡыршы иҭаԥало уоума ҳаԥхьа игыло ҳәа Ахцәыкка иазымчҳакәа, ишеибгоу илбааздоит ҳәа аҿанаанахоз аамҭаз, ҳаџьал умырцәгьан, ашьҭахь игылақәоу умбаӡои ҳәа Цәымҟыр аҽаҿажьны иааннакылт.
Абри ашьҭахь ԥыҭраамҭак ҿымҭӡакәа еилагылан рызегьы. Инеир изымнеиуа, ихынҳәыр изымхынҳәуа... Алым ԥсны иахьышьҭаз рбо аҟынӡа инеины ишгылаз, бгахәыҷык ақьышәи абзи ааихьшьуа, раԥхьа икажьыз ақыдбажә инықәгылан, шәысзыӡырҩы ак шәасҳәоит аҳәан, – алақәа ԥсеи-ԥсеиуа зегьы аарӡырҩит.
Иҳауҳәарц иуҭахузеи, уара уакәын уажәы иҳагыз ҳәа Ахцәыкка ахы иаламӡо ашҟа иаахьаҳәит.
– Зегьы ишәаҳауан, Алым сара сҭынха ду ауп ҳәа шаҳәаз Алаҭҟыҟ. Ус акәҵәҟьазар, аԥхьа иара наҳашьҭып, Алым аԥсы ашьарц азы ииоу, иԥсыҵәҟьаны ишьҭоу, иҟоу аиаша еилкааны иаҳзаанагааит.
Иашоуп, иашоуп, рҳәан, – абгахәыҷы иаҳәаз иақәшаҳаҭхеит зегьы.
Ҳнеиуазар ҳазегьы ҳаицнеиуеит. Шәара ара шәыргыланы сымацара снеир, анҭ ана изгылоузеи икылԥшкылӡырҩуа, саб рҵәуарц рҭахӡами ҳәа Аԥа сазҵаар аҭакс иҟасҵарызеи аҳәан, амацара анеира иацәшәан икәараҵеит. Алаҭҟыҟ шатәарымбоз иаҳәаз иааиҵанарӷәӷәеит. Абраанӡа шәааины саб мҵәуаӡакәа шәхынҳәны шәцеит, ишәсырбап сара ҳәа иҳазгәааны аб аҵкыс иара еицәаны иаҳзыҟалар шԥаҳаԥсыхәо ҳәа игәжәажәо ишеилагылаз, маҭ дук ашшы ахга излааз рымбаӡакәа ахы кьакьаӡа ишьҭыхны, иаарҿагылт.
Уҭарблааит, уҭарҟәиааит уаазгазеи рҳәан, – иаарцәымыӷхеит.
– Аԥсраҿы сыҟан, Алым ҵәуаны саауеит, шәара ара шәызгылоузеи, иԥсу ибзоу аабоит ҳәа шәаама? – аҳәан ирхыччо ирывсны ицеит аҵыхәа рҿаҟьаны.
Амаҭ ашҳам аҿыҵуеит, аха амаҭ амц аҳәаӡом... Ииашаҵәҟьоуп, иԥсит, иԥсыҵәҟьеит... Шьҭа ҳамшәакәа ҳнеиуеит рҳәан, ргәы рӷәӷәаны рҿынынархоз аамҭазы, Алаҭҟыҟ аԥаҵақәа инарыха-аарыхан, алымҳақәагьы кьакьаӡа иаашьҭнахын, аԥызара рзызуеит ҳәа раԥхьа игыларц ианалага, уара зегьы ҳҵыхәахь ауп агылара ахьухәҭоу ҳәа Ахцәыкка алақәа нырҳәы-аарҳәуа ианазыԥшы, Аблаҭҟыҟ аԥаҵақәа нхьыдышьшьит, алымҳацәқәагьы нақәыԥсеит.
Абынҳәаӷра дугьы иаҭаххазаап аԥхьа агылара... аҿыҿра иалагеит, сара... сара... ҳәа.
Уара ахаан ҳаԥхьа уҳаргылахьазма ҳәа Ахцәыкка иаразнак иаҿанархьит.
– Убжьы ахьсаҳауа сзычҳауам... Уҽысҿоумыжьын аҳәан, – абынҳәаӷра цәқәырчны ахы ҩышьҭнахит алақәа анышәаԥшь ԥшра рыҭаны.
Уара ҳаԥхьа угылар ҳара ҳнеиӡом рҳәан, ауу ааилдыргеит абгалаџқәагьы.
– Сыда ԥсыхәа аншәымамыз акәын шәаԥхьа саншәыргылоз, шәхашҭма асду анауз, шәанҭанасыз аграпара ҟаҵаны агәаҩара шәҭысымгазҭгьы, шәынҭаԥсы шәымцози. Шәызҭызгазеи, уа шәҭанҵәарауаз...– игәааны ашәаҟьа аҿачы акәын ишаҳәоз абынҳәа.
Уара асы зукәаҳаз ҳара уҳацәнымхоны азы акәӡам. Есқьаангьы уԥсы мыжда арҭәра уашьҭами. Умгәа ҭацәуа ианалага, хыла уасны асы ԥҳәаны ашәаӷь аԥшаараз уахьцоз икәаҳаз амҩа ауп ҳазнысыз рҳәан, уаҳа аҿы ааихнахыр рымуит.
– Шәызҿу закәызеи абра шәааноума шәзакәқәоу ахьеилшәырго. Шәеибамбааит, Алым Аԥа гыланы иахьаҳзыԥшуа шәымбаӡои, игәааны иҳалагьежьыр аума ишәҭаху, – аҳәан, иатәарымбоз Алаҭҟыҟ рыгәҭа иаабжьагылт.
Абри ашьҭахь Ахцәыкка акгьы ҟамлаӡазшәа аҽааиҭанакын, шәсышьҭалан шәҿаашәха ҳәа зегьы раԥхьа инагылан аԥсраҿы инеит. Рхы иасит, ргәы иасит, ирҵәыуеит, ирхьит. Зегьы зыҟарҵоз Аԥа ҳабозар ҳәа акәын. Аԥсыжра аамҭа ааиуа ианалага, ҳзааӡахьаз акәын рҳәан, зынӡа рҽыршьуашәа иалагеит.
– Шәара ишышәҭаху, бзиа ишыжәбо сымдыруеи, – аҳәеит Аԥа, цәала ицәажәозу, агәы иҭаз акәзу иаҳәоз рзеилымкаауа иаанхеит.
Иқәырго ианналага, аԥхьа ацәажәара сара исыхәҭоуп, шәаҵкыс сеиҳабуп, асду анауз қыжәк мҵарсны изго сҟалахьан аҳәан, Цәымҟыр ахәыжә алппы илеиуа иаахагылан, сара акры збахьан, акры сфахьан, ақәра
сыман, аԥсра зыхәҭаз сара сакәын ҳәа ақьышә калкало иаҿыԥсаауашәа, аҽаванажьуашәа ианалага, иаҵагыланы иқәыргеит. Цәымҟыр ашьҭахь, аума ҳзыҟалеит ҳәа Хцәыкка агәы иҭасуа Алым инахагылт. Уара уҳацәцеит, аха ухаҭыԥан аӷлам ҳзынужьит,– агыгшәыгқәа зегьы ҳзыхьчаша ҳанзырхаша, ҳныҟәзгаша ҳәа аҿы ааиханакраны иҟазма, аха исҳәо Аԥа иагәаԥхомашь ҳәа ицәыҵыԥшны иахьԥшыз, Алым Аԥа алахь еимарџахәны ҿыцха иԥшуа ишгылаз анаба, исҳәаз агәамԥхеит, анышә сагеит аҳәан, абз аҟәаҟәа 8ҵәазшәа иазмырҵысуа аҿы иааҭахеит.
Абынҳәагьы ак сымҳәар зуам ҳәа еиханы иқәлан, сара уара... уара... сара.. сшузыҟаз... ушысзыҟаз... ада иаҳәоз акы рзеилымкаауа иҿагәа-ҿасуа ианықәха, аҳы уқәҵ, иуҳәаз азхоуп рҳәан иқәыргеит...
Аџьашьахә иалашаз абгахәыҷқәа ракәын. Уара ԥсаҭа шкәакәа, ҳара ҳаиԥш узҭахыдаз, кәтык амаха улымкаа ҳхала ҳадтәалан иҳамфацызт. Акәтыжь бзиа иахьубоз азы уаныԥсыз аахыс афара ҳаҟәымҵи ҳәа рыбжьы еиқәыршәаны ашәоу, мыткәмоу узеилымкаауа оумак рҳәон.
Ассирҵәҟьа ҟазҵоз Алаҭҟыҟ акәын. Ҳаиҩызцәан. Бзиа субон. Сыгәра угон. Аҳәса ԥшӡақәа узаазгоз сара сакәын, уа уахьнеиуа иузаазго иумада? Уахьцо сга, саанумыжьын срыцҳауп ҳәа алақәа азҭыхуамызт уаҳа егьагмызт, илаӷырӡышон.
Абзиара дуқәа ҳзуухьан. Ҳаргьы иузааухьан, сашьцәа рыхьӡала умҩа сақәныҳәарц сҭахуп ҳәа Мгәацәаҳәаҟьагьы алақәа ҭарбааны иахагыларц аҿанаанахоз аамҭазы, саб алашара ахьынӡаҟоу изжыр сҭахуп, ихәлар џьанаҭҟа амҩа азымԥшаар ҳәа сшәоит ҳәа Аԥа абжьы аагеит. Мгәацәаҳәаҟьагьы ақьышә иҭасызшәа аҿы ааиханакын, амгәацәа шьҭарҳәазо ашьҭахьҟа ихынҳәит.
...Уи аҽны абри абнаршәыраҿы иааҟалаз зегьы абон, зцәа еилыԥха-еилыбзаауа аԥшӡара икны иаго, аҵла
ақәцәа иқәтәаны иԥшуаз Ацыӷ. Илбаарц аҭаххаргьы ишәаны изылбаауамызт, абынҳәаӷра иацәшәон. Есқьаангьы иӷәыруа иашьҭан исызкуазар ҳәа. Аҵла изықәломызт, аха заҟа ҵла ҵжааны иканажьхьаз, Ацыӷ аманы илеир, икны ацәа хәбаба ахыхны сыхәда иахасҵоит ҳәа. Ацыӷ ҟәыш, гызмал-ԥшӡа, Абынҳәа зышьҭаз ауазымдырхуаз, ҵлак ахьтәи аҽа ҵлак ахь иԥон, унцәыҵагәыгә-аацәыҵагәыгәуа узсышьҭоузеи, изуҭахузеи сара сцәаԥшӡа, изхоуҵозеи, узшаз ахәда уимҭаӡеитеи ҳәа иахыччон.
Ацыӷ иахьа иабоз ԥхыӡу лабҿабоу азеиҩдыраауамызт.
Алыми агыгшәыгқәеи ахаангьы ацгәы аҳәынаԥи реиԥш еибаҭахӡамызт.
Уажәы Алым ԥсны иахьышьҭаз иахагыланы имшәаиԥхамшьа «бзиа ушаабоз», «бзиа ҳшубоз», «ҳшуааӡахьаз», «уда ҳашхәарҭам», «ҳашушьҭаргалаша» ҳәа рҽаҿыршьаарашәа ирҳәақәоз ахьаҳауаз Ацыӷ аҽа дунеик аҟны инанагазшәа ахы агәра азымго аҟынӡа инеиит. Аха иахьа иабазма Алым аԥсы анҭаз агыгшәыгқәа абар шыҟамлоз. Рбара акәым, ааигәа-сигәа иаанашьҭуазма, ацәаԥҽыгақәа ҳәа акәын ишрышьҭаз. Абжьы анраҳалак, анышә иҵалон. Ашьҭа зынны ирбаз амҩа ишәаны ианылаӡомызт.
Абарҭқәа зегьы ирызхәыцуа Ацыӷ, хыхь иқәтәаны иахьрылаԥшуаз, ишԥаҭахыз знызаҵәык иадамхаргьы Алым аԥсы ҭаланы, иахагылаз зусҭцәоу абарц, аха иабаҟоу, ак аҳауамызт, ак абомызт, иԥсны ишьҭан, аҽеиҵыхны.
...Аамҭа ааит...
– Ишьҭыхтәуп!.. – аҳәан, Аԥа агыгшәыгқәа ахы нарықәнакит.
Шәара ишьҭышәх ҳәа анҳаднаҵа, уи иаанаго ижәжыҳәа ауп, ус анакәха иԥсыҵәҟьеит (иԥсит ҳәа ишахагылазгьы агәра рызгомызт), баша ҳшәозаарын.
Џьаҳанымҟа ицааит, инаган анышә иаҳҭап рҳәан, ргәы каршәны ишьҭырхырц ианаахагыла, ргәы нҭыԥсааит. Рыҽшьуа иахагылан «ауаз» аназырҳәоз, алақәа аҩбагьы хҩазшәа акәын ишырбоз, уажәы азлак абжа ааԥшуа ианырба, ҽырԥсы ҟаҵаны ииоуп, рҳәан, ишьҭаххуеит ҳәа заҵа иаламгарыз, ишьхныԥсыланы иаанхеит.
– Алаӷырӡ иақәшәҭәахьоу азшәырха, шәҽаҿышәымшьаан. Иаанӡа шәымнеиааит, мҩахарак иқәлоит, иаанҳархарым, шәалга ишьҭышәх, – аҳәеит Аԥа, адабла рықәҳазшәа изымҵысуа агыгшәыгқәа анаанха.
Аԥа иаҳәаз раҳаит, аха иашаны иаҳәозу, Аб еиԥш ирылахәмаруазу рзымдыруа еилахеит.
Ашьҭыхра акрахдырҵуазма, аха ахахьы анеира згәаӷьуадаз, аԥсра ахыркаауан. Аԥхьа абгахәыҷқәа наҳашьҭып, ирызнауа аабап ҳәа адуқәа ааилацәҟәын, шәара еиҳа шәазааигәан, кәтыжьла ишәырчон, ахахьала шәнеины шәаҵагылар иԥсаԥоуп ҳәа рарҳәеит.
– Шәара адуқәа ашьапаҿы, ҳара абгассақәа Алым дуӡӡа ахы ҳшаҵагылоу ҳаӷоу ҳаибааит. Акыр ҳалшозар ашьапахьы ҳнеиуеит, – аҳәан, ашьацҳәа иакны иацәцахьаз бгахәыҷык Ахцәыкка иааҿагылт иҷышәшәааӡа.
– Ахы аҵкыс ашьапқәа хьамҭоуп, шәара шәхыҷқәоуп шәаҵаԥсыр ҳәа сшәоит, – аҳәеит Ахцәыкка, ирыцәнымхошәа аҽыҟаҵаны.
– Алым ашьапы иаҵаԥсит рҳәар, уи ҳара ҳзы ихьӡуп... – Ахцәыкка иазжьо иҟазма аҩысҭацәа зықәтәоу абгахәыҷы аҩыза аманы инеин Алым ашьапы иаахагылт.
Абгахәыҷқәа ианырыму, Алаҭҟыҟ ахь ииасит. Ари гаӡашьҭроуп, ажьара мариоуп, иурҽхәар иаумырҟаҵо иҟоузеи ҳәа агәы иаанаган, уара Алым уаҩызоуп. Бзиа шәеибабон... Шәыгәра еибагон... Ҳара ҳаҵкыс уара уакәын иаҭахыз. Аҵыхәтәантәи амҩа ианықәаагало
уара уоуп изыхәҭоу ахы аҵагылара ҳәа аҽыргьангьашны иацәажәеит, аха Алаҭҟыҟгьы уи аҽны агаӡара иалҵызшәа Ахцәыкка иазымжьеит: – Ҵәуара ҳанаауаз уара уоуми исазҳәаз ҳҵыхәахьы ауп уара агылара ахьухәҭоу ҳәа. Сара ус субоит, аха знык исаҳаз схашҭӡом, – аҳәан, аҭҳара-ҭҳараҳәа агәы ҭыҵны ицо инеины Алым аҵыхәа инадтәалт алымҳацәқәа ақәыԥсаны иџьабо.
Алаҭҟыҟгьы ианаму, Ахцәыкка абгалаџ лымҳаду (уи акәын изықәгәыӷуаз) иашьҭалт, аха уик зынӡа ишәаӡазаап аҩызцәа кажьны сҽеиқәсырхоит ҳәа аҵла гәаҩа иҭалан иҭатәан, иҟаларызеишь ҳәа алақәа кылырҳәҳәаны иԥшуа.
Абынҳәаду акәын иаанханы иҟаз, иҿыҿуамызт, иҿамҟәомызт, ахы шьҭацаланы ицәыҵыԥшны иԥшуа игылан. Ахцәыкка навыс-аавысуан, ахы аланагаларц аҭахымызт. Аха иара адагьы уаҳа иназыдгыло акы аанханы иҟамызт. Аҩбагьы еимаркуаз аԥхьагылара мыжда акәын. Сышԥазнеири ҳәа Ахцәыкка шазхәыцуаз иагәалашәеит «сҳәаны сзишазеи, сара сызшаз слымны сзимшазеи» ҳәа игәрымуа абна ишылаз заҟантә иабахьаз.
Ари схы иасырхәароуп, ианаамҭаз исгәалашәеит аҳәан, гәалак амаӡамызшәа аҽыҟаҵаны иаадгылт. Аиаша уасҳәоит, уара ухатәроуп (уи еиԥш ахаан иаҳәахьазма, уара «агәам» ҳәа акәын ишашьҭаз), ухьӡ ыҟоуп, умч ыҟоуп уԥшра ыҟоуп. Ари ҳазхагылоу анышә ианаҳҭалак ашьҭахь, уара уда иҳамада... Алым уара уакәхәароуп... ахгьы аҵагылара зыхәҭоу уара уоуп ҳәа иҟаҭәаны исзынашьҭуазар ҳәа иавагьежьит, иавакәашеит, аха ҽмырҳа ҟаҵаны игылан акыраамҭа алымҳақәа ақәыжьны, нас ахы ҩышьҭнахын, уара узакәу иахьа усымбеит, уаԥхьа сургылараны уҟазма, аха иахьа ушәаӡозаап, уҵа урцәаакызшәа збоит аҳәан, аҽыгә-ҽыгәҳәа ахыччара иалагеит.
– Сара соума узхыччо уара агәам... уара зынӡа иухабгазаапеи, уҵа арцәаакра акәым зынӡа уҵа рхәашаны ушьамханынӡа узлагылоу умбаӡои, – аҳәеит Ахцәыкка уи иаҵахо иҟазма.
Ишынеигәыдыззалара, рхаԥыцқәа аҿҿа ыҵго ишеиҿагылаз, Алым Аԥа абжьы ҿацаӡа иаагеит, шәызҿу сзеилкаауам... Алым мжӡакәа иааныжьны ҳцап ҳәа шәгәы иҭоума ҳәа.
Ари абжьы злаҟоу ала, аб аҵкыс еицәамзар еиӷьӡам. Имжыкәа ҳцоит ҳәа ҳалагар еибгала ҳашьҭуам рҳәан, аҵлагәаҩа иҭатәаз ҭыҵит, анышә зқәыԥсаз хәыҵҵит. Ахцәыккеи Абынҳәадуи наҟ-ааҟ анышә нап еимырдаз рхашҭит.
Џьаракыр ҳцама, ара ҳаҟами... рҳәан... ус рымҳәар иабацоз... иҳахьуа еицҳахьааит ҳәа цәала иааибадырын, рҽеибаркны Алым ашьҭахь иаадгылт. Хеиқәырхарҭас ирбоз уаҟа заҵәык акәын. Аԥхьаҟа акы неиуа иҟазма. Анеира акәым, анаԥшра рзыгәаӷьуамызт. Ашьацәхыбқәа ааигәаны ианырба, аларқача рыхьызшәа иқачқачо иалагеит. Акыраамҭа ишәаны изакьысуамызт. Аҽаарҵысыр, ишнаҵҟьара игылан. Ргәы ҭыҵны ицо инакьыс-аакьысит, аха аҽамырҵысӡеит. Ари ԥсыҵәҟьазаап, – рҳәан, ршәара нарыхҟьа ицеит. Шьҭа ҳзыцәшәозеи, анышә ақәыжьны иаҳҵәахып ҳәа акырҭа рибамҭо рҽааибыҭаны ишьҭаҳхуеит ҳәа ианаадырхха, агәызҳәа бжьыцәгьак ахгеит. Уи акәхеит, ари мԥсӡеит аԥсы ҭоуп, ҳакит рҳәан, иҭрысны иҩит. Рхы ахьынахоз иасны абнаршәырахь иахьцоз зхы ԥҽыз убарын, зшьапы 8ҵәаз убарын, зыбӷашшара хжәаз убарын... ҳәҳәаран, ҟааран, абнаршәыра аадырҳәуан.
Алым ԥсны ишышьҭац ишьҭан иҭынчӡа, аха азлак шааԥшыц иааԥшуан сара сыԥсны сшышьҭоугьы шәара шәзы сышлыму саанхоит ҳәа аҳәозшәа.
Хана лхы кны ателефон дшадтәалаз, бымацара боума аҩны иҟоу лҳәан, лгәыла Арда, абжьааԥны еиԥш, ашә дамысӡакәа дааҩналт.
– Сымацара соуп иҟоу, быҩнал! Шьыжьымҭан аахыс аԥҭекахь аҭел асра саҿуп, аха сақәшәом, савганы аҽаџьара сагоит, – лҳәан, Арда дналхаӡгылашәа луит, аха ҩаԥхьа ателефон днадтәалт.
– Асра бахьынӡаҿу бнеиуеитеи, акрыбжьоума ҿыбҭыр быбжьы наҩуеит, ибҭахузеи, бзышьҭоузеи хәшәыс?
– Иацы аахыс, еиҭах ахыхь сызцәырҵит... Ахыхь хәшәы сҭахуп.
– Аԥҭекаҿы иҟами, ҳцар иааҳамгои.
– Ишԥаҟам, аха изыԥсоу еилыскаарц сҭахын. Иацы мааҭк иаԥсаз, иахьа ҩба ма хԥа ҳәа иаԥсахоит... Аума ҳақәмшәеи.
– Арсоу дабаҟоу, ариабжьарак дызбаӡом, џьаракар аусура далагама?
– Далазыргода, уи иеиԥш иҟоу, ак ада акгьы ззымдыруа, иахьа дызҭахыда?
– Дхәыҷны дҩагылазар аахыс аусура иашьцылахьаз, усда-ҳәысда данааххалалак, аҩны ихы аҩнакра изыцәгәами? Сара стәы рыцҳа, заа «ишьамхы иҽаиргеит» акәымзар, бара бтәы еиԥш дахаанхар, даҿхагаахон, изычҳауамызт.
– Сара стәы макьана ичҳауеит, анкьа аусурахь данцалоз еиԥш, есышьыжьымҭан дгыланы, иҽеилаҳәаиҽеилаца акаҳуажәырҭахь дцоит.
– Исымдыруеи, асқьала аԥхьа амшын ихықәгылоу акаҳуажәырҭаҿ ауп дахьцо, аха исзеилымкаауа, ус змам еизаны рыбз иаасуа иахьгылоу, иусхузеи?
– Саргьы заҟантә иасҳәахьоузеи, аха иаҳауам. Убраҟа заҵәык ауп ҳагәҭыхақәа ахьеибаҳҳәо, уахьгьы
ацара саҟәыҵыр сабабгои, аҩны сыҩнабымкуазар ҳәа сеиҳәеит.
– Ибҳәо саҳауеит, аха акаҳуажәцәа дрылагыланы игәы иҭоу аартны аҳәара даҟәыҵратәы биацәажәа.
– Избан, иахьа иуҳәалакгьы ҟалоит. Телехәаԥшрала еибырҳәо бмаҳауеи, еиҿаӡәоит... аӡәыр иҿы адыркыма? – Москва ирҳәалакгьы ҟалоит, аха ҳара ҳҿы иҟалом. Сабхәында исеиҳәеит (аус ахьиуа бымдыруеи), иԥҳәыси бареи анкьа аҵара еицышәҵон, иахьагьы бзиа шәеибабоит, лхаҵа, акаҳуажәцәа дрылагыланы, игәы иҭоу зегьы аартны имҳәалааит... иааиҳәо зегьы, иҿы иааҭшәаанӡа, ашьапы аҵаҵа, инаганы, ҿыц иаадыртыз аусбарҭа “Уҳәан-сҳәан” аусзуҩцәа ирарҳәоит. Уахьынтәи уи иахьхало, иахьылбаауа, иахьыҩнало, иахьдәылҵуа здыруада?
– Акаҳуажәырҭаҿгьы инеиуама урҭ зыбз ада ҿашәа змауша.
– Сара ибасҳәо аӡәгьы иабымҳәан, аха ани шәгәыла «бзиахә» убра днеины, акаҳуа рыцижәуашәа, дрылагыланы иаарҳәақәо зегьы еизганы, иманы дцалозаап.
– Уи дарбану?
– Аҵара анаҳҵоз ибышьҭаз дыбхашҭма, ахьаԥарч деиԥшнысшьалоит ҳәа иатәабымбоз.
– Уи уажәы амаҵура дуӡӡа имоуп, акаҳуажәыҩцәа рҟынӡа ихы неигома?
– Арсоу биазҵааи, Хьаԥарч ааигәа дубахьоума ҳәа, ибеиҳәо баҳап. Ивараҿыҵәҟьа дгылан ауп акаҳуа шижәуа. Сабхәында амц иҳәаӡом.
– Бзиарак далаҟаны сыздырцәомызт, аха дыцәгьаҳәаҩуп ҳәа сгәы иаанагомызт.
– Ацәгьаҳәаразы ауп акәымзар, ани Ахьаԥарч ахан дыҩназыжьлоз, ишиҭаху дхало-дылбаауа дыҩноуп. Уи амацара акәу џьыбшьоума, ани уҳәан-сҳәан еизгарҭа офис ҿыц ахылаԥшрагьы иара инапы ианырҵазаап...
Абас уи аҽны Ханеи Ардеи зегьы ртәы иалацәажәеит, ҩымш раҟарагьы ҵуан еибамбеижьҭеи, ирдыруазгьы ирзымдыруазгьы акы аанырмыжьит.
Рызхара ианцәажәа ашьҭахь, Хана лгәыла днаскьаганы лаахынҳәымҭаз: – О, бара, бабаҟоу, иҟалаз баҳама? – иҳәан, Арсоу дааҩналт.
– Иҟалазеи, иуаҳазеи?! – иџьалшьеит Хана, Арсоу акаҳуажәырҭа аҟынтәи аҩныҟа ахаан ажәабжьк ааимгацызт.
– Дамырхит, баҳама, иусура дамырхит! – иамырхыз ихьӡ имҳәеит, ижәла имҳәеит. Иуҳәар ҟалом ҳәа иарҳәазшәа, иҿы еихарӷәӷәаны днатәеит.
– Исызхаҵом! – Хана лгәы хыҭхыҭуа дааҟалеит.
– Иарбану ихабымҵо?
– Иуҳәо сызхаҵом. Зегьы рҭыԥқәа ирықәрчаԥазшәа итәоуп. Аӡәы дамырхуа, аӡәы дарҭо, иҟамлаӡац ҟалама?
– Иҟалеит, иҟамлацыз ҟалеит.
– Иамырхыда?
– Быԥсихологыми, бара бтәала иамырхрыдаз?
– Дыздырыр исуҭозеи?
– Ибысҭо ҳәа исымоузеи? Афранцыз духь бысҭап ҳәа быҟоу. Аҿыхьшьы сапын ҟырак абжа бысҭоит.
– Иаҳҳәеит ҳәа, зынӡа унацәа иадхуҵәалеитеи.
– Ишԥаҟасҵари, мызкы исоуа апенсиа иаанахәо ҟыра бжак асапын ауп.
– Ари амыжда, иаадыруа ҟырҟы ҭбаа зызхара ҟамлаӡоз иакәзар иамырхыз, уара исуҭо сашьҭам, узеигәырӷьаша акы сара иусҭоит.
– Зҟырҟы ҭабаахаз рацәаҩуп, бара бызҿу руа дарбану?
– Адгьыл ззымхаз?
– Адгьыл зызхара ҟалахьада?
– Амшын иақәԥаны, адгьыл ацәганы, аԥшаҳәаҿы ахан зыргыларц иаҿу иоуп уи сара сызҿу.
– Амшын аԥшаҳәаҿы зегьы аханқәа рымазарц рҭахуп.
– Сара сызҿу – зхатә банк змоу иоуп.
– Абанкқәа заҟаҩы ирымоу удыруоу?
– Зегьы ртәы еиԥшым... Уи итәы зегьы ҭалоит, аха акгьы ҭыҵуам. Ишԥасҳәари, амыцәара чымазара зызҵысны иаргәаҟуа...
– Амал мыжда шаҟаҩы рыцәа арҟьалахьада, ргәабзиара рымнаххьада?
– Ахәшә анимыхәа, ашәала даҳзырцәозар ҳәа, еисуаха ихан иаҵагыланы, «шьышь нани» ззырҳәо иоуп сара сызҿу.
– Мап, ибзақәмыршәеит, уи иакәындаз, ишәаҳәацәа уаҳа рыбжьы баҳараны быҟазма?
– Уиашоуп, сазымхәыцӡакәа исҳәеит. Урҭ еисуаха рыбжьы шгац игоит...
– «Шьышь нани» амыхәошәа анырба, уажәы ашәа ҿыцқәа изаԥҵара иалагеит. Иаха изырҳәоз ҿыцын, баҳауазу?
– Ишԥасмаҳауаз, аха акы суазҵаауеит, урҭ анасыԥдақәа рклуб ашә адыркыма? Ааҵра шәаҳәаҩцәахама, реиҳабгьы дааны, дхаԥшшала дрылагыланы ашәа рыцҳәара далагеит рҳәеит.
– Аклуб акрырнаҭоума? Ааҵрашәаҳәаҩцәахеит ҳәа бырхыччала, дара ахныҟәгарҭа рыԥшааит... Ашәада ихала дыцәо далагар ҳәа ишәаны ишыԥсуа бдыруоу? Уи имыцәароуп урҭ акры рҿазҵо.
– Иамырхыз иара иакәыз џьысшьон, сышԥагәырӷьаз, ишәаҳәацәа рыбжьы ҳхы агахьан. Уи ианиакәымха, ҳнаҩс инхо ихгам.
– Ҳнаҩс иагаҩы нхоит.
– Акамбашь харҵәы бзиа ибоит ҳәа есымша Галынтәи атрофеи камбашьқәа рхарҵәы ааганы изҿарҵо... Еилукаама?
– Еилыскааит, аха ибзымҳәеит. Уи галаа ркамбашьқәа рыԥсы ахьынӡаҭоу иаргьы имаҵураҿы дыҟазаауеит.
– О, уара, уажәоуп данысгәалашәаз ҳармарахь инхо, анкьа аҳәасҭауарбажә ҳәа изышьҭаз, уажәы дшьауардынхазшәа зхы збо иалагаз иоуп сыԥсымзар иамырхыз!
– Уагьы ибзақәмыршәеит. Аҳәысҭауарбажә акәым, акәыбрыҵәҟьагьы ԥшак аҵасны ашьха иханагалар, шьауардыншәа ахы або иалагоит.
– Исараӡеи, исараӡеи, аҳәысҭауарбажә аниакәымха, ҳаҵаҟа инхо Гаӡа-ԥшӡа лхаҵа иакәхоит, хымԥада!
– Дарбан зыбҳәа?
– Гаӡа-ԥшӡа лхаҵа, «Аҟәраан» ҳәа изышьҭаз.
– Аа, уажәы аҟармаҵыс ҳәа ахьӡ зхырҵаз иоума бызҿу.
– Ааи, аиеи, схаҵа Аҟармаҵыс ҳәа ахьыӡ ихырҵан, аԥсаатәқәа зегь раԥхьа дыргыланы ддырԥыруеит... иаарласны симаны ажәҩан ахь ҳԥыруеит ҳәа, Гаӡа-ԥшӡа абарҵа дықәгыланы, ииасуа зегьы ирызҿылҭуеит.
– Мап, уигьы иакәӡам.
– Уи иакәым, егьи иакәым, нас дызусҭада, ани Ӡара ҩамӡа, шьапҵыркьакьа иакәзар?
– Бара зегьы хьыӡбыртәуеит, дызусҭада, уи?
– Хатә гәаанагарак змам, аха ахатә ҩынқәа хәыџьара измоу. Дызусҭада ҳәа ушԥаҵаауеи, уажә дубама, иҽырчны машьынак аусурахь дагоит, аҽамашьынак аҩныҟа даанагоит.
– Шьҭа деилыскааит иззыбҳәо, уи ихатә гәаанагара имазҭгьы ҩ-машьынак изҭодаз, иауӡаргьы акы аусурахь дагон, егьи заҵа аҩныҟа даанамгарыз, Дранда абахҭахь даманы ицеит ҳәа баҳарын.
– Исцәынхада? Уи иакәым, егьи иакәым... ԥсымҭә лхаҵа иакәзар?
– Уи дарбаныху?
– Ԥаса ҳахьынхоз ҳханы иҩназ... лхаҵа чаахәара данылышьҭлак иманы аҩны даанӡа, амҩа дшықәыз ифан далгон, аԥсрақәа рҿы арыжәтә зҽаҭаны изҵагылан иааргалоз.
– Уи шьҭа лхаҵа заҵа чаагара ддәықәлымҵара, дыртәаны имаҵ луеит.
– Изҭада уи аиԥш амаҵура, иԥшра ыҟам, исахьа ыҟам... дҿагәа-ҿасуа ииҳәо уаҩы изеилкаауам, аха аҟәыш ԥшра иҭаны, иахьабалак сықәгыланы сцәажәоит ҳәа далагоит.
– Аӡәгьы иимҭаӡеит, иабхәа данԥсы, адырҩаҽны днеины иҭыԥ аанкыланы днатәеит.
– Иабхәагьы бзиахәк иакәӡамызт, аха уи заҳҭахузеи, исзеилымкаауа, ҭыԥк ҭацәыр унеины, иаанкыланы утәар ҟалозар, уара уззыԥшузеи, уи изы иауазар уара узы изамуазеи?
– Уи иԥҳәыс илыжәлоу бымдыруеи? Уи ауп иаргьы даанкыланы дызмоу.
– Нас уигьы иҭыԥ аҿы даанхома?
– Иԥҳәыси иареи еилыҵаанӡа акгьы ихьуам.
– Еибамбааит аҩыџьагьы... уи иакәыз џьысымшьази... зегьы сырхысит, аӡәы сгәы изҩоит, аӡнырцә инхо, ҩ-ӡык рыбжьара араион аиҳабы ааигәа ачара ду зуз иакәымзааит иалырхыз?
– Ашәышықәса иахамышҭуа ачара ду зуз иоума бызҿу?
– Аҭаца дааигазшәа, уаа-зықьҩык иреиҵамызт иҟаз рҳәеит, имаҳә данааишьҭуаз, иашоума?
– Иашоуп, ажәлар зеиҩымсуа аҟынӡа ирацәан, аха, изхәарҭоузеи, аӡәи-аӡәи еиҿаԥшуа изыҟамлеит, рҳәеит. – Избан? Изеиҿамԥшуа иҟоу ауаа ракузма иҟаз ачара аҿы?
– Мап, мап, даарагьы ирҭахын еиҿаԥшларц, аха раԥхьа иқәжьыз ачыс уахьԥшны уаԥхьа итәаз дубо
иҟамызт рҳәеит, уи ада ҳәатәы рымам иахьагьы акаҳуажәырҭаҿы.
– Аблокада ҳҭакуп, ахныҟәгара цәгьахеит, ауаа ачаҵәҟьа злаархәо рымамкәа аҟынӡа инеихьеит, аха џьоукы-џьоукы убри аамҭазы еиҵҳәаны ачара дуқәа ҟарҵоит. Ари ҿаасҭоуп, ицәырԥхашьагоуп, аҵыхәа 8ҵәатәуп ҳәа иара ихаҭа иакәмзи араион зегьы еизганы иақәӡбоз?
– Деиҳабуп, ииҳәалакгьы ауеит, иҟаиҵалакгьы ауеит. Аблокада шьоукы арчгоит, аҽаџьоукы алачоит.
– Сыԥсаанӡа исхашҭуам, чмазаҩбара ҳәа Шәачаҟа ҳанцоз иаҳзыруз. Ачымазаҩ ихәыҵәҟьа Ԥсоу аҳәаа иҳахдмыргеит.
– Бареи сареи ус ҳзыруит, аха ҳазҿу иԥҳа ачара анылзиуаз, фатәума-жәтәума зегьы аҳәаанырцәынтәи ӷбала изааргеит, рҳәеит.
– Уиҵәҟьа мцызар ҟалап. Ауаа ирҳәо зегьы ауиашаху?
– Егьыҟаҵәҟьамызтгьы ирҳәарымызт... Бга ахьҭам ла ҭашуам ҳәа баша ирҳәома?
– Ачараҿы аԥаралыхра ыҟан рҳәеит, убригьы иашоума?
– Ишԥаҟамыз.
– Сара уи агәра сызгом, иԥҳа лаашьҭра иазкны ииуз ачараҿы аԥара шԥалихуаз?
– Акаҳуажәырҭаҿы иҟам-ианым рҳәаӡом. Ус ҟаиҵеит азы ами ашәышықәса иахамышҭуа ачара ҳәа захьӡырҵазгьы. Аԥсны аԥсуак иԥҳа данааишьҭуаз аԥара ылихит ҳәа заҳахьадаз.
– Уи ануҳәа, Арсоу, иугәалашәоума анкьа аус ахьаауаз араион аиҳабы иҟаиҵаз.
– Уи бзиарамзар цәгьарак ҟаиҵахьан ҳәа исгәалашәом.
– Иԥҳа данааишьҭуаз ачара шылзиуз атәы ауп сызҿу.
– Ишԥасгәаламшәои. Аԥаралхра аӡбахә сышәмырҳан шиҳәоз, амҵақьақьаҩцәа иара имырбаӡакәа аԥаралхра еиҿыркааит. Ачара ашьҭахь ддыргәырӷьарц, абри аҟара аанагеит ҳәа инаганы иаԥхьа ианықәырҵа, аҭаца даазгазшәа аԥара шԥалшәхи, ахаан аԥсуак уи аиԥш ҟаимҵаӡацызт, ахьымӡӷ сшәыргеит иҳәан, цәгьа иԥхеишьеит. Ауха дмыцәаӡакәа иршеит. Ашьжьымҭан ианааша, ачараҿы иаанагаз аԥара зегьы ааидкыланы, ахәыҷтәы баҳча аргылара иаҿыз аусуцәа ирзишеит.
– Уигьы араион деиҳабын, аригь араион деиҳабуп. Еидкылашьас ирымоузеи. Сгәы сахаԥжәаны сыԥсуеит, даанкыланы дызмада, абри иеиԥш иҟоу дзамрымхуазеи?
– Дамызхуада, иԥҳа дызирнаҭыз дызусҭоу бзымдырӡои?
– Дыздыруеит заманалаҵәҟьа, аха исзеилымкаауа, иара ихаҭа днаҭӡам, иԥҳа дышԥаинаҭи?
– Дышԥаинаҭи, бымбои, ауахәамаҿы днаганы динаҭит.
– Ассир сҳәоит ҳәа уаҿуп. Иара дыԥсылмануп, ауахәамаҿы дышԥанеиуаз, Анцәагьы дицәымшәаӡеи.
– Уи аӡәгьы дицәшәаӡом. Ҽынла дқьырсианушәа иҽыҟаҵаны ауахәама дыҩноуп, илахь иџьамшь ӡатәуа, уахынла дыԥсылманушәа, аџьаама дҭоуп, дшьамхнышланы аламаз куа.
– Ари сҳәан мап уҳәеит, егьи сҳәан, мап уҳәеит. Ус анакәха, зегьы рҭыԥ аҿы иҟоуп.
– Иамырхыз дызусҭоу басҳәар иџьабшьоит.
– Иҳәа, сара уаҳа аӡәгьы дсыздыруам.
– Аҳәынаԥкыгаҟаҵаҩ иоуп змаҵура иамырхыз?
– Ҽааны умнеиааит ухәмаруама? акы удыруаҵәҟьаны иуҳәоз џьысшьон... сышԥаурҳәацәеи. – Ихаҵа, аиашоуп ибасҳәо.
– Уаҟәыҵ уара алаф ҳәара. Ижәны уҟазар?
– Акаҳуада аҽакы ыжәны сыҟам, аҳәынаԥкыгаҟаҵаҩ баргьы дыбдыруеит, Чыӷьыц иоуп, чак злеифашаз маҵура хәҷык иман, дамырхит.
– Ииашаҵәҟьаны иуҳәома? Имаркуазеи, игәнаҳа рзымгааит, иамырхышаз уаҳа аӡәгьы дрымбаӡеи?
– Имаркузеи, бымбои, иҟаиҵаз аҳәынаԥкыга аҳәынаԥ ду акит.
– Аҳәынаԥ ду акызар, уи ами абзиа, цәгьара ҟаиҵама?
– Идуцәоуп иакыз ҳәа изгәааит.
– Адуқәа рами ҳҭазфо, ыӷьыц иҳәынаԥкыга зегьы рхы ԥнаҽызшәа иҟандаз, умбои!
– Ахы азԥымҽит, аха аҵыхәа хнаҵәеит.
– Акыга иацәцама?
– Аҵыхәа ҿахҵәаны ицеит.
– Иазымкыкәа иахьцаз азы аума дзамырхыз?
– Мап, ибасҳәаз бмаҳаи, аҳәынаԥ дуқәа зкуа ҟаҵаны иахьиргылаз дахдырҟьеит.
– Абри аиԥш аӡәы иҳәо смаҳацт уара уда. Аҳәынаԥкыга зыҟарҵо аҳәынаԥқәа еилыхны иакларцаз аума?
– Аҳәынаԥ ссақәа ракәымзар, аду акыр ҟамлозаап уаҟа.
– Иабаҟалеи, уи аиԥш уаҩы имаҳаӡац?
– Уаҟа, бара, уаҟа.
– Уаҟа ада хьӡы амаӡами?
– Уаҟа, бара, уаҟа, ишԥабасҳәари, ахыбра ду аҵаҟа ауп иахьыҟалаз.
– Ахыбра ду уҳәама? Уи иарбану?
– Ишԥабасҳәари, малс иҟоу зегьы еизганы иахьышьҭоу ахыбра.
– Шьҭа еилыскааит, убрааума аҳәынаԥ ду ҩнагьежьуа иахьыҩноу?
– Ақьаад ада фатә анамамыз акәын ианыҩнагьежьуаз. Уажәы изыҩнагьежьуа ҳәа гәаҟра амаӡам, амал ду иалатәоуп инаҳәы-ааҳәуа.
– Изгаша афааит, ақьаад зегьы иалгазар акәхап... арзаҳалҵәҟьа злааҩуа ҳамам, ақьаад ҳашәҭ анаҳҳәалак, шәымбаӡои, аблокада ҳҭакуп, рҳәоит.
– Ақьаад ианалга, ашыла гәанаҭан, ааҵәақәа кылжәаны иҭаланы аԥсаҭа каднаҵеит, цгә дук иаҟарахеит рҳәеит.
– Есааира ачахә зышьҭыҵуазеи анаҳҳәалак, ҳара акгьы ҳхарам, аблокада ауп изхароу, аҳәаа иахьахааго аҩынтәхә ҳдыршәоит ҳәа иҳарҳәоз мцызаарын. Зегьы зхароу аҳәынаԥ ду акәзаап, аԥсра агәыҵашәандаз!
– Ашьҭаҵарҭаҿы иҟаз ыфаны ианалгалак, ҿыц иааганы ишьҭарҵаанӡа иазымчҳазаарын, аӷба ачашыла аманы ишаауаз афҩы акуазаарын, нас аӡы аҽалажьны, амшын агәаҿы иаԥылан, иааргоз абжеиҳарак рцәафазаап иӡхыргаанӡа.
– Изгаша афааит, азхара ҟамлаӡеи?
– Ашыла агәы аныхнарҷа, амҿлых ахь ииасит. Ахьеи, аџьи, ашәи иалху аҩнымаҭәақәа ракәзаарын изчычаз. – Ахаԥыцқәа ыҵышәшәааит, ҳара ҳзықәтәо ҟәардә еибгак ҳаҩны иҩнагылам, иара иӷәырџуа иадтәалоуп. – Аҵыхәтәан зынӡа икаамеҭхазаап. Ахаԥыцқәа заҵа икамԥсарыз, араӡни абҩеи рыфара иалагазаап.
– Исаҳауа закәызеи, араӡни абҩеи афону?
– Араӡни абҩеи ракәым, уажәы иаақәгьежьаан, аихаӡа афарахь иалагеит рҳәеит.
– Излоуҳәо ала, уи амыжда, ашьҭаҵарҭаҿ ишьҭоу иалгар, ҳара ҳхаҭақәагьы ҳафара иалагозар акәхап. Иззыԥшузеи, изырымкуазеи?
– Иркыр ҟалом ҳәа басымҳәеи! – ыӷьыц иҳәынаԥкыга иазкызҭгьы уи аҳәынаԥ ду, ашьҭаҵарҭа аусзуҩцәа зегьы иахьа Дранда иштәаз ббарын.
– Избан?
– Избан бымбои, иаргьы даргьы амал еицырфоит. – Еицырфоит. Зегьы иара иафеит ҳәа аҳәынаԥ ду иақәырҵар ҟалозма, уи акы анахь даргьы рчафара аҵыхәа ԥымҵәаӡои... Иааилацәажәан, ҳапланқәа акырӡа ирыцҵаны инаҳакӡон, ҳхашәалахәгьы духон, ҳуалафахәгьы иазҳауан. Иаҳԥырхагахаз... Зегьы зхароу аҳәынаԥкыгаҟаҵаҩ ыӷьыц иоуп рҳәан, имаҵура дамырхит.
Ҳара ҿаҵахәыдақәа, заҟа бзиа ҳаҟаиз!.. Ҳамлагамлаго, иабанырхуеи-иабанырҵои, хызык ҳзыржәуада, хәашак, баҩык ҳамҵазыршәуада ҳәа ҳхысхысуа аныҟәара ҳаҟәымҵхьази, ҳазҭаз аҳҭынра Ашҭа ду ҳҭымҵӡакәа иаҳҭахыз ҳауан, ҳазхара ҳфон, џьара лак млашьуа иҟоуп ҳәа ҳаҟазма. Аха изхәарҭоузеи, Аладу ҳаанамырбит, ҳақәнацеит. Ҳаԥсы ахьынӡаҭоу уи еиԥш ақьафурҭа ахаан иаабараны ҳаҟоума? Иҳаԥсыхәоузеи шьҭа, ҳабацари, ҳаздызкылода, ҳазҭахыда, амла ҳаганы ҳаԥсуазар акәхап ҳәа ҩ-лак – Хәдыши Пҟыши аҵлаҩа ашьапаҿы итәаны еидҵәуалон.
Агәаӷ икны иагон зызхара ыфаны, зҽеиҵҳәа ашҭа иқәыз Аладу уаантә иԥшны иахьырбоз. Зынӡа ирзымычҳауаз, иҵыхәаршәшәо, Аладу иашьҭаԥало иашьҭаз аԥина акәын.
– Адунеиаҿы ҳара ҳаиԥш изеидымгыло ыҟамзар ҟалап. Ҳара ҳзеидгылозҭгьы, абас ҳнеигәыдҵатәха ҳҟаломызт. Шәара шәлақәоуп ҳәа ауаа ишаҳзырҳәаҵәҟьо ҳаҟоуп, – аҳәеит Пҟыш, аԥынҵа иқәтәаз амҵ иамҵасит, аха иазымкыкәа ицан Хәдыш ахы ианықәтәа.
– Ушаҟәыҵра сашьа, ԥсы зхоу зегьы ҳара ҳаҵкыс еицәамзар еиӷьӡам. Урҭгьы ҳара иҳаиԥшуп, рымгәахә еимаркуеит, аӡәы иҿаҵахәы аҽаӡәы иҿԥааны ифоит,– аҳәеит Хәдыш, аҩыза иацәцаз амҵ аанкыланы ианылбаанада.
– Иумҳәан, ҳара зегьы ҳреицәоуп, ҳазхылҵыз шыҟазаалак дара рҿы ҳаанхандаз... аԥсҭазаара бзиа ҳауеит ҳәа ҳара ҳтәқәа кажьны, иаҳтәымыз џьоукы ҳааны ҳарҿылеит. Иаарҭаххалак ҳаларыгӡоит. Ҳанырҭаху ҳхы ршьышьуеит, ҳанырҭахымхалак, шәара алажәқәа шәыз-хылҵыз рахь шәца ҳәа лабала иааҳасуа ҳрыпҟоит. Заҟантәгьы ҳдәылырцахьоузеи.
– Ауаа ҳандәылырцалак, шәыда ҳхәарҭам, ҳашьцәа шәоуп, ҳшәыдышәкыл ҳәа абгақәа рыҟны ҳаннеилак урҭгьы ааҳәны иҳахәаԥшуам, шәара хьӡыда, хьымӡӷыда ҳкажьны шәцан, ҳаӷацәа шәырҿылеит, ишәыхьчоит, дара шәреицәаны шәаҳзыҟалеит. Шәаҳҿагыланы шәҳақәԥоит. Шәара шәыԥсахыҩцәоуп, шәхаҭақәа шәахьаабо акәым, шәыфҩы ахьҳаҳауа ҳзычҳауам ҳәа ҳаԥхарҵоит.
– Иаахҵәаны иаҳҳәозар, ҳазлыҵызгьы ҳарҭахым, ҳазлалазгьы ҳарҭахым. Ҳара-ҳаргьы ҳаибаҭахым, лахьынҵацәгьақәа ҳара.
– Ацарҭа бзиаҵәҟьа ҳмоузи зны ааимҟьарак ҟалан, изхәарҭоузеи, ҳанылаанӡа еимабгеит.
– Иарбан мҩоу узҿу, исхамышҭи! Аладу схы ишықәсуаз, ишаҟәахьеит.
– Иухашҭма, зны ҳашьак мԥрызи ажәҩан ахь, амҩа шәзылысхуеит, ауааи абгақәеи ахьыҟам аҭыԥ шәзысыԥшаауеит ҳәа. Абарҭ ҳрылҵны аамҭак аабозар ҳәа ҳшыԥшыз, ҳашьа еиҭамҳәа амҩа ҳзылхны ажәҩанахьтә ианылбаа, иаапкын иԥсит. Акыр ҳақәындаз иахьа ажәҩанаҿ ҳанхо-ҳанҵуа ҳҟамлози.
– Ҳара шьҭа ҳахьцарыз ҳцеит, уи зуҭахузеи. Иаха иуҵалааз, уааҟәымҵӡакәа уцәарбыжәуан. “Сҿаҵахәы сҿызхыз уара уоуп... Уахьаасымԥыхьашәаз уеимыжәжәа узгоит уара ачычиа ҳәа” аԥиназы аума уҿыҵҳәацәон. Исзеилкаауам, Аладу акәу, Аԥина акәу уара аҳҭынра уқәызцаз?
– Аӡбахә умҳәан, аԥинақәа ыҟамызҭгьы ҳара ҳаԥсҭазаара еиӷьхон. Урҭгьы алақәа ҳәа ирышьҭоуп, ҳаргьы алақәа ҳәа иҳашьҭоуп. Ҳцәа ԥырҽуеит, имир иҳабаргәыз.
– Уажәы аӡбахә уаҳар уҭахӡам, Аԥина цәыршәага уааигәа иааумышьҭын ҳәа сара иануасҳәоз ихоуҵомызт, уахьцалакгьы иушьҭаргыланы иуманы
уқәын. Заҟантә уҵыхәа иадҳәаланы аӡы иругахьааз, крыфара ачарақәеи аԥсҳәарақәеи рахь уанцоз.
– Уиашоуп, сара исхарам ҳәа иҟоузеи, аӡы ианырызгоз сҵыхәа аасырҵысызҭгьы, иалҩрны иалаҳауан, аӡыблара иаман ицон, саргьы сҟыруа иахьа абри аҵла амҵан тәатәыс исықәшәомызт. Сызхарафо, аҳҭынра ашҭа сықәзаарын.
– Аԥшра амам, абжь амам... Аладу мыжда уи иаднабалазеи, уара уаҵкыс изеиӷьанашьазеи? Аԥсҭазаара бзиа ануоу ашра ухашҭызар, сашьа? Аԥина уара уаҵкыс еиӷьны ишуа иалагазар?
– Ҳара ҳахьшуа азоуп крызаҳҿарҵо, уи схашҭыр ҟалома.
– Узыхнарҟьазеи, насгьы аԥхьа шәызлеизааигәахазеи Аладуи уареи?
– Ԥсхәрак џьара ишыҟаз аҟара афҩы скын, ҽнак сыфҩышәо сышнеиуаз, схаан исымбацыз ла дук аҵыхәа аашьклаҳауа, амҩаду ианыршәланы ишаауаз збеит. Хымԥада, ари аԥсхәрахьы ицозар ҟалап, савагыланы снеип ҳәа сыӡбеит. Ҳара ала ссақәа ла дук ҳацымкәа афара ахьыҟоу ҳаннеилак, ҳшыԥхарҵо усгьы иудыруеит.
– Ишԥасымдыруеи, заҟа шәахсҭа схы иану уахәаԥши. Аԥсхәрақәа рҿы ауп иахьснырҵаз.
– Сшынаҿаԥшыз еиԥш издырит сшагәамԥхаз, сара схы агәасырԥхарц саҿагәыбзыӷуа салагеит, аха иара алақәа ырцәгьаны исыхәаԥшит.
– Ушаҭахымыз ануба уҽаҿоумыжьындаз... Аишра уалагама?
– Ихаҵа, сҿы еихысымхит, аишра акәым, ҟыԥгьы сымҳәеит.
– Ушьҭахьҟа ухынҳәыма?
– Сыхнымҳәӡеит. Амла сыԥсуан, сыԥсы ахәыц еиҩнаҵәон, ихьаҳәны ишԥасгәыдлари сгәахәын,
сашьҭалт. Акыргьы ҳнаскьахьан... атәан афҩы ҳԥынҵа иҭасуа аҟынӡа аԥсхәра ахьыҟаз ҳазааигәахахьан еиԥш аамҭаз иаақәгьежьаан, уаргьы саргьы ҳаиҟароушәа усывасуа уабацои, уара аччиа, аҳәан, исзыҭрысит. Саргьы сҿы рҟьоуп, уара уахьцо саргьы сцоит, сҳәеит.
Сара алақәа раҳ, уара иуеиԥшу сываргыланы џьара сышԥанеиуеи, усԥырцқьа, сымҳәеи ҳәа сыхәдацәа аанкыланы, сықәшьуа саман иаақәлан, аарлаҳәа сыԥсы ацәызгеит.
– Уамфози, ашьыга лаба зықәшәаша. Ҳарҭ агәрабжьара лақәа абас ами ишҳазныҟәо ала дуқәа. Ҳагәнаҳа рзымгааит!
– Ажьы сымазар исфо аҟынӡа саргәааит. Уи аҽны инаркны агәаӷ саго сашьҭан. Аха схала сақәԥар, сзаиааиуамызт. Чароума, ԥсроума, ԥсхәроума иахьаазбалак алыцәҳа сыман сышуа сашьҭалон, агәы ԥызжәон, иафоз абжа аҟырҟы икылахон. Сара саамҷыдарахаз аҽа лак шәаны еишуамызт. Ианырбалак нахыс рхәы иахыҵны иҩуан. Нас иара амацара иахагыланы иафон.
– Аума угәаӷьит, умшәаӡакәа Аладу ушԥеишуаз. Узламфазеи, бзиагьы уеиқәхеит.
– Ҽнак иареи сареи ҳамацара мҩадук аҟны ҳааиқәшәеит. Ианызба нахыс сныҵакка сцеит. Сшәаны сшьапқәа сыҵамгыло сҟалеит азнык азы. Аха сҽаарӷәӷәаны сшьамхы сҽасмыргар, сыкны ац скылнахуеит, сҳәан, афасара сасит. Уаангыл, уҩны уабацои, сара цәгьара узызур сҭахӡам ҳәа абжьы сықәнаргеит. Сзеиҭамҵуа саанхеит, исызнаурызеишь ҳәа сгәы ҭыҵны ицон. Умшәан аҳәеит ианаасыдгыла. Исаҳаз агәра сзымго схы ҩышьҭысхын санаҿаԥшы, Аладу леишәацәгьа, избахьаз акәӡамкәа, аҽырхааны исыхәаԥшуан. Сара сушьҭоуп. Уара уҩны уцоит... Усҭахуп азоуп узааныскылаз... Усгәаԥхоит, лажәла бзиак
иалҵыз уакәымкәа уҟам... Сара алақәа зегьы раҳ соуп. Иахьарнахыс сеишра уаҟәыҵуазар сышҟа узгоит, млак уакуа уҟасҵом, амала ҳәа акруҿасҵоит ҳәа санаҳәеит. Ҳара қәашьдақәа, ҳамгәахәаз ами адәы ҳзықәу, мап ацәыскуа сыҟазма сақәшаҳаҭхеит. Аладу саманы аҳҭынра ашҭа ҳанаақәла, Кьаԥши, Хпаши, Дагәеи иргәамԥхакәа, рылақәа аарҳәны сыхәаԥшра иалагеит, рхәы рцәысфар ҳәа ишәаны. Шәымшәан, шәара шәхәы шшәоуа ишәоуеит. Ари ахә ҷыда ауа иҟасҵоит анаҳәа Аладу егьырҭ рҽааиқәыркит. Ииашаҵәҟьаны, сара ахәҷыда соуан, ҟаҵатәы сымаӡамызт акрыфарада.
– Уанымтәаӡа иԥхаҵәы-ԥхаҵәуа уақәшәазаап, убама!
– Сақәшәеит ҳәа, уи еиԥш аҭхаџьра иақәшәахьада? Исыцлеит сцәа сҭамӡо, сызбахьаз сырзымдыруа сҟалеит.
– Анцәа ишиҳәара уҟазаарын... Аладу агәы нурхама, уеишуа уалагама, акәымзар узацәымӷхазеи, узыԥханаҵазеи?
– Умшлан ҳәа санамҳәахьази, сҿы еихыхны ҟыԥ сҳәозма, саныцәозгьы схаԥыцқәа еихарӷәӷәаны сиан, ԥхыӡла ашра салагар ҳәа сшәаны.
– Нас узыхнарҟьазеи?
– Азҩа зыхьны иагаша, Аԥина цәыршәага ауп зегьы зхароу. Ԥина жәла ҳәа иҟаӡамкәа инҳалӡаа ицааит.
– Иузнаузеи?
– Исызнауит аха, исызнаузеи?. Сгәы ԥжәаны сыԥсуеит, сҿы исзарҳәом... – Хәдыш иаҭахыз аназымҳәа, ауура иалагеит.
– Угәы ԥумжәан, саргьы, Хәҵыш цәгьахәыц акәмызҭгьы, сызхара ыфо иахьа аҳҭынра ашҭа сҭазаарын, исыцәнарӡыз анысгәалашәалак, амца скуеит, – аҳәан Ԥҟышгьы, еимаҭәаны аҵәуара иалагеит.
– Сцан, саан, сара сзықәшәаз атәоуп исҳәо. Пҟыш, ишсоуҳәара, уара узыниазеи, насгьы аҳҭынраҿы ушԥананагеи, Аладу ухы злагәаурԥхазеи?
– Хкыдкыларҭа сымаӡамкәа сҟьалан уара уеиԥш, сышдәықәз, ӡык снахәап ҳәа акәараҷҷа ахықә сахьаақәгылаз, алыцәҳа еизаны акы ыршо ирыман аҟәара ишықәыз саарылагылт.
– Алыцәҳа акы андмыршо аамҭа убахьоума, ирҭахыз, изыргәаҟуаз?
– Цәаԥшь иазгәаан, аума рҿыҵҳәацәон.
– Цәаԥшь ҳәа узҿу зыгага иацәшәаны ишуа ами? Иџьасшьоит, убриҵәҟьа Аду ҩызас ҳәа излашьҭнахзеи? – Уи, зыгага иацәшәаны ишуа роуп иагәаԥханы иалнахуа. Ишабаз еиԥш, иагәаԥхан, иашьҭаргыланы аҳҭынрахьы иаанагеит.
– Саргьы исымдыруази, Цәаԥшь-цәаҳәа ҳәа акәын ҳшашьҭаз. Ахаан ахыз ада акы амбацызт. Аҳҭынраҿы иааганы қәабла ахш ианахагыла, ахәыжә аҟьеит, ицәылҵит.
– Уи ами иуҳәаша, ахш агьама анакы, ахыз ахашҭит, иацәыӡыр ҳәа ишәаны, Аладу азы аҽашьуеит.
– Уи азоума алыцәҳа Цәаԥшь агәаӷ зыркыз?
– Аладу аҿы рыцәгьа ахьаҳәаз азы ауп.
– Иаҳәазеи, зыбз ада ҟаҟатәы змауша, Цәаԥшь?
– Иаҳәазеи умбои, улажәла башоушәа, сышьҭра дууп, хьӡи-ԥшеи змаз сырхылҵит ҳәа иуҳәо иашамшәа, дара иқәшьуа афасара ирыман илаз лаҟьалак уахшазшәа узырҳәоит ҳәа анаҳәеит. Аладу ари аиԥш анаҳа, иаапкны алыцәҳа инарылагьежьын, акы алымҳа ҿнахит, егьи ахы кылнаҵәеит, ахԥатәи ашьҭахь иамҵасын, цәа ахаӡамкәа иаахнахит.
– Саргьы Хпаши Кьаԥши ирҳәоны исаҳахьаз удыруама?
– Аладу азы урҭ ирҳәарыз?
– Зны иаапкхьан, акыраамҭагьы иҿаҳәаны ирыман рҳәеит, иашоума, уара акыр уаҳахьазма?
– Уи иашами, зны ишаапкхьоу ҩашьаӡом, уажәгьы иаласлоит, иануцҳауа уздырӡом.
– Урҭгьы лышькьантыр иагааит, уажәоуп апатара ианалагаз, рызхара анырҿанаҵоз иуеиӷьыз ыҟам ҳәа идмырбози. Заҟантә избахьаз, ашоурақәа раан, Аладу ашәшьыраҿы аԥсы ашьарц аҽеиҵыхны ианиалак, инеины, рыбызқәа ҭҳәаны, иҳашҳашуа амра ицәгылон, амҵқәа ақәҳартәом ҳәа иахагьежьуа.
– Хпаш абыржә ааигәа, ахы бычыҟәӡа алыцәҳа рҿы инеины ирымҵабылгьеит, Аладуи иареи акгьы шырзеилам, ишеилыҵыз ранаҳәеит.
– Убри азы мацара инеима?
– Агәра шәымган, Аладу акы агәы иҭоуп, аҽакы ҟанаҵоит. Аԥсы цәгьоуп, азхара ҟалаӡом. Иазыфо афоит, иаанхо аҽакы иафар ҳәа ишәаны, анышә иаҭаны иаҵәахуеит. Ахәқәа заҟаџьара анышә иҵаҵаны иамоу сдыруеит ҳәа ранаҳәеит.
– Кьаԥшьгьы уажәоуп алақәа аниашахаз, Аладу анабаз.
– Уажәраанӡа икьаԥшын иабаӡомызт, ус иара мсааит, иабазеи уажәы?
Ес-ӡынра ҳара ҳӡыӷӡыӷуа ҳлаҳәны адәы ҳақәуп, хыҵакырҭа ҳамаӡамкәа, иара заҟаџьара аҭрақәа амоузеи, ишаҳәшаҳәуа иҩноуп, ҳара хьҭак ҳакуеит ҳәагьы иҟаӡам ҳәа ԥсхәрак аҟны алақәа ирылагылан иҳәацәон рҳәеит.
– Урҭқәа зегьы абауҭаху, уара аҳҭынраҿы Аладу ушнанагаз уҳәарауазеи.
– Ишысҳәаз еиԥш, алыцәҳа Цәаԥшь агәаӷ убасҟак икны иагон, иреибарҳәомызт, иаарымԥыхьашәар изеиуоу узымдыруа иҟарҵон... ирҟаҟон. Исцәымӷхеит, алыцәҳа уҽырҿоумыжьын ҳәа сцаны агәҽанысҵарц сҭаххеит, ҳшеиуацәоу умдыруеи! Аҳәынҵәа сгәыҵатата
аҳҭынра ашҟа сназышьҭуадаз, акәара сынҭабылгьан, сҽыкәаба, сыҽрыцқьа, ахыу-хыу ҳәа сышуа снеит.
Сыуа Цәаԥшь лахьыцәгьа шәан, сазымдырӡошәа ҟанаҵеит. Омашәа иубаша, ала имтәаз ачашә ианиеит ҳәа, Аладу сыбжьы анаҳа иагәаԥхеит. Мла уасыркуам, хьҭа уасыркуам, кәытҵара хьчас уҟасҵоит. Заа иуасҳәоит, кәтык хәыцк алымшәароуп – кәтаӷьк мыӡроуп, аҳәеит. Мап скуа сыҟазма, акәытҵара аҵысҵәҟьагьы ахсырԥраауам сҳәеит. Убри аҽны инаркны аԥсҭазаара соуит. Уара уеиԥш ашә қашь саланамыртәеит, аха амла сакуа сыҟамызт, исыбаргәыз. Ашра саҟәыҵыр акрысҿанамҵар ҳәа сшәаны, акы анысымбозгьы сышуан, ҽынла ыҟамызт, уахынла ыҟамызт сара сзы.
– Уцәар амуӡози? Аума уақәшәаны уҟазаапеи, уара рыцҳа.
– Саргьы саҩысҭаахеит... Аду даныцәоз иақәыршәаны саргьы сыцәо салагеит. Зны сшыцәаз акәтырбгақәа аакылсын, акәтҵара иҭалан, акәытқәа ааҭганы иргеит.
– Ушыцәаз уақәнакыма Аладу?
– Сазақәкӡомызт, ацгәыӷра Хәҵыш ауп сусқәа зегьы аабжьызхыз.
– Хәҵыш ҳәа узҿу сара схаангьы аҳҭынраҿы иҟан. Схы агәасырԥхоит ҳәа Аладу акранафоз ашьапқәа аҽрыхьнашьуан, ихырбза-кәырбзо цәгьарак ҟанаҵо сымбацызт, абжьгьы смаҳацызт, инацәарбзо-ишьацәарбзо аҿаԥарақәа ирыҩнан, аҳәынаԥқәа рыкра акәын изызкыз, уара уҿы усыс иамааз?
– Ацгәы икьиуа аҵкыс имкьиуа еицәоуп ҳәа рҳәо умаҳахьеи. Уи ишубо акәӡам ишыҟоу, шәыԥсык ахоуп. Аԥхьаҵәҟьа аҳәынаԥқәеи иареи цәгьала еишьҭан, аха ашьҭахь еицәажәеит, ҳаргьы ҳӷьычуеит уаргьы, уӷьычуеит... ҳаргьы акрыфара ҳҭахуп, уаргьы акрыфара уҭахуп. Ҳаицӷьычлап, акыргьы еицаҳфалап рҳәан,
еинышәеит. Уажәы еиҩызцәахеит, еицныҟәоит, еицырӷьычуеит, еицырфоит.
Ианыԥшынгьы иҟоуп, даара идухеит, аԥаҵақәа хыршаны, шьҭа иубар иуздыруам.
– Аладу аҟны аԥхьа ианаанагаз ус иҟаз џьушьома, алақәа ҭыгга, амла иаганы аҵыхәа азышьҭыхуамызт, аԥаҵақәа зынӡа иамаӡамызт, икаԥсахьан. Ихәлаԥсны акьиураҵәҟьа алшомызт. Аха аҳәынаԥқәеи иареи рнапқәа анеикәдырша, имыҩкәа, имыԥақәа џьа мбаӡакәа итәаны акрыфара ианалага, ахәыжә аҟьан, ихәҵышӡа иҟалеит, аԥаҵақәагьы ааит, аҵыхәагьы шьҭнахит. Аҳәынаԥқәагьы мшәаӡакәа акрырфо ианалага, Хәҵыш иаҟарахеит. Еицны иубар иузеиҩдыраауам.
– Урҭ ирҭаху ҟарҵалаанӡа еибафаргьы усыс исымазма акәтаӷьқәа ыӡуа иаламгазгьы. Кәтаӷьк ыӡцыԥхьаӡа Аладу аныӡба санаргон, уара ула хҩаны ушуеит ҳәа сықәцалан саман. Зны сыцәазшәа ҟасҵан, акәтҵара сыхәхәаӡа саваиеит. Сылацәабжақәа хҩаны сшыԥшуаз, аӡ еиԥш ашьҭыбжь мыргаӡакәа инкылшәааакылшәо Хәҵыш ԥсышьацәгьа зауша ааин акәтаӷь аашьҭԥааны аҿанынахоз сҩаҵҟьан, сашьҭалт, аха сахьымӡеит, иныҵашәкәа ицеит.
– Ҳара ҳакәыз џьысшьон акәтаӷь иазгагаз, ацыгәгьы иафозаару?
– Хәҵыш ԥсыцәгьа иамфо ҳәа иҟоузеи, уи ҳара иаҳфо аҵкыс еицәагьы афоит, азҩа зфаша.
– Хәҵыш акәтаӷь шагаз Аладу алымҳа аҟынӡа инаугама?
– Мап, исымҳәаӡеит.
– Избан? Иадырызҭгьы ахаԥыцқәа ыҵнамхуази.
– Иалакьысӡомызт. Хәҵыш сара саҵкыс еиӷьнашьон.
Иааҟанаҵалакгьы ананажьуан.
– Ахы злагәанарԥхазеи, зхы ҭабааша?
– Аҳәатәы иахыԥомызт, «ау» анаҳәалак, аԥсы ӡаны астол ихәыҵалон. «Ам» анаҳәалак, ихырбза-кәырбзо иаахәыҵыҵуан. Сара исгәамԥхоз ансаҳалак, сахәлаӷыӷуа салагон.
– Ҳара ҳшыҟоу ус ами, ацыгәқәа раҩысҭаареи аԥинақәа рымҵақьақьареи ҳалаӡам, аӷыӷреи аҿашреи роуп иаадыруа.
– Аҩсҭаацәа ақәтәами, Хәҵыш уи ашьҭахь акәытҵара ааигәа иқәломызт. Сеиҩаӡо сашьҭан, исзақәкуазар ҳәа. Абас ҳшыҟаз ауп акәтрыбгақәа аакылибаҳәан, акәытқәа ӡаны ишыргаз. Хәҵыш уи аамҭазы ихрааӡраауа, еимҟьарак соуны кәтаӷьк сызгозар ҳәа акәытҵара иавагьежьуа иавазаарын. Кәтык ахы хҵәаны ишкаршәыз абан, иаашьҭԥаан иаман ицан, Аладу, ацәа иалхны, аԥхьа инаганы инықәнаҵеит. Уи акәхеит, уқәшәира дзыниаша сзыҟалеит. Сшыцәаз иаасхагылазаап... Санааԥш схы ԥҽны избеит. Указза ушыцәаз акәтрыбгақәа ухибаҳәаны акәытҵара иҭалеит. Хәҵыш ыҟамызҭгьы аҩнгьы иҩналар ҟалон. Уара алақамсажә аҳҭынра уааганы указза уцәала ҳәа акәызма акыр зуҿасҵоз ҳәа игәааны иансышьҭала, сҽаҿамҵакәа сыԥсы сыманы сахьынҭыҵыз, иаапкша, Хпаш маӡала сшьапы иацрасын, адақәа надкыланы сжьы ааҭнажәеит. Иахьагьы сызшьапык сыхәаӡом.
– Ушыцыркьуа збоит, аха иухьыз сыздыруамызт. – Хпаш сафеит. Хпаш, ацәыбзахша!
– Иареи уареи шәакәымзи еиҩызцәаз, аԥсхәрақәеи ачарақәеи рахь еицныҟәоз... Абаҩ мыжда акәхап еимашәкыз.
– Абаҩ ахәлаханы, иԥсны иззаӡа амҩаду агәҭа ишаныжьлоу убааит, уи ахцәырԥсса!
– Аԥхьа аҳҭынраҿы ианызбаз ус иҟаӡамызт, ахәы қамсаӡа иақәын, нас иахьзеи, ахы абас ицәзырҳәызеи?
– Ахы аныбылуаз иаргьы блырауаз. Знык акәу џьушьоума, уи заҟантә аҳҭынраҿы инанагахьоузеи, заҟантә Аладу иԥхаҵаны иқәнацахьоузеи.
– Хынҳәышьас иҟанаҵазеи, Аду знык иацәымыӷхаз ԥсраҽнынӡа ӷас иакуеит, еимыжәжәа иагаанӡа аҽазеиқәкуам аха...
– Хпаш Аладугьы абгақәагьы ирымфеит, ихынҳәны иаауан. Ала аԥхамшьақәа ҳәа ззырҳәо ахаҭаҵәҟьоуп. Аладу акраҿаҵара иаҟәыҵыр ҳәа ишәаны, аеҵәа еишуан. Ҽнак ахәы амоукәа ианаанха, акры зысҿоумҵозеи ҳәа Аладу еишуа иалагеит. Аладу уи ачҳауа иҟазма, сара соума узеишуа уара алаԥхыҭ, уцқәа ыҵысхуеит... иахьарнахыс ухабар сумырбан ҳәа игәаан, иқәнацеит. Мчыбжьыкгьы бжьымсит уи ашьҭахь, аԥхамшьа аҽрыцҳатәны, аҽыргәыцхәны, уда ԥсыхәа сымам, амла сумшьын, ушьҭахь сырбзоит, уаԥхьа сырԥхоит ҳәа иааины агәашә илатәеит. Аладугьы иаҭахушәа, иаҭахымшәа, агәра амгошәа, агәра агошәа, агәи-агәи еилаԥшуа иаднакылт. Ицәгьаӡамкәа ишыҟаз, еиҭах аԥсымыжда иамуит. Аладу ахәы ҵәахны иахьамаз маӡала инеины баҩ дук аашьҭнахын, афасарахьы иганы исфоит ҳәа маӡала иаманы ишнеиуаз, Аладу иабан, ааит, схәы мҵарсны изго уара уоума ҳәа иҵыҩрны ианашьҭала, ишәан ала лашара ацәыӡны ишнеиуаз, ақәаб азна агәара-гәараҳәа ишуа икнаҳаз атәан инҭаҳан, ахы цәа ахаӡамкәа ибылны иааҭыҵит. Уи аахыс уаҳа хәыц ықәымиааӡеит.
– Хпаш ахы ацәҳәыра снахәаԥшыцыԥхьаӡа исгәаланаршәо удыруоу. Зны ԥсхәрак аҟны кәацыз џьшьаны хәылхарҵәык мҵоумырсхьази... ишеиԥшу уҳәарауазеи?
– Иуҳәогьы саҳауеит, аха ақәаб ианҭаз иблызҭгьы, иахьа сара сцыркьыԥуа сықәлозма. Аду агәы иахәоит
ҳәа ауп сара изсыцҳаз. Ашьа сыцрашәы сахьцоз уқәнага уоуит ҳ-Ладу агәы нзырхо абас ауп ишырзаауа ҳәа ауыубжьы саҳауан. Ԥыҭк снаскьахьан, сышьҭахьҟа санхьаԥш, Хпаш аҵыхәа ыршаны Аладу иадгылан.
– Хпаш ахьуцҳаз уалаӡарын, Хәҵыш азҩа иагаша уҿаҵа уҿнамхызҭгьы.
– Сара Хәҵыш аҩсҭаа сҿаҵа сыҿнахит, аха уара аҵәыбзаҟаҵара, аԥина ччиа уҿаҵа шԥоуҿнаԥааи?
– Исгәаласыршәарц сҭахӡам, аха уӷынҵкуа уансыдхала, исыхьыз уасҳәеит. Аладу алышькьантра иагаша, уи аҽны зынӡа иазааны, аҳҭынра ашҭа иҭагьежьуа иҭан. «Шәсыцәнымхошәа шәхы сшәырбоит меигӡарахда ианшәыхәласыжьуа, нас шәызхара ыфаны, шәымгәацәақәа рҭәны, шәанысымбо шәцаны алыцәҳа еизаны сыҟаҟара иахьаҿу шәаргьы шәҿамҟәо шәрылагылоуп, сышәҭахызар рыхәдацәа ианкны изықәшәымшьуазеи, аҽазны рҿы рзеихымхуа ашьа зырҿашәмыршәуазеи, шәыгәра згом шәара алақамсақәагьы. Ижәдыруазааит, сҿаҵақәа сыхәла-зыԥхьаӡо, хәашак шәҿамшәо шәҟасҵоит. Атәарҭа, агыларҭа, аиарҭа заҟа сымоу зыԥхьаӡо ахаан хыҵакырҭа шәмоуа аҵааршә шәықәсшьуеит. Еиӷьуп шәсывагьежьны сымаҵ жәула. Сара исыхәлаӷыӷыз шәхаԥыцқәа ыҵысхуеит... Сара сеиҳа мчы змоу шыҟам шәымдыруеи, ишәхашҭыма ақәыџьма анҳалагьежьыз, ахәдацәа самҵасны ианыскыз шәылала ишәымбеи. Сара сшәымамызҭгьы шәеимыжәжәа шәамгози. Абас ҳаршәо, ҳаиларгьежьуа ҳаманы ашҭа ишҭаз ҳӡыжәырҭа аханы иҟоу ахәада ихҟьаны ахы ҳақәкны аҿаанахеит бгак. Абга, аха иарбан бгаз ҳәа умҵаауеи, Абгаԥшь ҳәа изышьҭоу ахаҭа акәын.
– Имшәаӡакәа аҽны шьыбжьон ишԥааи?
– Ишәо уҳәоу? Ишәо, ирҳауа акы акәмызт уи. Аладугьы усыс иамкит, ҳара зынӡа ҳаԥсы ҭоуп ҳәагьы
иҳахәамԥшит. Агәашә иаадыххылан, иууаӡа иахыԥан ашҭа иааҭаԥалт ахьӡы ахьыршазшәа еилыџьџьаеилыбзаауа, игәаӷьны алакҭа узҭамԥшуа, алақәа цымцымуа, инаҿашәаз ааиҩҵәа иагарашәа ихарахаԥшуан.
– Иагәаӷьызеи, иагәаӷьызеи, ақәыџьма ԥхазҵахьаз Аладу сыхәда ҵкааны сашьуеит ҳәагьы ишԥацәымшәеи!
– Ҳара ҳакәзаарын Аладу иаршәаз, аха иара зыршәозгьы ыҟазаарын. Абгаԥшь ахацәа ишнықәԥшыз еиԥш, ҳдумбеи иаабахьаз акәӡамкәа ишәаҟьан, ааҵрахь ицаны аҽаҵәахит, шәахьӡаны ишәкы ма ашҭа иҭышәца, сааигәа иаашәмышьҭын ҳәа аҳәҳәара иалагеит.
– Ашҭа ишәзыҭцама?
– Игәаӷьны ааигәа инеиуадаз, зегьы ҳҽаҳӡеит.
– Иаазгазеи, изышьҭаз акыр ахәда ԥнажәама?
– Ҽи ҽадеи, гәыжьи, ҟызеи, ҳәыси ашҭа иҭамыз ҳәа иҟаиз аха акы иаламкьысит.
– Нас ихагаханы иаама?
Сзакәу шәсырбарц азы сааит аҳәозшәа, аҽеи-ужьны ладеи ҩадеи ашҭа иқәын икәаша-кәашо, нас иқәгьежьаан, агәашә иахыԥан иахьааз ицеит иӡырышәыруа. Саргьы уи нахыс аҳҭынра сшьапы аалысхит...
– Избан, уара узыхҟьазеи?
– Абгаԥшь ашҭа ишынҭыҵыз еиԥш, Аладу аԥсы ҭалан, ааҵра иаавҵит адунеи аанарҳәразшәа аҽыҟаҵаны. Сара соуп уи раԥхьа алаԥш иҵашәаз, уҿы раҳан угылан ушԥазыԥшуаз, ушуа узашьҭамлазеи ҳәа иаасысны сакит. Сара исхароузеи, умшлан ҳәа соумҳәахьази сҳәеит. Уи исҳәаз зынӡа иараапкит, сара усмеишлан ҳәа акәын иуасҳәахьаз, уара еихашәыша, саӷацәа урмеишлан ҳәа анбауасҳәахьаз. Саҳҭынраҿы уааганы амалаҳәа акруҿасҵозма? Уаныҿамҟәо ада уҿы еихымҵуазар уабасҭаху. Убома ани аԥина иҟанаҵо аҳәан, исзыҵҟьеит.
– Иҟанаҵоиз уи Аԥина, мыждара ззыҟалаша.
– Абгаԥшь ашҭа иҭагьежьуа иахьынӡаҭаз Аԥина ҽырԥсы ҟаҵаны ааҵра иаваршәын агәышҵа харххала, ишцаз еиԥш иҩаҵҟьан, аҵыхәа шьҭыхны ашҭа аԥынҵаҿы инеин, аанда ахы кылакны «аҷыӷә-ҷыӷә» ҳәа ашра иалагеит абгаԥшь злацаз ахь аҿы рханы. ыӷә» аҳәацыԥхьаӡа, субома ҳәа Аладу ахь иаахьаԥшуан.
Абри еиԥш агәаӷь змоу, имшәаӡакәа саӷацәа иреишуа роуп сара исҭаху, уара амгәацәарҭәрада акгьы ззымдыруа, уабасҭахыу аҳәан, сыԥханаҵеит.
– Саргьы уара суеиԥшыми, иҳаԥсыхәозеи ҳабацари, мчыбжьык ҵуеит хәашак ҳҿамшәеижьҭеи ари нахысгьы ҳзықәгәыӷуа ҳәа иҟоузеи?
– Угәы каумыжьын, сашьа, абас мацара ҳаанхарым. – Узықәгәыӷуазеи?
– Абгаԥшь хынҳәны еиҭаап ҳәа сгәыӷуеит.
– Иаар ҳара иабаҳахәо?
– Абгаԥшь еиҭаауеит ҳәа Аладу ианаҳа, еивысуеит.
– Еивысыр, еиҳагьы иаҳзеицәами, ҳаанкыланы ҳамфои!
– Умшәан, ала анаапклакь иқәҵны ицоит ахы ахьынахоу. Иқәӡаар ҳамкьаҭои.
– Ҳазлакьаҭо ҳәа сара акгьы збом.
Уи анықәӡаа нахыс млеи хьҭеи ҳакуа ҳҟалом.
– Изла, уара? Ҳара млеи хьҭеи ҳамкуа ахаан ҳҟалараны ҳаҟоума?
– Ҳҟалоит. Аладу шықәӡаалак еиԥш, ҳцаны, анышә иаҭаны, иҵәахны иамоу ахәқәа ааҵыхны ҳазхара ҳамфои! Аҭрақәа (аҩынқәа) иамаз иара ада аҽакы ашьапы ҩнанаргылар ахьыҟамлоз, ҳамшәо, ҳмырҳауа ҳрыҩнамлои, аӡынра ааигәахеит, ҳазхара ҳҽаҳмырԥхои.
– Уҿы уи зҳәаз чашәла иҭәааит. Иудыруазеи, иаашаҵәҟьаны, Аладу ақәӡаара ҳара ҳзы ишәқашьхар, млеи хьҭеи ҳамкуа ҳҟалар?
Минцеи Хьымцеи ааиднагалазар аахыс ухаҵкы схаҵкы ҳәа ада акы еибырымҳәаӡацкәаҵәҟьа иҟамызт, аха аҵыхәтәантәи аамҭазы реизыҟазаашьа дара рхаҭақәа иџьаршьо аҟынӡа аҽаԥсахит.
Ҭаацәашәала реицәажәара агәаԥхара иаҵаз лассылассы иҿыцәаауа, ихьшәашәа-хьшәашәаӡа инеидтәалон. Еимамккәа, хаала инагӡаны, уск изалацәажәомызт.
Еимаркуаз амамзаара акәын. Ишаԥу еиԥш, аԥҳәыс иааг лҳәон, ахаҵа иабаазгари иҳәон.
Аҩыџьагьы аус руӡомызт. Рықәра ахыԥаны иҟамызт, аха зҽеиҭазкыз аамҭа ҿыц иаднамкылеит. Анкьа аус ахьыруаз «Архфонд» аусбарҭа ахыбра малуаҩык иааихәан, чаӡырҭас иҟаиҵеит. Аус зуаз зегьы адәы иаақәхеит.
Минцеи Хьымцеи рзанааҭ ада аҽакы рыздырӡомызт. Усда-ҳәысда аҩны иҩнахеит. Абжьахәаахәҭра дара заламгеит. Ахныҟәгара рзыцәгьахеит. Ргәы иаанагозма, рыԥҳазаҵәы ашкол лалыргара, аҵара ду лырҵара алшара рмоуа иҟалоит ҳәа. Аха аԥсҭазаараҿы узықәшәо еиҳарак узқәымгәыӷӡақәо роуп.
Ԥаса аиԥш, иҭәы-иԥха инхомызт, аха амлаҵәҟьа иакуа иҟамызт.
Ишырҳәо еиԥш, уаанӡа карандашь ԥынҵала зхы ныҟәызгоз, итәаны мацара ишамуаз анырба, Минца аџьыкахра далагеит, Хьымца – алабашьа ԥшӡақәа рыҟаҵара. Ԥҳәысхәаахәҭҩык гәылас дрыман, аҭиреи аахәареи цәгьа дазҟазан, аџьыкеи алабашьеи ҭитәыс илырҭон заҟа дахашәалоз рыздыруамызт, ишԥабҭиуеи ҳәагьы рхы иақәнарганы илазҵаауамызт... Чахәк анырзаалгалак игәырӷьаҵәа, анкьа ауалафахәы анроуаз еиԥш, рхы рбо иааҟалон. Зны-зынла уи
ирзаалгоз иеиҷаҳаны, рхы-рыԥсы иагырханы, рыԥҳа лзы маҭәак анаархәозгьы ҟалалон.
Амамзаара мыжда зны-зынла иааиҿанагалалон, аисраҟынӡа инанагома уҳәо аҟынӡа, аха доуҳала иҳаракыз уаан... ианаамҭаз рҽааныркылон, абас мацара ишԥацари, иахьа акәымзаргьы уаҵәы ҳақалақь ахаҿра амԥсахыр ҟалашам, усҟан ҳарҭаххашт ҳәа агәыӷра рыман.
...Уи аҽны акгьы еимамкӡакәа идырхәларгьы ҟаларын, шьыбжьаара рацәак шагмыз, ргәыла ԥҳәыс Таразиа ателефон дырзамысызҭгьы.
Уи Минца гәыбӷан лыҭо, илалҳәеит ашкол аҿы дахьымнеиз иахҟьаны, иацы аҭаацәа реизара шыҟамлаз, уаҵәашьҭахь ашҟа ишахыргаз.
Хьымца ахәышәтәырҭаҿ ишьҭаз иҩыза ибара дцарц данындәылҵуаз аамҭаз ауп ателефон абжьы шгаз.
– Илҳәаз уаҳама? – лҳәан, Минца лгәы иамыхәаша акы шлаҳаз ирдыруа, Хьымца даалырхынҳәит.
– Ибалҳәазеи, дызусҭада?
– Ҳхәыҷы ашкол далырцоит... уаҳа исалҳәараны иҟаз? Таразиа лоуп. Аҭаацәа реизара ахыргазаап сахьыҟамыз азы...
– Бцар акәын.
– Сцон, аха изгоз?
– Амза нҵәаанӡа аӡара ҳаҭа ҳәа рабҳәанда!
– Дзакәу уасымҳәахьеи акласс анапхгаҩы. Ашә унхыҵаанӡа аԥара аабымгаӡеи ҳәа даауҿагылоит.
– Амза нҵәаанӡа ирзымычҳаӡои, аӡы рыҵалама, ҵыԥх, ҵыԥхцәа аҵара шықәс нҵәаанӡагьы аӡара ҳарҭон. – Шықәсыктәи лҵара ахә ааидкыланы сентиабр мза нҵәаанӡа инагатәуп, ианнаҳамга ҳхәыҷы ашкол ахь днарышьҭуам. Иуасымҳәахьеи, сынтәа ус иҟарҵеит. – Издыруеит, издыруеит, – луанытә даақәыԥсычҳауа днатәеит.
– Аџьыкеи алабашьеи роума акы рыҭныҵны иҳауеит ҳәа узықәгәыӷуа?
– Мап, мап, уи акәӡам, смаҭа ашкол даналго илзысшьуеит ҳәа ҳхәыҷы лыхьӡала саб цәык аанкыланы имами! Убри акызаҵәык ауп сзықәгәыӷуа ҳәа исымоу. Уажәы ашьха иҟоуп, амза анҵәамҭазы илбаауеит. Шьҭа илбаахьазар ҟалап, иахьаҵәҟьа сцоит, ишьны, иааганы исҭиуеит.
– Иуҭироуп, уаҳа еивысшьа ҳамаӡам. Аҵараԥса ахә адагьы ашәатәқәа заҟа ыҟоу удыруама?
– Уи ада уаҳа шәатәыс иҳамоузеи, арҵаҩцәа рҭаацәагьы рныҟәгара ҳара иҳақәума? Абас ҳабанӡахәои?
– Уашшит ҳәа иалухуазеи? Ала шуеит, аҽы ҳәуеит ҳәа шырҳәо еиԥш, дара иҟарҵац ҟарҵоит. Уара иуҭаху ҳәала.
– Нас ҿымҭӡакәа, иаарҳәо зегьы ҟаҳҵаларыма?
– Ҿумҭын, акы ааҳҳәеит ҳәа раҳар илԥырхагахоит ҳхәыҷы. Аӡәгьы ҿырҭӡом, ишәаны итәоуп, ҳаргьы ҳабжьы ҳмыргароуп. Иахьаҵәҟьа уца, ацә аагара. Ашьхантәи ишылбааз аӷьычцәа ирмаҳац ҳәа уҟоума. Ҳара ҳтәаны ҳшыԥшу иӷьычны иргар, убасҟан ауп ҳхәыҷы «хәба» ҳәа ашкол даналҳарго.
– Ибҳәо саҳауеит, аха аҵара ԥса ахә ада ашәахтәқәа ҳаԥхьаҟа ишьҭоуп ҳәа ззыбҳәаз иаанаго сзеилкаауам. – Иабаҭаху, уаҟәыҵ суҳәоит, урҭқәа зегьы уасҳәо салагар, угәалаҟазаара зынӡаск ибжьысуеит.
– Сара архитектура ааныжьны алабашьаҟаҵара салагазар аахыс сгәалаҟазаара ыӡхьеит.
– Ацә ҭины уаныхынҳәлак зегьы уасҳәоит, сара иуасымҳәо акы шсымам агәра умгои?
Абас игәшәымшә ҳәаны амҩа днықәылҵоны еиԥш аамҭазы, еиҭах ателефон аҵымҵым ахга абжьы аагеит. Азныказы лнапы ҟьаны абарҵа аҟынӡагьы дицдәылҵит. Аха ҿааихак аныҟанамҵаӡа, лгәы иамукуа
дхынҳәын, иаақәлхит. Таразиа лакәыз џьылшьан аҭел иасуаз, уи азы ауп азыӡырҩрагьы зылҭахымыз. Уи ҽнак жәантә дасуан, лажәа нҵәомызт, иаалдыруа зегьы лымҳәар луамызт. Аха уажәы иасуаз лара лакәӡамызт. Рнаҩс инхоз ргәыла ԥҳәыс Сабрина лакәын.
– Иҟоузеи, Сабрина, сабабгәалашәеи? – лҳәеит Минца, Таразиа шлакәмыз анылдыр лҽаарҭынчын.
– Ашкол аҟны сыҟан, уахьынтәи саауеит... – аҭел иҭыҩуан Сабрина лыбжьы.
– Бара бтәы рыбҭама?
– Иганы рыԥсы иасҭеит, ҳаилгеит дареи сареи. Аматематика арҵаҩы сылбан, Минца уаҵәы ашкол аҟынӡа даароуп, дсымбар ҟалом ҳәа салҳәеит... абри акәын ибасҳәарц исҭахыз...
– Слымбар зыҟамло, сыгәхьаалгозар акәхап, ус лара дымсааит... – илацәажәоз атрубка шықәылҵахьазгьы аӷьра даҿын Минца.
– Дызусҭада ибзасыз, ибалҳәазеи? – Хьымцагьы ишьҭахьҟа деиҭаахынҳәит, лцәажәашьа игәамԥхакәа.
– Аматематика дзырҵо слымбар луам...
– Илҭахузеи?
– Ҵыԥхгьы абас сзылуит. Аҵара ашықәс анҵәамҭазы, «лҷапан» кашәазшәа, бсымбар ҟалом ҳәа сзаацҳара данаҟәымҵӡа, уара иуамҳәаӡакәа илықәыршәны сцеит.
– Бышцаз здыруеит, аха бзылҭахыз сабымҳәеит.
– Сахьнеиз сара дысҿамԥшӡакәа, аҟыз еиԥш лхы раҳаны, ажәҩан даҵаԥшуа, быԥҳа даара дыԥсыҽуп, хәшьарас илзықәсыргылара сыздыруам. Заа изсабымҳәазеи ҳәа уашьҭан гәыбӷан сыбымҭан, ибдыруаз, ибзиоу ахәшьара сызлыҭом сынтәа ҳәа салҳәеит. Аҩны снеир сыԥҳа лхы сыркәыкәуеит сҳәеит, убасҟак аҟынӡа сгәы снархьит исалҳәаз.
– Ҳхәыҷы илхароузеи? – иҳәеит Хьымца ицәымыӷханы.
– Уи ами арҵаҩгьы илҳәаз. Ахәыҷы акгьы лхараӡам, бара боуп зегьы зхароу, аҵара шԥалҵои сыԥҳа ҳәа зынзаҵәык иадамхаргьы бсыдымҵаалт. Бара быда егьырҭ анацәа зегьы есымза исыдҵаалоит... бара бтәы зынӡа дгәыгәҭабыжьит ҳәа.
– Ус шԥаҟалеи, ҳаӡӷаб аматематиказы дкәадамызт. Хар амаӡамкәа илыцааиуеит, заҟантә дԥысшәахьаз... нас илыхьыз сзеилкаауам, – иҳәан, Хьымца иахиҳәаара изымдыруа даанхеит.
– Адырра акәӡам, уа иҟоу зынӡа аҽакуп.
– Иҟоузеи?
– Сгәы ԥыжәжәо ашкол аҟынтәи сшааиуаз, зегьы здыруа Таразиа мыжда дысԥылан (уи усгьы уахьнеилак дубоит, аҵырбел еиԥш дулаԥсны улкуеит. Сзықәшәаз ласҳәеит. Уи уанылҿашәа угәы иҭоу умырҳәакәа уоулышьҭраны дыҟаӡам. Быӡӷаб блацәҳаны лгәы кыдбмыршәан, ахәшьара бзиа лоурц бҭахызар – сара иҟасҵаз ҟаҵа, сара сыӡӷабгьы убас лзылун... абас лзызуит ҳәа салҳәеит.
– Илзылузеи?
– Зегь иҟарҵо ларгьы далагазаап, улабашьақәа рыхәи сџьыкеи ахәи еидкыло ҟәрышьқәак хәыҵаршәны иҵәахны исымаз сыманы сцан, акыраамҭагьы лыҭара сзымгәаӷьит, слыдгьежьыло, илыдлымкылар ҳәа сшәаны, снапқәа шҵысуаз лџьыба иҭасҵеит.
– Мап скуеит ҳәа даламгаӡеи?
– Зынӡа илымбаӡошәа ҟалҵеит. Лџьыба снапы анааҭызга, дҟәандаӡа дааҟалан, лыԥшрагьы аҽааԥсахит, лыбжьгьы хаахеит... сынтәа далгеит ҳәа ԥхьаӡа, аха ҽаантәи апрограмма еиҳагьы иӷәӷәахоит. Есымза блыдҵаалала акәымзар, сынтәа еиԥш аҵарашықәс анҵәамҭа аҟынӡа бмааир...
Илҭахыз нагӡаны илымҳәеит, аха ислырдырит есымза «лџьыба снапы нҭысымшьлар» ахәшьара бзиа шылзықәылмыргыло.
– Исаҳауа закәызеи? Сгәы иаанагомызт уиҵәҟьагьы убраанӡа лхы налгеит ҳәа. – Ихы кны днатәеит Хьымца. – Уажәы амза нымҵәои... «лҷапан кашәо» далагеит. Уи азоуп Таразиа лҿала изаалыцҳаз дсымбар ҟалом ҳәа. Аха ацә уҭиаанӡа «лҷапан» злашьҭысхуазеи?
– Лҷапан акәым, лгәы кашәаргьы лымԥан бықәымлан, илзылуа ҳамбари. – Дгәаан дҩагылт Хьымца. – Уеилагама. Усҟан ҳаӡӷаб илзылуа удыруама? Лыбжеиҭабжа ззымдыруа «хәбақәа» роуа... лара ҩбақәа лзықәлыргыло далагар, ҳхәыҷы лгәы дахаԥжәаны дахыԥсаауеит. Уи аума иуҭаху? Узгылоузеи, умԥшыкәа уца, ҩымш роуп амза нҵәаанӡа иаанхаз.
– Абри еиԥш збахьадаз ҳара ҳхаан... Мҟәылак аҿаџьара иҟалеит ҳәа анҳаҳалак иҳазхаҵомызт... иҳаҩсыз аамҭа ҳаныӡбошәа ҳазҿқәоу закәызи. Баша ирҳәома еицәоу убаанӡа еиӷьу уздырам ҳәа, – Хьымца игәы ԥыжәжәо, дгәааны иҿынаихеит. Ашәхымс днахысаанӡа еиҭах ателефон абжьы игаз дашьаҳазшәа дааннакылт. Ишьҭахьҟа дыхнымҳәит, еиҭах уамак саҳара сыҟоуп игәахун...
Минца ателефон абжьы ангалак иқәылхру иқәлымхру лзымдыруа дахагыланы дшахәаԥшуаз, уажәы абжьы аҽеиҵыххагьы иахьылмыгӡеит, иаразнак иаашьҭылԥааит. Таразиа мыжда лакәын ҩаԥхьа иасуаз.
– Иҟалазеи бара, уажәы акәымзи ҳанеицәажәоз, лҳәеит, гәыԥҵәагак шлалҳәоз аҟара лцәа иалашәан.
– Усҟан исгәаламшәеит, иааиуа амза алагамҭазы зымшира ҟалараны иҟоу дыбхабмыршҭын – лыбжьы акаҩ-акаҩҳәа аҭел иҭыҩуан.
– Аӡәы лтәы акәым, сара сымшира схашҭхьеит... анцәа бишазар бысҟәаҵ... Ишԥа, дызусҭада зыбҳәа? Аа, уи лоума бызҿу? Абас ирласны иааима? Уажәы ааигәа акәызшәа ауп сшыҟоу ианыҟаҳҵаз... исаҳаит, Таразиа, исаҳаит. Аха зынӡа акгьы ансымаӡам
иақәшәеит, ишԥаҟасҵари? – лҳәан, атрубка шықәылҵарыз лхашҭын, ишылкыз днатәеит...
– Дызусҭада уажәы Таразиа мыжда зымшира ҟалымҵар амуа? – Хьымца еиҭа дыхнымҳәыр игәы иамуит.
– Дара ирхашҭыргьы Таразиа нҵәа иргәалалмыршәар луама. Сыԥҳа хьтәы медалла далсыргоит ҳәа зегьы рыкәа дҭаланы рмаӷра дкылсуеит. Ианиз иарбан шықәсоу, иарбан мзоу, иарбан мшу... аҵхабжьон даарԥшны улазҵааргьы иуалҳәоит. Уи аҭаацәа ркомитет аиҳабыс дҟаҳамҵакәа, ҳаԥсындаз.
– Таразиа иаалҳәалак зегьы ҟашәҵома? Дрыцәнымхозар рымширақәа лара ирзыҟалҵааит, – иҳәеит Хьымца изымычҳауа.
– Зегьы иҟарҵоит, сара исҭахым ҳәа срылҵны саагылар, аӷба ахьцо сцом ҳәа амызгәыҭ кны игылаз сиеиԥшхоит... ишԥаҟасҵари, зымшира ҟаҵатәуп ҳәа ззырҳәо дызусҭоу удыруоу? Ҳаӡӷаб аҵара ахьылҵо акласс анапхгаҩы лоуп... Лгәы нҳархар ҟалома?
– Лгәы зынхарызеи, насгьы иҟалҵараны дыҟоузеи?– Хьымца џьарак иҽеиқәкны дызгыломызт, игәы ԥыжәжәон.
– Уи ианылҭахха, иҟалымҵо ҳәа иҟоузеи. Ҵыԥх лымшира аназгәарҭоз акгьы сзыҟамҵазт, уи аахыс сахьылбалак лтәы сықәушәа ауп лыҽхыршәааны дышсыхәаԥшуа. Ҵыԥх аахыс ҳҳәыҷы хаа-бызшәак лалымҳәаӡац, амаӷ лылыҳәҳәо ауп дышлацәажәо. Сынтәагьы акгьы лзыҟасымҵар, ҳхәыҷы лыҟаҟара далагозар акәхап.
– Аума иақәшәаз ҳара... Нас илзыҟаҵатәузеи?
– Ахьтәы мацәаз лҭахуп. Ԥшьынтә илзааҳхәахьеит. Иазхом. Нацәак аанханы илымоуп акгьы ахаӡамкәа, уигьы сынтәа акы ахаҳамҵар ҟалом, лҳәеит Таразиа.
Таразиа, Таразиа... ҳәа лгәаӷ кны даго лыхьӡ шылҿакыз, зыцәгьа уҳәо ушә дылагылоуп ҳәа, убри
аамҭаз, аӡеиԥш лышьҭыбжь мыргаӡакәа дааҩнаԥалт. Дгәырӷьан дышьҭԥраауа, лгәалаҟазаара злаҟаз ала зымшира ҟалараны иҟоу лара лакәызшәа акәын дшыҟаз.
Лықәреи леилаҳәашьеи зынӡа еинааломызт, лыҵкы акалҭ ҩахьхьинӡа арҟьарақәа аҭаны. Лыхцәы хҵәаны лхахә еиларгыла, лыџьымшьқәа ҵыркәкәааны арахәыц аҟара ирпаны лылахь икыдырҷабланы ԥҳәыс ласык шлакәыз ҩашьомызт.
Абжьааԥны ишыҟалҵалац еиԥш, дшааҩналаз Минца длымцкласуа, длахәмаруашәа далагеит, аха хаҵеи ԥҳәыси ахәмарра агәы шрымамыз анылба, лҽааиҭалкын, стәаӡом, даара сыццакуеит (бтәа ҳәа ларҳәаз џьушьап) ҳәа Минца ллымҳа акы нҭалҳәеит, лыбжьы ыҵакны, Хьымца имаҳаратәы еиԥш.
– Ацха усҟак сымаӡам, Таразиа, ҵәыцабжак аҟара аанханы иҟоуп, ибҭахызар ибысҭоит, – лҳәеит.
Таразиа ус дласшәа дыҟан, аха акы уҭахны улыднагалар ахаан мап кышьа лыздырӡомызт.
– Ҵәыцабжак сыхәаӡом, банкак азна смоур ҟалом. – Изыбҭахузеи, бара, ишәа-иза банкак ацха?
– Уаҵәы ашкол ахь сыԥҳа илыҭаны дсышьҭыроуп. – Амгәахьаа рылалама, ацха зырҭахузеи ашкол аҟны?
– Бара акгьы гатәыс ибымаӡами?
– Изгараны иҟоузеи?
– Бара быԥҳа ибалымҳәаӡеи уаҵәы ашкол аҟны аныҳәа шрымоу?
– Иарбан ныҳәоу уаҵәы иҟалараны иҟоу?
– Минца, ибыхьзеи, ишԥабхашҭи, уаҵәы абиологиа дзырҵо арҵаҩы Мадужьна Харитон-иԥҳа ашкол аҟны аҽаҩра ныҳәа ҟалҵоит. Ибзымдырӡошәа бышԥаҵаауеи,– лҳәеит уамашәа ибаны.
– Ҳгәы 8ҵәеит... иҳалшом... изҿу закәызеи... баргьы уаҳа сыла бҽабмырбакәа наҟ бысԥырцқьаа ҳәа лҿы
иааҭашәоз лықәылҳәацәарц лҽаназылкуаз аамҭазы, снеир ҟалома ҳәа Сабрина дааҩналеит.
Таразиа Сабринагь дылбеит, ажьа еиԥш дҩаҵҟьан, бааимҭаз сдәықәлеит, аха уск сымоуп, сымцар ҟалом лҳәан, ддәылҟьан дцеит, даангылар бзиа шырзеибымҳәоз лцәа иалашәаны.
Сабрина Таразиа леиԥш ԥҳәыс ласымызт, деиқәтәа-еиқәгыло, зхы ҳаҭыр ақәҵаны иҟаз ԥҳәысын. Иакәым лмырҳәакәа Таразиа лхы дырны лхала дахьцаз, илымҳәазаргьы лгәы ишахәаз лхы-лҿы ианыԥшит. Урҭ ахаангьы акы еимарымкыцызт, аха Минца леиԥш ларгьы Таразиа лгәы даднакыломызт, арҵаҩцәа ҽыхьшьырҭас иахьлымаз схы иасырхәоит ҳәа дахьрымҵақьақьоз азы. Дара аҩыџьа рымацара ракәым, класск аҟны аҵара еицызҵоз ранацәа зегьы дырбар аҵкыс дрымбар еиӷьаршьон.
Аҭаацәа ркомитет еиҳабыс дахьыҟарҵаз иахьхәны иҟан. Дамхны аҽаӡәы далаҳхуеит ҳәа акырынтә иалагахьан, аха арҵаҩцәа зегьы лара илыдгылон. Дзырҭахызгьы ибзиаҵәҟьаны зегьы еилыркаауан.
– Уажәы дзышьҭахзеи, иҟалҵарц илҭахузеи? – Таразиа данца ашьҭахь ҿаалҭит Сабрина.
– Абиологиа арҵаҩы Амш ныҳәа ҟалҵараны дыҟазаап. Ибгозеи ҳәа дааит.
– Саргьы уи азоуп сзааз. Акәты еиҵачаԥа ҟаҵаны, аилаџь уны иаҭахуп... иансыбымҭа ашкол ахь сцаӡом ҳәа дсыдтәалоуп сыӡӷаб...
– Дыԥхамшьаӡои Мадужьна Харитон-иԥҳа, ҳазҭагылоу аамҭа лымбаӡои, иаԥшьылгаз закәызеи? Изахьӡузеи “Абиологиа Амш”?
– Абас есымша акака аԥшьыргоит ҳарҵаҩцәа «хазынақәа».
– Сабрина, урҭ зегьы ауеиԥшыху, аха уи леиԥш зхы иаҭәазымшьо заҟаҩ ыҟада?
– Арҵаҩы ахьыӡ-аԥша имаз ацәа ԥызҽуа рацәаҩхеит иахьа. Изахьӡузеи, иаанагозеи, абиологиа амш? Ҳара ҳхаан ус акы ыҟан ҳәа сгәалашәом. – Минцеи Сабринеи реицәажәара даланагалт Хьымца дзымцо-дзымаауа ателефон дашьаҳазшәа дахьтәаз.
– Иаанагозеи умбои, абиологиа арҵаҩы, сынтәа иҟалаз аҿа-маҿа агьама лырбатәхеит, фатәы хкыс иааҟоу зегьы адгьыл иалҵуа (абиологиа иадҳәалоу) ҟаҵаны, аҵаҩцәа ашкол аҟны инаргароуп, уи амш ныҳәа аҽны аԥышәара мҩаԥылгоит ус лара дымсааит.
– Ҽаҩра ныҳәа абаҟоу сынтәа аарҩара, зегьы былны, иҷыҷны иҭагылоуп, аха уи хьаас илымоума, аҭаацәа акы абарыцсырҟьари ҳәа ауп дызҿу, – Минца лгәы ԥжәо, Сабрина лажәа анагӡаха лымҭо дҩаҵҟьеит деилашәаны.
– Бгәы ԥыбымжәан, Минца, бареи сареи ҳхала иаҳҳәеит, еиҭаҳҳәеит, аха акгьы алымҵит, аӡәгьы дҳадымгылеит, иаҳҳәаз ҳара иаҳзынхеит.
– Ирҭахуп, аха ишәаны ирызҳәом. Сара исымҳәар, иабаазгари ирашымацараха аҟәыд чаԥеи ашәхарҩақәа ҩбеи, нагатәыс схәыҷы илыдылҵеит, илысҭо ҳәа акгьы сымаӡам. – Минца дыҳәҳәарц егьлыгмызт.
– Излабҳәо ала егьырҭ амаҭәарқәа рзгьы ус аҟаҵара иалагама? – Хьымца игәеибакыра аҭаҭын ала ихиҽуазшәа уажәы-уажәы дахон.
– Зегьыҵәҟьа сыздырам, аха... Мадужьна Харитониԥҳа дылҿыԥшны, Ахимиа дзырҵозгьы, акласс аҟны ирылалҳәеит сынтәа инаркны “Ахимиа Амш” азгәаҭара ҳалагоит ҳәа.
– Уаҟа инагатәхоишь? – Хьымца ччархәс иҟаҵаны, Сабрина длызҵааит.
– Арҵәи, асыӡбали, ажьҵааи ракәхап, – лҳәеит Сабрина аҵәы алаҵо.
– Урҭ ртәы ауп ишәҳәо, егьырҭ «Амшқәа» шаҟа ыҟоу жәдыруоу? – Минца реиқәыԥхьаӡара далагеит: Ахәыҷқәа Рымш, Анацәа Рымш, Абацәа Рымш, Арҵаҩы Имш, Хәыжәкын Амш, Жәабран Амш... ус заҟа, зегьы злаугәалашәозеи!
– Уи аума уажәы Рамадан Имш, Баирам Имш ҳәа ахаан иаҳзымдырӡақәоз рыҟаҵара ҳалагеит. – Минца еиқәылыԥхьаӡоз амшқәа Сабрина инарыцылҵеит.
– Иааидкыланы урыхәаԥшуазар, урҭ зегьы крыфага мшқәоуп изызку, уаҳа акымзарак рнаҭом аҵаҩцәа, – иаахлыркәшеит Минца.
– Ирнаҭараны иҟоузеи, афатәқәа рыманы ашкол аҟны ианнеилак, иахьазы шәхы шәақәиҭуп ҳәа нараҳәаны, ахәыҷқәа аушьҭны, инарго дара нахатәаны ирфоит, изгаша надкыланы ирфааит. Схаан ауаҩы дсымшәииц, аха аиаша басҳәап, Минца, сгәы кыдгылеит, уаҳа сылшом.
– Амшқәа ртәы ауп ибҳәо, зынӡа уаҩы дызмыхәо англыз бызшәа дзырҵо лтәы зыбымҳәозеи?
– Сыԥсы маҷхоит, анцәа дсыманы сбыҳәоит уи лыӡбахә сабымҳәан, ҳацәлырҳәит.
– Ҳара ҳами, Сабрина, уи зхароу... бара боуп ҳҳәан ҳаҩуа ҳанлышьҭала, иаҳзылуа бымбои!
– Таразиа, анышә агәы ыҵзырчааша лоуп зегьы зхароу. Аҭаацәа зегьы агәра длыргеит, ашкол аҟны сааҭ заҵәык иахьалырԥхьо азхом, лыҩны иганы идлырҵо далагар ҳхәыҷқәа англыз бызшәала аҷҷаҳәа ицәажәо иҟалҵоит, ипасолцәахоит, идипломатцәахоит, икаамеҭқәахоит ҳәа дааҳалалан.
– Уи лара лхаҭа лоуп брылаланы сырҽхәала ҳәа Таразиа дазыҟазҵаз.
– Бареи сареи ҳтәқәа рыда акласс аҟны аҵара зҵо зегьы лҩныҟа аныҟәара ианалага, хара ҳаӡӷабцәагьы урҭ ирышьҭалт.
– Хыџьара аҩнқәа лымоуп. Ҳаӡӷабцәа хәылбыҽхала рхала иаҳзоушьҭуам. Иҳаманы ҳшаҟьо ҳлышьҭоуп, зны ара дыҟоуп, зны аҽаџьара дыҟоуп, ҩнык дузыҩнакуам.
– Уи аӡын ауп, аԥхын лыԥшаара уадаҩӡам, исыгсырхоит ҳәа (илыцлан дтам-тамуа деимыҵны дцоит) амшынҳәа еиԥш днаҳәы-ааҳәуа хәлаанӡа амшын дҭатәоуп, ҳхәыҷқәа аҟәара иқәыргыланы англыз бызшәа длырҵоит.
– Сынтәа ҳԥара лаҳҭон, уажәы дааҳәын долларымзар аԥара сыдыскылом ҳәа даақәгылт. Адоллар сара снапы иамкӡац, лара илысҭо сызҭада?
– Заҟа уҳәарызеи, есышықәса еицәамхозар еиӷьхом. Ҵыԥхи ҵыԥхцәеи иҳабаргәыз, арҵаҩцәа рымширақәа раан аҵаҩцәа ашәҭқәа рызнаргон... Аха изхәарҭоузеи сынтәа урҭ ашәҭқәа мап рцәыркит. Таразиа иҟамлаша, дазыҟарҵан, лҵыхәа шьқьыруа дааҳалалан, ашәҭқәа зегьы еиԥшым, аллергиа зырҵысуа ыҟоуп, ҳарҵаҩцәа уи ачымазара икны иамоу рацәоуп, ашәҭқәа рызнагара ҳаҟәыҵроуп. Ашәҭқәа рцынхәрас аԥара раҳҭалар, нас дара ирҭаху, ирԥырхагам, аллергиа дызмырхьуа ашәҭқәа аархәалап ҳәа ҳаарҳәны ҳаақәлыргылт. Уажәы ашәҭ ацынхәрас ҳхәыҷқәа аԥара наганы арҵаҩцәа иддыркуеит рымширақәа раан.
– Сара сцеит, арҭ ишәҳәақәо зегьы цәык акәым, саб ирахә зегьы сҭииргьы иазхом, – иҳәан, уаҳа изымчҳакәа, Хьымца дгылан дцеит.
Уи ашьҭахьгьы Минцеи Сабринеи хәылбыҽханӡа еидхалар ҟалон, агәҭыхақәа еибырҳәашаз убасҟак ирацәаны ирыман, аха Таразиа дхынҳәны даауазшәа анырба, ари еицәоу џьара акы ҳалҳәаанӡа ҳаиԥырҵроуп рҳәан, ргәы иҭашны иҟаз зегьы еибырҳәаанӡа еиԥырҵит.
...Ацә ҭины аԥара иманы данбаауеи ҳәа дыԥшын Минца. Иаара аамҭа анахыԥа, иҟалазеи, дынзырхазеи?
Уаҵәы аԥара сыманы санымнеи аӡӷаб акласс ахь днармышьҭыр алшоит ҳәа хьаас иҟалҵан, уажәыуажәы ддәылҵуан, дыҩналон, џьарак дызтәомызт.
Хьымца дхынҳәит адырҩаҽны, ианааилашәшәуаз еиԥш аамҭазы. Аха иҩналашьа лгәамԥхеит. Дааԥсаны, ихы дзымҩахо дыҟазу, мамзаргьы дманшәаламкәа (ицә изымҭикәа) дхынҳәу лзеилымкаауа акәын иҭагылазаашьа шыҟаз.
– Иузыҭима? – лҳәеит дтәаанӡа.
– Иаасымгаӡазҭгьы исыбаргәыз, – иҳәеит ҽеик шыҟамыз аҟара лырдыруа.
– Иҟалазеи, удырҳәыма? – иаалцәымыӷхеит. – Мап, сыдмырҳәӡеит.
– Нас улахь зеиқәузеи, иузымҭиӡеи?
– Исҭиуаз...сыцә абгақәа исцәырфеит.
– Ирласны уцаны иаага ҳәа уасымҳәази, унеиаанӡа ирфахьазма шьашә иҭарблыша урҭ абга мыждақәа.
– Иааганы снапала ирҿасҵеит.
– Изахьӡузеи? иаанагозеи иуҳәо?
– Абазар аҟны иахьназгаз абгақәа аасысны исцәырфеит.
– Уцәажәашьала уҩашьазшәа збоит, мамзаргьы сара сеилаугарц уаҿуп. – Минца илбахьаз иакәмызшәа, аҽаӡәны дхынҳәызшәа акәын лхаҵа дышихәаԥшуаз.
– Макьана сеиламгац, аха сеиламгакәа сахьыхынҳәыз уамашәа избоит, – иҳәан, днатәеит.
– Узықәшәазеи, иҟалаз уҳәарауазеи.Уцә абазар аҟынӡа ианаауга, абгақәа ишԥауцәырфоз? Иуҳәо сзеилкаауам, абазар аҟны абгақәа назгоз?
– Акәац сыманы абазар агәашә сшынҭалаз еиԥш афҩы ркын, иаасыкәшеит ҳара иҳауҭароуп ҳәа.
– Сумырҳәҳәан уара.
– Абгақәа ракәӡам, абазар аҟны аус зуа акәацҭицәа роуп сызҿу.
– Даргьы уаргьы шәеибамбааит, сышԥауршәеи... урҭ абауҭахыз, уара унадгыланы иумҭиуаз.
– Аҭираҟынӡа иснадыргама?
– Иааидкыланы иаразнак иуҭима?
– Аҭираҟынӡа анагаразы заҟа ԥынгылақәа урхысыр акәу бдыруоу?
– Акәац ааугазар, инықәҵаны иумҭиуеи, уаҳа иаҭахузеи, анкьа ишаабахьаз акәӡами?
– Анкьа иаабахьаз абаҟоу? Аԥхьа амилициа аусзуҩы ибароуп, инапы ахигароуп.
– Уи цәгьоума, арахәӷьычцәа ацәнамыршәои, иааннамкылои!
– Саргьы ус акәыз џьысшьон. Сааҭк инеиҳаны сизыԥшын.
– Уара удагьы аусқәа имазар акәхарын...
– Акрыфара акәзаарын усс имаз... изхара ыфаны, ихаԥыц аҵәы ыҵышьуа дааин, скәац дшынахагылаз еиԥш, Галтәума ҳәа дҵааит дысҿамԥшӡакәа.
– Мап – сара Галтәӡам, Кациҳаблатәуп, сҳәеит.
– Уара сымҳәеит, акәац абатәиу ҳәа ауп сара сзызҵаауа, – иҳәеит ила абжа хҩаны.
– Уахьынтәи ами иӷьычны иахьаарго, уи акәхап дызуазҵаауаз. Нас игәы нурхама?
– Сара сгәы ауп инирхаз, аха ичҳаны Кациҳаблантәи иаазгеит, саб ицәоуп ҳәа иасҳәеит.
– Аиаша ҟаиҵоит, узизгәаауазеи, уи инапы иану наигӡоит!
– Уара ишутәу зҳәо ашәҟәқәа сырба иҳәан, зегьы еиқәырҷаб исыман, инаисыркит. Зыбжа хҩаз иблақәа аатын, акыраамҭа инарҳәы-аарҳәуа дахәаԥшуан. Ашьҭахь, ацәеи, ахи, ашьапқәеи сырба иҳәеит, аԥхьа еиԥш имырымчыкәа, акырӡа иҽырҭынчны. Ацәа ааиҵыхны имҵасҵан, ибзиоуп иҳәеит, ахы анисырба, дышнахәаԥшыз еиԥш, алымҳақәа абаҟоу, иҳәан,
даасысны сикит. Ианыхәаҷыз ихырҵәахьан, иамаӡамызт сҳәеит ицәажәашьа сгәамԥхо. Аршаҳаҭга шәҟәаҿы ацә алымҳақәа шхырҵәахьаз, ишлымҳадаз занымзеи? Уцә ахы акәу, галтәи ацә ахы акәу злаздыруазеи, аршаҳаҭга ҿыц ҟаҵаны, уцә шлымҳадоу анҵаны иааумгакәа акәац аҭира азин усҭом, иҳәан, ахәгьы-аҿгьы сықәимыргылт. Ус сзумун, Кациҳабла ацареи аареи мышкы аҭахуп... уаанӡа акәац бжьысуеит ҳәа иҳәара салагеит, аха азакәан сзеилагом, иҳәан, дааҳәынгьы дысмыхәаԥшит.
– Нас иҟауҵазеи, Кациҳабла уцаны аршаҳаҭга рҿыцны иааугама? Илақәа ҭихааит, дахьухәаԥшуазгьы имбаӡози уара аӷьычцәа ушреиԥшымыз? – Минца лгәахы еибазыркыша ада Хьымца иҟынтәи макьана акгьы лаҳауамызт.
– Скәац кажьны сзадымҵуа, сшьаҟь-шаҟьо сышгылаз, сара саԥхьа уи еиԥш иақәшәахьаз хәаахәҭҩык ихы аасыдикылан, уцә ахгьы иҭахым, алымҳагьы иҭахым, уи ииҭаху аԥара ауп ҳәа маӡала исеиҳәеит. Уажәыҵәҟьа исҭо сымаӡам, исҭиаанӡа исеираӡарц усызиацәажәа ҳәа сиҳәеит уи ахаҵа. Даара избахьаз аӡәы иакәын, аха усҟанҵәҟьа сҭагылазаашьа злаҟаз ала аӡәы дызбо, дыздыруа сыҟамызт. Ахаан акы сҭихьазма, ирласны иҭины абазар сзалҵындаз ҳәа сгәаҟуан.
– Узықәшәазеи уара рыцҳа, иуҳәан еиԥш, урҭқәа ирымароу аӡәы уакәындаз. – Минца дрыцҳашьаны дизыӡырҩуан.
– Ус иоуҳәеит ҳәа иураны дыҟаӡам. Аԥара умамзар, жьыхәҭа бзиак аамхны иуҭароуп. Саргьы абас, уара уеиԥш, исҭоз аԥара анысмоу, кәацла ҳаилгеит ҳәа сеиҳәеит. Сирманшәалеит, анцәа илԥха зауша. Ишиҳәаз еиԥш, жьыхәҭа бзиак аамԥҟаны ианисҭа, зыбжа хҩаз иблақәа аатын, деихыкка дааҟалеит.
– Сара сганахьала уеиқәшәоуп, аҭира азин умоуп,– иҳәан, ажьыхәҭа иҩыҵракны, ичынқәа дрыҵасуа дгәырӷьаҵәа дцеит.
– Афаха анцәа иимҭааит... Аԥхьа изгаз иара иоуп, инапы цәгьазу, ибзиазу? Ирласны иузыҭиима?
– Аҭирахь макьана сназышьҭуадаз, амилиционери сареи ҳаилгеит шысҳәоз, сара анализ азысымукәа акәац аҭирахь анагара ҟалаӡом ҳәа, арахә рҳақьым даасыдгылт.
– Уԥши, уара, ҵыԥх сан лыжәхьақәа аҩбагьы чмазаҩхан, араион дуӡӡаҿы арахә рҳақьым дҟамлеит. Иршьуа роуп анализ ззыруа, зыԥсы ҭоу рҭахӡам. Уигьы иҽирххо далагама?
– Уи зынӡа сгәы ифеит, дшааиз еиԥш, икнаҳан иушьу, икажьны иушьу ҳәа сазҵаара далагеит.
– Иаанагозеи ииҳәаз, уи ашаха зхаҵаны икнарҳаша!
– Акәац злеиқәаҵәоу ала иԥсхаԥсжьызар ҟалап... икнаҳаны иушьызҭгьы аԥштәхәгьы аҽакхон, – иҳәан, иланарԥшыгақәа ҩба еихарԥаны, уамак адибалазшәа, ахәаԥшра далагеит.
Ҿыц шьыроуп, ишԥаԥсхаԥсжьу, снапала исшьит, улақәа ҩба удырбома сҳәан, исзымчҳакәа саниҿаԥа, сара сакәу, уара уакәу аҳақьым... ари убо изеиԥшроу иҳәан, агәи, агәаҵәеи, арыԥҳаи аашьҭихын, сқьышә инықәикит дгәааны.
– Иадибалазеи, ила агьамбааитеи! – Минца илаҳауаз лзычҳауамызт.
– Арыԥҳа чуп, аӡы амоуп, агәаҵәа аҵәыбзы икны иафахьеит, аҷаҷа абруцеллиоз иагахьеит. Ари еиԥш акәац ауаа ирҿаҵаны, азҩа дҳархьыр ҟалома? Аҭира азин усҭом, иқәганы ига иҳәеит. Ҳшеилгоз ҳәа акгьы сыздырамызт, анцәа ииныҳәаша, уи ахаҵа (аԥхьа исыцхрааз) иакәмызҭгьы. Уи илақәа рыла исирбеит, аригьы дзышьҭоу ажьыхәҭоуп, иуҭар дуԥырҵуеит ҳәа аанарго.
– Уигьы иуҭама?
– Исымҭар ишԥаҟасҵоз, скәац рҳәазо исыман сшықәыз, амҵқәа ахаабыцуа абжьысрахь ахы архо иалагеит. Иаамхны жьыхәҭак анисыркы, азин умоуп аҭира, иҳәан, ихәда ихшьыз (хәышәҭраз џьысшьон) кәацҭразаарын, дагәҭасны инҭеиҵан, дхьамԥшӡакәа дцеит.
– Абруцеллиоз ихьны, дхаззала дычны, абазар дшала-жьу рбааит... азин уиҭазар, аҭира уаламгаӡеи? – Уи ишьҭахь, икапантәуп анырҳәа, анцәа иџьшьоуп, издыруада шьҭа аҭира азин сырҭар сгәамхәуази!
– Иргаз ашьҭахь, ианукапан, заҟа ҟалазеи?
– Изкапаныз абасҟак ҟалеит аниҳәа, агәра сзымгеит.
Уи аҟара акәым, абжагьы ҟалоит ҳәа сыҟамызт. Аха изхәарҭоузеи, акапанырҭаҿы ауп зынӡа аума сахьақәшәаз, кьыла цыԥхьаӡа хәба-хәба мааҭ ахымшәаакәа иуҳарҭиуам ҳәа исыкәшаны иаагылт.
– Изхушәаараны уҟаз? Исаҳауа закәызеи? – лҳәан, Минца уиак лхы лыхнахызшәа лбеит.
– Схагахарц салагеит... нас сара исзынхозеи ҳәа срыдыҳәҳәалт... уҳәҳәала, уҭахызаргьы уҟаа, ҳара закәанла аус аауеит... Ушьҭахьҟа уԥши, игылақәоу убо, иҳәан, сынхьаирԥшит, акәац акапанырҭа аиҳабы ихәда иқәчаԥаны иамаз ашша, амардуанқәа реиԥш еихагылан, илымҳақәа аарлаҳәа ирылыҳәҳәо акапанга давагылан.
– Аҽа џьоукы реиха дуқәа аанкыланы, ашьаӡа ргәыҵатата, рӡамҩақәа ҭырчааны, сышҟа иԥшуа игылан... урҭ акәацԥҟаҩцәа роуп, рнаҩс игылақәоу икназҳауа-икнызхуа, ишьҭазҵо, ишьҭызхуа, изыԥссоизыӡәӡәо... ус заҟаҩы ыҟоу удыруама. Урҭ зегьы акрыфара рҭахуп, аҳәынҭқарра аџьыба иҭыҵны акапеикылҵәа роуам. Амалаҳәа аус руа џьушьома, шәарҭ акәацҭицәа ишәылҵуа ала ауп рыԥсы злаҭоу, иҳәеит уи.
– Заҟа уцәигазеи? – Минца уи зынӡа амца лнаркит.
– Ианыскапан, абасҟак ҟалеит, абри аҟара аҭахуп аниҳәа, сыцә камбашьхама, усҟак ҟалашьа амаӡам сҳәан, сақәшаҳаҭымхеит. Аа, уахәаԥш, ула бзиа абааит иҳәахын, исырбаны еиҭеикапанит... иагымхеит иацымлеит, ишиҳәаз иҟалеит. Иџьасшьеит, илакәысшьеит, аха сыла иабаз агәра сымгар ишԥаҟасҵоз... ашьҭахь ауп ианеилыскааз, акапангагьы дара ишырҭаху иакапануа иҟаҵаны ирымазаап. Егьырҭ реиԥш арҭгьы жьыхәҭак рысҭап сҳәан, аха ирызхо иҟазма, аԥара нету, базара нет, отец рҳәан, (рцәажәашьа ус акәын), сыцә ашьҭахьтәи азшьапык ааныркылан, иааҿдырффеит. Анцәа иџьшьоуп снапгьы адкыланы иахьырымгаз.
– Акәац зегьы шаны ируҭеит, иузынхазеи?
– Инхаз аҭира сналагоит сҳәоны еиԥш аамҭазы аӡәы ичархь хылԥа ырнааны ихаҵаны, дхаԥшшала даасыдгылан, сара санпедстанциоуп, ари акәац атауар ԥшра амаӡам, иуҭир ҟалаӡом иҳәеит, илақәа нада-аада иԥшуа... Ишԥаҟасҵарыз, ажәа имаскыр акгьы шалымҵуаз збон. Зынӡа силамцәажәаӡакәа ихәы исҭарц саналага, ажьыхәҭа аԥҟаха самраӡакәа, исымпыҵԥааны игеит... даанымгылаӡакәагьы дцеит...
– Икьашхааит зегьы неибанеиԥшны, имҵарсцәоума? Ламыс змаз ҳәа аӡәгьы дрылаӡамзи?
– Мҵарсцәеи сареи ҳаилгазар ҟалап, шьҭа аахәаҩцәеи сареи ҳаизынхеит шысҳәоз, еиҭах аҽаӡәы «ыҟами», «иҟами» ҳәа дҿагәа-ҿасуа, страховои полиус азы аԥара умшәакәа акәац усырҭиуам ҳәа аахәацәеи сареи дааҳабжьагылт, ицламҳәы ихи-иҿы иаҵыҳәҳәаны аахьынӡа иааӡо. Ари аҵыхәтәантә иакәхап сгәахәын, иҳәаны далгаанӡа, аахәаҩы изы иԥҟаны иқәсҵахьаз аақәԥааны исҭарц салагеит, аха ахәгьыаҿгьы сықәимыргылт. Имуит, имгеит.
– Анцәа иџьшьоуп, ламыс змаз аӡәы дахьыҟалаз! – иџьалшьеит Минца.
– Ламыс змоу бҳәахит... уик зегьы дреицәаны дсыднагалеит.
– Избан, уигьы шьапык шеибгаз иҭаххама?
– Акәац ыршәны ала ианарҭо еиԥш, ишԥыкәу ақьаад иламҳәаӡакәа исуҭарц ушалагаз, узусҭада, уабантәиаанагеи, акультура захьӡу улаӡамкәа абнаршәыра улҵны уаама ҳәа, ауаа рыгәҭаны сырԥхашьара далагеит.
– Шәанаџьалбеит, исаҳауа закәызеи, ари еиԥш аламысдара ҳаӷоу ибааит! Излаучҳазеи, уара рыцҳа... сара сшыԥҳәысугьы исзымычҳар ҟаларын.
– Исмычҳар сабацои, сыла ишабо акәац абжьысра иаҿуп, абазар мшы акәзар, инҵәарц иагьагӡам. Иакәымк сҿыҵымҟьандаз ҳәа схаԥыцқәа еихарӷәӷәаны сиҳәеит, ақьаад сымам, иҟалозар ус ига ҳәа. Џьаргьы сыццакӡом, ақьаад илаҳәаны исумҭакәа изгаӡом иҳәан, ашьаҟа еиԥш дадырсызшәа даагылт.
Ақьаадгьы сзымԥшаауа, иаргьы дысԥырымҵуа ҳшеиҿагылаз, хаҵа кьаҿк дышьҭассы, ижакьа дашьаҳауа даасыдгылт, иара иаҵкьыс еиҳаз ла дук иварԥало.
– Уигьы слазы жьыхәҭак суҭароуп ҳәа уикызар ауп акаамеҭҵәҟьа уанақәшәа.
– Ари акәац уара иутәума ҳәа дсазҵааит. Иԥшра уацәшәаратәы иҟан, аха иҿабызшәа хаазшәа збеит. Сара стәоуп анысҳәа, зыԥштәы цаны ибӷа икыдыз (егьааҵәамызт, иагьҳаҭамызт) дынҭалан, шәыҟә ҿыцк ҟәазӡа иааҭиган, ари ааигәа иҭыҵыз акоуп, изҩыз абаҩхатәра дуӡӡа змоу еицырдыруа ҳашәҟәҩҩы иоуп, изызкугьы ҳара ҳауп... иааухәароуп иҳәан (иуҭаху иуҭахыму ҳәагьы дагьсазымҵааит), инаганы скәац инаваиҵеит.
– Акәац ҭиреи ашәҟәҭирҭеи ицәеилагама, мамзар еиқәшәамыз аӡәы иакәу? – уик џьашьатәыс илкит Минца.
– Мап скит, ашәҟәы аасхәо сыҟоума, амҵқәеи сареи ҳаилыхо сызҿу умбои сҳәеит.
– Ашәҟәы аасхәом захьӡузеи? Ус акәзар уара упатриотӡам... Уара уаԥсуаӡам ҳәа ибжьы ҭцаны сацәҳара далагеит.
– Изҩымҭадаз акәац иалагәаны ирҭиуаз ашәҟәы? Иааухәама?
– Иаасхәарц сҭахымызт аха, мап укыр, акапанга урҭаӡом... укәац мкапанкәа излауҭиуазеи. Мап умкын, иааухәароуп, уи ашәҟәы абазар аҟны иааганы акәацҭиҩцәа ирҭахы-ирҭахым мчыла ираадырхәоит, саргьы иацы ус сзыруит ҳәа маӡала исеиҳәеит мышрак ианиаша уи ахаҵа. Абас ансеиҳәа ашьҭахь, схы ҩышьҭыхны санрылаԥш, избеит акәацҭиҩцәа зегьы шәҟәык-шәҟәык рымҵан.
– Исзеилкаауам, кәацҭиразу, шәҟәыԥхьаразу урҭ зҿыз?
– Ибҳәо закәызеи, аӡәыр даԥхьозма, абӷьыцқәа агәылжәжәаны, акәац ылаҳәаны ирҭиуан.
– Изҩымҭадаз?
– Ашәҟәы даара идуун, ажәпара узнапык иамҟыҵаӡомызт. Аӡәы акәац ылаҳәаны иманы днеиуан, сылаԥш ақәшәеит автор ипатреҭ. Издырӡоз аӡәы иакәызшәа збеит иқьышә гьалгьало дҿышҳаӡа, аха ихы-иҿы абжа акәын иааԥшуаз, егьи абжа акәац акәын. Абригьы-абригьы иоуп ҳәа сызбаҳәом, хаҿыбжак идырра цәгьоуп.
– Ашәҟәы аҭира иназгаз анцәа диныҳәааит, егьи аҿаасҭа ақьаад илаҳәаны исумҭақәа сцом ҳәа иудгылаз иаҟара аӡәы игәаӷ сымам.
– Ибҳәо закәызеи, исымҭар дысԥырҵраны дыҟазма. Ақьаад сымаӡам умҳәази, абар уаԥхьа иахьышьҭоу, иаахә, аамҭа сымам, сыццакуеит... акультура змоу ауаа ишыҟарҵо еиԥш, скәац ақьаад илаҳәаны исыҭа ҳәа ирҿыцны деиҭалагеит.
– Нас иуҭама?
– Иумҭар иуазма.
– Иханы иқәҵаны иеишәа аладыргылааит, иаанхаз узыҭима амш нҵәаанӡа... – Минца дгәаҟуан, абасҟак аҭныҵит ҳәа аԥара иџьыба иааҭыганы ианбақәиҵои ҳәа. – Шьҭа иузаанхаз акызаҵәык ауп: акрыша уҭахуп, иухагылаша, акәымзар уԥарақәа уџьыбахь инаугаанӡа «иуцәыбааӡоит» ҳәа сарҳәеит.
– Абазаргьы ахыб амаӡамзи, иақәхны иргахьоума?
Уара иааганы иақәҵа ҳәа уарҳәама? – Минца дыҳәҳәарц акгьы лыгымхеит.
– Крыша ҳәа изышьҭоу ахыбра акәӡам, аџьыбаҭасцәа урцәызыхьчо иакәзаап. Ихәҭаа аниумҭа, абгасса ааусны урфоит ҳәа сарҳәеит. Дабаҟоу, иара иҟынӡа снажәга анысҳәа, уи иааигәа анеира ҟалаӡом рҳәан, харантәила дысдырбеит. Агәашә уахьааҭалоз ганк иҽаҭашәа дгылан. кәына еинаалак, амцхә дауцәамкәа, амцхәгьы ицымкәа, ихы-иҿы интеллигент ԥшрамзар аҽакы анумбаауа, акы иазыԥшны иҟаз аӡәы иакәын. Зынӡа дынцәахәыхшоушәа дҟанаҵон ажәытә ҟаҵара аџьар сахьа, ӷбашахак аҟара ишәпаз ахьтәы даҷ. Даара дысгәаԥхеит. Ииҭаху сашәҳәа, инаганы исҭоит, сҳәеит, убасҟак исҭаххеит иааигәа анеира, аха иуаҳамҳәахьеи, уи ишҟа анеира ҟалаӡом, ииҭаху ҳара иаадыруеит рҳәан, ажәҩашәаҟьа аашьҭыхны ирыма идәықәлеит. Уи амацара изнашәымган, аригьы шәга сҳәан, агәышԥгьы рзацысҵеит. Ишызбоз инаргеит... Илаԥш нахиган, ишьҭахь игылаз иахь инапы наирххан, иара итәы иакәызҭгьы акәхап... иаарымихын инаган «амерседес» инҭеиҵеит. Иҟасҵаз игәаԥхазар акәхап, «Крыша» сышҟа дааԥшын, дсеихырхәазшәа збеит. Бгәалашәома, аибашьра мышқәак шагыз ҿыц аҵара далганы дааны архитеқторс аҟазарҭа 27 аҿы аусура иаласыргаз аҷкәын ԥшӡа. Ихаҭаҵәҟьа иакәзар ҟалап, сидырны аԥсшәа сеиҳәеит сгәахәын, саргьы сиеихырхәеит. Схамыждаразы сиеихырхәазаап, ишызбоз деилашәеит, убас илақәа ырцәгьаны дсыхәаԥшит, сныҵакка сцеит.
Знык дахьааԥшыз уара иузхоит, уахьчоит, уаҳа иуҭахузеи, уизыԥшуашәа, уиеихырхәошәа, иареи уареи шәеиҟароушәа узҿқәоу закәызеи, дургәааит рҳәан, сахыршьаарц акгьы рыгымхеит. Саргьы цәгьарак ҟазҵаз аӡәы иеиԥш схы збо сааҟалеит.
Узгылоузеи, ихәлеит умбаӡои, абазар ашә адыркуеит, ирласны акәац аҭира уалага ҳәа аӡәы иметра еиҵыхны икны даасыдгылт. Саламгои, саламгои... шьыжьымҭан аахыс сазыԥшуп аҭира уалага ҳәа анбасарҳәои сҳәан, акәац ашҟа саахынҳәит. Аҭыԥ ахә ахшәаа абриаҟара сантиметра роуп аӡәы иқәнагоу иҳәан, аметра нықәҵаны, ишәаны исирбеит. Нас сышҟа даахьаҳәын, узлазбо ала аԥара умаӡам ҳәа сыҟоуп, умшәан, ухәдацәа ҵыскаауам... Ҩ-жьыхәҭа бзиак азхоит иҳәеит, зынӡа имырхьааӡакәа.
Даара исҭаххеит иреиӷьӡоу ажьыхәҭақәа исҭарц, убасҟак ихааны дсацәажәеит, аха скәац нҵәахьан, ашьапқәа ракәын иаанханы иҟаз. Сацәыԥхашьо, абри ауп исзынхаз ҳәа ашьапқәа исырбеит. Уаҳа умамзар иҟаҳҵари иҳәан, аԥшьбагьы ааидкыланы иманы дцеит. Ус абазаргьы ашә адыркит, саргьы скәац шаны, ирыҭаны саахынҳәит...
Минца илаҳаз лыԥсы армаҷырц егьлыгымхеит, азныказы илҳәо лҿамшәо, дыхәцәырххо даанхеит, нас лыԥсы ааивылгашәа лун, Хьымца, шьҭа ишԥаауеи, ҳуалқәа злаҳшәозеи, ҳхәыҷы ашкол дызлалҳаргозеи, ацә акәын ҳзықәгәыӷуаз лҳәан, лылаӷырӡқәа аахаддылт.
– Бгәы кабмыжьын, ҳуалқәагьы ҳшәоит, ҳаӡӷабгьы ашкол далҳаргоит – иҳәеит Хьымца, ицә ҭины, џьыбак азна аԥара иманы даазшәа иҽааиԥсахын.
– Изла? Узықәгәыӷуа иумоузеи? – иааџьалшьеит.
– Уаҵәы инаркны аусура ҳалагоит, ауфалахәы ҳауа ҳҟалоит.
– Ҳалазыргода, ҳабалагои, ҳҟазарҭа аадыртыма, архитеқторцәа ҳаԥсы шҭоу ргәалашәама. Анцәа иџьшьоуп аҿатә уаа ҳарҭаххо иҟалозар... Заа изсоумҳәазеи? Ҳлахьынҵаӡбаҩцәа еилыркаама амал еимҵәаҩцәа раҵкыс ҳақалақь архитеқторцәа шаҭаху.
– Ҳҟазарҭа аазхәаз амалуаҩ иоуп аусура ҳалазырго, сыцә «абгақәа» ирҿаҵаны, схы сцәымӷханы сшаауаз даасԥылан сгәы ҟаиҵеит, амажәа кәаҳацәа сызхом, уԥҳәысгьы уаргьы аусура шәаласыргоит, анкьа ишәоуаз аҵкысгьы ауалафахәы шәоуа шәҟасҵоит ҳәа сеиҳәеит.
– Исоуҳәо закәызеи, Аԥсны зҽаԥсазтәыз архитеқторцәа ҳәа аҳаҭыртә хьыӡқәа зхырҵахьоу амажәакәаҳара ҳашԥалагои, уеилагама, ушԥақәшаҳаҭхоз?...
– Баргьы бақәшаҳаҭхароуп, ибдыруазеи амалуаҩы ҳаигәаԥханы, Аԥсны зҽаԥсазтәыз амажәакәаҳаҩцәа ҳәа аҽа хьӡык ҳхиҵаргьы.
Нырцәаа ирҳәеит, аарцәаа ирҳәеит... Ҳара агәаа ҳабжьахеит. Ҳара ҳакәын аԥхьа изҳәашаз... Ҳаизароуп, иаҳҳәароуп, ҳақәӡбыроуп... Хыхьгьы ҳарбароуп, ҵаҟагьы ҳраҳароуп... Ҳара иҳаиӷьны изҳәода... рҳәан, итәаны ирымбаз дгыланы ихы дирбоит ҳәа, ԥыҭҩык абарбарыҩцәа ԥсхәрак аҟны рҽааидыркылан ачарақәеи аиныхрақәеи ирызкны аизара ҟарҵарц рыӡбеит, аҿҳәарагьы арҭеит.
Аизара мышқәак шагыз абарбарцәа реидгыла «Аԥсуара» ахьӡҵаны администрациаҿы ишьақәдырӷәӷәеит. Еиҳабысгьы далырхит Ҳазараҭ Цәабахьиа. Далрымхыр иуазма, насгьы администрациа аиҳабы иабхәында гәакьа иакәын.
Ҳазараҭ дагьҵарауаҩымызт, дагьынхаҩымызт, дагьҟәыӷамызт, дагьгаӡамызт, дагьҿамызт, дагьбыргымызт, аха иааҭаххар дбыргхон, иааиҭаххар, дҿахон. Аиҳабыра аниоуз аҽны инаркны ихылԥарч ақә ырнаан, илымҳа кылҳәаны аныҟәгара далагеит. Ихшыҩ изацымҵазаргьы, иқәра акыр иацнаҵазшәа ихы ибо дҟалеит.
«Аԥсуара» иалаз аӡәы дагымкәа еизеит уи аҽны. Шьыбжьаара рацәак агмызт аизара ианалагаз. Хантәаҩыс иамаз, ҳәара аҭахума, Ҳазараҭ иакәын. Аизараҿы зҵаарас излацәажәараны иҟаз, ладагьы ҩадагьы еимырххо ирымаз, ачарақәеи аԥсрақәеи рымҩаԥгашьа шыҿаасҭахаз атәы акәын. Ахантәаҩы инарҭбааны ажәахә ҟаиҵеит. Бжеиҳан иажәақәа изеидымкылакәа, иҿы иҭыбганы ишкаҳауазгьы, ииҳәарц ииҭахыз еилыркааит. Иаҟәыҵтәуп. Икаҳажьроуп... Ицәаԥҽыгахеит. Нырцәгьы-аарцәгьы зегьы раԥхьа ҳара агәаа ҳаҟәыҵроуп... ҳҿырԥшыгахароуп... ҳәа иажәахә хиркәшеит.
Ахцәажәарахь ииасит: ажәауаара рибаҭомызт, зегьы ирҳәоз акы акәын. «Аҵыхәа 8ҵәатәуп». «Аԥсы имыхәо, абза ихырҵәага», «Мчыбжьы дуӡӡак аԥсы дыкҿаҵаны, аҵәызҳәа аҩыжәра ҳаҿуп». «Ҳаԥсы ҳазымаиааит. Ҳаҵәцақәа заҟароузеи». «Аҳәоуп зыԥсы иазымаиааиуа». Иара убас аԥсхәрақәеи ачарақәеи зынӡа иаҩдырҟьо иалагеит, иаанкылатәуп ҳәа иақәӡбеит.
– Зегьы шәгәаанагарақәа шәҳәама? – дрызҵааит ажәахәҟаҵаҩы.
Аӡәы ида зегьы ҳгәы иҭаз ҳҳәеит рҳәан, ганкы зҽаҭаны, злабашьа зхы иаҵаргәаны, ҿыцха иԥшуа итәаз ишҟа дынхьадырԥшит. Уи Иасон Ханагәуа иакәын. Ажәала абаҩԥҵәа еиԥишьуеит ҳәа ззырҳәоз уаҩын анкьа, аха зны узыбзиааз ҳәа иахьа дызгәамԥхақәоз ракәын.
Ҳазараҭгьы даара иҭахӡамызт Иасон иахьатәи реизараҿы дахьалахуз, аха уи еиԥш иҟоу дҳамазароуп рҳәан, аӡәык-ҩыџьак ирымукәа, «Аԥсуара» ҿыц еиҿыркааз даларҵеит. Уажәгьы урҭ роуп Ҳазараҭ Иасон ишҟа дхьазырԥшыз, акәымзар дибарцгьы иҭахымызт.
– Уажәа ҳаҳар цәгьа иаабомызт, ункахәыцуа утәоуп, акыр ҳауҳәарц уҭахума? – Ҳазараҭ инықәырҩыршәа дизҵааит Иасон.
– Шәцәажәала, шәцәажәала сышәзыӡырҩуеит, – ихгьы дымҩахеит, илабашьа иҵыргәан дтәан, хәыцрак дҭанагалан даман.
– Коммунист ҵасла ухәыцуазар акәхап, – иҳәан, иара итәала аҵәы наилаиҵеит Ҳазараҭ.
– Иасон имаҳаӡазшәа ҟаиҵан, аҭак иимҭеит.
– Аӡәы дымцәажәеит ҳәа ҳаизара уи азы акы агхо, акы ацло ҳәа иҟам. «Аԥсуара» ахеидкыла иалаз зегьы шәгәаанагара шәҳәеит. Шьҭа ақәҵара ҳадаҳкылароуп ҳәа рылеиҳәеит Ҳазараҭ.
Еицҿакны ирыдыркылеит ақәҵара:
1. Иԥсыз ддуума, дхәыҷума хаха-хымш иреиҳаны дыкҿамхароуп.
2. Аԥсы дыжны иаахынҳәаанӡа акрыфара-акрыжәра ҟамлароуп.
3. Ачара змоу уаа хышә-ҩык иреиҳаны иҟаимҵароуп. 4. Аԥсхәра зуа уаа шәҩык иреиҳаны еизимгароуп. 5. Аԥсрақәа раан аталбашь дҟамлароуп, ибжьы ихарззала аныҳәаҿақәа раԥҵара аҵыхәа 8ҵәахароуп. 6. Ичароума, иԥсроума, иԥсхәроума ҩыжәгамзар ачеиҵәыца аишәахь инанамгароуп.
4. Иахьа инаркны ақәҵара еилазгаз дарбанзаалакгьы цәгьарак бзиарак аҟны дзымнеиуа дрылхәдаахоит. ...Абас еицҿакны ақәҵара рыдкыланы иахьаадәылҵыз, иҟалаз шәмаҳаӡаци, иахьа шырԥазы ыҷын иааиқәшәан дыԥсит ҳәа реиҳәеит аӡәы даарыдгылан. Даара ргәы иалсит. Дзакәытә уаҩ бзиоузеи иҳагхаз, рҳәан, рызегьы еиманы иҵәуара ицеит.
Зынӡагьы иааигәаӡамызт, аха зынӡагьы ихарамызт, амҩа иахьынӡақәыз иааҟәымҵӡакәа зыԥсҭазаара иалҵыз итәы акәын ирҳәоз.
– Џьанаҭ гыларҭа зауша, ыҷын, дуаҩы бырфынын, дламысуаҩын... Дчеиџьыкауаҩын – иҳәан, аԥхьа ахы икит Ҳазараҭ.
– Иҩны унеир узхара уфеит, узхара ужәит ҳәа дыҟамызт ыҷын бзиа, – иҳәеит даҽаӡәгьы.
– Агәашә аартны иашҭа уҭалаанӡа, ичеиџьыка инапы иқәыргыланы дуԥылон, дахьнеиуа агыларҭа бзиа анцәа изиҭаша, – иҳәеит зегьы иаарылыҳәҳәо ирылаз алымҳа ҟьаҟьагьы.
– Уи аҩы шыҟаиҵоз, агәаа аӡәы изыҟаҵомызт...
– Ажь акәзар ишԥаҟалоз иара иҿы...
– Дахьынхо ҳаракырами, аиҳаракыра ажь даара бзиа иабоит.
– Аҳаракыраҿы иара иеиԥш шаҟаҩы нхода, уи азы акәӡам, ыҷын ԥсаҭа шкәакәа иҩы бзиа аиԥш аҽаӡәы иманы ижәбахьазма?
– Иҳаԥшьа ахы анаахитлак нахыс, уеирск ухараны уҟазаргьы афҩы лаҳа-лаҳауа иааины уԥынҵа иҭасуан. – Сынтәа џьаргьы иҟамлаӡеит, аха иара акы, ҩба ҳәа иааԥхьаӡаны 500 ԥҳал ҭеиҭәеит, рҳәеит.
– Сынтәа иҭеиҭәаз... дахьӡарауааз ыҷын ԥсаҭа шкәакәа. Сара уи еиԥш аҩы сымжәыц. Уажә ааигәа иҩны савсны сышцоз ибан, саанкылан сымҩахимгар имуит... аиаша шәасҳәап, аҷандаратәи ҳәа ҳааҟәымҵӡакәа иҳарҽхәо аҵкыс еиӷьымзар, анцәа сишьааит. Аԥштәы уҳәару, агьама уҳәару, иануҿаку нахыс ҿыхшьа умаӡам.
– Аҩыҟаҵара ануҳәа, усгьы амҩа ҳақәуп ҳцәажәоит, ауаҩы бзиеи ауаҩы цәгьеи иҟарҵо аҩқәа еиԥшхаӡом. ыҷын ԥсаҭа лаша, ихаҭа дразымзи, дҟәымшәышәӡа дыҟамзи, иҩгьы аӡәы иԥырхагахеит, ихы инархьит, игәы инархьит ҳәа шәаҳахьазма?
– Ҟалашьа амоума, ыҷын бзиа иҩы, ан лгәыԥҳәыхш еиԥш, уцәа-ужьы иналашьшьы ицоит.
Абас ажәауаара рибамҭо, Иасон ида зегьы ыҷын иҩы акәын излацәажәоз.
Иасон иҿымҭра иламӡо, ыҷын ҳара ҳаҵкыс уара ибзианы дудыруан, иԥсра, ибзара акгьы захумҳәаауазеи иҳәан, – Ҳазараҭ Иасон ихы илеим-галар игәы иамуит, акоммунистцәа шәхаан ҳҿы ааихаҳхыр шәуӡомызт... ҳара ус ҳаҟаӡам, аӡәгьы иҿы ҳакӡом ҳәа ҵәык наилаиҵеит.
– Иҳәала, иҳәала, иуҳәо зегьы бзиоуп, зегьы саҳауеит, саргьы акы сазхәыцуеит – Иасон аизараҿы ииҳәаз еиҭеиҳәеит.
...Амра аҭашәара ҵлак ашәара агын «Аԥсуара» ныҟәгаҩцәа аԥсраҽны ианнеиз.
Рхы-ргәы далырхит, аԥсы дырҵәуеит, ауацәа аҭынхацәа ирыдышшылеит. Ԥыҭраамҭак ҳнатәап, иахьатәи ҳаизараҿы иаҳаӡбазгьы раҳҳәап, рҳәан, инеины ашҭа агәҭаны игылаз ахьаца амҵан инатәеит.
Аамҭала ашоура кашәахьазар акәын, аха шәшьырак уныҵамтәар иааузымычҳауа аҟынӡа, макьаназ амра цан. Ҳазараҭ ихылԥарч ашоура аҵан, аха ихымхӡакәа, аԥхӡы иҿықәқәа дтәан ичҳаны, имаҵура ҿыц ус еиҳа ианаалоит ҳәа иԥхьаӡаны.
...Ашҭа аханы, атәарҭақәа еиҵыхны иҟаҵаны, акрыфара-акрыжәра напы адыркхьан. Дара рнеиреи итәаз ргыламҭеи еиқәшәеит.
– Иахьа шьыжьымҭан дыԥсит рҳәеит, изҿу жәбоит ианбагьахьӡеи, – иҳәеит Ҳазараҭ, ақәҵара ирыдыркылаз зныз ақьаад иаргьы арахьтәи аџьыба иахьҭаз иам-кызшәа, иааҭганы армарахьтәи аџьыба инҭеиҵеит.
– Иџьашьатәуп... – рҳәеит егьырҭгьы, аха уаҳа акгьы ацрымҵеит.
– Ишԥаҟаҳҵари?.. Иа... иа... иахышәҳәаауазеи? Ҳазараҭ иҿы акуа, иашьҭуа, ииҳәарц ииҭахыз аӡәгьы изеилымкаауа иҩызцәа ихы нарықәикит.
– Ҳара акраадыруама, уара ишуҳәо иҟаҳҵоит, – рҳәан инеиҿаԥшы-ааиҿаԥшит.
Зегьы зыцәшәоз, аӡәы дҩагылан, ҳара аишәахь неишьа ҳамаӡам, аԥсыжра ашьҭахьынӡа. Ақәҵара ҳадаҳкылахьеит, иаҳзеилагом ҳәа артәаҩы мап ицәикыр ҳәа акәын. Ус егьыҟалеит. Знык дааин, ҵәыцак ҵәыцак хышәҭәал ҳәа реиҳәеит. Аха аӡәгьы ақәҿимҭит.
– Аамҭа шәымган, шәымнеир шамуа усгьы ижәдыруеит, – иҳәан, еиҭа дырзааиит.
– Ииҳәо шәаҳауеит, ишԥаҟаҳҵари – иҳәеит, Ҳазараҭ.
Ишԥаҟаҳҵари рҳәеит егьырҭгьы. Иасон ида, уи ибжьы имырхызшәа ҿымҭӡакәа дтәан дырзыӡырҩуан.
Аилыргаҩ ҳнеиуеит ҳәагьы иарымҳәеит, ҳнеиуамҳәагьы иарымҳәеит. Ишәҭахымзар уа шәтәаз ҳәа аанарго инапы ҟьаны дрыдҵны дцеит.
...Агәылацәа еивагьежьны амаҵ руан.
Итәаз шыҩагылаз еиԥш, аишәа рҿыцны архиара иалагеит.
Цас ируазшәа, фатәума жәтәума зегьы раԥхьа ииаганы, аишәахь инаганы иқәдыргылон.
Анеирагьы рзымгәаӷьуа, ацарагьы рзымгәаӷьуа итәаны иԥшуан.
Аҟәыд ршьышьы цаҳәцаҳәуа, аххылақәа рыфҩы лаҳа-лаҳауа, аҟәыд еиларшәшәа арашы хыхәхәаала унацәа адкылан иуамхафон, аишәа иқәгылаз аҩы амаҷар еиԥш еилашуа, ацыԥхьқәа аирыӡ иҭыԥаны ицон. Знык аҵәца уҿоукыр ҿыхшьа амаӡамзт.
Ачабаба ԥхаҵәы-ԥхаҵәуа иааргоз акгьы адымкылакәа ахала изумфарыз. Шәсоу часоу узеиҩымдыраауа акәын ашә ахәша алыжжуа меигӡарахда иххны ачанах ишанырҵоз.
Арҵәи анашеи, апамидори, ацыцеи аҟәыд иаваӷӷа иавагылан.
...Артәаҩы аҽазныкгьы дааины иааҳадырӷәӷәалашәа иҳаиҳәандаз ҳәа рҿыҵа аӡы аауа ишыԥшыз, уаҳа рышҟа дхьамԥшӡакәа аҽа џьоукы рышҟа днеин, – Шәара шәуаауп, саашәыкәыхшоуп, знык ада исышәмырҳәан, џьоукы жәантә ироуҳәаанӡа рыҽдырххоит, нас иантәалак игылаӡом, ршә... ԥырҵәаанӡа ҳәа дара рзы ишиҳәаз дырдыруа, ирывганы тәара игеит.
Артәаҩы рышҟа уаҳа дмааит, ируа рзымдыруа иштәаз, иигаз ртәаны, ҵәыцақәакгьы нҭарпҟаны, дхынҳәны дааин деиҭарыдгылан, абыржәы мап анышәк, идырны шәыҟаз, уаҳа шәышҟа сааираны сшыҟам иҳәеит, днакәша-аакәшо акәӡамкәа, иааҭырҟьаны.
Заҵа мап ицәырымкрыз, аԥхьа иахьицымцаз иахьхәны, зхәы зывганы иргаз ахәыҷқәа реиԥш, рқьышә кылышьшь итәан. Ҳаҭырк нарықәымҵаӡакәа, иаах-жәаны иахьреиҳәазгьы хьаас иҟарымҵаӡеит. Еиҭах ҳааныжьны дцоит ари дызлаабо ала рҳәан, ашырҳәа иҩеибаргылеит.
Ари ҳаҟәыҵит, аҵыхәа ԥаҳҵәеит ҳҳәан, аха ыҷын иеиԥш иҟаз ауаҩы бырфын изы акака аанкыланы ихымҭәалаӡакәа ҳцар, ишҟа ҳаннеиуа ҳидимкылар ҟалоит. Иахьа заҵәык ҳнеины, аишәа ҳнахагыланы умҩа ԥшӡахааит, уԥсаҭа лашахааит ҳәа акака аашьҭыхны ихаҳҭәалап, рҳәан, рызегьы шеицыз инеины аишәа иаахагылт. Ҳашгылоу ҳәа ирҳәаз рзынамыгӡеит, рыԥсы иамуит имтәакәа изымцеит.
Иантәа, ыҷын иҩы ирханаршҭит ақәҵара шрыдыркылахьаз... Аталбошьс далырхит “Аԥсуара” аиҳабы Ҳазараҭ. Раҵәцақәагьы духеит, рыбжьгьы духеит. Чароу ԥсроу иахьыҟаз рцәеилаго аҟынӡа инеиаанӡа агылашьа иақәымшәеит. Ианыхәлазгьы рымбеит, илашьцахьан иангылаз.
Еибак-еибашьҭуа ашҭа иҭыҵит.
Уара уаҵкыс сара исжәит ҳәа, заҟа ҵәыца ааныркылаз еимакуа ишнеиуаз, Иасон даарҿашәан, уара иахьа иҳамаз аизара ду ухы алоумырхәит, амҩа ҳахьынӡақәызгьы ҿуҭуамызт, ара ҳахьааизгьы ыҷын бзиа ажәак ихымҳәааӡакәа, уҿы рӡахызшәа утәан. Зҿумҭуазеи ҳәа ҳуазҵаацыԥхьаӡа, ишәҳәала, ишәҳәала, саргьы акы сазхәыцуеит ҳәа аҭак ҳауҭоит. Иазхоуп шьҭа, уааҟәымҵӡакәа узызхәыцуа закәу ҳауҳәароуп, – рҳәан, иааисны дыркит.
– Усҟак хьаас иҟашәымҵан... сара сымцәажәара, иахьатәи шәеизара исгәаланаршәеит иҟалахьоу хҭыск... Убри ауп сзызхәыцуа сааҟәымҵӡакәа.
– Анкьатәи шәеизара «бзиахәқәа»... коммунист ҵасла «ҳанышәааӡоз», ҳанышәҟаҭәозтәиқәа роума
иахьатәи ҳаизара иугәаланаршәаз... ега уазхәыцыргьы уи шәкомпартиа, ыҷын рыцҳа дузырхынҳәраҳа иаргьы узырхынҳәуам. Иажәит, ихеит, ахаԥыцқәа каԥсеит, – иҳәеит Ҳазараҭ, ибз иҿы иҭабылгьо.
– Ҳазараҭ, уи акәӡам, иахьатәи аизара исгәаланаршәаз – аҳәақәа реизара ашьҭахь ирыхьыз ауп.
– Аҳәақәа аизара мҩаԥыргозма шәара шәхаан, ииҳәо шәмаҳаӡои!.. Апартиа еизароума имҩаԥыргоз усҟантәи аҳәақәа? – Ҳазараҭ ихала иҳәаны, ихала дыччон.
– Усҟан аасҭа аҳәақәа уажәы еиҳагьы ирацәахеит... Абас, иахьа ҳара аизара шымҩаԥаагаз аиԥш зны нырцәаа рҳәақәа еизан, аринахыс ҳшыҟалаша, ҳшыбзиахаша ҳәа аизара ду рымазаарын. Иажәабжь аҳәара далагеит Иасон.
Ари еиԥш заҳарыз дара ракәызма «ус уара умсааит аҳәақәа шеицәажәоз» ҳәа аӡәы ибжьы аладантәи игеит... «ирҳәазеи, уара, ӷар ихәарҭоу ҳәа акыр рҳәама» ҳәа аҽаӡәы аҩадантәи ибжьы геит. «Бызшәас излацәажәоз!.. Сара уи ауп интересс исымоу» ҳәа, аҽаӡәых ишьамхқәа дырзнымкылакәа, ԥшьынаԥха анаара даҿагылан икьатеиах 8ҵәо. Аҽа хаҵа шәпажәпак Иасон дааиҿагылан, «аиаша ҳаҳәа, аҳәақәа реизара зызкыз акоммунист партиа еиҭаҟаҳамҵар ауам ҳәа акәызма» иҳәан, дааисны дикит, аҟәыд игәыҵатата.
– Шәиҟәаҵ, уара, шәиԥырхагамхан иҳаиҳәааит аҳәақәа ирыӡбаз, – ихылԥарч уажәы уажәы ихҩырны икаҳауа иаашьҭыхны ихаҵо – аббы ихга дцәажәон Ҳазараҭ.
– Ҳҿаасҭаха, ҳарԥхашьагаха ҳҟалеит, ҳаҩфы зыргаз аӡмах ауп. Иахьа инаркны аӡмах аҭалара ҳаҟәыҵуеит, ԥшь-шьапык зҵоу зегьы реиԥш ҳаргьы ҳацқьаӡа ҳныҟәалап ҳәа рыӡбеит, – Иасон иажәабжь ацҵара даҿын.
Арик зынӡа еивнагеит:
– Уи ашьҭахь аӡмах аҭалара иаҟәыҵма?
– Аӡыхь аҟны ицаны рҽыкәабара иалагама?
– Изакәи сҳәахуан, сынтәатәи аԥхынра дуӡӡа сҳәақәа аӡмах иҭамлаӡеит, амшын аҟны ицаны рҽыкәабаны иаауан!..
Адунеи аҿы иҟамло ҳәа иҟоузеи... ҳамԥсыр иага аабап... иага ҳаҳап, изакәытә жәабжьузеи иҳаиҳәо рҳәан, рызегьы аууҳәа еилалеит.
...– Иахьарнахыс уаҳа ҳафҩы ҳаргом ҳәа ӡбаны, Иасон ирҳәоз имаҳаӡазшәа иажәабжь анагӡара даҿын– аизара ашьҭахь рызегьы еицны ишнеиуаз, ӡмах ҭабаак инахагылазаап, ианынӡааԥшыла, рыԥсы қым-қымуа иалагеит, еибарҳәҳәеит, еибарҿыҿит, аха рыҽрызнымкылт, ҳҭалом ҳҳәахьеит, аха аҽазнызаҵәык ҳҽынҭышьны ҳцап рҳәан, рҽыҩҭарыжьын, аҳәынҵәабаа рҽарганы иааҭыҵит рыфҩы рго... Абри акәын ишәасҳәарц исҭахыз, – иҳәан, иажәабжь далгеит Иасон.
– Абри еиԥш ажәабжь ччархә сахьааихьоу жәбоит, аха иахьанӡа исмаҳац... иаанаго ҳәа аӡәыр акыр шәзеилкаама? – иҳәеит Ҳазараҭ. Ихыҩрны икаҳаз ихылԥарч иаргьы даваҳауа.
– Уи иаанаго шәара уахала еилышәкааратәы шәыҟам, еиҭа ӡмахк шәыҽҭамыжькәа шәыҩнқәа рахь шәызцозар шәца. Уаҵәы ианшалак шәазхәыц ишәасҳәаз ажәабжь, – иҳәан, Иасон дрылҵны зымҩа иҿынеихеит.
Дара еибак-еибашьҭуа анаара иаҿан.
Уи аухагьы, абжьааԥны еиԥш, хаҵеи ԥҳәыси анышьҭалоз, ахысыбжьқәа иаадмырԥшырц азы рлымҳақәа џьгәаны (ацәашьы рҭаҭәаны) ииеит.
Амра гыланы акыр иҩхашылаанӡа ицәан, зныкгьы имааԥшит, иагьымнаҳәы-ааҳәит.
Аԥхьа дааԥшит Қеҭо. Лҽырххо, мчыла ацәа лҽалхуа днықәтәан, ллымҳа иҭаџьгәаз анааҭылга, раԥхьа илаҳаз ателефон абжьы ауп, ишны иԥжәарашәа, иааҟәымҵӡакәа, аҳәҳәара иаҿын.
– Геронти, Геронти, уааԥшы, ателефон аума ҟанаҵоит, уара унеиру, сара снеиру, – лҳәан, диходигәо ацәа даалылхит.
– Бара бнеи, – иҳәеит дҿарҳасуа, еиҭах ацәа иханы даманы ицо.
– Уара уакәзар ирҭаху, ирасҳәозеи?
– Аԥхьа иасуа дызусҭоу еилкаа. Гәымсҭатәи апозициа аҟынтәи акәзар, шарԥазы дгыланы агенерал диԥыларц аеропорт ахь дцеит ҳәа раҳәа, баҳама?
– Еилыскааит. – Атрубка аанкыло: – Алло, алло, иуҭахыда? Уабантәиасуеи?.. Қарҭынтәи уҳәама?.. Исаҳауеит... исаҳауеит... уаангыл. Дцахьоу дымцацу еилыскаауеит. Атрубка ықәумҵан. – Қеҭо лгәы зырхыҭхыҭшаз акы шлаҳаз лхы-лҿы ианыԥшуа, атрубка ахчы ақәҵаны, лхаҵа дааихагыло: – Угыл угыл... Геронти Чагәынава даҳҭахуп, телефонла аинтервиу имхны агазеҭ «Тависуԥали сақарҭвело», ианаҳҵароуп ҳәа қырҭтәылатәи ар ркорреспондент ҷыда дасуеит – иасҳәари, – лҳәеит лыԥси-лыԥсы еихьымӡо.
– Аибашьцәа еизганы иманы Гәмысҭаҟа амҩа дықәларацы агәашә дҭыҵны дгылоуп, сихьӡаны дсыргьежьуеит ҳәа аҭак ҟаҵа, – иҳәан, дыккаӡа ацәа даалҵын, ашырҳәа днықәтәеит Геронти.
Қеҭо адҵа илоуз аныналыгӡа ашьҭахьгьы Геронти ԥыҭраамҭак иҽаанкыланы, амҩаду аҟынтәи дхынҳәны дааизшәа, дҳақьԥсықьуа атрубка аақәихын: – Алло, алло, сӡырҩуеит, – иҳәан, ҿааиҭит ибжьы неиҵыхӡаны. – Ишԥа? Мап, умҩашьаӡеит, сара схаҭа соуп Геронти Чагәынава. Ааи, Аҟәатәуп. Узылгахьоузеи уҳәама? Қырҭтәылатәи ақыҭанхамҩа Аҟәатәи аинститут салгахьеит. Ишԥа? Аибашьра ҟалаанӡа ацитрус совнхара «Сақарҭвело» диреқторс саман. Уажәы сеибашьҩуп. «Ақәыџьмақәа» рполк ҳәа изышьҭоу командирс самоуп... Иарбан зуҳәа? Ишԥасымам, уажәы ааигәа Қырҭтәыла агәыӷырҭа ду Шеварднаӡе Аҟәа дааны даныҟаз, «иацтәи аполковник иахьатәи агенерал» ҳәа инапала агенерал ичынқәа сжәҩахыр иқәиҵеит... Ишԥауҳәеи? Мап, уаанӡа аррамаҵура сахымсӡацызт, аха аибашьра ианалагаз аҽны инаркны, сыҷкәынцәа аҩыџьагьы саргьы ҳаԥсадгьыл ахьчаразы хыцәнымырха аӷацәа ҳарҿагылоуп. Сара Гәымсҭатәи апозициа скуп... сыҷкәынцәа Камантәи апозициаҿы игылоуп. Иуҳәо цқьа исаҳауам! Ишԥа, ишԥа? Аҟәа агара акәым, аԥсуак деибганы Гәмысҭа дырны, ақалақь ишьапы алаиргылараны дыҟам, урҭ рлымҳа саркьада ирбараҳа Аҟәа рбараны иҟаӡам. Аԥсуаа хылԥак азна ыҟам, ҳаԥсыԥ ааизганы ҳрыҭәҳәар рызегьы амшын ихаҳаҭәҳәалоит. Адунеи ахаан ҳара иаҳиааиуа милаҭк ҟамлаӡац... Иҟаларангьы иҟаӡам. Абас иҳәеит агенерал Геронти Чагәынава ҳәа агазеҭ ианҵа.
Геронти дахьынӡацәажәоз, Қеҭо ддәылҵуеит, дыҩналоит, дгәырӷьоит, џьарак дызтәом, дихагьежьуа дихагыланы илымҳа иҭалҳәоит Китовани аҳамҭа шуиҭахьо ухоумыршҭын... Џьаба Иоселиани ҳаҩны дшыҟаз, ушигәаԥхаз, ихаҭа аӡы уӡааихырц шиҭаххаз... аорденқәа акымкәа, ҩбамкәа ишурҭахьоу... абарҭқәа зегьы зиоумҳәазеи ҳәа.
Зынӡа дихаԥаны данылкӡа, иацәажәаз ииҳәоз цқьа имаҳауа далагазар акәхап, баангыл сымҳәеи, иазхоуп иҳәан, ибжьы ицәдуцәахеит.
Иацәажәоз «иазхоуп» ҳәа иара изы иҳәаз џьишьазар акәхап, сара соума узҿу ҳәа иеимҳәакәа дыҟам, мап, уара уакәӡам шәаангыл ҳәа засҳәаз, сқәыџьмақәа зхаԥыцқәа хуа исзыԥшны игылоу роуп иҳәеит. Нас иԥҳәыс лахь илақәа аарцәгьаны илирбеит, наҟ бдәылҵ, ара бысхамгылан ҳәа аанарго. – Алло, алло, исаҳауеит, иуҳәо саҳауеит, уаҳа зҵаара умоума сара сахь? Ишԥа? Ааи, ааи, иацы аԥсуаа аҵыхәтәантәи рымч ааизганы, Гәмысҭа ирырц ижәылеит... Ишԥауҳәеи? Изҳәада? Заҵа аӡәы дырҳмыжьраз, Гәмысҭа аҵысҵәҟьагьы ахаҳарԥраауам. Ицҟьа-шәҟьа иаагеит, иҭахаз ҭахеит, бжаҩык тҟәаны иаагеит, иаанхаз рышьҭахьҟа иҩны ицеит, рыԥсы ргеит. Ажәакала, ран ианлыхшаз амш ргәалаҳаршәеит. Алло, алло, еиҭажәыларц аҽазыҟаҵара иаҿума уҳәама? Агәы рымоуп иҳажәлааит, ирыхьыц рыхьып, ҳара аҽазыҟаҵара ҳҭахӡам, есқьынгьы ҳазыҟаҵоуп ҳаԥсадгьыл ахьчаразы. Нагӡара ақәзааит ... зхы иақәиҭу Қырҭтәыла!
– Иааит, иааит, ҳаркит, ҳаршьит! – ҳәа убри аамҭаз дхагахазшәа дыҳәҳәо дааҩнаххит Қеҭо.
– Иааида бара, иббада, беилагама! – иҳәан, Геронти иикыз аҭел наимпыҵҩрит.
– Иааит, иааит... ҳаркит, ҳаршьит! – ҳәа илҳәо еиҭаҳәо дыҩнагьежьуа дыҩнан дҿаҳәатәха.
– Иаада бара, дабаҟоу, дсырба, игәыдҵаны дысшьуеит! – иҳәан, ихчы даҵалеит итапанча аҵихырц.
– Иуԥшаауа зуҭахузеи, иааит, исҳәо умаҳаӡои? Аԥсуаа ааит, анышә ҳагеит. – Қеҭо лыхцәы кны даханы аҵхра даналага, Геронти ихчы импыҵыҩрны икаҳаит. Зыбжьы уажәраанӡа аҩны дуӡӡа архыџхыџуаз, ибз ихәлашәазшәа даанхеит, аҵысра далагеит, аларқача
ихьызшәа. Уажәраанӡа сара сқәыџьмоуп ҳәа игылаз деиҵалт, абгахәҷы деиԥшхеит.
– Агәылацәа... агәылацәа!.. – аҵыхәтәан аарлаҳәа иҿы ааилган, агәылацәа ирдыруама аԥсуаа шааз...
– Ҳгәылацәа абаҟоу аӡәгьы дыҟаӡам... ҳара ҳлымҳа ацәашьы ҭарҭәаны иахатәи аҵых ҳцәалаԥсны ҳашьҭан, ҳазхара ҳацәап умҳәази?
– Агәылацәа аӡәгьы дыҟам ҳәа базҳәада, иабацеи? Ҳаԥхьа инхозгьы ыҟаӡами?
– Ҳаԥхьа инхозгьы ҳашьҭахь инхозгьы аӡәгьы дыҟам. Ԥсы зхоу аӡәгьы даанымхеит... Ҳаҵаҟа инхо аурыс ҭакәажә исалҳәеит,аԥсуаа аауеит ҳәа анраҳа, иаха ҵхабжьон зегьы бналаны, иқәҵны ицеит ҳәа.
– Сара исхароузеи, ҳлымҳа ацәа ҭарҭәаны ҳацәалап зҳәаз бара бами.
– Ҳала шааԥшуа аҵкьыс ҳшыцәаз, иҳамбаӡакәа ҳаршьыр еиӷьымзи.
– Ҳабацари, ишԥаҟаҳҵари, ҳаԥсы шԥеиқәҳархари? Ҳаргьы ҳаҩып, ҳабналап, иҳәеит Геронти, амца икызшәа дыҩнагьежьуа.
– Ҳзышьҭуада, ҳаҩны иакәшахьеит, рыбжьы умаҳаӡои, рыбжьы мгааит, анышә иҵҩааит!
– Ҳабацари, ҳабацари? Ҳдәылҵны ҳаҩыр, иҳаихсны ҳаршьуеит... Иааиааит, аҩны ҳшыҩнагылоу, ԥсуа ҵасла иҳаламкьысыргьы ҟалоит, – иҳәеит аҵыхәтәаны иҽааиԥсахын.
– Иааир иузыруа удыруама, уара хлаҳәацәгьа, сара сыԥҳәысуп, исыламкьысыр ҟалап, аха уара уаанкыланы, унышьҭаҵаны удынақәа ҿырхуеит.
– Иарбану бара иҿырхуа? – ици-ишәи еиҵамгыло далагеит.
– Ишааҩналаз еиԥш, укагәаны улымҳақәа ҿырхуеит, ус ауп аԥсуаа ишыҟарҵо ҳәа зҳәаз уара уакәӡамзи.
– Слымҳақәа ҿырхыр аҵкыс инасгәыдҵаны сыршьыр еиҳа еиӷьуп, – иҳәан, ашыӡ ихьызшәа аиҵасра далагеит.
– Уԥшы, уԥшы... ҳҿаԥхьа игылоу аҩны иҩналт. Деда, дедаа, рыльақәа цимцимуа, абгақәа иреиԥшуп, – акылҳара дкылԥшны дыԥшуа, – уа иаадәылҵыр ҳара иааҳадгылоит, дедаа, дедаа, иҳаԥсыхәозеи, ишԥаҟаҳҵари?
Азныказы Геронти иԥҳәыс лкалҭ дыҵаланы иҽиҵәахырц далагеит, аха дыҵамӡеит. – Иҟасҵо бдыруама, амитә схы иаӡбит, сыԥсызшәа сылақәа хҩаны, снапқәа сгәы иқәҵаны сиоит, бара акы насықәыршәны бџьабо бысхагыл, аԥсы илакьысрым ауаҩы ишьа рылазар, – иҳәан, иԥҳәыс лкалҭ дааҵҵит.
– Дедаа, амитә ухы иаӡбит, уалга ирласны уԥсы... Исҳәо закәызеи, сеилагеит, уара уԥсаанӡа дара ԥсааит, инҵәааит, икьашхааит! Иааиуеит, иааиуеит, уиа ирласны, уҽеиҵых, аԥсқәыршә ааганы иуқәсыршәуеит, исҳәо анцәа саҭоумҵан, аԥсқәыршә дара ирықәдыршәааит!
– Аҽакгьы, иҟаҳҵаша бдыруама, ари ҳазҵатәоу Бериа ипатреҭ кыдхны, ашьҭахьтәи ашәала иршәны наҟ икабыжьроуп.
– Уи иалухузеи... уиа, иааиуеит!..
– Сара ибасҳәаз ҟаҵа. Уи аҭыԥаҿы Лакоба ипатреҭ ааганы икнабҳароуп. Уи ҳахьчоит.
– Лакоба ипатреҭ абантәиаазгои сара?
– Ани ҳгәыла аԥсуа беженец иҩнымаҭәа анаагоз Лакоба ипатреҭгьы ицәарҭа ишаҵаз иааҳамгази, ибхашҭма?
– Уи сбылуеит умҳәази?
– Исымбылӡацт, рамка бзиак иҭасан. Изҭасоу ааныжьны ахаҭа збылуеит ҳәа, аҿаԥараҿы ишьҭасҵеит. Ирласны бнеины иаага. Абра сахьыкҿабҵо сханы икнабҳароуп. Иааҩнало рылаԥш ахьақәшәаша.
Қеҭо дыҩны дцан, Лакоба ипатреҭ лыманы дааин Геронти лареи али-аԥси рыла Бериа итәы кыдхны, Лакоба итәы кнарҳауеит.
– Аҳы, шьҭа сара сыԥсит, бысхагыланы аҵәуара балага, – иҳәан, аԥсы еиԥш иҽааиҵыхны, Лакоба ипатреҭ днаҵаиеит.
– Уара уԥсра шәышықәса рышьҭахь акәхааит, дара иахьа игылаз амра аҭашәара рыԥсы ахьымӡааит! – лҳәан, цәҩычак аалган, еиҵыхны инаиқәлыршәит...
– Амыткәма иалаҵаны иҳәала, Лакоба даара бзиа дибон... аԥсуаа иреиӷьеишьо уаҩ димамызт, – иҳәан ақәыршә ихы былдызӡа иааҵиҳәеит.
– Уԥсхьеит, уара, уеилагама, ухы думырбан убжьы думырҳан. – Қеҭо дшәан, иаразнак ақәыршә иқәлыршәит.
– Аԥсшәа хәыҷ-мыҷык бымдыруеи, агыршәала амыткәма бымҳәан. Аԥсышәала, аԥсышәала! – еиҭах ихы аакылиҳәеит.
– Уҿы еихакы ҳәа уасҳәеит!.. – данимыхәа ақәыршә иҿалгәеит.
– Ианду даԥсуан, Кәркәнава ԥҳан ҳәа раҳәа. Иаб, иабду зегьы аԥсуаан, Чагәнава ҳәа дҟарҵеит акәымзар ижәлаҵәҟьа Чагәба акәын ҳәа раҳәа... – еиҭах ихы цәыҵиҳәарц далаган, аха лыҽиқәыжьны дылкит.
– Ҳгәылацәа аԥсуаа еиқәзырхаз иара иоуп ҳәа раҳәа... Аԥсуаа ршьа салҵит, аԥсуаа сышԥарабашьуеи иҳәан, абџьар шьҭимхит ҳәа раҳәа... Ари адгьыл аԥсуаа иртәуп ҳәа есқьынагьы иҳәон ҳәа раҳәа... – ақәыршә иҿагәаны дшылкызгьы, Геронти ииҳәац иҳәон, аныха иакыз иеиԥш дпатон.
Убри аамҭазы, аддыҳәа ашьапышьҭыбжьқәа аагеит, рлымҳа ишааҭасыз еиԥш, Қеҭо дахьгылаз дышьхныԥсылеит. Геронти ибжьы акәым иԥсыԥ ахьылеигаҩеиго умаҳауа, дынхәыҵаԥс дцазшәа дааиқәнартәеит.
– Аҩны ҩныҵҟа аӡәыр шәаанханы шәыҟазар, шәнапқәа шәырҩаханы, адәахьы шәдәылҵ! Хаала зыҽҳазымҭаз ҳиеигӡом, – иҳәан, ашә аартны даалагылт ҷкәына ҳаракык, бџьарла деиқәных.
– Деда, деда, исыхьит, аха исыхьзеи, исцәыԥсит аха исцәыԥсыда. Саҟәарель 3қьым Геронти, иара сымамкәа ишԥасыԥсыхәо... Саргьы сугарауазеи, уара мыжьда, – ҳәа лыхцәы ыҵылхуашәа икны дахо, лыӡӷы цәылыԥԥрашәа дацрыхо, амыткәма аҳәара далагеит, аӡәы дшааиз лымбаӡазшәа, ииҳәазгьы лмаҳаӡазшәа лҽыҟаҵаны.
– Иааиз, иҟаз аниба, ҿымҭӡакәа лаԥшыла зегьы ааимидеит.
– Шәароубаџьырқәа, шәгыланы шәысзыхәаԥшьуазеи, шәхаҵақәами, сзышәымшьуазеи, чқьим саҟәарель Геронти, альақәа хҩаны иԥсны, ичықнеиӡа исымҵоуп, сара сыльақәа паӷь-паӷьӡа иааԥшьуа сихагыльоуп, – иааины ашә илагылаз ишҟа даахьаҳәит, лнапқәа лгәыҵаԥса.
– Ҳара акгьы зхарам аӡәгьы ҳилакьысӡом, – иҳәеит уи.
– Шәара шәызусҭада, ҳара ҳатәқәа шәоума? – «лылаӷырӡқәа» рыцқьо днаиҿаԥшит.
– Мап, ҳара ҳқырҭцәаӡам... араатәқәоуп.
– Шәара шәаԥхазақәоума?
– Ааи, ҳаԥсуаауп.
– Деда, чқьим Геронти, иаҳзааз зусҭцәоу амбаӡои? – арҵәаа ҳәа дыҳәҳәаны аԥсы дааихагыло: – Аԥхазқәа ааит, уара мыжьда, аԥхазқәа, ианбаауеи ҳәа умгәаҟуази. Иааит, иумбаӡои, уааԥшьны ак раухуарауазеи. Бара цода, аԥхазқәа хынҳәны Аҟәа иаауа збаанӡа Анцәа сумшьын умҳәози. Абри ульа иабаны уԥсыр, акеҩҳәа ашәа ҳәо џьанаҭ умцози. Уахьымӡеит. Шеварнаӡе альахша игәахәтәы Анцәа ду дахьимыгӡааит! Бгәы ԥжәаны уршьит, аԥхазқәа урҿагыланы
узырмабашьуазеи ҳәа, укыдцаланы урыман, уаҳшьуеит ҳәа заҟантә удәылганы ургахьаз?
– Шәара шәызусҭцәада, ишәыжәлоузеи? – длызҵааит лыԥсшәеи лыгыршәеи еилаԥсо, лцәажәашьала дызусҭоу анизеилымкаа.
– Ари иԥсны ишьҭоу сара супруг льакәын. Паспорт аҟны Геронти Чагәынава ҳәа дыҟан, аха анкьа даԥхазын , Чагәба ижәлан, аха анҭ акәыкәыл нҵәаша ақырҭцәа Аԥсны зегьы дара ианыркыз Чагәынава ҳәа данырҵеит. Иахьа исыриашоит, уаҵәы исыриашоит шиҳәоз, Шеварнаӡе альа анеимсоз ԥынҵа икыльҟьаз авоина далагеит ишыжәбо.
– Бара ибыжәлоузеи?
– Сара Бохәа ҳәа сыҟоуп, самарҭалла Быхәба акәын ҳажәла, ҳаԥхазқәан.
– Ари шәыԥшәма данбаԥси?
– Деда, ари аԥсы ҭаны шәабазҭгьы ихагахон, ориоль еиԥш ажәҩан ахь дыԥрырц дальагон. Инанаду дКәркәнаа ԥҳан. Уи илеиӷьаишьоз димамызт. Аԥхаза песниақәа аниаҳалак ананду агәальашәаны аҵәуара иальагон.
– Аҩыза амаиор! Ара ҳабанӡагылазаауеи, дҵас иҳауҭозеи? – рҳәан, аҽа ҩыџьа аибашьцәа равтоматқәа харшаланы иааивагылт.
– Шәаангыл, аԥсы дыкҿоуп, имҩа дықәаҳҵароуп, – аниҳәа, ҿымҭӡакәа иаагылеит.
– Си цода, си убедур Геронти, аԥхазқәа ирҳәо уаҳауама... Льакоба заҟа бзиа иубоиз ипатреҭ уханы икнаҳан иуман, ихьӡ ҳәаны дунықәуан. Уи аԥсы ҭаны иҳамазгьы агыруа маӡарах икәакәль, идух Аԥсны иубо иҟаломызт иҳәон. Льакоба ипатреҭ анырба зкәакәыль нҵәаша ақырҭқәа аакылсын, автоматла тохаԥ-тохаԥ ҳәа ихы иаасуа дыргәагәит. Убри ашьҭахь ихәыџь дықәҟьаны дыҟан... Уи ахаҭоуп дызгазгьы.
– Агәаҟра бақәшәеит, ҳара ҳацхыраара ҳәа акыр бҭахума? – длызҵааит амаиор.
– Дедаа, шәара шәаара аҵкыс еиҳау цхыраарас исҭахузеи. Сшәаны сыԥсуан, анҭ иныбзақәша еиҭа хынҳәны иаар ҳәа.
– Уи бацәымшәан. Егры ираҳцоит, ахаан арахь рҿы мҳәуа иҟаҳҵоит, – иҳәеит аибашьцәа руаӡәы.
– Ингәыргьы шәаанымгылан, Жәыргьыҭынӡагьы шәцаны ичқачқаны шәрыльга, сшәыкәыхшааит, шәымҩахь шәца, Геронти цода иԥсгәышьеит, ишьԥазури. Шәца шәымҩахь, шәца шәсыдымхалан, даанӡа шәымнеиааит.
– Бақәшәеит, иҟабҵари, быҽбырӷәӷәароуп. Излазбо ала, ара шәааигәа-сигәа ԥсы зхоу аӡәгьы даанымхакәа иқәҵны ицеит. Дызжуа дшыҟам аабоит, бхала баанҳажьуам. Ҳара ҳаангыланы дбыцаҳжуеит, – иҳәеит амаиор.
– Иҟальома, шәара шәышьԥааныскылои, шәымҩахь шәца. Ари арыцҳа иԥсны ишьҭоуп, игыланы џьаракыр ицома. Шәаныхынҳәуанӡа дыҟазааит. Саргьы сызхара дысбап. Уаҳа дысбараны сыҟоума?
– Ҳара ҳаныхынҳәуа ҳаздырӡом. Ашоура цәгьоуп, уаанӡа изымчҳар ауеит, дымжыкәа ҳазцом. Шәнышәынҭра абаҟоу, ихароума? – иҳәан, амаиор анышә дамҭакәа дшымцоз лирдырит.
– Ҳнышәынҭра хароуп, уаанӡа игара шәпыхә ԥнаҵәоит, шәиҵаԥсуеит. Абра сааигәа уахи-ҽни дахьызбо дызжуеит, – лҳәеит илцәымыӷханы.
– Иахьыбҭаху ҳарба!
– Абра ашьҭа агәҭаны дызжуеит. Цода Геронти, хара дысзышьҭуам.
– Шәнеи, анышә ԥышәҟа, ашҭа агәҭаны! – амаиор адҵа риҭеит аруаа.
– Уажәыҵәҟьа иаажуеит, – рҳәан, иаразнак индәылҟьеит.
Уажәраанӡа аԥсы хаҭа иеиԥш имҵысӡо иқәыз Геронти, амаиор дымжыкәа ҳцом ҳәа иаҿаршәны ианик, дшәан, аҵысра далагеит.
– Анышә кабурцхак кылжьааны иҟарҵааит, дынцәыҵаркьакьаны, аԥслымӡ иқәсԥсоит, иҵауланы дысжьуам. дызбальароуп. Дрыцҳасшьоит... – илҳәо лҿамшәомызт. Иԥсы шҭаз анышә иқәжьны дылцәыржыр ҳәа дшәаны дыԥсуан.
– Мап, мап, ашоура цәгьоуп, иҵауланы ижны даҭатәуп, акәымзар ифҩы уаҩы дықәнамыргыло агара иалагар алшоит, – иҳәеит амаиор.
– Деда, убедури чқьим Геронти, аҭаусер шԥаузызуи, сыльа ишабо анышә уқәжьны уржуеит, – лҳәан, лыӡӷы ацәыԥра далагеит.
– Бара ибхарагәышьоузеи, акры изыбума, иара иаџьал ааины дагеит, – лыгәшәамшәа иҳәон амаиор.
Убри аамҭазы аруаа ааҩнаххын, ҩ-метрак аҵаулара аҭаны иаажит, иазхома ҳәа аиҳабы иазҵааит.
– Аҵаулара азхоит. Хыхьгьы анышә ӷәӷәала иқәшәкәаҳароуп. Шьҭа шәнеи! Дышьҭышәх! – адҵа риҭеит.
Қеҭо лҿы еилымго, илықәлашьцо далагеит.
Аибашьцәа неины дышьҭырхырц ианааихагыла, аԥсы дызқәыз акаруаҭ ахала аныҟәара иалагазшәа, ирымпыҵҟьаны зны алада ицо, аҽазны аҩада ицо иалагеит.
Шәыззыԥшузеи, дышьҭышәх ҳәа реиҳабы ҩаԥхьа адҵа анриҭа, Геронти ихарԥаз иқәҳәаны дҩаҵҟьан дгылт. Илымҳақәа ҿырхыр ҳәа дшәаны, еимлагәа икын...
– Деда, си цода, уԥсы ҭальама, чқьым Геронти. Сильа иабо агәра сызгом, аԥхазқәа рыбжьы анбаҳа быԥсы ҭальама. Бымшәан, ҳара ҳтәқәа роуп, аԥхазақәа роуп... Қеҭо лҭагылазаашьа лыԥсахын, илҳәашаз лыԥшааит.
– Умшәан, ҳара акгьы зхарам ҳилакьысуам, – иҳәеит амаиор.
– Генацвале... тқвен ҷириме, – амаиор ииҳәаз ишәара ихнаҟьан, – сыԥсхьан, салгахьан, аха шәыбжьы ансаҳа, сыԥсы ҭалт. Шьҭа ахаангьы сыԥсӡом. Дыԥсааит, дыӡааит, ихы лахааит Шеварднаӡе, нагӡара ақәзааит аԥхаза идгьыл Аԥсынтәыла! Санду лашьцәа Аҟәа иааны избозар, схы сықәгыланы сшыкәашара ҳәа ҭоуба зухьан...
– Уҭоуба нагӡа, уҭоуба нагӡа, аԥхазқәа ааит, узгылоузеи, укәаша! – Қеҭоги ииҳәоз ицылҳәон.
– Геронти Қьеҭои аԥсуаа Аҟәа ахьыргаз еигәырӷьазшәа еивагьежьны икәашон.
Ашәара мыжда ауаҩы инамырҟаҵо иҟоузеи ҳәа дгылан дрыхәаԥшуан амаиор.
– Изаауазеи? – аруаҩ амаиор диазҵааит.
– Ишыбзоу иԥсуа изааураны иҟоузеи, – иҳәеит амаиор.
Леуарса инапқәа ахыҳәҳәо, ишьапқәа аҵыҳәҳәо стол хыгьежьаа хәыҷык, дзахымҵуа-дзахамло, ихала дцәажәо, инацәақәа харҟәало дшадтәалаз, иԥҳәыс Назира дааихагылап, иахьа сгылан ҳәа угәы иҭаӡами ҳәа ҿаалҭит.
– Сызҿу салымгакәа гылашьа сымам, – иҳәан, ихгьы шьҭимхит.
– Ухы аашьҭымхӡакәа ахәыҷы истол уадтәалоуп. Узҿузеи?
– Аурокқәа рыҟаҵара саҿуп.
– Аурокқәа рыҟаҵара уҳәама, уажәымҭыҽха ҿыцны ашкол уҭалама?
– Сҭоушәа ԥхьаӡа.
– Ажәытә уаа баша ирҳәозма абдуи амаҭеи хшыҩла еиҟарахоит ҳәа...
– Ахәмарра баҟәыҵны быхшыҩ насылаҵеи.
– Леуарса, ахәмарра Анцәа иҳагумырхан. Уҽадшьылаха узҿу закәызеи?
– Амзақәа рыԥхьаӡара саҿуп.
– Абасҟак аамҭа уанадхала, аеҵәақәагьы рыԥхьаӡара уалагаз џьысшьон.
– Идаду дикәыхшааит, шықәсык заҟа мза амоузеи ҳәа арҵаҩы илҭаз адҵа ауп зыҟаҵара саҿу.
– Иухьзеи уара, жәаҩа рҟынӡа аԥхьаӡашьа ухашҭма?
– Аԥхьаӡара саҿуп аха, лаҵара мзеи рашәара мзеи сзырхымсит.
– Аарҩара ухьӡама?
– Бара быхәмаруеит, аха зны исцәацлоит, аҽазны исцәагхоит... амзақәа рхыԥхьаӡара рацәахеит.
– Анцәа ҳрыцҳашьа, амзақәа рхыԥхьаӡара ацҵара, агырхара зылшо иҟада, дҟаларангьы дыҟоума?
– Ҳара ҳҿы ирылымшо иҟоузеи? Иаарҭаххар адгьыли ажәҩани еинырҟьоит, идырдыдуеит, идырмацәысуеит.
– Дызусҭада уара уи еиԥш алшара змоу?
– Зегьы здыруа ҳахшыҩҭрақәа, ахәыц еиҩыршәаны иагәылоу збо ирылымшо арбану? Ус еиҳа еиӷьуп рҳәан, маи мзеи иун мзеи «аакыдхны» лаҵарамзеи рашәарамзеи ҳәа амза ҿыцқәа ҳазкыдырҵеит.
– Амзахь ахалара ус имариоума? Уи еиԥш зылшада?
– Ахшыҩ ду змоу амзахь ихало-илбаауа рхы аџьа задырбарыз, аҭуан инаҵаԥшны рнапы нықәшьны илбааргеит амза ҿыцқәа.
– Аҭуан иахьықәыз аума иахьрызҳаз.
– Ирызҳаит, аха ишԥарызҳаи, ҩба-ҩбала, хԥа-хԥала ирызҳаит.
– Анцәа имҭоуп, ибзиами нас уи.
– Ишԥабзиам. Маии иуни хԥа-хԥа мза ирызҳаит.
– Изла уара, узлацәажәо сзеилкаауам. Усылахәмаруама?
– Изла бымбои, ҳара ҳҿы лаҵарамза хымз аҭахуп.
Нырцәаа ианыларҵо, аарцәаа ацәаӷәара напы адмыркӡацт, нхыҵаа анырашәо, аахыҵаа алаҵара иаламгаӡацт. Ҩадауаа ианҭаргало, уахасахаҳәа ладауаа асны арашәара иаҿуп. Шьҭарнахыс ианыцәаӷәогьы, ианылаҵогьы, ианыдрашәогьы лаҵарамза ахьӡуп. Џьара ианҭаргало, аҽаџьара ианыдрашәо рашәарамза ҳәа ҳашьҭазароуп. Жьҭараамза ҳәа зыхьӡырҵазгьы, ахи аҵыхәеи узеилыргом, џьара иҭааны аҩы ҭаҭәаны «ура» ҳәа иадтәалоуп. Аҽаџьара аӷырлагьы аламшәацт. Ажәакала, ианыӷырло инаркны иҟалаанӡа хымз дуӡӡа жьҭаара мза ҳәа ҳашьҭазароуп...
– Аџьашьатәы ҳәа ззырҳәо абри ами.
– Аџьшьара бааҟәыҵны, иԥхьаӡала. Ҳазҿу ҳалгап. – Изакә хыԥҽыгоузеи, ари ԥхьаӡашьас иамоузеи?
– Иббома, баргьы ибзыԥхьаӡом. Ахәыҷы, ҳаимыцхраар имацара илшарызу?
– Леуарса, уажәыҵәҟьа иуҳәо саҳаӡом. Схы уамак ҭагьежьуа иҭалеит.
– Иҭалазеи бхы?
– Ргәаӷ сыкны сагоит.
– Дызусҭада згәаӷ быкны баго?
– Ҳамзақәа кыдҵо, икыдызхуа инарҳәы-аарҳәуа ирылоу.
– Ибзырузеи?
– Схала сакәӡам... аҳәсақәа зегьы иаҳзыруит.
– Бысзеилкаауам, урҭ цәгьарас ҳәа аҳәсақәа ишәзырузеи?
– Цәгьамзар бзиа ҳзырума, аҳәса ҳамш ныҳәа «Март ааба» абаҟоу, иҳацәдмырӡи.
– Ацынхәра шәырымҭеи, март аҵкыс еицәоума хәажәкыра мза?
– Хәажәкыра ааба аҳәса шәымш шәыдаҳныҳәалоит ҳәа, ашәҭқәа рцынхәрас, ахәажәқәа ҳдыркуа иалагоит, ус аума?
– Хәажәазар иабаргәыз, иаарласны аҽакы шәыркра иалагар ҳәа сшәоит.
– Уи арбану?
– Изакәу сызҳәом.
– Избан?
– Иқәацәӡа ибдыркуа иалагар изакәу ббап.
– Изакәызеи уара иқәацәӡа иаҳдыркуа?
– Бара бзыцәшәазеи? Иқәацәӡа ҳәа сызҿу аҳампал ауп.
– Аҳампал уҳәама?
– Ашәҭ ацынхәрас аҳампал шәдыркуа иалагоит.
– Ҽааны умнеиааит. Иааумҳәо иҟоузеи!
– Исҳәо агәра бгом, аха лассы иббара быҟоуп.
Ҳампал мза ҿыцӡа ишкыду.
– Ахәажәгьы аҳампалгьы еидкыланы иаҳдыркуа иалагома?
– Ахәажәа уаҳа иҟалаӡом.
– Избан уара?
– Избан акәзар, ахәажәа аԥхьа аҳампал ҟалахьазаарын.
– Уара уоума абри еиԥш зхы иаӡбаз?
– Сара исылыбхуазеи, ҳахшыҩҭрақәа роуп зхы иаӡбаз, жәлар рҿаԥыц ҳәамҭақәа еизганы, иҭҵааны, наукала, ҵара-дыррала иазнеины ишьақәдырӷәӷәеит ахәажә аԥхьа аҳампал шыҟалахьаз. Уи азоуп ахәажә иаҟәыҵны, «аҳампал мза» ахьӡырҵараны изыҟоу.
– Уара ухы иҭуҳәаау, мамзар абри еиԥш аӡәы иҳәоны уаҳау?
– Акаҳуажәырҭаҿы исаҳаит.
– Мцымзар ҵабырг ахьырымҳәо иуаҳаз ушԥалацәажәои?
– Аиаша убраҟа акәымзар аҽаџьара иуаҳараны иҟоума.
– Акаҳуажәырҭаҿы ирҳәаны иҟалахьеит ҳәа иудыруазеи?
– Ишԥаҟамлац.
– Ҳгәыла Дадаҳ охраникыс имаз амилиционер дыбгәаламшәои? Дгенералхазаап.
– Сеилоумган уара, уи ахаԥшшалашәа иҟаз, зпагонқәа аҩаза иаганы зыжәҩахыр иахшьны, зтапанчаҭра аҿы ҭыкка зган иадҳало иҳалазу?
– Уажәшьҭа дыббар дбыздыруам, аеҵәа, Ашарԥы еҵәа иаҟароу ҟьаҟьаӡа ижәҩахыр иқәуп.
– Исаҳауа закәызеи, ҳамԥсыр егьа аабараны ҳаҟоуп.
– Уи аҵкыс иџьашьатәу аҽакгьы басҳәоит. Март «ҳампалымза» ахьӡҵатәуп ҳәа зхы иаӡбаз, уаҵәиуаҵәашьҭахьи руакы идуӡӡоу акы иоураны дыҟоуп ҳәа саҳаит.
– Аҳампал ҟаҵаҩ, аҳампал ауп иоуа, уаҳа ирҭараны иҟоузеи?
– Аӡәгьы иабымҳәан, дакадемикхараны дыҟоуп рҳәеит. «Ахьӡ-аԥшагьы» Тҟәарчал азауад аҟны изырчаԥоит рҳәеит.
– Иахьатәи ҳаамҭазы иҟамло егьыҟамзаап, исаҳауа закәызеи?
– Аамҭа ҳамгап, агенералцәеи академикцәеи ҳарҟәаҵны ҳхәыҷы иурокқәа ҟаҳҵар еиӷьушәа збоит.
– Лаҵарамзеи рашәарамзеи, уара излауҳәо ала шықәсык фымз иаздырҳаит.
– Аҽа ҩымыз ацҵеи, урҭгьы лассы иҟалоит рҳәеит. – Урҭ арбаныху?
– «Ԥхынҷкәын» ҳәа ахьӡырҵеит, еиҟәжәаны иҵаауа декабр мза. Ибымдыруеи?
– Исымдыруеи. Аиаша уасҳәап аума рылшоит, Ԥхынҷкәын даныҟарҵа аҵааӡӷабгьы дҟарымҵар рымуазар акәхап?
– Иақәбыршәеит. «Ӡынӡӷаб» ҳәа икаԥха-каҷҷо аҭыԥҳаԥшӡа леиԥш, мза ҿыцк шкыду ббап аӡынра агәазы .
– Ассир уҳәеит. Егьи иарбану?
– Егьи ԥхынгәымза ауп. Ԥхынгәымза аҟаҵара анҳалша «Ӡынгәымзагьы» ҟалароуп ҳәа ажәалагала ҟаиҵазаап аӡәы, хыла-хшыҩла, наукала дазнеины иҭҵааны. Аилатәара иалахәыз зегьы еицҿакны ирыдыркылазаап.
– Жәаа ҳаман, аҽа ҩба анацла ҩажәа ҟалеит. Ҳамкьаҭеи уара!
– Ҳзыркьаҭо ҳәа иббозеи?
– Ус иҟалар, ҳпенсиа иацымлои, ҳамкьаҭои?
– Изла?
– Шықәсык, жәаҩа мза рзы акәзгьы изҳауаз, шьҭарнахыс ҩажәа мза аныҟала... ҩажәантә иҳауа иаламгои.
Ргәыхәтәы анцәа иахьигӡааит, урҭ ракәзаап ҳара ҳазҭахыз.
– Саргьы уи еиԥш агәаанагара сыман, аха ибасҳәар ихабымҵар ҳәа сшәон.
– Ҩажәа рҿы иаанымгылакәа, иҵагьы ҳзацырҵар, зынӡа қьафура ҳмоуази?
– Бмыццакын, иҵегьы ыҟоуп.
– Иаанхазеи?
– «Цәыббрамза» ҳәа захьӡырҵазеи? Ажәа «цәыббра» иаанагозеи ҳәа адҵа илҭеит.
– Уи акәзар имариоуп. Ҳҽадҳархаларым.
– Даара имариоуп ҳәа бгәы иаанагома?
– Ишԥамариам, цәыббра иаанаго, ацәырббылра акәӡами?
– Мап... мап... уи акәӡам.
– Избан уара, абна анырбыллак ицәыббылӡа иахьаанхо азы акәӡами?
– Мап, мап уи азы акәӡам.
– Уи азы акәымзар, егьи азы акәымзар, нас иззакәу азы ҳәа иоуҳәазеи ахәыҷы?
– Снахыкәша-аахыкәшо иасҳәеит, аха изеилымкааит.
– Узахыкәшоз, узаҿыкәшоз, ишиашоу иоуҳәазҭгьы еилимкаауази.
– Абри абас ауп ҳәа иааҭырҟьаны ахәыҷы исызиамҳәеит.
– Иузымҳәо, изакәыхзеи?
– Цәыббрамза захьӡу ацә ахьыбыбуа азоуп ҳәа аниасҳәа, изырбыбуа соуҳәароуп ҳәа даасысны сикит. – Нас иоуҳәазеи?
– Уи иаанаго ахәыҷы иакәым, баргьы исызбаҳәом. – Саргьы издыруа џьушьома, исоуҳәарауазеи уи иаанаго.
– Аҩнытәқәа ракәӡам, абнатәқәа роуп урҭ. Шықәсык ахь знык ауп ианбыбуа.
– Изырбыбуазеи? Амзаатә рзаауама?
– Иақәбыршәеит. Амзатә анырзаалак ауп абыбра ианалаго. Убри азоуп ашәарыцаҩцәа цәыббра ҳәа захьӡырҵаз уи амза.
– Шықәсык ахь знык ауп амзаатә анырзаауа уҳәама? – Ааи, ус ауп.
– Уԥшы уара, абнатәқәаҵәҟьагьы аҩнатәқәа шәаҵкыс акыр еиӷьзаап.
– Аҩнатәқәа ҳәа бызҿу арбану?
– Ахацәа шәоуп.
– Беилагама бара, урҭ ҳашԥарыдыбкылои?
– Урҭ реиԥш шәҳамандаз!.. Шәара есқьаангьы амзаатә шәзааны шәыҟоуп.
– Уажәы ибжьабгалаз абаҭаху, ҳазҿу ҳалгап...
– Ҳалымгеи, иҳамҳәеи, ҳцо-ҳаауа уи ҳаҿызаарыма? – Бареи сареи иаҳҳәаз акәым, ахәыҷы еиликаартә ишԥаиаҳҳәари?
– Цәыббра амза ахьӡаҳҵап ҳәа раԥхьаӡа зҿы иааҭашәаз, ацә еиԥш амзаатә изааны дбыбуа збааит. – Амин. Анцәа ибыциҳәааит.
– Уаҳа акрынхама, ҽнак ала зегь ҵатәыс илҭама?
– Ахәыҷгьы дылшьит, ҳаргьы ҳалшьит.
– Иаачҳа, акоуп иаанхаз.
– Абыржәыҵәҟьа сзыцәшәо удыруоу?
– Бымшәан, ирласны ҳалгоит.
– Уи акәӡам сара сзыцәшәо, амзақәа иаарылгар, амшқәа ирылагозар акәхап... усҟан ауп ҳаниз амш ҳзымдыруа ҳаныҟало.
– Макьана амзақәа ҳрылымгац, иаачҳа.
– Уаҳа иаҳзынхазеи?
– «Абҵара» мза захьӡырҵазеи, ажәа «абҵара» иаанагозеи ҳәа адҵа илҭеит. Уигьы аҭак аҟаҵара сцәыцәгьахеит.
– Изузыцәгьахазеи, абҵара иаанаго арбыҵра акәӡами?
– Арбыҵра захьӡузеи бара, аҽа митәык цәырыбгахит.
– Арбыҵра закәу уздырӡом, ус уара умсааит.
– О-о бара, бгәы иаанаго акәӡам. Зынӡа аҽакуп. «Абҵара» ҳәа захьӡырҵаз арбыҵра азы акәӡам.
– Изакәызеи уара, хәажәкыра, цәыббкыра, абҵара, арбыҵра... заҟа ихьӡы ҿаасҭақәоузеи, зныкыр абас рҳәозма?
– Ирҳәон. Ирымҳәозҭгьы ҳахшыҩҭрақәа иабантәиааргоз?
– Уареи сареи ҳхаан уаҳахьазма?
– Ажәытәӡан зны, ауаа ажәҩан хыбрас ианырхагылаз, адгьыл цәарҭас ианрыҵаз, ишар ишыхәлоз анырзымдыруаз, ихәлар ишаӡом ҳәа ианыҟаз аамҭазы акәын ус ианырҳәоз.
– Нас ҳара ажәытәрахь ҳхынҳәуама?
– Ԥхьаҟа уахьцо узымдыруа уанаанхалак, ушьҭахьҟа ухынҳәыроуп. Уаҳа уабацои?
– Арбыҵра мыжда акалашәа иҟами, ҳахькылнагаша здыруада?
– Арбыҵра акәӡам иахьӡу, абҵара ауп ҳәа басымҳәеи! Ибгәаԥхаҵәҟьеит ҳәа сыҟоуп уи ажәа.
– Ҽааны умнеиааит... Уаангыли, уаангыли, абыржәоуп ианысгәалашәаз. «Абҵара» ҳәа захьӡырҵаз абысҭа азы ауп.
– Бызлазбо ала ҟәыдымза бҳәара быҟоуп.
– Анкьа абысҭа ларҵон ҳәа умаҳаӡаци? Ирбыҵны акәызҭгьы ишҭаргалоз? Уи азы акәзар амза изахьӡырҵаз.
– Абҵарамза ҳәа ажәытәуаа зышьҭаз аб аџьмақәа ианрыларҵоз аамҭазы акәын.
– Ахәыҷы иакәым, ари саргьы исзеилкаауам, аб аџьмақәа дышԥарыларҵоз?
– Аб ҳәа сызҿу, абаӷь ауп. Абаӷь захьӡу бымдыруеи?
– Исымдыруеи, уи акәын иҳагыз, ацәаӷь ҳәа акы иахьӡырҵахьан... уажәы абаӷь ҳәа аҽамзакгьы иахьӡырҵама?
– Ацәаӷь ҳәа бызҿу еиԥшым абаӷь. Бара бҳәа-шьа, уи есқьынагьы амзаатә азааны иҟоуп.
– Еилыскааит, уаҳа соумҳәан.
– Иеилыбкааз арбану, инагӡаны исыбмырҳәеите.
– Амцхә зуҳәозеи, ахацәа иҳаиԥшуп уҳәар уалымгеи.
– Афы бмысааит, абаӷь акәын сыздыбымкылацыз. – Уи ус ауп. Иеилкаауп, еиҩыжәго ҳәа егьыҟам. Аха исзеилкаауам шықәсык ахь знык ада изыҟамло?
– Идаду дикәыхшааит, ахәыҷгьы ус дсазҵааит, знык ада изрыларымҵоз, алеишәа цәгьоума, сара сеиԥш ақәԥара бзиа иабома ҳәа.
– Ишԥаиоуҳәеи нас?
– Ирылоуҵар аџьмақәа абасгьы-абасгьы рызнауеит ҳәа шԥаиасҳәарыз... Уи акәым баргьы излабасҳәари? – Митәык умҳәан Анцәа уишазар.
– Аҿҳәара аанӡа аџьмақәа ирыларҵар, ишԥасҳәари...
нас ианаамҭаӡам аӡын агәазы аӡарақәа ииуа иалагон. Аӡынра иалиааз аӡарақәа ччиахоит, имрихоит. Ахьшьцәа роуп уи амза ус ахьӡызҵаз.
– Хәыҷгьы дугьы ҳаиларымгеи, ажәытә зны, аџьмахьшьцәа амза иахьӡырҵахьаз ахьӡ ҿаасҭа иахьатәи ахәыҷы еиликаартәы еиԥш иаҳәашьас иамоузеи? Аума иақәымшәеи арҵаҩцәагьы... иара ҳаргьы.
– Снахыкәшо-аахыкәшо исызиеилыркаауазар ҳәа сшаҿыз, даду, еилыскааит уаҳа соумҳәан иҳәан, дкәаӷӡа даасҿагылт.
– Еиликааҵәҟьама? Иахьатәи ахәыҷқәа ирзымдыруа ҳәа акрыҟоума.
– Ишԥеилукааи ҳәа саниазҵаа, «абҵарамза» захьӡу, абаӷь ԥҳәыс дахьаанаго азы ауп ҳәа сеиҳәеит.
– «Абҵарамза» ҳәа раԥхьа зҿы иааҭыҵыз, абаӷь еиԥш дҟаауа, аџьмаҭра дышҭаку збааит.
– Амин! Анцәа ибыциҳәааит!
– Ҳаурокқәа ҳрылгама шьҭа?
– Уахала ҳалгеит... Агәра бгама ишымариам ахәыҷы идҵақәа рыҟаҵара?
– Уара, акы суазҵаауеит, адунеи зегьы аҿы излацәажәо акәӡамкәа, ауаҩы ихаҿы имааиуа, иҿы аҟны изаамго ахьӡ ҿаасҭақәа ҳамзақәа ирыхьӡҵаны ианбанӡаҳамазаауеи. Рыхьӡҵәҟьақәа рзырхынҳәра амуӡои?
– Изамуазеи, иауеит.
– Ианба?
– Иаарласны иҟалоит.
– Ҳанбанқәа аҵәаҳә рҿарԥаны, аҟәҟәақәа рхаҵаны, дареи ҳареи ҳзеиҿамԥшуа, ҳзымеицәажәо ҳҟарҵеит. Ус ҳанбанӡаҟазаари? Ишыҟаз. Иҟарҵар ҟамлаӡои?
– Иҟалоит.
– Иҟалоит... Иҟалоит шаҳҳәоз ҳажәит, ҳхаԥыцқәа каԥсеит, аха иҟамлаӡеит. Абас ҳанаанха ҳанбанқәа ракәым, ҳхаҭақәагьы аҟәҟәа ҳхаҵара иаламгозар умбари.
– Бымшәан, иаарласны ҳанбанқәеи ҳареи ҵәаҳәда, ҟәҟәада ҳаицәажәо ҳҟалоит.
– Ҳаи, абри зҳәаз уҿы хьыла иҭәааит, сышԥаургәырӷьеи.
– Бзеигәырӷьаша баҳалааит есымша.
– Аиаша уасҳәап. Уџьасшьоит... абасҟак зегьы уара излоудыруазеи?
– Сбызгәамҭац акәымзар, ҳахшыҩҭрақәа реиҵа здыруа џьыбшьома?!
– Аиаша уасҳәап, сара иахьанӡа усзымдыруазаарын. – Иахьа сызлабдырызеи, ҵаара ԥхашьарам?
– Аума ухы иҭоуп, исымоу зегьы мсааит.
– Схы уамас иҭаны иббазеи?
– Иаауҳәаз зегьы ҩны инаган инықәуҵар, узакәхо удыруама?
– Сзакәхарызеи бара бтәала, спрофессорхома?
– Апрофессорра акәым, исымоу зегьы мсааит, уакадемикхоит.
– Зынӡа ибмуӡахит, апрофессорраҿы сааныбмыжьит...
– Избан узакадемикымхарызеи? Уара узеиҵада, ма узеицәада?
– Аиаша басҳәап, абасҟак сыхә ҳаракны ишыбшьоз иахьанӡа исыздырамызт.
– Уара узыԥсоу ухаҭа иуздырӡом, исымоу зегьы мсааит ухы ҭҟәацны ицарц егьаӡам.
– Иҭабуп 50 шықәса рышьҭахь сзыԥсаз ахьыбдырыз.
– Сара сакәым, Аԥсны зегьы уадыруа уҟалароуп. Хәажәкырамзазы адиссертациа ухьчароуп. Цәмызкыра мзазы уакадемикхароуп. Баӷькырамзазы улауреиатхароуп. Хьыҷкәыкәырмзазы уиубилеи ҟалароуп! Ҳампал мзазы, калҭ хыла иршо «Ахьӡ-аԥша» актәигьы, аҩбатәигьы, ахԥатәигьы аҩаӡарақәа зегьы рыԥхны угәы икыдлароуп.
Мкан Қыжәба истол иазымкуа ақьаадқәа еизганы ихы аарылыҳәҳәо дышрылатәаз: – Уара уажәыгьы ара уҟоума ача ааумгаӡаци? – лҳәан, ашә даалагылт иԥҳәыс Шьазина.
Мкан, иԥҳәыс илҳәаз имаҳаӡазшәа, ихгьы дымҩахеит, ақьаадқәа дрылахо дрылан.
– Ақьаадқәа умфозар, ҿаҵак ача ҳаҩны иҩнам, уаха иуфо сымбари! – лҳәеит, аҭак ахьыҟаимҵаз лгәамԥхаӡо. Мкан, иԥҳәыс лыбжьы илымҳа иавсны ицазшәа, ҩаԥхьа аҭак лимҭаӡакәа, иҩыга нықәыршәны, аҭуан даҵаԥшуа даатәеит.
– Удагәахама, уара? – Шьазина еиҳагьы даргәааит лхаҵа иҿымҭра.
– Сбыҳәоит, бысԥырхагамхан!
– Амҿгьы хоумгалаӡаци? Уаха алашара ҟалаӡом, рҳәеит... Ахьҭа иҟоу умбаӡои, уқьаадқәа ҳдырԥхоит ҳәа угәы иаанагозар? – лыбжьы еиҳа-еиҳа идухон.
– Сбыҳәоит, иҟалозар, бысԥырхагамхан. Уажәыҵәҟьа акы сышьҭԥааны саманы аҩада ацара иаҿуп, – аҭуан илаԥш аҵахан, изаҵымго, аҩада дшыԥшыц дыԥшуеит.
– Аӡгьы хаумгалаӡаци? Хымш иҟалаӡом рҳәеит. Уажәы акы ушьҭԥааны, уаманы ицоит, аха уоунашьҭыр иужәуа сымбари , – лыҽлзеиқәкуамызт.
– Исыԥскымҭаны акы санаҿу бысԥырхагамхан ҳәа заҟантә сбыҳәахьоузеи. Аа, банысҟәамҵӡа исзыбуз, – аҭуан аҵаԥшра дааҟәыҵын, ахәыҷқәа реиԥш иқьышә кылыршьшьы даатәеит.
– Акы ҟаҵа ҳәа ануасҳәалак, убӷа ашшара 8ҵәазшәа уаасымпыҵахоит. Уажәы иузызухызеи?
– Сыбӷа 8ҵәар егьаурымызт, снапы ишакыз ибыршәан, исымпыҵԥраан, шьҭа сахьӡараны сыҟоума?
– Изакәызеи иумпыҵԥрааны ицаз? Иабаҟоу, сара акгьы збаӡомеи, аҩсҭаацәа уркызар? – Шьазинагьы аҭуан ахь аԥшра далагеит.
– Ахьшь ардәына ахы ианықәс иахьыз сыхьит. Баасхыкәласуа бансхагыла, схы иҭаз ҭҟьаны ицеит.
– Уахьӡаны ирхынҳә акәымзар, ашьха зҭыԥрааны ицаз ашьхымзаҭра еиԥш, иухагылоу ҭацәны иаанхоит. – Есымша сылаҵара бызҿу бҵәы мыжда уаҳа ихымгәыгәӡеи, – луанытә даақәыԥсычҳаит.
– Уара унапқәа хымгәгәӡеи, уахгьы ҽынгьы ақьаад ушахыкәласуаз? Ма иҟоуҵаз ҳәа зыӡбахә рҳәаша аумак ыҟандаз?
– Ари бара боума иҟазҵаз? – Мкан дгәаан, ақьаадқәа аашьҭыхны, Шьазина лқьышә инықәикит.
– Сқьышә хумжәан, избоит. Иҩны иқәуҵоит еиқәырчаҟәа, аха изҭахыда? Узҿузеи ҳәа аӡәыр дуазҵаахьоума?
– Иҿыцу акыр уҩхьоума ҳәа ҽнак заҟаҩы сазҵаауа бдыруама... Ҵаҟа сналбаацыԥхьаӡа иаасыдгылоит.
– Ҵаҟа ирҳәо ахаан хыхьынӡа иҩаӡахьоума? Заҟантә иуасҳәахьоузеи, хыхьынтәи уанырбарҭамха, ашышкамсқәа аҳаскьын ишылаӡуа еиԥш, уаргьы уқьаадқәа унарылаӡ уцоит.
– Уи бара бацәымшәан, хыхьынтәигьы зны сырбарҭахоит.
– Хыхь уԥсы ҭоуп ҳәагьы иҟам. Уара зны сырбарҭахоит ҳәа уқьаадқәа урылатәаз.
– Хьаас иҟабымҵан, хыхьаа заманалаҵәҟьа ирдыруеит сыԥсы шҭоу.
– Аныхаҿы сноугаргьы сықәуеит, уԥсы шҭоу хыхьаа ишырзымдыруа ҳәа.
– Сыԥсы шҭоу рдыруеит ҳәа басҳәеит, ихабҵозар. – Ирыздыруам ҳәа уасҳәеит, исҳәо уаҳауазар.
– Ирдыруеит сҳәеит, сыбмырҳәҳәозар.
– Уҳәҳәа... уҟаа уҭахызаргьы, ирыздырам ҳәа уасҳәеит.
– Ирдыруеит... ирдыруеит... даргьы баргьы шәхы шәзымдырааит, баҳама?
– Уԥсы шҭоу рдыруазар, Мкан Қыжәба абри аҟара ҟаиҵахьеит, абысҟак ҭижьхьеит, аџьабаа ду ибахьеит, ихы аџьыка ықәиххьеит, инапқәа хыгәыгәаахьеит ҳәа знык иадамхаргьы уӡбахә аӡәыр иҳәахьоума? Сгәы сахаԥжәаны сыԥсыхаҭоит, ателевизор асыркыцыԥхьаӡа уара уда зегьы ртәы рҳәоит, иасны идырҽхәоит, «Адунеи аҿы еицырдыруа», «Збаҩхатәра ҳәаак иҭамӡакәа ихыҵны ицо», «Бжьык иаламҩашьо, зхатә бжьы зхоу», «Хык еиԥшым зхатә хы зхагылоу». «Шьапык еиԥшым зхатә шьапы зҵоу!», «Цәак еиԥшым зхатә цәа зхоу» ҳәа. Ахаан зыӡбахә ҳмаҳаӡацкәагьы аиубилеиқәа еиҵҳәаны ирзыҟарҵоит, ажәҩан аҟынӡа ихагылан ирыхцәажәоит. Рыхьӡқәа амҩадуқәа ирхырҵоит. Амҩадуқәа азымхозар ацҳақәа ирхырҵоит. Уара уӡбахә аӡәыр иҳәахьоума? Убри азоуп хыхьаа уԥсы ҭоуп ҳәагьы иҟам зуасҳәо.
Мкан, Шьазина дахьынӡацәажәоз дылԥырхагамхаӡакәа ҭынч дтәаны дылзыӡырҩуан. Лгәы иҭаз ҳәаны даналга, бара, акы сбазҵаауеит, аиаша саҳәа, заа сыԥсырц бҭахума? ҳәа длазҵааит.
– Умԥсыр ҟалом ҳәа уасҳәама? 30 шықәса ҵуеит ҳаицынхоижьҭеи, усҭаху усҭахыму уажәыгьы иузеилымкааӡаци? Иуҳәо змааноузеи?
– Селамгаӡеит, заа сыԥсырц бҭахушәа сбо салагеит. – Исоуҳәо закәзеи уеилагама?
– Аиубилеиқәа рзыҟарҵоит, ажәҩан аҟынӡа ихагаланы идырҽхәоит ҳәа бызҿу рыԥсы анҭаз аӡәыр игәалашәоз џьыбшьома? Ианԥсы ашьҭахь ауп рырҽхәара ианалагаз.
– Ииашаны иуҳәоума, агәра сызгом?
– Сыгәра бымгозар, саныԥслак ашьҭахь ателе-визор базыӡырҩи, Мкан Қыжәба дзакәыз ҳәа ибанаҳәо баҳап. – 30 шықәса сара узласзымдыруа исарҳәараны иҟоузеи урҭ.
– Сыбдыруа џьыбшьоит. Сбыздырӡом. «Мкан Қыжәба, абаҩхатәра дуӡӡа змаз, заԥҵамҭақәа рыла адунеи аҿы еицырдыруаз, ҳажәлар рҿахәҳәаҩы, апатриот, хыцәнымырха аиашазы ақәԥаҩ. Иижәша аӡыхь ахы ыҵнахаанӡа ҳажәлар дрыԥхеит... акультура даԥхеит, аҟазара даԥхеит, ҳаԥсуара даԥхеит... Иахьатәи ҳаамҭа дышԥаҭахыз... Иара дҳацәцазаргьы, уи ихьӡ кашәара ақәымкәа ҳаԥсадгьыли ҳажәлари ирзынхоит ҳәа сиубилеи аныҟарҵо, ахаан сҩымҭак аԥхьара акәым, иаанызымкылақәацгьы сышдырҽхәо анбаҳалак ашьҭахь ауп сара сзакәыз анеилыбкаауа.
– Иумҳәан, исумырҳан... Уаԥхьа дара ԥсааит.
– Уажәы бызбо џьысшьоит, аиубилеи ашьҭахь бшыҟалақәо. Ахаҵа ҳәа исымаз дзакәыз сзымдыруазаарын. 30-шықәса ҳаицынхон, аха дысзеилымкааӡакәа сааныжьны дцеит. Ача аага, амҿы аага, аӡы аага ҳәа сааихыкәласуа сихагылан, ҭаха исҭомызт, сиԥырхагахон, игәы ԥызжәон, ихы ҭысҟьон. Сара сакәмызгьы макьана дымԥсыр ҟаларын. Уи ашьҭахь аԥсҭазаара зысҭахузеи ҳәа аҩны бхы бзыҩнамкыкәа быҩны бышсышьҭало здыруеит. Аха сбыҳәоит «ашаха ахаршәра» бахымццакын. Схи сареи ҳаизынхар, бара уахь бнеиаанӡа ара исыбмырҟаҵаз уа инагӡаны салгоит.
– Риубилеигьы сҭахым, даргьы сҭахым... Иахьарнахыс ҭоуба зуеит, суԥырхагахом, утәаны ухәыцла, уҩла, аҭуан уаҵаԥшла, уқьаадқәа урыхәаԥшла... Ачагьы сара иаазгоит... аӡгьы сара иаазгоит... амҿгьы сара иаазгоит...
Ахьӡгьы имоуп, ажәлагьы имоуп, амала дызусҭада ҳәа шәсазымҵаан... Ихьӡи ижәлеи нҭкааны исымҳәаргьы, дзеиԥшроу шәасҳәар, дыздыруа шәрацәаҩуп; иажәа еилгам, иҿы еилгам, дынҭаҳа-ааҭаҳауа иныҟәашьа еиԥшуп ицәажәашьагьы. Аха зегьы идыруеит, зегьы ртәы иҳәоит, ажәауаара уиҭауам. Ус акә, арс акә дшыҟазаалакгьы дыҟоуп, хьыӡшьарасгьы имоуп Лоча ҳәа.
Аибашьра ҟалаанӡа уи зныкгьы дычмазаҩымхацызт, акы заҵәык, хьаас имаз, амыцхә имаз анифацәалак, ихәда чуан, нас абжьы агара иалагон, агәылацәа рхы агахьан. Аха иџьашәшьаргьы аибашьра ашьҭахь ихәда ачра иаҟәыҵит. Амала абжьы шгац игон.
Урҭқәа зегьы заҳҭахузеи, Лоча абыржәы ааигәа аԥсра дахыԥеит. Уахык иаалырҟьан дычмазаҩхеит. Ихы имыхьуа, игәы имыхьуа, изхара ыфаны дахьнышьҭалаз, ҵхыбжьон дааԥшит, ахьҭа дыкны даго, дқыџьқыџьуа.
– Ахыза сықәҵа, исываџьгәа, ахьҭа сыԥсит, – ҳәа, аҟәара-аҟәара деиҵасуа, иԥҳәыс дааирԥшит.
Иарбан хьҭоу узкыз, аԥхын шоураха, иҟоу умбаӡои, абылра ҳаҿуп, – лҳәан, лхаҵа ииҳәаз халымҵеит.
– Сыхәмаруа џьыбшьома, бара, сҵааит, бласны ахызақәа сықәҵа, – иҳәеит, ихаԥыцқәа еихамгыло.
Иламхацәгьахан дгылт, хызак иқәлҵеит, аха дазмырԥхеит... аҽакы аалгеит... уигьы дазмырԥхеит... Еиҳа-еиҳа дарыхьҭашьуан, ихаԥыцқәа ахьеиҵасуаз рышьҭыбжь агәашә аҿы угылазар иуаҳауан. Аттаҳәа иааган иқәылҵон, аха деицәамхозар деиӷьхомызт, дышьҭыԥан дцон...
– Баргьы бҩеины хыхь бсықәтәа, акаруаҭ салҩырны сахькаҳауа бымбаӡои, бара мыжда, саанкыл! – ҳәа
дыҳәҳәеит, иааиқәылҵаз акгьы анимыхәаӡа. Иԥҳәысгьы маҷ-саҷк лакәмызт, хыхь дҩеины диқәтәеит, аха ампыл еиԥш дирԥо даналага, дшәаны дылбаан, агәылацәа еизылгеит.
Аибашьра еилгазар аахыс урҭ гәылак уааи ҳәа иарымҳәацызт, акы иҭахны аӡәы днеиргьы, уҩнал мҳәаӡакәа, иуҭахузеи ҳәа ашә ывҵрааны изҵаауан. Аҷан еизганы рхы алмыҳәҳәо излатәаз аӡәы ибарҭахымызт. Ауаа иахьраҳауаз акгьы ҳамам, акгьы ҳахӡым, иҳақәаҳҵо ҳамам иҳаҵаҳҵо ҳамам, ҳаҩны акгьы ҩнагылаӡам ҳәа иҵәуон.
Ахәылбыҽха даабон, акы ихьуеит ҳәа изуҳәо дыҟаӡамызт, иҟалазеи, игәы акәу, ихы акәу дзызхьаауазеи ҳәа агәылацәа еизеит.
– Шәуаами, абааԥсы! Акыр шәымазар исықәышәҵа... Амца еиқәҵаны сшәырԥха... Ахьҭа саганы сыԥсырц сыҟазаарын, сара рыцҳа, – ҳәа ауаз аҳәара далагеит, игәылацәа аниба.
Иҵегьы иқәаҳҵап ҳәа иалгаргьы аҭыԥ амамызт, аҭуан инаҵасуа аҟынӡа иқәылҵахьан иԥҳәыс.
Акгьы даназмырԥхаӡа, аҳақьымцәа рахь адырра ҟарҵан, аӡәымкәа, ҩыџьамкәа иласны иааит, ихәаԥшит: дладырхеит, дҩадырхеит, днадырҳәит, даадырҳәит, агәыр иларҵеит, ахәшә идыржәит, иаарылшоз зегьы ҟарҵеит, аха акгьы имыхәеит, ахьҭа сыԥсит ҳәа дшыҳәҳәац дыҳәҳәон.
Ҳара иҳамбац ҳәа иҟоузеи, аха ари еиԥш ачымазара ҳапрактикаҿы иаҳԥымлац... ахәшәтәырҭахь дганы дышьҭашәҵа, ус еиҳа еиӷьуп рҳәан, аҳақьымцәа, хынҳәны ицеит.
Агәылацәа аангылт, агәаҟра даҿын, даанрыжьуазма... Ажәеи-ажәеи шеихырҳәаалоз, ари ичымазара злаҟоу ала, зылԥха ҳауша, акы иԥырхагоуп, дҿаа-ҿаауа дыкны дшамоу шәымбаӡои...
ахәшәтәырҭахь игара ҳааҟәыҵны, иԥсны игылаз ҳәа изышьҭаз аԥҳәыс шана Гәмысҭа инхо дааганы дихәаҳарԥшып ҳәа аӡәы иааиҳәан, ишааиҿшәаз еиԥш, зегь раԥхьа ачымазаҩ илымҳа иҭасын, абыржәыҵәҟьа шәцаны дысзаажәга ҳәа дрылаԥсны икит.
Ашацкыраз аӡәы ддәықәырҵан, акыр зықәрахь инеихьаз аԥҳәыс аукы, пакы, еиқәакы диман дааит. Уахьыналҿаԥшуаз угәы ҭыԥсаауан, иишааҵәҟьаны дыԥсны дшышьҭаз абыржәы дҩадыргылт уҳәарын, ллакҭа аҵаргылара убасҟак иӷәӷәан. Лқьышә ҵаӷақәа лцәаатыр ҳәа дшәозшәа, еихарҷабны илкын, лхы лыҵаршәны, аӡәы диҿаԥшуамызт.
Абри иоуп ачымазаҩ ҳәа, хыза-шәкы иқәыршаны, акы дазнымкыло, адрым-дрымҳәа дышьҭыԥо дахьышьҭаз лдырбеит, аха узхьаауазеи ҳәагьы дизымҵааит, уи акәым, уамашәа иубаша, днеихагылан дагьиҿамԥшит. Знык аҟара лылаԥш неихылгеит ауп. Дшааҩналаз еиԥш, цәыӡк лыманы илыԥшаауашәа, дынкыдыԥшылааакыдыԥшыло аҩны аимдара далагеит ҿымҭӡакәа.
– Исзаажәгаз дагьсыхәамԥшит, хәарҭа шсымам лбазар акәхап сааигәа дзымааиуа. Аа, сара рыцҳа, исԥеиԥшыз, цәгьарас иҟасҵахьаз, ахьҭа самгар амуа еиԥш... Шьҭа саргьы избоит, акгьы сзыҟаҵом. Иԥсуа соуп, аха сгәылацәа бзиақәа сшәықәгәыӷуеит, сшәырҽеип ҳәа. Лоча зынӡа аԥсра иҽеиҭан, апатара далагеит.
– Дыԥсыҵәҟьаргьы дабакҿаҳҵои?
– Иуҳәо исзеилкаауам, х-ҭаацәарак рынхарҭа (еихагылак шеибгоу) аанкыланы имоуп... икҿаҵарҭа ҳмоуа, изакәызеи?
– Цқьа унаԥшы-ааԥши, аҟәарамҿы еиԥш атрофеи еилажьу умбаӡои, деиҵыхны днықәҵаны иҵәыуарҭа акәым, деиҩырҿаны дықәҳҵоит ҳәа ҳалагаргьы ҭыԥ амаӡам... – абас рыбжьы рхәыҷны иааибырҳәеит, аҩналарҭа змоукәа ашә илагылаз агәылацәа.
Аԥҳәыс ҿымҭӡакәа, ауадақәа акы дындәылҵны аҽакы дыҩналон... Илԥшаауа рыздырамызт. Уамашәа дбаны илзыԥшуан, аха иҟабҵо змааноузеи ҳәа игәаӷьны аӡәгьы длазҵаауамызт.
Ауадақәа зегьы дрыҩнысны, дааины ачымазаҩ дааихагылт, аԥхӡы лҿыкәкәа илеиуан, лассы-лассы дҿарҳасуан. Ҵҩа змамыз ахызақәа иқәыз лылаԥш рыдхаланы дрыхәаԥшуан, ачымазаҩ зынӡа диҿаԥшӡомызт.
– Иҳамаз зегьы иқәаҳҵеит, аха акгьы дамырԥхеит, – лҳәеит аԥшәмаԥҳәыс, иааргаз лыԥшышьа иахылҳәаара лзымдыруа.
Аԥҳәыс шана аҭак ҟалымҵеит, аха ишылгәамԥхаз лакҭала иллырдырит.
Уи нахыс ҿымҭӡакәа илҳәарызеишь ҳәа илыхәаԥшуан зегьы.
Ачымазаҩ дааҟәымҵӡакәа ауаз иҳәон, иԥханы иԥсуа ибаргәзеи, џьанаҭ дымцеи ҳәа.
– Иқәу зегьы иқәыбхыроуп, – лҳәан, даацәажәеит раԥхьаӡа акәны аԥҳәыс шана.
– Абысҟак шиқәугьы дыԥхом, зегьы иқәаҳхыр зынӡа дымԥсуеи, – лҳәеит иԥшәма иаалцәымыӷхан.
– Днаҵаԥс дцарц бҭахымзар, абыржәыҵәҟьа иқәх сҳәеит!.. – ирымчны даацәажәеит.
Уи илҳәаз уаҳа амамкыкәа, ахызақәа акакала иқәхны рышьҭаҵара далагеит. Аҽацә, абжьас, аслан, амахҽ, ашьабысҭа уҳәа шәарах хкыс иаҟоу рсахьақәа знымыз ҳәа иҟаз урҭ ахызақәа. Ахәыԥшқа уҭахума, имфа-имжә срыхәаԥшландаз уҳәарын. Абас акакала иқәхра дшаҿыз, алабз еиԥш хыза ажәык ҵаӷаӡа, аԥшшәы цаны, аҩаза аҿыкәкәа ианаашьҭылх, ари аҿаасҭа икаҳажьхьаз џьысшьон, ара иабаанагеи, лҳәан, иршәны зымҩа инкалыжьит.
Аԥҳәыс шана уи ахыза лылаԥш адхаланы акыраамҭа дахәаԥшуан, нас иаашьҭылхын, Лоча инаиқәылҵеит. Уи ақәхеит, иаразнак дааиқәнакит– арыхьҭшьра даҟәыҵит, иԥсы еивигеит.
– Избо закәзеи, лнапы шааскьысыз еиԥш сыԥхеит... Сыԥсы ҭалҵеит, анцәа илԥха зауша, – иҳәан, акгьы змыхьӡоз еиԥш дҟәаҿ-ҟәаҿуа даақәтәеит Лоча.
Ари еиԥш збаз, ирҳәо рҿамшәо, ишанханы иԥшуан. Уаҳа лҿы ааихыхны ажәак лымҳәеит. Ддәылҵны дцо даналага, ихьзеи, амца ихҟьа дцон, арахь ахьҭа сагоит ҳәа дыҳәҳәон, измааноузеи ҳәа ианлазҵаа: – Аҷан мыжда, акалашәа иҟоуп, ацәеи ажьи аршуеит аха агәы азырԥхом, – лҳәеит аԥҳәыс шана.
Исгәалашәом иарбан мшу, аха ҽнак зны Москвантәи аурыс генералк дсасны сгәыла диҭан. Аԥсуа ҵасла аԥшәма исас ачеиџьыка бзиаҵәҟьа изыҟаиҵеит. Асас ду дысҭоуп пату сызиқәшәҵароуп ҳәа агәылацәагьы ҳаидгылан, аҽны хәлаанӡа агенерал ҳидтәалан. Излаҳалшоз ала ҳаҭыр иқәаҳҵеит.
Аԥшәма, ажәа ахҳәааны, ауапа бзиаӡа ҳамҭас исас ииҭеит.
Агенерал уи даара игәы иахәеит, акыраамҭагьы, ишәҵаны дҳадтәалан даҵаҽырбо.
Москва аӡәыр шәнеины шәҟалозар, шәыҩны еиԥш иԥхьаӡаны сышҟа шәанымҩахымҵ, ҳаибадырра, ҳаиҩызара зегьы башоуп шиҳәоз ҳаиԥырҵит.
Абри ашьҭахь, дук хара имгакәа, Москваҟа цатәыс исоуит уск азы.
Сгәыла ианиаҳа, џьабаас иуоуеит, аха шәҟәык усҭоит, Москва уаннеилак агенерал исасны исҭаз исызиҭа ҳәа дсыҳәеит. Исыманы сцеит. Сусқәа сшаарылгаз еиԥш агенерал сишьҭалеит. Уи аҽны иусураҿы дыҟамызт. Дахьынхоз сарҳәан, иҩныҟа сцеит.
Сызусҭаз, зҟынтәи сааз цқьа ианеиликаа ашьҭахь, ашә ааиртын, сыҩнаижьлеит. Ҽеишәа аԥсшәа еибаҳҳәаанӡа, сшыныҩналаз еиԥш леиқәаҵәа дук, ахахәда хырчааны, иҩаҵыҩрын, сышҟа аҿаанахеит, агыгцәа ргыланы, сааимыжәжәа сагарашәа.
– Мухтар! Ус ҟоумҵан, уҽеиқәк! – ҳәа ибжьы анақәирга, иџыџӡа иаангылт, аха, ишсыхәаԥшуаз ала, сшагәамԥхаз алақәа ирхызбаауан.
– Мухтар! Иуасҳәаз умаҳаи! Унеины уҭыԥ аҿы утәа!– иҳәеит аԥшәма, ила аԥшышьа игәамԥхо.
Иааҟрымҿрымын, инеины акәакьҭаҿы ишьҭаз аҵаршә инықәтәеит. Сыла иабаз агәра сзымго
сшанханы саанхеит. Сгәыла ҳамҭас агенерал ииҭаз ауапа, напымыӡәӡәа иузымкуаз акәын ала иаҵаршәыз. Аԥшәма ила иртәеит, аха сара утәа ҳәагьы сеимҳәеит. Изназгаз ашәҟәы анисыркы, сасаирҭас уабаангылеи ҳәа дсазҵааит.
– Уи хьаас иҟаумҵан, сахьаангыло сымоуп, – сҳәеит, (изҵаара иаанагоз аусзымдырх). Сдәылҵны сцарц ашә ахь сҿынасхеит, аха ашәхымс аҟынӡа снеиаанӡа Мухтар мыжда, еиҭаҩыҵырыҩн, усымфар зуам ҳәа аҳәозшәа ахаԥыцқәа сырбо, алақәа нарҳәы-аарҳәуа сымҩа кны иаагылт.
– Уацәымшәан, акгьы узнауам. Ари лаҟәышуп, Аԥснытәи ушааз адырын иуеигәырӷьоит азы ауп ус зыҟанаҵо, – иҳәан, аԥшәма ила ахы шьышьуа иргәыбзыӷны сымҩа инаԥыригеит.
– Сш-Аԥснытәу шадырз аҟара збоит, аха сагәамԥхеит, гәалак амоуп, иазҳәом акәымзар, – сҳәеит.
– Гәалас иамахарызеи уара утәала? – Аԥшәма уамашәа ибеит исҳәаз.
– Аԥснытәи ауапа ҵаршәыс исзаазҭиз, ашәҵатәгьы шысҭаху изымдырӡои? Акәымжәи, акабеи, ахылԥарчи зысзааимҭиизеи ҳәа ауп гәалас иамоу, – сҳәеит ашә сандәылҵуаз.
Иџьашәшьаргьы, иџьышәымшьаргьы ус иҟалеит, аҳәаӷьычи аџьмаӷьычи уахык еицыркит, абахҭаҿы иахьааргазгьы џьарак еицҭаркит. Абахҭеи ахәышәтәырҭеи рҿы еиқәшәо еизааигәахоит рҳәоит, аха арҭ аҳәеи аџьмеи акрырзеилыхраҳа, даргьы егьрызеилымхит. Ршьапы шынҭадыргылаз еиԥш, аимак
роуит, изыхҟьазгьы цәардаӷәызаҵәык акәын игылаз, ақьиара еимаркит, ҵаҟа аиара аӡәгьы иҭахымхеит.
– Уара, аҳәаӷьыч, хыхь аиара ухәҭам, сара соуп изықәнагоу, – иҳәан, аџьмаӷьыч днеин, ацәардаӷәы днықәтәеит.
– Уара, аџьмаӷьыч, еиҳа изухәҭоузеи, сара саҵкыс узлеиӷьузеи? – иҳәан, аҳәаӷьыч дгәааны, аџьмаӷьыч ацәардаӷәы дылбаацаны, иара дҩеины дықәтәеит.
– Аҳәажәи аџьмеи шԥеидукылои! – иҳәан, аџьмаӷьыч даҵамхаӡакәа, аҳәаӷьыч дихан ацәардаӷәы днылбааиҳәеит.
– Аҳәа ԥсны икажьзаргьы, аџьмаԥхҭы аҵкыс еиӷьуп.
– Аҳәа ахьызбо акәым, афҩы ахьсаҳауа сгәы хынҳәуеит, сааигәа умааин!
– Уара абаӷь афҩы ухышәшәо, ацәардаӷәы уқәсыриаанӡа, лашара умбааит!
– Аҳәақьышә иузҿоу аҿаӡамшәа иҿысхуеит, абыржәыҵәҟьа сыла ушабо уаҳа смырҳәакәа ҵаҟа уиа акәымзар! – ҳәа дҟааит аџьмаӷьыч.
– Ааит, уара аџьма хы зхагылоу уоума ҵаҟа сзырио!.. Усԥырҵ амзар ухы ухагылаӡамшәа иухысыцҟьаауеит!– ҳәа дҿыҿит аҳәаӷьыч.
– Уара афыҩгара уоума сара схы схызыцӡҟьаауа! – иҳәан, аџьмаӷьыч инапы ыркаланы дыкшеит.
– Ухаҭа уоуп афыҩгара! – иҳәан, аҳәаӷьычгьы даақәҵәиаан, апҟаца иҿыҵиргеит аџьмаӷьыч. Уи акәхеит, рыхәдацәақәа ааибакын, уара уакәу сара сакәу зыфҩы го ҳәа еибарҟаауа, еибарҿыҿуа аибарԥсра иалагеит.
Рыбжьы абахҭа ҵнахуа ианалага, ахылаԥшҩы дааин ашә даалагылт. Ашьаҟәада рҿашы аибарԥсра иаҿыз нацәхыԥла иааимихын, еимашәкуазеи, шәызхибарҟьозеи ҳәа дразҵааит.
– Уфҩы гоит ҳәа сеиҳәеит, абри ӷьычыжә... Умааизҭгьы аҳәажә еиԥш дкажьны дысшьуан, – иҳәеит аџьмаӷьыч, ила ашьа хыҵәҵәало.
– Уфҩы гоит ҳәа аԥхьа изҳәаз уара уоуп, уара аџьмахы зхагылоу. Абри уԥсы дахьымӡазҭгьы, аџьма гды еиԥш ушьапқәа рыла укнаҳаны, уцәа ухысхуан, – иҳәеит аҳәаӷьычгьы, ихаԥыцқәа аҿҿа рыҵго.
– Шәаангыл шәарҭ ахәашақәа, еимактәыс ишәымоузеи, шәҩыџьагьы шәеиԥшуп... шәҩыџьагьы шәфыҩгарақәоуп, – иҳәан, ашә нархаркны даахынҳәит ахылаԥшҩы.
Уи аҽны ауаа рацкыс амаамынқәа рыбжьы цәгьан. Уажәы-уажәы арҵәаа-сырҵәаа ҳәа иҳәҳәо иааилалон, рхы кыдырҟьон, ргәы иааҭасуа иҵәуан, ҳаҽцәаҳԥуеит ҳәа рыӡӷқәа рнацәхыԥқәа аларԥаны иахон. Гәаҟрак рыман, рҽаҿыршьаауан, аха иззаку здыруадаз?
Аӡба иакуазар рҳәан, рымаҵ зуаз аӡы наган ирымҵадыргылт, аха ажәха шәмоуааит рҳәозшәа ихыршәҭны икарҭәеит. Амла иаҳцәакызар рҳәан, рхәы рымҵарҵеит, аха афаха шәмоуааит рҳәозшәа, игәааны ихьаԥшынгьы иахәамԥшит. Рымаҵ зуаз ауааи дареи шеилгашаз здыруаз убри аамҭаз бгахәыҷык ҷышәшәааӡа амаамынцәа ахаҵаны, аҵыхәа баба шьҭарҳәазо маӡала иааины иаарыдымгылазҭгьы. Амла иԥсуан, кәтык сзеимҵарсуазар ҳәа акырџьара инеит, аха џьара алақәа ашьҭалт, аҽаџьара ауаа иԥхарҵеит, аԥсы ахәыц еиҩнаҵәо амаамынқәа рҿы иааит, ирфо рымоуп, иржәуа рымоуп, ауаа рнапы иқәргыланы иныҟәргоит, сырхамышҭыцзар, дара срааӡахьеит, хәыцха-мыцхақәак шԥасырымҭари ҳәа ирықәгәӷны.
Амаамынқәа абгахәыҷы ахацәа ишнықәԥшыз еиԥш аҵәуара, аҽшьра иааҟәҵын уҳацхраа ҳәа аҳәара иалагеит.
– Ишәыхьзеи, шәзырҵәуазеи, амла шәадыркыма ара шәааганы шәҭакны шәызмоу, ҳәа иҵааит абгахәыҷы амла акәмзи иаргьы ахы иҭагьежьуа иҭаз.
– Мап амла ҳакӡом... ҳгәы бжьысит акы аго ҳаҟам ,– рҳәеит амаамынқәа еиқәыхьшәашәа.
– Шәрыпҟома, шәыршьуама?
– Мап, мап ҳрыпҟаӡом.
– Шәрымпҟозар, амла шәадмыркуазар, рнапы шәықәыргыланы шәныҟәыргозар, амалаҳәа акры шәҿарҵозар... шәыркуабозар шәыршьышьуазар, ақәа шәыдмырсуазар, асы шәыдмырсуазар, ахьҭа шәадмыркуазар, уаҳа ишәҭахузеи, шәзыргәаҟуазеи. ауаа шәара шәшырбо еиԥш ҳарҭ агыгшәыгқәагьы ҳарбозҭгьы ҳразҟны иамкуази.
– Иаҳзыруагьы ҳҭахым даргьы ҳҭахым амаамынқәа,– рҳәеит зынӡа ргәы каҳаны.
– Сара излаздыруа ала, ҳазхылҵыз шәара шәоуп. Ҳашҟа шәаагоит, ҭаацәарак еиԥш ҳаицынхоит ҳәа шәааргеит. Шәааганы ианшәылаԥш, мап шәцәыркыма, шәара шәакәӡам ҳазхылҵыз рҳәама?
– Изакәыз анааба, ҳара ҳауп мап рцәызкыз.
– Ҵаара ԥхашьарам, ирыдыжәбалазеи агыгшәыгқәа, ҳацкыс еицәоума? – еиқәеиҩысҭааха, ҽмыршьагала иразҵаауан абгахәыҷы.
– Абра ҳааганы ҳахьындырхаз аԥхьа ишьҭоу адәы аҟны ауп еизарҭа ҭыԥыс иахьалырхыз. Еимаркуа заку ҳаздырам... рыбжьы ҳхы ҭнаҟьеит. «Уара амаамын уеиԥшуп», «бара амаамын беиԥшуп” “иаарласны ҳазегьы ҳмаамынхоит» шырҳәо ихәлоит, ишоит.
Ҳмаамынхоит рҳәазар, шәара ишәеиԥшзарц рҭааххеит... Мап зырцәышәкуазеи.
– Арҭ ҳреиԥшхар ацкыс ҳаԥсыр еиӷьуп.
– Абас изышәцәымӷхазеи шәхылҵшьҭра. Ишәзырузеи цәгьарас?
– Иаарласны ҳшьамхы ҳҽаҳмыргазар ҳцәа ԥырҽуеит. Иҟарҵақәо ахьаабо ҳаилагоит.
– Шәеилазгара еиԥш ирыдыжәбалозеи? Шәара излашәеиԥшымзеи?
– Анцәа имҳәааит арҭ ҳреиԥшхо. Арҭ рҿы аҭаацәа рхәы аиҵбацәа ирҿамҵаӡакәа аиҳабы имацара днадтәаланы ифоит. Ҳара ҳҿы аҭаацәа реиҳабы аҵыхәтәаны ауп акры анифо. Арҭ рҿы ауаҩы дырӷьычуеит... дырҭиуеит... даархәоит. Ҳара ҳҿы уи еиԥш ахаан иҟамлаӡацт. Арҭ рҿы анацәа рыхшара карыԥсоит. Ҳара ҳҿы анацәа заҵа рыхшара карымԥсара, тәым хәыҷык дкаршәны дырбаргьы дрыцҳашьаны даашьҭыхны дганы ҳара даҳтәушәа ҳакуа дҭаршәны дҳааӡоит. Уаргьы абна ушыларшәыз аабан уганы уҳааӡахьеит, иумдыруеи.
– Ишԥасзымдыруеи, сыԥсы ахьынӡаҭоу исхашҭраны сыҟоума, шәыԥсы схоуп.(Абгахәыҷы ҿыц иины аблақәа анаахнаты ани иареи еицәыӡит, ашьацҳәа иаҿашәан инаҿаԥсы ицеит. Аԥсы мцо имаауа абна ишыларшәыз рбан амаамынқәа иганы ирааӡеит).
– Арҭи ҳареи ҳаиԥшны Анцәа ҳҟаимҵааит. Арҭ рҿы аҳәса рхы иоужьуп. Арантәи ҳахьырзыԥшуа иаҳбарҭоуп иаазҭаххаз лхаҵа дааиҵыҵны дцаны аҽа хаҵак диҵалоит. Ҳара ҳҿы аԥҳәыс лхаҵа длыԥсахӡом.
– Ирҭаху ҟарҵалааит, шәара иабашәԥырхагоу, уи азы шәху иагыжьны ишәырҭома?
– Ишԥаҳԥырхагам, урҭ рыҳәсақәа мыждақәак роуп, ҳхацәа ҳхыхны иргар ҳәа ҳшәоит.
– Шәхацәа шԥашәхырхуеи, ишәҳәо сзеилкаауам, уамашәа иабеит абгахәҷы.
– Ԥыҭраамҭак уаагыл, ассир убарц уҟоуп, урҭ рыҳәсақәа ҳааҵраҿы иааны ҳхацәа ирыдҽырбалоит, ҳшәыцныҟәарц ҳҭахуп ҳәа рҽырҟьантазны рхы ддырбоит. Ахацәа ракәзар рԥаҵақәа ыршо ҳаҳәсақәа ирыдгьежьылоит, акамфеҭ рыҭаны идыргәыбзыӷуеит ҳхы дгәаҳарԥхоит ҳәа. Ажәакала ҳарҟьашьырц иаҿуп. Зҩас иҟоу зегьы дара ирыхьуеит рҳәоит... ҳаргьы иаҳдырхьыр ҳәа ҳшәаны ҳаԥсуеит...уҳацхраа ҳааӡамҭа уакәзар.
– Сызлашәыцхраарызеи сара гәаҟ, исыл-шагәышьозеи анҭ рҿы ҳәа ишәаны ацәа иҭаӡыӡо ауаа еизаны игылаз ирзыԥшуан, рылаԥш иааҵашәар ишнаҵҟьара аҽырхианы.
– Урҭ урбар ҳәа умшәан, рылақәа ҭибахуеит, уажәыҵәҟьа уара урбо иҟам. Маӡала ашә ҳзаарт. Знык аихатә аанда ҳазҭыҵыр ҳшьамхы ҳҽаҳаргоит. Ҳарҟьашьаанӡа, ҳцәа ԥырҽаанӡа. Ҳааизар аахыс ҳазланхоз агыгшәыгқәа рахь ҳцоит, арҭ иаҳхылҵны адәы иқәаҳҵаз раасҭа урҭ акырӡа ицқьоуп.
Гыд длашәын, ила иабомызт, аха илымҳа аҷыҭ бжьы авшәомызт. Уи аҽны имацара иакәын аҩны иахыз. Иҷкәыни иҭацеи Ԥсоуҟа иҟан.
Аӷьычцәа Гыд имацара дшыҟаз анеилыркаа, аҽны шьыбжьон имшәа-имырҳа иҩналан аҩны арҳәра иалагеит.
Гыд исасцәа рыбжьы иаҳауан, аха рхаҭақәа ибомызт. Маҭәеи ҩыҭәеи иаарымԥыхьашәаз еизганы ааҵәақәа ирҭажьны идәылыргеит али-аԥси рыбжьара. Гыд шәызусҭцәада ҳәа аҵаахагьы дахьырмыгӡеит.
Рааҵәақәа дәылганы иргыланы рышьҭахьҟа ихынҳәит, аха ихианы игылаз астол анырба рыԥсы рзавымгеит. Ажәжәаҳәа инахалан акы аанмыжькәа ифаны-ижәны ҳдәылҵуеит ҳәа рҿанынарха, дад ахьхьаҳәа аԥсышәала шәцәажәоит, шәабанӡатәиқәоу ҳәа дрызҵааит.
– Араатәқәаӡам, ҳара Қәҭешьтәқәоуп, – рҳәеит, дара ртәала ириҭаз азҵаара иахыччо.
– Ҳаи дад, анкьа зынгьы Қәҭешь аагахьан, ҳара ҳтәы акәмзи. Еиҭа жәгама? Аӡы ахьышьҭрахь ихынҳәыма, Анцәа имҭоуп.
– Иаагеит... Иаагеит! Шьҭа аӡәы иаҳҭараны ҳаҟоума ҳәа аҭаҳмада илахәмаруа, рааҵәақәа рҳәазо рҿынархеит.
– Афырхацәа шәара! Шәхаҭақәа шәызбом, аха аумақәак шәакәмкәа шәыҟам... Қәҭешь акәым иаарласны Қарҭгьы шәгара шәыҟоуп, – иҳәеит Гыд.
Бурда калаҭк азна ахәырма даҵақь иааигаз, Ԥсоу ацҳаҿы иҭины дахьаахынҳәыз, акы снацҳап, акгьы цаҳәцаҳәуа снахәап ҳәа какалкырҭак аҟны дахьыныҩналаз, иаҳкрыда, акы ҳзыржәрыда ҳәа рхылԥарчқәа рхарззала, иҿыҟаԥшьаа-ҿыҟаԥшьааӡа ашә ахь иԥшуа итәаз ҩыџьа ачангалистцәа даагәарҭан, илаҳәны дыркит. Иаразнак дылбаардеит «хыжәлада». Џьара дырбахьазшәа, ичеиџьыка, иаԥсуара, ихаҵара... иӡбахә рацәаны ираҳахьазшәа, акада егьыззымдыруаз данрымԥыхьашәа дырҟаҭәеит. Иџьыба иҭаз ҭадырцәаанӡа, уара иуеиӷьу уаҩ дҳамбац ҳәа ршьапы иқәгыланы, иныҳәаҿа ркуан.
Ихәырма ахә ыфаны-ижәны ианалга, рқьаф ҟанаҵан, аҵәах-сахҳәа дгәыдкыло, аҽазны уанаауа аадыруазар, егьа ус ӷәӷәа ҳамазаргьы икажьны, ҳхы уқәҳаршәоит. Уара уеиԥш ауаҩы хазына знык идтәалара амиллион иаԥсоуп ҳәа илацәҟәыс-шьацәҟәысуа дрыманы иаадәылҵит. Уаха умцар умуазар акәхап, абан иахьгылоу уавтобус «Ԥсоу Очамчыра», уҳадхалан иуцәымцааит рҳәан, дырԥшны идырбеит.
Бурда дымцакәа даангыларгьы ҟаларын, убасҟак игәаԥхеит аҩызцәа ҿыцқәа ирҳаз, аха знык дбаны сыԥсындаз ҳәа збара даргәаҟуаз Жана дшеишеиуа автобус дышҭатәаз ибеит. Уи даниба иҩызцәагьы ихашҭит, икалаҭгьы ихашҭит... зегьы кажьны автобус ахь дыҩит ицәцар ҳәа дшәаны.
Знызаҵәык акәын данибахьаз чаразу, ԥсхәразу цқьа игәалашәомызт, аха џьара еибадырхьан, дихашҭӡомызт. Хаҵа дцаны даахьеит ҳәа иарҳәеит, аха дигәаԥхеит. Иара уи аҽныҵәҟьа иааҭырҟьаны илеиҳәеит бара беиԥш иҟоу роуп исгәаԥхо ҳәа. Аҭак илымҭеит, дыччашәа ааҟалҵан днаскьаны дгыланы ихәаԥшра далагеит. Иласҳәаз лгәаԥхеит, саргьы сылгәаԥхеит, дагьарччеит иҳәан, игәы ачамықәа ауа иалагеит. Уи аахыс маҷ ҵуазма, аха игәы дҭынҵәомызт, ԥсроума, бзароума дахьнеилакгьы дыԥшаауа длышьҭан... Знык дбаны сыԥсындаз ҳәа дшыҟаз ауп уажәы Ԥсоу дшибаз.
– Ԥсоу ацҳа аркра зыӡбаз рхаҵкы сцааит... Ԥаса еиԥш иҟьаҟьаӡа иаартызҭгьы бызбараны сыҟазма, бара сҭамшаша, – иҳәан, автобус иареи лареи рыда уаҩ дҭаӡамызшәа, ибжьы харззала лывараҿы иҭацәны иҟаз аҭыԥ агәараҳәа иҽнықәижьит, аԥхӡы иҿашы, арыжәтә фҩы ихҟьоз уԥынҵа ҿнахуа.
Жана аҭак илымҭеит, еиҭах дыччашәа ааҟалҵеит, лыҽкыдырӷәӷәаланы днаскьаны дтәо.
Бара аччарада аҽакы бзымдырӡои ҳәа леиҳәарц дааикәанаԥха-ааикәанаԥхан, аха сылгәаԥхаӡазаап, уи ауп сылбацыԥхьаӡа дзырччо иҳәан, иҿы неихеикит.
Абри ашьҭахь ԥыҭраамҭак ҿымҭӡакәа дтәан, гәаныла «адрым-дрым Жана длывакәашо».
– Аиаша басҳәап, сара иахьа абрахь амҩа санықәлоз абга сԥылеит, – изымчҳакәа лацәажәара дналагеит. – Бызбоит ҳәа сыҟазма! Сбышьҭоуп, сбышьҭоуп... бсыԥшаауеижьҭеи иҵуа бдыруама, ԥсреи бзареи нысмыжьит, аха была аҭаԥшыра смоуит. Ԥсоуҟа бныҟәоит ҳәа саҳан, заҟантә саахьоузеи, ана даабеит, ара даабеит рҳәоит... уа снеиуеит, ана снеиуеит џьаргьы бызбаӡом. Иахьа исзылашеит. Шьҭа банаауа сабҳәар, саргьы саауеит, беидарақәа нырцәҟагьы ибзызгоит, аарцәҟагьы ибзаазгоит. Бара бзыҳәан схы сеигӡом, аӡынра агәазы Ԥсоу иҭалатәхар, сҟьантазӡа сҽааилыхны сҭалоит. Бааи, ҳаицәажәап, иахьарнахыс Ԥсоу ҳаиқәшәалап. Еиӷьу аҭыԥ абаҟоу! Рхаҵкы сцааит Ԥсоу ҳаиқәшәо, ҳаибабо ҳҟазҵаз... – ҳәа автобус дуӡӡа ибжьада бжьы ҭымыҩӡо дышҭаз, џьоукы лбаауазаарын, автобус ааныркылт. Иаргьы уакәзаарын дылбаараны дахьыҟаз... Иаанырымкылазҭгьы изгәамҭаӡакәа давган дагон.
– Абзиала с-Ҭамшаша, абзиала! Ԥсоу ҳаиқәшәап, – шиҳәоз дылбааит.
Иҭыҵыз апассаџьырцәа аблеҭ ахә ршәо ианалагоуп, Бурда иԥарақәа зегьы ыфаны, ижәны иџьыбақәа ҭыкка иҭацәны дшаауаз анигәалашәаз.
– Иуҭаху сызуы, аблеҭ ахә сымаӡам, – иҳәеит амашьынаныҟәцаҩ аԥара шәа ҳәа данааидгыла.
Блеҭк ахә умаӡамкәа аума убарбаруа ушаауаз игәахән деилашәеит, аха иаразнак дааилшәан, дмыцәҳа-дмышҳа, днеихәаԥш-ааихәаԥшын, сыла уҽоумырбан, уааҳәы ушьҭахьҟа иҳәеит.
Уааҳәы иҳәазар, уца ҳәа ауп иаанаго игәахәын дагьааҳәит, амашьынаныҟәцаҩ ишимчыз апаӷәыр иааирхеит. Дагьыншьҭнарԥеит, илакыҵагьы амца ныҵнарддит, убасҟак ирыӷәӷәаны диаҳәҿаст.
– Шьҭа уца, аблеҭ ахә ушәеит... – иҳәан, амашьынаныҟәцаҩ игәы рданы ишьҭахьҟа даахынҳәит.
– Уаангыл, уаангыл, аҽапаӷәыркгьы саарха, – иҳәан Бурда амашьынаныҟәцаҩ дихьӡаны ишьҭахь имҵакны даагылт.
– Акы узымхозар, аҽакгьы усҭап, – иҳәан, ишимчыз аҽапаӷәырк иааирхеит.
– Ари, ана итәоу с-Ҭамшаша лблеҭ ахә ауп! – иҳәеит Бурда иџьыба иааҭганы илхишәаазшәа дгәырӷьаҵәа.
Шьыбжьонк агәазы аҽадақәеи агәыжьқәеи аӡыжәразы акәараҿы иахьнеиз еиқәшәеит. Аҽадақәа аӡнырцәынтәи иааит, агәыжьқәа аарцәынтәи инеит.
Аҽадақәа ҽадарԥа, ҽада хәмарра ҟаҵо, рқьаф ҭазза рызхара ыфаны ишыҟаз ҩашьомызт.
Алымҳа дуқәа анырба, агәыжьқәа аӡыжәразы ишааз рхашҭын, ргәалаҟара бжьысны ирзыԥшуа иаагылт.
– Шәхы шәахцаны ҳара иаҳфазшәа, шәышԥаҳахәаԥшуеи? – рҳәан, аҽадақәа иргәамԥхеит агәыжьқәа рыԥшышьа.
– Ҳхәы шәфахынгьы шәыҟаабжьы ахьҳмаҳауа шәнаганы шәгылазҭгьы иҳабаргәыз, – рҳәеит агәыжьқәа.
– Цәгьарас ҳәа акыр шәызнаума ҳара ҳабжьы? – рҳәан, аҽадақәа ааибарҟааит.
– Уахгьы-ҽынгьы ҿааихак шәымаӡамкәа аҟаара шәаҿуп, ма бжьы бзиак шәхандаз... Ҳхы жәгеит, ҳлымҳа ҵышәхит! – рҳәеит агәыжьқәа.
– Шәара шәцасҳәагьы, аҟаара акәым, иаарласны акьыркьыррагьы ҳалагоит, усҟан иҟашәҵо ҳамбари!..
– Аҟаарада аҽак ззымдыруа аҽадақәа акьыркьырра иалагеит ҳәа збахьада, изаҳахьада, – рҳәан, агәыжьқәа џьашьатәыс иҟарҵеит ираҳаз.
– Шәара шәтәала ҳара амалаҳәа ҳҟаауа џьышәшьома, ҳахьыҟаауазы ахә ҳарҭоит.
– Агаӡажәқәа џьоукы шәыржьоит, шәыҟаабжьазы ахә шәаҳҭоит ҳәа шәыргәыбзыӷны реидарақәа шәныҟәдыргоит.
– Ҳара ҳгаӡазаргьы, шәара шәлашәуп, шәдагәоуп, ма шәҭакны шәрымоуп. Ҳазҭагылоу аамҭазы хныҟәгагас иҟоу абжьы шакәу шәмаҳаӡаци?
– Шәараҵәҟьа шәыбжьы аархәо иалагазар, қьаф аауит, ақьар ҳахагыларц ҳаҟоуп, – рҳәан, агәыжьқәа ираҳаз иахыччеит.
– Шәара қьарс шәызхадыргыло ҳаздырам, аха ҳара ҳаҟаабжьы азы ақьар ҳахадыргылоит.
– Қьару џьышәшьоит, шәҟаацыԥхьаӡа лабак-лабак шәхы иақәшәоит. Шәҟәаҟәа ықәдыршаауеит.
– Анкьа акәын ус анаҳзыруаз, иахьа аҽаамҭоуп... Ҳара иҳаамҭоуп. Ҳҟаацыԥхьаӡа ҳҟәаҟәа ршьышьуеит... Ҳхы ршьышьуеит. Шаҟа ҳзыфо ҳарҭоит.
– Шәеиԥш ԥшьшьапык рыҵалааит, шәара абас шәырбзамыҟәны зегьы шәылазыгӡо!
– Ишабалак шәаҳмацәажәан, иацы ижәбахьаз ҳакәӡам, ҳара иахьа аҽахьӡуп иҳамоу.
– Адунеи шәықәлазар аахыс аҽадақәа ҳәа ишәышьҭоуп, аҽа хьӡыс ишәоураны иҟаз?! – иџьаршьеит агәыжьқәа.
– Ҳара абра еицны ижәбо, ҳаҟаара ахә ҳаракны иршьеит, аҽра зҽаԥсазтәыз ҳҩызцәа ҳәа ахьӡ ҳхырҵеит, – рҳәеит иҽхәо.
– Шәарҭ аҽқәа ҳәа ахьӡ шәхырҵану?
– Ихашәымҵозар шәӡырҩла, ҳара ҳаԥхьа уи ахьӡ аиура зҽаԥсазтәыз кьыркьыруа аԥшаҳәа иахьану рыбжьы шәмаҳауазар шәымбари!
– Шәызлаҽхәозеи, шәара абзамыҟәқәа, аҽадалымҳақәа шшәымац ишәымоуп, аҽадахы шышәхагылац ишәхагылоуп! – рҳәан, агәыжьқәа ираҳаз ччархәс иҟарҵеит.
– Шәара агәыжьқәа, акы ада егьыззымдыруа ҳәа шышәзырҳәо шәыҟоуп, иахьа ахы аӡәыр иҭахума, аус злоу ахьӡ ауп. Ишәҭаху ҳзышәҳәала, ҳара шьҭарнахыс ҳҽадақәам!.. ҳәа рызхара аӡы ыжәны ицон еибарҟаауа, аха иҽханы икьыркьыруазшәа ргәы иабон...
Дҵарауаҩымызт, дчынуаҩымызт, аха аԥсуа литература цәгьала бзиа ибоит, иааҭыҵуа дызмыԥхьац шәҟәыкгьы ыҟам ҳәа заҟаҩы изырҳәо саҳахьадаз.
Ҽнак акаҳуажәырҭаҿы ҳаиқәшәан, убара сҭахызижьҭеи иҵӡоз... араҟа иҟоу убоит, ҳаидырцәажәом, иуасҳәақәаша рацәаны исымоуп... Абрааҵәҟьоуп сахьынхо, аҩныҟа усыццароуп ҳәа даасылаҳәны сикит.
Иахьатәи ҳаамҭазы уааи ҳәа ахьуарҳәо акәым, умааин ҳәа ахьырҳәогьы аӡәы џьара днеихьеит сҳәан, мап ицәмкыкәа сиццеит.
Аҽны даара ихьҭан, еимагыланы асы аура иаҿын.
Ҳахьҭашьҭуа ҳшыныҩналаз еиԥш, уаҳа акы иҽазымкӡакәа, иуаџьаҟ амца аҭаҵара далагеит.
Мцак ала сынҭамԥшижьҭеи иҵӡоз, сгәырӷьаҵәа сааҟалеит, амца еиқәҵара иҽаназик.
– Уажәыҵәҟьа ушаҳә-шаҳәуа ушыҽҳәатәоу убап! – иҳәан, али-аԥси рыбжьара ауаџьаҟ аҿы мҿыла ирҭәит.
Ауаџьаҟ уҳәеит ҳәа, аиԥш сымбацызт, ссиршәа иҟаҵан, мҿыда-мцада садтәаланы сахәаԥшландаз уҳәарын.
Амца ахы злеикшаз акгьы анимԥыхьамшәа, ишәҟәқәа днарылаԥшын акы аарылихит. Ааигәа иҭыҵыз акы шакәыз удырратәы иҟан, атипографиатә шәыгақәа цқьа иақәымбацызт. Иазиурц ииҭахузеи ҳәа сышихәаԥшуаз, абӷьыцқәа аагәылижәжәан асԥычка анахьирс, аԥыр-қьҳәа амца акын абз ҩыҵҟьан амҿқәа иаарҵагьежьит.
Исҳәо сҿамшәо сшанханы санаанха, ихы ҩышьҭыхны даасҿаԥшит: – «Дырбылуа» аамҭа Анцәа исырба, – иҳәеит уи.
Абылра иаҿыз ашәҟәы сахьахәаԥшуаз, сгәы иазычҳауамызт, ашәҟәыҩҩцәа зегьы аҿҿаҳәа ҳбылра иаҿызшәа збон.
Агәылаҿыц Џьансыхә қыҭас дахьынтәиааз игәылацәа цқьа еилкааны ирымамызт, аха гәаҩарак дҭыҵны дшааз мҩашьо ирбеит, ҽнак ҵаҟа дгыланы ибжьы ихарззала иԥҳәыс лызҿыҭра даналага.
Аибашьра ашьҭахь ауп уи Аҟәа нхара данааз. Ажәбатәи аихагыла аҟны иҭацәны иибаз уадак дыҩналт.
Амч ду иман, адауы диҩызан. Аҟәа дааны амла иҽиргозма, мчыбжьык ахь знык ҩынтә иаб иҿы дцаны афатә-ажәтә ҽык аидара иманы даауан ҟәаҟәала.
Иқыҭаҿы дахьнеиуаз ушԥаҟоу, ушԥану ҳәа ианиазҵаалак, абыржә сеиӷьын сҟамлац, агәаҩара сҭатәаны акры сфон, уажәы ақалақь агәҭаны ахан дуӡӡа ақәцәа сықәтәаны акры сфоит. Саадәылҵны сбарҵа санаақәгылалак, адунеи зегьы салаԥшуеит ҳәа аҽхәара далагон.
Игәылацәа, иуаҩышьеи иҟазшьеи рыздыруамызт. Акы заҵәык дызлардыруаз ибжьала акәын. Ақыҭаҟынтәи ааҵәақәа дрыҵаланы данааилак, ҵаҟа дгыланы иԥҳәыс лызҿыҭра далагон, былбааны исыцхагал ҳәа. Аҩны алифт аман, аха дшәаны дҭалаӡомызт. Зны дҭахан дҭахәаҽыр ҳәа, дшәан ашә ԥҽны сҭыҵуеит ҳәа даасуа мызкы аус амуа иҟаиҵахьан. Уи ашьҭахь аҭалара акәым ааигәагьы днеиуамызт.
Ҽнак зны изхара ыфаны дҿамӷьарӡа, иԥаҵақәа нарҳәы-аарҳәуа, алада ицози, аҩада ицози рыхәаԥшрада ус имаӡамкәа, ибалкон дшықәтәаз аҟьамсар гага машьына ааины иҵаҟа иаагылт. Аныҟәцаҩы ихы ааҭирҳәҳәан, – у вас мусор есть? – ҳәа изҿиҭит.
– Стоҟ. Иа не знает... мои жена знает, – иҳәан, иԥҳәыс лышҟа ихы наирхан, о бара, ҵаҟа аӡә дгыланы ҿиҭуеит амусор шәымоума ҳәа, иасҳәарызеи?
– Иҳамоуп, иҳамоуп... гарҭа ҳамам, – лҳәеит иԥҳәыс.
– О, уара, слыш, – Џьансыхә абалкон ихы нахирҳәҳәан. Мои жена сказал, у нас есть. Нам не надо, езжаи далше, – иҳәеит.
... Даршышуазшәа, чароума, ԥсроума дахьнеилакгьы, Анцәа дызҭоу ибаргәызеи ҳәа иеиҳабы ашәа шиҳәоз зыбжьы ҭхаахьаз, зԥаҵа шлахьаз, зхы цәҳәхьаз Тач дшымгәыӷӡоз иаалырҟьаны, акгьы иалаҳәаӡамкәа, зҽаԥсазтәыз ашәаҳәаҩ ҳәа ахьӡ-аԥша иоуит, ашәа ззиҳәоз иҟынтәи. Убри аҽны инаркны ибжьы уаҳа уаҩы имаҳаит, дныҵаба дцазшәа ихаҭагьы аӡәгьы димбеит.
Заагьы ирҭарауаз, ибжьы ҳхы ҭнаҟьахьан. Ҳҭынчхеит ҳәа игәырӷьаҵәа иҟан иааигәа-сигәа инхоз ауаа. Ихьзеи ҳәа аӡәгьы дазҵаауамызт, «аршра» еиҭаизцәырҵыр ҳәа ишәон.
Абас ишыҟаз, дук мырҵыкәа ирылаҩит ила дафан дышьҭоуп, ашәа иҳәо дыҟам ҳәа.
Изаҳаз агәра рызгомызт, ила аапкымзар дышԥафоз ҳәа.
Ала аапкӡамызт, иҟалаз уи ауп, дазымдырит. Ашьжьымҭан иҽеилаҳәа-иҽеилаца аҳамҭа ду «Анцәа» илыԥхала иоуз аагаразы данцоз, хәыц еиқәаҵәа зларшәымыз иԥаҵа шла дуқәа ыршаны иҿакнаҳаз, еиқәаҵәа сым-сымуа ишәны, хәашамзар аҽак зымбацыз игәы “Ахьӡ-аԥша” ӷьаз-ӷьазуа икыдҵаны дхынҳәны ашҭа данааҭала ила дазымдырит, ахаан иамбацыз тәымуаҩык иакәыз џьшьа деимыжәжәа дагеит.
Аҳмаҭ уи аҽны ԥсрак ахь дымцар ауамызт. Заа амҩа дықәлеит, аха автобус аагыларҭаҿы даннеи, акыраамҭа ԥштәыс иқәшәеит. Дзымцакәа даанхар ҳәа дышшәоз, иавтобус ааит. Иааит, аха кәапеишәа иҭәын. Аҭалара изыцәгьахеит... Ес ииулак дыбӷарҳәҳәо дҭалагәышьеит. Атәарҭа акәым, ашьапыргыларҭагьы амамызт. Маакырҭак ибан, дахьынҳаланы икны дгылан.
Иаԥхьа ҩыџьа аҷкәынцәа ҿабыӷ-ҿабыӷӡа ӡӷабк лхацәкәыкәынқәа еиларгылан дрыбжьарӷәӷәаны наҟааҟ илыдтәалан рыбз иаасуа. Заҵа игыланы дыдмыртәарыз, дрымбаӡазшәа ҟарҵеит.
Автобус ааҭагә-ҭасцыԥхьаӡа Аҳмаҭ дҟьо даман иаақәлон, зны алада дагон, аҽазны аҩада. Иаԥхьа итәаз дрықәҳар ҳәа дшәаны амаа иҽаларԥсны икын.
– Аҭаҳмада қабада иаҳхагылоу иҟаиҵо ббома, бигәаԥхеит, бшьамхы дықәтәар цәгьа ибом, – рҳәан, аҟырҟырҳәа иааибарччеит.
– Ее, дад, абри еиԥш сзахаанхарыз, шәара шәакәымзи исхагылашаз... шәхагылатәыс сара изсоурыз... – иҳәан, Аҳмаҭ дахьнеишаз даннеи иаԥхьа итәаз ихы даасуа дрықәҵәуаны автобус дналбааит.
Ихьӡ сҳәаргьы иамоузеи, аха исымҳәаргьы дыздыруа шәрацәаҩуп. Ԥсроума, бзароума, еизароума, ҩыџьа ахьааиқәшәо, ажәа ирҭа-ирымҭа, ихамы наишәхырҵәрааны, дхырҟата-ӡырҟата даақәгыланы дымцәажәар иуӡом. Згәы 8ҵәаз изыӡырҩра иааҟәыҵны, рыҩныҟа ицоит иара ацәажәара дшаҿу. Иҿыцу ажәабжьк ҳаҳандаз ҳәа ателевизор анаадыртлак, иҽазыҟаҵаны аҩныҵҟа дҭатәоушәа, араҟагьы иара ибзи иқьышәи ааихьшьуа, даацәырҵуеит. Дҳамбондаз, ибжьгьы ҳмаҳауандаз ҳәа ателевизор ырцәаны арадио анадырклак, уаҟагьы аху-хуҳәа дышуа зыбжьы ҭыҩуаз иара иакәын. Џьоукы убасҟак ргәы ԥиҵәеит, мчыбжьык ӡыда ишаанхо рдыруазаргьы, акрант аадыртуамызт, аӡы ацынхәрас атрубка дкылҟьаны иара амыжда даар ҳәа ишәон.
Абас уи аҽныгьы изхара дцәажәаны, ибз аҟәаҟәа 8ҵәазшәа измырҵысуа аҩны дахьааиз дычмазаҩхеит. Ичмазаҩхо дарбану, иара иаҟара зымҳәац иакәым, ахаан зҿы ааихыхны ажәак зҿымшәац аӡы иҭоу аԥсыӡгьы акы алакьакьахьеит. Дычмазаҩхазар уамак ауҟалах, аха аума ззырҳәо ахьыҟалаз ахәшәтәырҭаҿы дрыманы иахьнеиз ауп.
Узынхьааузеи ҳәа аҳақьымцәа анизҵаа, сгәы... сгәы ауп сызго иҳәеит, аарла иҿы еилго.
Аҳақьымцәа игәы иахьыз аабоит ҳәа иахькыдыз рзымԥшааит. Иџьаршьеит, ари еиԥш ачымазаҩ дрымбацызт. Ианашьҭала агәы змам хәшәтәырҭак аҟны днанагахьеит ҳәа рҳәогьы рмаҳацызт...
Гәыда ауаҩы ҟалашьас имоузеи, ирзымԥшаазар ҟалап рҳәан, алада ихы дырхеит, аҩада ишьапқәа дырхеит, днадырҳәит, даадырҳәит, рапаратурақәа зегьы «дырцәажәеит», аха зегьы рҭыԥқәа рҿы иҟоуп, агәы ауп иҟам ҳәа ранаҳәеит.
Адунеи зегьы дахыҵәарц дыҟан, гәыда ииз ауаҩы ҳәа, аха деилкааны дыздыруаз аӡәы ахәшәтәырҭаҿы дахьнеиз иҟалаз аниарҳәа, баша шәхы аџьабаа ашәмырбан, игәы шәзыԥшаараны шәыҟаӡам, избанзар даацәажәа цыԥхьаӡа сеиҳабы сызкәыхшоу бзиа дшызбо ҳәа, игәы дышкыдсылоз икыдшәахьеит ҳәа реиҳәеит.
Амариал уи аҽны ашҳам ацынхәрас ахәша аҿыҵуашәа акәын ишыҟаз, ԥҳәысҳәара ицон. Ишьҭассы иҳәырҳәыруа ишцоз, аԥшаҿы иахьнеиз, аӡы измыркәа аҟәара иаавахеит. Аҽны ақәоура ашьҭахь акәара хышхыҵәаны илеиуан.
Аӡы иҭалар, иагар ҳәа ишәеит. Измырӡакәа иаанхар, анасыԥ ацәыӡуан. Ишԥасыԥсыхәоу ҳәа ахы нкыдҟьо аԥшаҳәа ишаваз, адаӷь аӡы иҭахәмаруа ишҭаз абан, ԥҳәысҳәара сцоит, ахаан исхашҭуам, аӡы сырга ҳәа цәгьарак змуӡац еиԥш аҽырҟәымшәышәны адаӷь иаҳәо иалагеит.
– Урзгоит, аха угәра сызгом, усыцҳар ҳәа сшәоит, – аҳәеит адаӷь.
Аӡы урызгоз дууахоит, сара сзыцҳауа саӷацәа роуп. Уара аӡы сыругар ешьас узбоит ҳәа ахы агәы иҭалан, адаӷь ақәшаҳаҭхеит. Абӷа иқәыртәаны аӡыб-лара
иалганы, нырцә инаганы аҟәара иқәнаргылт. Амариал аӡы ираанӡа аҽырԥсны адаӷь абӷа иқәтәан. Ианырнага, аԥсы анау, иаахьаҳәын иацҳаит.
– Аӡы урызгеит, цәгьарас иузызузеи? – аҳәеит аԥсхыхра иаҿыз адаӷь, агәышҵа хаххала аӡы иаманы иахьцоз.
– Саҭоумҵан адаӷь, сара акгьы схараӡам... Цәгьарамзар бзиа ҟасымҵарц азы сшоуп... сзышьцылахьоу сзаҟәыҵуам, ишԥазури, – аҳәеит амариал.
Зхаан цәгьарамзар бзиа ҟазымҵацыз... зхаан чмазарак змыхьӡацыз аӡәы иаалырҟьаны дычмазаҩхан, аԥсра далагеит... Аԥсцәаҳагьы дааин, иаԥхьа даатәеит.
Ачымазаҩ аԥсцәаҳа димгар шимуа аниба, сугоит, аха сабоугои ҳәа диазҵааит.
– Иахьаауҭаххалак... Уҭахызар, џьаҳаным уавганы, џьанаҭ узгар сылшоит, – иҳәеит.
– Суҳәоит, џьаҳаным савумган, сҩызцәа зегьы уа иҟоуп. Џьанаҭ сугар схы наздыскыло ҳәа аӡәгьы дсымаӡамкәа, сҭынхадаха саанхоит, иҳәеит ачымазаҩ.
Роман дуӡӡак аҩра автор заҟа аџьа адибалаз иара ида аҽаӡәы идырраны дыҟаӡам, аха аҭыжьразы нхарак ахә шаҭаху зегьы ирдыруеит. Ус акә, арс акә, автор ароман иҩит, иҭижьит. Ашәҟәыҭирҭаҿы инаганы иқәиҵеит. Аԥхьаҩцәа аԥсуа шәҟәы заҟа бзиа ирбо ала мчыбжьыкгьы инамгакәа инықәԥаа ирго џьишьон.
Лассы-лассы дадҵаалон, заҟа цыра ргахьоузеи ҳәа. Макьана акы заҵәыкгьы рымгац ҳәа аҭак ҟалҵон зшьамхы еиқәыршәны азараҟьа зҿаԥсо итәаз аҭиҩы.
Ҽнак, автор ашәҟәҭирҭа аԥхьа дышгылаз, иҩызак диасны дышцоз ибан, даанкыланы, ироман иавтограф анҵаны, ҳамҭас ииҭеит.
– Аҳамҭа ду суҭеит... аҽыкәаша иаԥсоуп... Уажәы џьаранӡа неитәыс исымоуп, сыццакуеит... санаахынҳәуа изгоит, уаанӡа ара иҟазааит, – иҳәан, амагазин аҟны иааныжьны дцеит. Уи ашьҭахь автор аҽа романк иҩын, аҿыц шәзаазгеит ҳәа иманы ашәҟәыҭирҭаҿы днеит.
– Аҿыц зҭахыда?
– Аҿыц уавтограф зықәҵаны ҳамҭас изуҭазгьы имгаӡацт макьана, асаба иаганы иқәуп, лҳәеит аҭиҩы, шьамханынӡа азараҟьа цәа дылатәаны.
Есышықәса акаҭаҳәа зышәҟәқәа ҭзыжьуаз шәҟәыҩҩык, иааларҟьаны аӡлагара аӡы зымҵәаз еиԥш, аҩра даҟәыҵны даатәеит.
Анцәагьы уаҩгьы... цәгьарас ҳәа акгьы шыҟаимҵаз... аԥхьаҩцәа рыԥсы ршьеит, иааибацыԥхьаӡа дыҩны дрышьҭалон, ргәы кыдиххьан, сышәҟә ҿыц уажәыгьы шәамыԥхьаӡаци ҳәа. Ашәҟәыҭиҩцәа ракәзар, урҭгьы ҭынчхеит, уажәыгьы сышәҟәқәа шәымҭиӡаци, иқәҵаны шәзадтәалозеи ҳәа уажәы-уажәы дшаарыдгылоз ргәы кылиҵәахьан.
Аҩра узаҟәҵзеи ҳәа аӡәгьы диазҵаауамызт... Зегьы гәырӷьаҵәа иҟан дахьаҟәыҵыз, аха даауқәшәацыԥхьаӡа иара ихала ицәыригон, ахьхьа-хьхьаҳәа
исзааиуан, аха умбои, аӡыхь зны иҭабоит рҳәоит, уи ауп саргьы исыхьыз ҳәа дналагон.
Ҽнак, жәантә дуԥыларгьы, жәантә абас уеиҳәон. Згәы ԥиҵәаз аӡәы абас аҭак ииҭеит: иуҳәогьы саҳауеит, аха ӡыхьызҭгьы иҭабаӡомызт, аҩарӡы ауп иҭабо ҳәа.
Сандра ҵхабжьон дҩагылан, ишьҭыбжь мыргаӡакәа икәытҵарҭаҿы дахьнеиз, зегьы раҵкыс дысзааигәоуп ҳәа ииԥхьаӡоз игәыла икәытҵара дҭаланы, икәытқәа шиӷьычуаз дақәикит. Ииҳәаша иҿамшәо, изиура изымдыруа даанхеит дшанханы, аха игәыла дихӡыӡаауа абас ҿааиҭит: – Сара салгеит, ишубо сыԥсгәышьеит, аха уара харԥзаҵәы уҟоуп – аҵаа бааԥсуп, ахьҭа улалар ҳәа сшәоит, аҩныҟа уца...
Аӡәы даачмазаҩхан, дыԥсуашәа аниба, дшәан, Анцәа иҳәара далагеит, аҽа ԥыҭраамҭак сумшьын ҳәа. Иажәақәа Анцәа иҟынӡа инаӡан, заҟа мшы узацысҵарц уҭахузеи ҳәа диазҵааит.
Ачымазаҩ дызҵаиаз аҵәаҵла ду днаҵаԥшын, абри исхагылоу аҵла заҟа бӷьыц аҿоу аҟара мшы сыԥсҭазаара исзацҵа ҳәа диҳәеит.
– Уи мыцхәцәоуп, усҟак сызуҭом! – иҳәеит Анцәа. – Уи амуазар, заҟа ҿоу аҟара сзацҵа, – иҳәеит.
– Уигьы рацәоуп... Аҩызцәа шаҟаҩ умоу рхыԥхьаӡара аҟара узацысҵарц сылшоит, – ҳәа Анцәа аҭак ииҭеит.
Ачымазаҩ Анцәа иҿаԥхьа амц иҳәар шамуаз идыруан, дҳәыԥы-ӡыԥит, дҳәыҵәы-мыҵәит, аха иҿы изеихымхит, ибз ихәлашәеит, аԥсрахьы ихы ирхеит, избанзар ҩыза заҵәыкгьы димаӡамызт.
Амаҭи амариали ахаҳә еиқәаҵәа аҵаҟа аҭыԥ еимаркын, иахьааиқәшәаз еибамырԥсыр амуа еиӷацәаханы еиԥырҵит. Еинзыршәозгьы рмоуит. Ус ишыҟаз, мҩахәасҭак аҿы иааиқәшәан, аибарԥсра иалагеит. Бџьарс аҩбагьы ирымаз, ашҳам акәын. Иаарымаз зегьы еизыркәкәаны ирылеибаҵеит.
Амаҭ аҵкыс амариал аиааит.
Амаҭ саиааит ҳәа сҩызцәа ирасҳәар, сыгәра рымгар алшоит... ацәа ахыхны, иганы идсырбароуп ҳәа амариал амаҭцәа ахарԥаны иахьнеиз, маҭыз џьшьаны, иаасны ирфеит аҩызцәа.
Ҽнак зны аӡәы аҳақьым иҿы днеит ихы иирбарц. Даныҩналоз, снеир ҟалома ҳәа дымҵааит, аԥсшәагьы имҳәеит, ҿымҭӡакәа иаԥхьа днатәан, илаԥш идхаланы ихәаԥшра далагеит, иҭҵааразы даазшәа.
– Сузыӡырҩуеит, – иҳәеит аҳақьым, уи ахаҵа иҿымҭреи иԥшышьеи уамашәа ибо.
Аҳақьым ииҳәаз илымҳа иавсны ицазшәа, аҭак ҟамҵаӡакәа дыштәац дтәан уи.
– Уаазгазеи, иуҭахузеи? – ихымҩаԥгашьа ицәымыӷхо далагеит аҳақьым.
– Уара уҿы иаауа дзаауазеи? Сычмазаҩуп азы сааит саргьы.
– Иухьзеи? – аҳақьымгьы иҽааирҭынчит, изааз иҿы еилганы данцәажәа.
– Саазқәылаз схы еиқәшәамшәа збо салагеит.
– Зхы еиқәшәоуи зхы еиқәшәами убар иузеиҩдыраауоу? – дҵааит аҳақьым.
– Зхы еиқәшәоу дызбар дышԥасымдыруеи, аха уи иахьа цәашьыркыла уишьҭазаргьы дузыԥшаауам, – иҳәеит ачымазаҩ.
Гәыла малуаҩык дсымоуп, сааибацыԥхьаӡа уареи сареи ҳаиқәлацәоуп, укан бзиоуп, угәы бзиоуп, акы сыхьуеит уҳәо смаҳаӡацт, суҵашьыцуеит... Сара исмыхьуа ҳәа акгьы ыҟам, уахынла сзыцәаӡом, сшәаны аԥсра сшазхәыцуа исыршоит ҳәа знык исеиҳәеит, ҩынтә исеиҳәеит, данаҟәымҵӡа, абас аҭак исҭеит: “Уара исфарызеи уҳәом, изжәрызеи уҳәом, хәдацәахьы амал уалатәоуп, аԥсрада хәыцырҭа умаӡам. Аха сара уаҵәы ишар сҭаацәа ирҿасҵарызеи, амла иамыркыкәа изланыҟәызгарызеи ҳәа сышхәыцуа исыршоит, аԥсра азхәыцха аамҭа сызҭода” ҳәа.
Иалоу ауаа:
Дима Шаҭ-иԥа – 24 шықәса ихыҵуеит.
Агра – 22 шықәса лхыҵуеит.
Џьансыхә – 60 шықәса ихыҵуеит.
Циқәрина – 58 шықәса лхыҵуеит.
Баџ Чагәнаа – 57 шықәса лхыҵуеит.
Леуарсан Допуа – 72 шықәса ихыҵуеит.
Ана – Циқәрина лан.
Витиа.
Лена.
Арежиссиор.
Ашла.
Ацаркь.
Ахҭыс мҩаԥысуеит ақалақь аҿы зышәқәа еиҿаԥшуа еидынхало ҩ-ҭаацәарак рыбжьара.
Циқәрина (днаҳәы-ааҳәуа асаркьа ду аԥхьа даагы-ланы). Сан, баасыхәаԥши, ԥхьан исшәыз... аҵкы аиҳа ари еиҳа еиӷьӡами?
Ана (аҩны ԥссаны аҭәырӷәы ианыԥсаланы иаашьҭыхуа). Сасра бцошәа... агәылара каҳуа жәра бнеиуеит, х-ҵкык бышәҵаны ибшәыбххьеит...
Циқәрина. Сагхеит, зегьы еизахьеит сара исзыԥшуп, сцеит. Џьан ателефон дасуазар, Ҟаԥшьына лҿы сшыҟоу иаҳәа. Уи лоуп иахьа акаҳуаҟаҵара зду. Лассы сзымааиуазар, ихәыҟаҵара балага. Абысҭа утәуп, акәҷарақәа ӡтәуп, акәац жәтәуп, ашәырҟәыҷы аҵыбра абымҭан... Уаҳа ибасҳәарызеи, аҟаб заа иҭаҵа... Арашы сыӡбал ҿыцны ишыҟаҵатәу усгьы ибдыруеит...
Ана. Ҟаԥшьына ада хьыӡ лымаӡами уи зыҟны бцо бгәыла?
Циқәрина (зыбжьы газ аҭел аашьҭԥаауа) Алло, Ҟаԥшьы боума? Уажәыҵәҟьа сшындәылҟьара сыхианы сгылоуп... Зегьы ааихьоума? Ишԥа? Иҳәа ибымоу зегьы мԥсааит... Ишԥалҳәеи бара?.. Убасҵәҟьа сзылҳәану? Лылақәа ааҭыхны аҵәы иахаҵаны ишылку збааит.
Ана. Иҟалазеи, ибаҳахзеи? Бзыршәиуазеи. Заҟантә ибасҳәахьоузеи бымшәилан ҳәа.
Циқәрина (лгәы ԥжәо). Амаамын еиԥшу лара лакәу сара сакәу лсырбап.
Ана. Дарбану бызҿу бара?
Циқәрина (дыҵҟьо).Абраҳаԥхьаинхо аҵларкәыкә, аҿаасҭа...
Ана. Былҟәаҵ, илылабхәузеи, илҭаху лҳәалааит.
Циқәрина (дгәааны, лан илкыз аалымԥааны, аҟьам-сар Агра лышә инадыԥсаланы дхынҳәуа). Абри ауп бара ибыхәҭоу...
Ана (илгәамԥхо). Иԥхашьароуп, даара иԥхашьароуп, иҟабҵо.
Циқәрина. Ԥхашьараӡам. Лхәы лоуит.
Агра (лгәыла цәгьарак лзуны дышцаз дырны даадәылҵуеит. Ианылба, лгәы ԥнажәоит. Инышьҭԥссааны инаганы Циқәрина лышә инылаԥсаны даахынҳәуа). Бгәы иқәрыԥсааит, бара амаамын.
Циқәрина (аболкон ахь дыԥшуа). Быԥшы бара иҟалҵо, луарҳалыжә дәылганы, аршәшәара даҿуп, лгәам ҳалалырчит, блааҭых.
Ана. Сбыҳәоит, былҟәаҵ, уи ҳара ҳазгарым, бара бахьцо бца.
Циқәрина (лгәы еибакуа ҵаҟа ишьҭаз луарҳал ду рҳәазаны инаганы аболкон инахшьны лабала даасуа). Ибсырбап бара аҿаасҭашәа иҟоу, асаба аҿарчра зеиԥшроу!
(Циқәринеи Агреи рболконқәа ирықәгыланы руарҳалқәа ирысуан еиҳа асаба рҿеибарчра иалагеит. Аха Циқәрина аиааира лгеит, луарҳал дун, ирацәаны асаба алҵуан).
Циқәрина (Агра лгәы ԥылжәарц). Сан, амаҭәа ҿыцқәа иацы Џьан (лхаҵа ус дишьҭан) исзааихәақәаз ааги, исышәҵаны ишыснаало збарц сҭахуп.
Ана. Гардеробк азна бзааигеит, руа иарбану ибҭаху?
Циқәрина (цасҳәа лыбжьы рдуны). Шаҟантә иас-ҳәахьоузеи абасҟатәи ааумгалан ҳәа, шьҭа иахьҭакнасҳауа аҭыԥҵәҟьагьы сымам... Ацыӷцәа зқәу афранцызтә палта сзаабгондаз.
Ана (илыркуа). Ԥшӡала ибырхааит! Ибзаазгази бареи шәеигымзааит!
Циқәрина (илышәҵаны Агра лыҽлырбо). Абри еиԥш ҳақалақь аҿы аӡәы ишәны исымбацт. Инсыдкыланы ишәа-иза иԥҟаны сара сзы ирӡахызшәа ауп сцәа ишақәшәо.
Ана. Ишԥабнаалои бҳәарауазеи?!
Агра (илзымчҳауа). Амырхарҭа иҭалгалааит.
Циқәрина (илмаҳаӡазшәа). Блацәгьала аӡәыр дахәаԥшрызар, лыблақәа ааҭыршәшәаны аҵәы инахалҵааит.
Агра (илзымчҳакәа луада дыҩнало). Ибмырхааит... ибмырхааит.
Баџ (дҳаш-ԥышуа, ашә дасуа). Изулак иахьынхоз сыԥшааит ҳәа сыҟоуп.
Агра (ашә аамыртыкәа). Уарбану?
Баџ (ибжьы рхәыҷны). Иаабыртыр сыббап сызусҭоу.
Агра (дзышьҭоу Циқәрина лакәу џьшьаны). Ибналаны ицаз амаамын уашьҭазар, ҳҿаԥхьа инхоит.
Баџ (иаҳаз џьашьо). Амаамын акәӡам, бара боуп сзышьҭоу.
Агра (данылба деигәырӷьо). Исзааз дызусҭада?
Баџ (инапқәа рџаџо дигәыдыҳәҳәало). Баџ даабыкәхшашоуп, ари сара соуп.
Агра (илҳәо лҽамариашо). Маамынк бналан ирыцәцан, абра сҿаԥхьа иҩноуп, иашьҭаланы иааз џьысшьан.  Циқәрина (лымаҭәа ҿыц даҵаҽырбо, Агра лысас длымбаӡошәа). Сан, амаамын бцәыҩнамлааит... сара каҳуажәра сцеит.
Баџ (Агреи Циқәринеи ирыбжьоу изымдырӡо). Уи ами, шәахьынхо ԥшаауа ақалақь сшалаз, издыруаз аӡәи сареи ҳаиқәшәан, маамынк сыман, исцәыбналт. Мчыбжьык ҵуеит сашьҭоуижьҭеи, џьаракыр ахабар уаҳаны уҟалозар ҳәа снапы ианиҵеит. Иара акәзар шәҿаԥхьа инхо.
Циқәрина (лара лзы иҳәоз џьылшьан деилашәаны). Амаамын ахьыҩноу аҩнаҿы ауп амаамын ахьнеиуа.
Агра (лгәы иахәо). Саншьа Баџ усымбеижьҭеи иҵӡозеи (деиҭаагәыдылкылоит).
Баџ (дгәыкыԥсыкуа). Хаҵа банца нахыс зегьы ҳабхашҭит.
Агра. Шәара шәоуп сызхашҭыз... Иахьа уажәраанӡа уара уда сҭынхак дысзымааӡацт.
Баџ (днаԥшы-ааԥшуа). Сара сшьапы мшуп, сахьымҩахыҵуа аҳәиҵәҳәа амал сышьҭаланы инеиуеит. Шәҷыгәӡа шәынхоит, шәынҵуеит, аха сара сышьҭахь шәшыҟало жәбап.
Агра. Сани саби ирдыруоу сышҟа ушааз?
Баџ. Ишԥарзымдыруеи, дара рами саазышьҭыз.
Агра (деигәырӷьо). Излаҟалазеи, абасҟак аамҭа саны рымба, шьҭа сырбоит ҳәа сыҟамызт.
Баџ. Бара бами изхароу. Ишырҭахымыз хаҵа бцеит. Бырбарц зынӡа ргәы иҭаӡамызт. Баб снапаҿы даазгеит, аха саҳәшьа лоуп хәарҭа змоуз. Санылмыхәаӡа, быԥҳа даныбымба сбылҵуеит ҳәа санлыдқәыла дақәшаҳаҭхеит. Иацуха ауа-аҭынха зегьы ҳаидибагаланы аҿҳәара ԥаҳҵәеит. Уара ухаҭа уцаны уҿала аҿҳәара шасҭаз роуҳәароуп ҳәа баб исыдиҵан сааит, баншьа Баџ дбыкәхшааит.
Агра (ихәда дахьынҳало). Саншьа Баџ, уара иуеиӷьасшьо аӡә дсымам. Сара издыруан сани саби уара уда аҽаӡәы инапаҿы ишизаамгоз... Саныхәҷыз аахыс уара аӡәгьы уиласҵомызт.
Баџ (дыхәмаруа). Бара агызмал баныхәҷыз атәы сгәалабмыршәан. Сԥаҵақәа ирзыбуз схашҭхьоу џьыбшьома.
Агра (дыччо). Усҟан схәыҷын...
Баџ (дыччо). Бхәыҷын, аха бмыждан... Сԥаҵақәа иахьагьы исымазаарын.
Агра (дыччо). Сара акгьы схарам, уанааилак саашьҭыхны ушьамхы сықәуртәон, уԥаҵаршақәа рылахәмарра бзиа избон. Зны, ус ҟабымҵан акәымзар сԥаҵақәа рлеишәа цәгьоуп, ахәыҷқәа афоит ануҳәа ҵабыргыҵәҟьаз џьысшьеит...
Баџ (дыхәмаруа). Исзыбуит, аха исзыбузеи. Ашоура аатәар сцоит ҳәа ашҭа агәҭаны игылаз ахьаца амҵан, ашәшьыраҿы схы ахьнықәсҵаз, самхацәеит, санааԥш сԥаҵа хырҟәдааны саԥхьа ишьҭан. Ыы бара агызмал, амыркатыл быманы банааиз аӡәгьы бышԥаизгәамҭеи... Убри аахыс аԥаҵа аныҟәгара саҟәыҵит. (Аҩыџьегьы ччоит). Уи зыбҭахузеи, баншьа даабыкәхшашоуп, абас ауп, шәнарԥхьоит. Ҳамаҳә аусурахь дыҟазар акәхап.
Агра. Ааи аусурахь дыҟоуп.
Баџ. Зеиԥшрааны даауазеи?
Агра. Жәеизанӡа даанхоит... Уаха уаанымгылои?  Баџ. Мап, уаха схынҳәыроуп, жәеизанӡа санаанха нас сызгозеи. Аха сыззааз амаҳә хаҭала иамҳәакәа сцар ԥсуа ҵасла ииашахом. Адырра бызимҭари заа дааратәы еиԥш.
Агра (аҭел аақәхуа). Уажәыҵәҟьа адырра исҭоит. Алло... Алло... Дима дысҭахын... Уара уоума... Агәырӷьаҿҳәаша сҭахуп... Маҳәра унарыԥхьоит... Аҿҳәара иҳәарц саншьа дааны дузыԥшны аҩны дтәоуп... Ааи, ааи... Дузыԥшуп. Уаанӡа дцаӡом... Ишԥа?
Баџ. Ииҳәазеи?
Агра. Аспектакль жәеиза рзы ауп ианалго, лассы даауам, аха сара уи сазыԥшӡом, сроль сшаалгаз снеиуеит, асас џьаргьы дыбмышьҭын снеиаанӡа иҳәеит.
Баџ. Зны убас ҳгәылак имаҳә иааԥхьара аҿҳәара ԥиҵәан, уцаны иҳазиаҳә ҳәа сдәықәырҵеит. Сахьнеиз
ахазиаика лакәын иҟаз, иара дыҟаӡамызт, уаҵәынӡа дҟалаӡом ҳәа салҳәеит. Уахыки ҽнаки стәаны аԥшыха аамҭа абасымаз, сызнеиз аус ахазиаика илаҳәаны схынҳәит.
Агра. Уажәабжь нагӡала, сара уажәыҵәҟьа астол сырхиоит.
Баџ (Агра астол архиара даналага игәы иахәаны). Адырҩаҽны данааи, бара боуп изарҳәаз, сара маҳәра унаԥхьоуп ҳәа аӡәгьы исеимҳәеит иҳәан, ихьымӡӷшьаны сцаӡом ҳәа мап икит. Еиҭа цатәыс исоуит. Изхысҳәаауа, ҳаԥсуа ҵасқәа акалашәа иҟоуп, хаҭала иамҳәакәа сызцом. Ибдыруазеи ҳамаҳәгьы ус ҟаиҵар... (Дыччоит).
Агра. Мап, мап. Уи ус дыҟаӡам, хышықәса ҵуеит маҳәра санбанарыԥхьои ҳәа дыԥшуеижьҭеи.
Баџ. Схы сырҽхәом, аха сара сакәмызҭгьы, акыраамҭа ԥштәыс ишәықәшәон. Шәхәыҷқәа кашәыжьуама, ижәуазеи сҳәеит... Ҳара ҳзылҭахузеи лартист длымазааит рҳәеит... Дартиступ, аха заԥхьаҟа акры злыҵраны иҟоу аӡәы иоуп сҳәеит. Ажәакала, ҳамаҳә даабанда рҳәо иҟасҵеит.
Агра (афатәқәа имҵаргыло). Ари хыхь-хыхь ауп, уара узеилаҳақәо сара издыруеит, уажәыҵәҟьа иҟасҵоит.
Баџ (иҿаҵа аӡы аауа). Сымаҳә даанӡа... Иԥшӡамхар?
Агра. Унапы аркы, уи уажәыҵәҟьа духьӡоит.
Баџ (изымчҳакәа далаго). Саҳәшьаԥҳа, баншьа Баџ дбыкәыхшоуп, ибцәызӡом, иахьа шьжьымҭан аахыс аҿаҵа сҿы иҭасмыршәӡацт.
(Убри аамҭазы Димеи Леуарсани еицны иаацәырҵуеит, рыбжьы уаҳауам, акы иалашыҩкны иалацәажәоит. Аҩны аԥхьанӡа ианааи, иаангылоит).
Леуарсан (игәы аанкыло). Сыгәра угозар, абас ауп аҟазара шыҟоу.
Дима (гәалак шимоу удыруа). Шәыгәра згоит, аха саргьы сеилышәкаа, хышықәса ҵуеит аҵара салганы асцена сықәижьҭеи, иахьа уажәыгьы инеиҵыху рольк симҭаӡацт арежиссиор.
Леуарсан (ихьаа ибжьы иҭнамыркаауа). Роль хәыҷы ыҟам роль ду ыҟам... баҩхатәроуп иҟоу аҟазараҿы.
Дима (игәамԥхо). Ҩба-ҩба ҳәоу рыла иарбан баҩхатәроу иаасырԥшраны исылшо.
Леуарсан (иԥсы еивго). Уара сануқәлаз саргьы ҳәоу заҵәык ауп исырҭоз. Саргьы усҟан ус сгәы иаанагон, спектакль дуӡӡак аҟны ҳәоук ала иаасырԥшраны иҟоузеи ҳәа, аха сгәы ишаанагоз акәӡамзаап, ашәарыцаҩ бзиа хык ала ҩ-мшәык лаишьҭыр илшоит, аҽаӡәы жәантә деихсыргьы хәыцк алымшәаӡакәа ицәцар ауеит... Ауаҩра зцәыӡхьаз, агыгшәыг аҵкыс еицәаз аӡәы иааиҿагыланы абас иаҳәатәын: «Ацәгьамыцәгьарақәа аԥсҭазараҿы иааҟоуҵахьоу зегьы рҽааизганы умҩа кны аладагьы узымцо аҩадагьы узымцо иуҿагылоит, ухы уцәымӷыртәуеит, ухала уҽушьыр акәхоит». Уи убас аԥсы ахаҵаны иаҳәатәын, ицәымсахахьаз игәы иалҟьаны даҳәынҷаратәы еиԥш. Абри мызла аҵара саҿын. Аҳәагәыжь иааннамкылоз ауаҩы, деиқәԥах дҿанаҳәеит. Аспектакль анҵәамҭаз ихала иҽишьит... Ахәаԥшцәа дыдраҵас рнапы еинырҟьеит, агәра ргеит.
Дима. Шәара ишәымаз атекст хәыҷын, аха ауаҩи шәареи шәеицәажәон. Сара ауаҩы ицынхәрас ателефон ауп сзацәажәо. Иахьа уажәраанӡа телефонла ацәажәарада аҽа рольк симҭаӡацт. Аӡәы сиацәажәошәа ааҟасҵоит, асцена снықәҵны сцоит. Нас арежиссиор дналагоит, ахәаԥшцәа агәра дургаратәы иузынагӡом, аемоциа аҵам, апластика ыҟам, ушшапаӡа асцена уқәуп ҳәа.
Леуарсан (ихьаа еиҭа изцәырҵуа). Ателефон акәӡам, ауаҩы иоуп узацәажәо... Шаҟантә иуасҳәахьоузеи... Уаҵәуха апремиера ҳамоуп... Уаха аспектакль рыдыркылон... Зегьы рыԥсы ҭыхны ихәмаруан уара аӡә заҵәык уда... Арежиссиор диашоуп... Асценаҿы уҟаӡамызт... Уажәақәа саҳауан иҭацә-ҭацәӡа... Избан, абас зухьзеи?
Дима. Ишәҳәо иашоуп, асценаҿы сыҟаӡамызт, схы акы ҭагьежьуа иааҭалан атеатр сдәылганы саманы ицеит.
Леуарсан (игәамԥхо). Избан, ухы иҭагьежьызеи асцена уқәганы уагартәы еиԥш?
Дима. Аспектакль алагамҭаз сыԥшәма аҭел дасны исалҳәеит маҳәра унарыԥхьоит ҳәа.
Леуарсан (игәы аанкыло). Ишԥаланаҵои иҵабгааит... Асцена уанықәу уроль ада даҽа ԥсҭазаарак ыҟаӡам... Узеигәырӷьаша уаҳазар, уроль нагӡаны уаналгалак иахьынӡауҭаху угәрӷьаландаз. Убама ишуныԥшыз.
Дима (ихы ларҟәуа). Самыргәырӷьеит, аха сгәалаҟара бжьнахит.
Леуарсан. Маҳәра унарыԥхьоит ҳәа уалҳәазар угәалаҟара шԥабжьнахуаз.
Дима. Хышықәса ҵуеит аҭаацәара саланагалеижьҭеи... Аханатә аахыс сзыцәшәозгьы уи акәын...  Леуарсан. Иарбан узыцәшәо, иуҳәо сзеилкаауам.
Дима. Маҳәра ацара.
Леуарсан. Избан, уабхәарааи уареи шәеизыуааӡами?
Дима. Уи акәындаз схы иқәскрын... Дареи сареи ҳабжьара ишьҭоу «Ахаҳә ду» аашьҭыхны саҵаланы гатәыс исыдмызгьы. Абри аҟара аамҭа анбжьыс сабхәараа маҳәра сышнарыԥхьарыз рхашҭит, ма зынӡа ирҭахӡами ҳәа сгәырӷьаҵәа сыҟан. Ҳагәҭа ишьҭаз
«Ахаҳә ду» дара завсуамызт, сара сзахыԥомызт, ҳаибазымдырӡошәа ҟаҵаны хара-хара ҳаивысуан.
Леуарсан. Иарбан хаҳә дуу уара уабхәарааи уареи шәыбжьара ишьҭоу, узҵаланы иумгар зымуа? Анкьа ҳанхәыҷқәаз раԥхьаӡа амшын ашҟа ҳаныргоз, ахаҳә ганы иҭашәмыршәыкәа аҽыкәабара ҵасым ҳәа ҳандыршәоз еиԥш. Изакәытә хәыҷы хәмарроузеи узлацәажәо.
Дима. Мап, хәмарраӡам, ақьабз ауп сызҿу. Сара сзы уи ахаҳә аҵкысгьы ихьамҭоуп. Маҳәра ацара мариома?! Сани саби ҳаннарыԥхьо аҳамҭақәа ирзаагаша ҳәа сыԥшәма аиқәԥхьаӡара даналагалакь, сара ацәаҭрыхьшьра салагоит ашыӡ сыхьызшәа.
Леуарсан. Еилыскаауеит, еилыскаауеит, уи саргьы иԥысшәахьеит.
Дима. Аҿҳәара арҭеит ҳәа ансалҳәа срольгьы схашҭит, асценагьы сгәаламшәеит. Гоголь ифырхаҵа Ковалиов иԥынҵа ныҟәо ауаа ишрылаз еиԥш саргьы схәамц асценаҿы иааныжьны, схы аԥара ԥсахраҳәа суацәа сҭанхацәа рахь ицаны иҟан. Баша аџьа асырбеит, урҭгьы сара исеиԥшқәоу роуп... Ихьагәгәа схы хынҳәны аҭыԥ аҿы ианааи аспектакль иалгахьан... Сара сҭацәӡа арежиссиор ишысзиҳәоз еиԥш асцена сықәгылан.
Леуарсан (дрыцҳашьо). Уажәыҵәҟьагь саргьы сызлоуцхраауа ҳәа акгьы салаҟаӡам.
Леуарсани Димеи ахьынӡеицәажәоз Агра акырынтә аболкон даақәгыланы, иҟалозар ухал арахь, асас дузыԥшуп ҳәа лыбжьы лыргоит, аха ираҳаӡом. Убри аамҭаз рывараҿы амашьына аангылоит, Џьансыхә еилаҳәарақәак игәыдымӡало иманы дааҭыҵуеит. Димеи Леуарсани имбаӡазшәа ҟаҵаны дрывсны иҩныҟа иҿынеихоит. Имашьынаныҟәцаҩгьы иашьчик дуӡӡак даҵаланы дишьҭоуп.
Леуарсан (Дима иахь). Абри угәыла иакәӡами?
Дима. Ихаҭа иами! Абри аӡә заҵәык иоуп иахьазы аԥара зманы ҳәа сара издыруа.
Леуарсан. Аԥара змоу увараҿы дынхозаапеи нас уара ухы аџьа заурбоз?!
Дима (игәы намӡо). Дынхоит, аха...
Леуарсан (игәы аанкыло). Шәыгәқәа нибарханы шәыҟоума?
Дима (иҭахцәамкәа). Мап.
Леуарсан. Нас аԥсшәа зеибышәымҳәозеи?
Дима. Есымша аԥара сырԥсах ҳәа сышидгылоз игәы ԥысҵәеит... Аԥара сырԥсах ҳәа уааидгылар аҵкыс душьыр еиӷьишьоит. Аԥсшәа саҳәара даҟәыҵит, аԥара сырԥсах ҳәа иасҳәар ҳәа дацәшәаны, данаасывало ҿыцха аԥшра далагоит.
Леуарсан. Ҿыцха дыԥшуама, ӡибнаҟа дыԥшуама... еиҭах иара имуԥсахроуп, ишԥаҟоуҵои?
Дима. Имԥын неишьа сымаӡам. Уи ус дыҟоуп, аԥара анимуԥсахуа аҿҳәара аиҭоит. Иануцәахыԥа, ҳаӷеимшхара... Саргьы уи иҟазшьа сымдыруази, аҿҳәара иахсмырԥацызт. Аҵыхәтәан ҩымш сцәахыԥан, уаҳа ухы сумырбан иҳәан, аԥара снапы инадкыланы игарашәа ауп ишсымихыз дгәааны.
Агра (аболкон даақәгыло, лыбжь дуны). Шәцәажәара аҵыхәа 8ҵәараны иҟаӡами уаха? Уанаџьалбеит цәажәарала дзуки, наҟ доуужьрауазеи.
Леуарсан (Агра илҳәаз цқьа имаҳауа). Илҳәаз смаҳаит.
Дима (дакуа, дашьҭуа). Арахь думаны уааирауазеи, ԥхашьарами, абри еиԥш ауаҩы аҩны ааҵра дываргыланы дышԥаумоу лҳәеит.
Леуарсан (Агра лышҟа дыԥшуа). Иҭабуп, дад, сара бансықәлахо баргьы исықәбҵаз аҳаҭыр, апату, беиҵбацәа ибықәырҵааит.
Агра (дгәааны дыҩнало, Баџ иахь). Уажәыҵәҟьа дааиуеит, суҳәоит умыццакын.
Баџ. Џьаргьы, сыццакӡом, сара уаха Очамчыранӡа акәым Баҭымынӡагьы сцап. Иааг исызҭаҭәеи даҽакгьы, сымаҳә иааимҭаз иныҳәаҿа скырц сҭахуп. Даара сгәы иахәеит. Ҳамаҳә дартиступ, аха ламыс змоу уаҩуп, исбоит маҳәра сзиуеит. Еилыскаауеит, сышҟа дзымаауа уи азоуп. Анцәа иумырӡын ҳаԥсуара!..
Леуарсан. Дима, ишсоуҳәара... Угәыла дызусҭада? Есымша ауаа дуқәа дрыцны дызбалоит.
Дима. Зны дхәырџьанистын... Аҽазны банкетистын... Уажәы нышәынҭриступ.
Леуарсан (игәы аангыло). Ишԥа... иш... иш...
Дима (дкамыжькәа даанкыло). Агәыхьхәшә шәымаӡами?
Леуарсан (ацәажәара илымшо ихы рҵысуа). Исымаӡам.
Дима. Ишԥа?
Леуарсан (иԥсы еивго). Усцәымшәан, Дима...  Дима. Агәыхь ишәымоу жәдыруеит, ахәшә шәџьыба изҭамзеи? Аԥҭекахь сыҩны сцаны ишәзаазгоит.
Леуарсан (хрыжь-хрыжь). Сара сыхәшә аԥҭекаҿы иуоуӡом.
Дима. Агәыхьхәшә аԥҭекаҿы иҟамкәоу?
Леуарсан. Сара сыхәшә амшын аԥшаҳәаҿы ауп иахьыҟоу.
Дима. Амшын аԥшаҳәаҿы аԥҭека абаҟоу?
Леуарсан (далҵны). Амшын аҳауа ауп сара сыхәшә. Уи уара аагашьас иоуҭозеи.
Дима (ибжьы рхәыҷны). Уажәадагьы акырынтә абас иҳәо саҳахьеит, агәыхь анааизаалак амшын аԥшаҳәахьы деихоит. Днеины данхықәтәалалак дыккаӡа даалҵуеит. (Нас ишҟа даахьаҳәны). Шәаала уахь шәызгоит.
Леуарсан. Исылшом уанӡа ацара. Абас ашоура анааҟалалак аԥсра салагоит. Уахынла сзыцәаӡом. Араантәи амшын аҟынӡа маҷ абжьоума, сызгозеи, саазгозеи... Уахынлоуп еиҳараӡак санакуа... Амшын аԥшаҳәа сара сзы ихәшәхеит.
Дима (дрыцҳашьо). Амшын аԥшаҳәаҿы шәынхозгьы акәын шәара.
Леуарсан. Раԥхьаӡа агәыхь ансызцәырҵыз 30 шықәса ракәын исхыҵуаз. Усҟан аҳақьымцәа исабжьыргеит, амшын аԥшаҳәа аҳауада аҽа хәшәык уашьҭамлан, уи ак заҵәык ауп уара ԥсҭакыгас иумоу ҳәа.
Дима. Аҳақьым ишшәабжьыргаз ҟашәҵазҭгьы иахьа абас шәгәабзиара уашәшәырахомызт.
Леуарсан. Ус акәмзи, аха азакәан саҵанамкит.  Дима (иџьашьо). Шәара азакәан шәаҵанамкӡои?  Леуарсан. Амшын аҳауа ада схәарҭам, дгьыл ҿаҵак аԥшаҳәаҿы исышәҭа, иҟалозар, хыбра хәыҷык сыргылоит ҳәа арзаҳал сыманы снеит, аха уара уаҵанакуам, уартиступ мацара азхом, адача аиуразы жәлар рартист ҳәа ахьӡ ду ухызароуп ҳәа сарҳәеит.
Дима (дыҵҟьо). Республикак аҟны аума, х-республикак рҿы жәлар рартист ҳәа шәбаҩхатәра ду азы ахьӡ шәхырҵахьеитеи, уи рзымдырӡои?
Леуарсан. Уи ахьӡ ансхырҵа сеиҭанеиит арзаҳал ҿыц иҩны.
Дима (игәы иҵаххуа). Мап шәцәыркыма?
Леуарсан. Ахьӡ ду иухырҵаз удаҳныҳәалоит, аԥхьа уанааиз иумазҭгьы ажәак ахымҳәааӡакәа азин уаҳҭон, аха уи аахыс азакәан аҽаԥсаххьеит, урҭ иумоу ахьӡқәа шьҭа иазхаӡом, еиҳау аҭахуп, аҳәынҭқарратә премиа уалауреатзароуп ҳәа саҳәаны, снаскьаганы соурыжьит.
Дима (изымчҳакәа). Ҳтеатр аҟны зегьы раԥхьаӡа аҳәынҭқарратә премиа аура иаԥсахаз шәара шәами.
Насгьы амшын аԥшаҳәаҿы адачақәа ргыланы измоу зегьы лауреатцәоума, жәлар рартистцәа роума?
Леуарсан. Сацәыԥхашьо, слауреатра шәҟәы наган раԥхьа ианықәсҵа, инеиҿаԥшы-ааиҿаԥшит, рыхқәа аадырҵысит. Аԥхьа уанааиз абри еиԥш умазҭгьы ажәак ахызҳәаараны иҟадаз, аха уажәы уара 75 шықәса ухыҵуеит... шьҭа адача зуҭахузеи... Узышьҭалаша аҽакуп... рҳәан... Аҽакы ҳәа зырҳәаз анышәынҭра акәхарын... ашьшьыҳәа сындәылҵны сцеит.
Баџ (Дима данымааиӡа). Ибасымҳәеи, сышҟа дызцәырымҵуа, маҳәра сзиуеит азоуп. Даара аламыс змоу аӡә иакәзаап, даҽаӡәызҭгьы, аа, абар сахьыҟоу, умаҳә соуп ҳәа дааины иҽаасгәыдижьлахьазаарын. Иҟаиҵаз даара пату ақәсҵоит. Ҳаԥсуара анцәа иумырӡын. Саргьы санҿыцыз сабхәараа рахьтәи аӡәы данызбалак сыԥхашьаны сыбналон. Иахьагьы ирхашҭӡом Баџ маҳәра шиуаз ҳәа. Абзиара узыҟаҵар ауаа ирхашҭӡом... Баахи, аҽакгьы сызҭаҭәеи... Исхашҭраны сыҟаӡам, иахьа сымаҳә апату исықәиҵаз.
Агра (ҿымҭӡакәа Баџ иаҵәца рҭәны инаимҵаргыланы, дналбааны Дима дааидгыло). Асас абас изныҟәо сымбацт... Дгәааны дцарц егьигӡам.
Дима (ихы авба аҭо). Исхамшҭи асас дшысзыԥшыз.
Агра (дацрало). Изахьӡузеи исхашҭит... Сҭынхацәа шаауа угәы ԥырҵәахьоума. Сааҭк ҵуеит аҩны ааҵра уавагыланы ацәажәара уаҿижьҭеи, иара дтәаны дыԥшуп уажәымзар уажәы дааиуеит ҳәа, абас маҳәык иабхәараа дрызныҟәеит ҳәа уаҩы имаҳацт.
Леуарсан. Сара соуп изхароу: абра атроллеибус ҳахьналбааз агәыхь аасызкылҟьан, сеизҟьа сканажьуан Дима дыҟамызҭгьы. Асас имаҳә гәыбӷан иимҭааит, сара дсыдхалт... Саҭоумҵан, усас ишҟа унеи, саргьы ҳаҩныҟа сцалоит.
Дима. Аҩнынӡа шәназгоит.
Леуарсан (иҿынахо). Мап, мап уара усас иахь унеи, сара усцәымшәан, ҩ-шьаҿак роуп исзынхаз, ее абан смоҭа ддәылҵны дахьысзыԥшу... Амала сызлауҳәо, асас дшуҭоугьы сбоит, аха уроль ибзианы уҽазыҟаҵа, уаҵәы апремиера шыҟоу ухоумыршҭын.
Дима (Агра лахь). Абри иеиԥш абаҩхатәра ду змоу ҳмилаҭҭә ҟазара алашырбага, амшын аԥшаҳәаҿы ҿаҵак адгьыл адача аргылара азы азин ирымҭеит.
Агра (дацрало). Еиҭах уи итәы ауп иуҳәо. Усас итәы уҳәаӡом.
Баџ (ддәылҵны даарыдгыло). Сара исымҳәази маҳәра сзиуеит азы ауп сышҟа дызцәырымҵуа ҳәа. Ҳаҭыр сықәуҵеит ҳәа сыԥхьаӡоит, сара уанхәа лашьа гәакьа Баџ Чагәнаа соуп. (Инапқәа рџаџо дгәыдикылоит).
Агра (лҽамариашо). Уара удәылымҵыргьы дыԥхашьаны дзааиӡомызт.
Баџ (иижәыз иныԥшуа). Ҳаԥсуара анцәа иумырӡын, аиҳабы аиҵбы ҳәа аҳаҭырқәҵара ҳара есқьаангьы иҳаман, ари нахысгьы иҳауеит.
Дима (ииҳәо дақәымшәо). Аҩныҟа ҳнеип, адәахьы шәгылоуп.
Баџ. Снеихьеит, исфахьеит, изжәхьеит Баџ дааукәхшашоуп. Сара уаха сымцар ҟалом, аха хықәкыла сыззааз ахазиаика лакәӡам, уара хаҭала иуамҳәакәа ацара иашам ҳәа исыԥхьаӡеит, Баџ дааукәхшоуп. Уабхәа даара ихьааганы иман, сымаҳә хәыҷы дысзаамԥхьаӡакәа даанханы дыҟоуп ҳәа. Аха зегьы аамҭак аамҭак рымоуп. Баџ уара дааукәыхшоуп. Аҿҳәара аиҭеит, иаауа асабша ашәны азоуп. Сара исыдиҵеит удууп, умчроуп, аха ухаҭа уцаны исызҳәа ҳәа. Гәык-ԥсык ала сеигәырӷьаны сааит. Нагӡара ақәзааит ҳаибабара! Уҩызцәа, уқәлацәа, ууацәа,
уҭынхацәа шаҟаҩ уҭаху нага. Иагәыдҵаны ачара узура ҳгәы иҭоуп. Уабхәа ажәлар удирбарц, удирҳарц иҭахуп. (Дцоит).
Димеи Агреи Баџ днаскьаганы иаахынҳәуеит.
Агра (днатәо). Сара ахьҿысымҭуаз ихьаасымгоз џьушьома... Уаргьы сабхәараа сызнарымԥхьозеи ҳәа агәала шумаз сымбо сыҟамызт, аха агәра ганы сыҟан сани саби ҳшырхадмыршҭуаз, ҳгәы ҳҽанӡамкәа ҳшыԥшу абригь-абригь аҽны шәааҳаԥхьоит ҳәа ҳашдыргәырӷьоз.
Дима (игәы алаҟаӡамкәа). Акәхап.
Агра (Дима дахьлыцымгәырӷьо лгәамԥхо). Уааԥсаны уҟоуп ҳәа сыҟоуп.
Дима (иҽамариашо, ироль зну абӷьыц иаԥхьа инықәҵо). Даара сааԥсаны сыҟоуп, насгьы сроль уаха ибзианы сҽазыҟасҵароуп... Леуарсан дуӡӡа исеиҳәоз бмаҳауази...
Агра (илгәамԥхо). Уроль уашьҭан иуҵалап, уаха ҭаацәашәала ҳаицәажәароуп. Саншьа ииҳәаз уаҳаит, аҿҳәара 8ҵәоуп, саб ажәлар ирдыруа, еизганы ҳадирбарц, ҳадирҳарц иҭаххеит. Уаха инаркны аҽазыҟаҵара ҳалагароуп ҳаргьы. Ус акәӡами?
Дима (ихы дымҩахо). Ус ауп.
Агра (лгәы алаҟаны). Ус акәзар, раԥхьа ҳалацәажәап ҳамҭақәас ирзаагаша. Саб егьырҭ имаҳәцәа анааиԥхьоз иааргаз аҳамҭақәа иахьагьы ауаа ирхамышҭӡо иалацәажәоит. Зҿы ааихызхлак, амаҳәцәа змоу уара уакәзаап рҳәоит. Ҳаргьы урҭ ҳреицәамкәа ҳнеироуп. Ус акәӡами? Сиашамзар биашам ҳәа саҳәа.
Дима (ишигәамԥхо инмырԥшуа). Акәхап.
Агра. Амаҳә иабхәа изы иааигазеи ҳәа зегьы кылыԥшуеит. Угәы ишԥаанагои, саб изы араӡынтә ҟамеи, ауапеи, ахылԥарчи маҷхарушь, ауаа иахырҳәаарызеишь?
Дима (илмаҳауа). Абра исзыкнаҳаушәа ауп ишылҳәо.
Агра (илзеилымкаауа). Ишԥоуҳәеи? Иарбану икнаҳау ҳәа узҿу.
Дима (иҽамариашо). Заа иааганы икнаҳаны иҳамазар бзиамзи, ҳанцо иаакныхны агарада ус амамкәа сҳәеит.
Агра (илгәамԥхо). Ҳәара аҭахума, заа зегьы еиқәыршәатәуп... Сан лзы ацыӷцәа зқәу ахами ахьтәы мацәази аҭаххап... Угәы ишԥаанагои, ибзиами?
Дима (ишиқәгәӷуаз инмырԥшуа). Иабаргәузеи ибзиами.
Агра. Саҳәшьцәа, ишудыруа хҩык ыҟоуп... рыцԥхьаӡа абрилиантқәа ҟаҳҵар иазхап, рхацәа урҭ умаҳәылацәа роуп, ирықәнагахаша уара уазхәц... узмырԥхашьаша... Сара усазҵаауазар, урҭ ахҩыкгьы ахатә машьынақәа рымоуп, ицәгьамхар ҟалап рмашьынақәа ирҭадыргыло аҳәаанырцәтәи амагнитафонқәа... еиԥшны ирзаагар. Амцхә аҽалажьра сҭаху џьушьома, аха зегьы ҳреицәангьы ҳнеир сҭахӡам.
Дима (лоунтәы дқәыԥсычҳауа). Ус ауп, бара биашоуп.
Агра (ироль зныз абӷьыц дааханы илымҵаҵо). Абарҭ еиқәаҳаԥхьаӡақәаз қьаадк ианаҳамҵар уашьҭан иаҳхашҭыр ҟалоит.
Дима (инапы рххо). Уи сроль зну ауп...
Агра (иаарҳәны илымҵаҵо). Уи саԥырхагахаӡом. Арахь ицқьоуп (анҵара далагоит). Саб... сан... саҳәшьцәа... сымаҳәцәа... Арҭ агәакьаӡақәа роуп, шьҭа ауацәа аҭынхацәа рахь ҳаиасып, ҳгәакьақәа аҳамҭақәа рыҭаны, дара акгьы рымҭаӡакәа иаанҳажьыр иԥшӡахом. Ҳара ҳауара-ҳҭынхара даара идууп. Зегьы рзыҳәан иаҳзыҟамҵаргьы ԥсыхәа змам ҳазныжьуам... Амцхәӡа
аҽалажьра сҭаху џьушьома, аха ҳаԥсуара шыҟоу умдыруеи.
Дима (ихы куа). Исымдыруеи... исымдыруеи.
Агра (ианҵо). Аншьцәа рахь Баџ иоуп исымоу.
Дима (ибжьы рмаҷны). Анцәа иџьшьоуп уаҳа уаҩ дахьбымам).
Агра. Сан лаҳәшьцәа х-ҩык ыҟоуп... Саб иашьцәа... иаҳәшьцәа... ирыхшаз... Урҭ аӡәгьы ҳазныжьуам...
Дима (ибжьы лмаҳауа). Арҭ заҟа ирацәаҩу, шаанӡа ҳтәазаргьы рыхьӡқәаҵәҟьа ақьаад анҵарагьы ҳахьӡом.  Агра (диҿаԥшуа). Ацәа уқәҳаит ҳәа сыҟоуп. Уцаны ушьҭала. Сара уаха рызегьы анысҵароуп.. Нас ашьжьымҭанӡа ҳҩаҵибаҳәаны раахәара ҳцароуп. Иаҳҭахқәоу зегьы ҽнак ала иҳауп ҳәа уҟоу... Аа исхашҭыз, уаҵәы аџьырмыкьа иамшыми, зегьы ҟалоит... Уца, ушьҭал, ацәа уқәҳауеит збоит. Ашьжьымҭанӡа ҳгыланы ҳцап.
Дима (ихы дҩахо). Бгәы ишԥаанагои аџьырмыкьаҿы ҳахьнеиуа амалаҳәа иҳарҭару?
Агра (илгәамԥхо). Иԥсахтәуп.
Дима. Ахәыцра саҿуп, аха измысыԥсахуа ҳәа аӡәгьы дсыздыруам.
Агра (илгәамԥхо). Нас ацара ҳаҟәҵып, ҳалаҟам уажәазы ҳәа рзаҳацҳап.
Дима. Ҳцарым сымҳәеит сара.
Агра. Напымацара ҳцарыма?
Диам (асиа дахәаԥшуа). Ҳхыза заҟароу гәаҭаны ҳшьапы еиҵаҳхыр ҟамлаӡои?
Агра (илгәамԥхо). Саҳәшьцәа среицәаны сызнеиуам... Сани саби ахьмыӡӷ сыздыргом.
Дима. Урҭ алаҟан азы ирацәаны инаргеит. Акры змаз иабгьы иԥсхәы иуит, иабдугьы иԥсхәы иуит ирҳәоит, ибмаҳахьеи (дгәааны , лыбжьы имаҳаратәы).
Агра (дгәаауа). Сара исхарам ҳәа иҟоузеи, бахьхәуеит, артист зыбз ада акгьы змам бицымцан ҳәа ансарҳәоз изхасымҵазеи?
Дима (илҳәаз иаҳан). Агра, сбыҳәоит баламган, уи шәынтә исаҽԥныбҳәахьеит. Еиӷьуп ҭаацәашәала ҳаицәажәап. Ихьӡуп ҳәа ҳазҵымҵуа ауал ҳаҵаларым. Бани баби ҳаилыркаап, ҳазлаҟам ҳалаҟоушәа ҳаҽзыҟаҳҵарызеи. Ибдыруеит схала соуп аус зуа, иабантәаазгари?
Агра. Изхарада, аусурҭа бзиа зысзумԥшаазеи?
Дима. Атипографиаҿы аусура баласмыргеи, аха икабмыжьи, сара исхароузеи?
Агра. Шьыжьымҭан инаркны аахәлаанӡа анбанқәа рыҟәшәара саҿын, феидас иалызгазеи. Ҳаҵаҟа инхо, аус сыцызуазгьы сара сеиԥш абжьара ҵара акәын илымаз, аха лхаҵа атипографиаҿы дааҟәыхны аунивермаг аҟны аусура далаирган, аԥараҟәшәара даҿуп. Унеи урыхәаԥши рыҽшеибырҭаз убап. Шәынтә иуасҳәахьеит џьара магазин хәыҷык аҟны саларга ҳәа.
Дима. Заҟантә ибасҳәахьоузеи урҭ реиԥш иҟоу брыҵамшьыцлан. Урҭ иахьа ирфо уаҵәы дара афоит, аихаӡа иахьа ицырцыруа иҟоу уаҵәы ажьакца ишафо еиԥш.
Агра. Наҟ ушаҟәыҵра, Џьансыхә изгьы ус уҳәон, аха дӷьазӷьазуа дыҟоуп, ажьакца акәым анышәгьы дафом. Рыҩны уҩналар ушьапы ахьургыло уздыруам, иԥжәеит, итҟәацны ацара иаҿуп. Циқәрина амаамынҵәҟьа иахьа илшәу уаҵәы илшәым. «Схаҵа иеиԥш ахаҵа дызмада, сара исҳәаанӡа сгәы иаҭаху иара идыруеит, ҳааиднагалазар аахыс гәацәыхьажәак еибаҳамҳәаӡацт, иџьыба иааҭҳәаны имԥхьаӡаӡакәа ауп ишықәижьуа» ҳәа дилаҽхәоит. Ани амаамынҵәҟьа закәтә насыԥузеи илымоу. Сара? Сара рыцҳа хаҵа санцоз исшәыз аҵкы иахьагьы исзымԥсахӡацт. Баангыл, бмыццакын, брыҵамшьыцын, урҭ раҵкыс
ҳара ҳаиӷьуп уҳәоит. Изла? Ҳара ҳаҵкыс еиӷьны еилаҳәазар, ҳара ҳаҵкыс еиӷьны акры рфозар, ҳара ҳаиҵкыс еиӷьны инхозар... Схаҵа иааиҭаххар аҳаирплангьы ааихәоит лҳәеит уи амаамын. Уара уабхәараахь маҳәра узлацаҵәҟьо умам. Иунаҭазеи утеатр?
Дима (ироль зныз аалымҵԥаауа). Ибзианы исгәалабыршәеит, атеатр зынӡа исцәыӡуеит уаҵәтәи сроль уаха сҽаназыҟасымҵа.
Агра (дыҵҟьо). Уи аума уара уажәы ухы иҭоу.
Дима (аболкон ахь дцо). Бара бызҿу нагӡала, аӡә дыбцәыбжьамхааит. Саргьы сроль сҽазыҟасҵоит. Ҳаиԥырхагамхап сбыҳәоит.
Агра (дҩагылоит). Абас ҟауҵоит есқьаангьы, аиаша сҳәо саналагалак иуҭахӡам, ухы ахугоит. Ианбанӡа... ианбанӡа абас ҳаҟазаауеи. Сан абасҵәҟьа ҳшыҟоу лдыруазҭгьы лгәы дахаԥжәаны дыԥсхьазаарын. Ани амаамынҵәҟьа сара саҵкыс еиӷьыз аразҟы лоуит. Сара рыцҳа, сара...
Уи аамҭазы ргәылацәа Џьансыхәи Циқәринеи аума рзыҟалазшәа рыбжьқәа цәгьахеит.
Циқәрина. Шьҭа ишԥаҟаҳҵои? Аума ҳзыҟалеит.
Џьансыхә. Амыхьтә ҳзыҟалеит уҳәар смаҳаи! Ҳабацари, ҳабацари!.. (Дгәамҵ-хамҵуа, џьарак дамкуа.) Сыздырам, сыздырам. Аӡәы иҟалоит иҳәеит, аҽаӡәы акгьы ҟалаӡом иҳәеит.
Циқәрина. Иҟало аиаша ҳазҳәарыда? Ани жәацы зымшира ыҟаз аҟама чаԥеи ахылԥарчи ззугаз аиҳабыра рыгәҭа дтәами, уиазҵаарауазеи? Уи изымдыруа иҟоузеи.
Џьансыхә. Сыздырам... сыздырам... Уи уажәы ара дыҟаӡам. Дахьымаара дцааит, ԥсшьара дыҟоуп.
Циқәрина.Анизабизыҵыԥхабаҟаҟоуҵаз,ддуми, уи уиазҵаар?
Џьансыхә (дгәамҵуа). Сыздырам... сыздырам... Уи уажәы ихы дацәшәо ддәықәуп, акыр уеиҳәо дыҟоума?
Циқәрина. Урҭ узразымҵаауазар, ма ани аԥынҵа ду уиазҵаа, Москваҟа дцацыԥхьаӡа уара уами днаскьазго, уажәы ааигәа аҩны иазхаша апаркет амалаҳәа инаганы изышьҭоумҵеи.
Џьансыхә. Уи уажәы сара сигәалашәо дыҟам, иара ихы агарҭа имам... Аӡәгьы сызиазҵаауам... Иахьа уашьагәакьаҵәҟьа игәра ганы угәҭыха узиаҳәом, ҳазҭагылоу аамҭа закәу бымбаӡои?
Циқәрина (ԥыҭраамҭак ҿымҭуа). Аах анышә сфааит, маҷӡак сырзыӡырҩыр, иҟалоз аиаша смаҳауази.
Џьансыхә. Изакәыз ибаҳауаз?
Циқәрина. Ахәлбыҽха агастроном сахьаадәылҵыз апрокурор иԥҳәыси аминистр иԥҳәыси еидгыланы ишеицәажәоз рышьҭахь ала саарыдгылт срымбаӡакәа. Аминистр иԥҳәыс лызҵаара цқьа исмаҳаит, аха апрокурор иԥҳәыс аҭак иҟалҵаз бзиаӡаны исаҳаит.
Џьансыхә. Излацәажәоз?
Циқәрина. Иашоуп ирҳәо, ирласны иҟалоит лҳәеит. Деихашәааит. Санырба ацәажәара даҟәыҵит. Агәра ганы сыҟоуп излацәажәоз иара ахаҭа акәын.
Џьансыхә (дгәамҵ-хамҵуа). Иҵәахны бадтәалаз... абӷьыжә еиԥш амца нацраҵаны иблып.
Циқәрина. Исымгеи... иацы исыманы сымцеи. Аҩналарҭа соума, ауаа игылаз рҵыхәа амшын аҟәара аҟынӡа инаӡон. Сышгылаз сӷьазкит, ахәылԥаз ашәхымс аҟынӡа снаӡоны еиԥш, зықәрахь инеихьаз хаҵак ашыршырҳәа зегьы дрылсуа дааины, саԥхьаҵәҟьа ҿаҳәара дук згәыдымӡало знапқәа акәршаны икны игылаз аԥҳәыс даалыдгыланы, маӡажәала «бықәҵ ирласны» ҳәа налаҳәаны дрылганы дигеит. Абри ашьҭахь зегьы
ирамхацәгьахан иқәҵны ицеит. Саргьы уи еиԥш ахлымӡаах ансаҳа сшәеит, еицәоу ҟасҵома сҳәан, арахь иргьежьны иаазгеит, исыхьӡаны исымырхыр ҳәа сышшәаз.
Џьансыхә. Бара боуп зегьы зхароу.
Циқәрина. Сара сакәым, аха уара уоуп изхароу! Иҟалоз заа изеилумкаазеи?! (Рыбжьы цәгьахоит. Агра лгәыла леиԥш лыбжьы шгац игоит). Уроль ада... утеатр ада аҽакы хьаас уара иумам. Уара акгьы улаӡам. Ҳгәыла уихәаԥши, зегьы илоуп. Зегьы злоу зегьы имоуп, акы иҿуҵаарауазеи. Сышԥалыҵашьыцуеи ани амаамынҵәҟьа, закәытә разҟузеи илымоу!..
Дима (уаҳа изымычҳакәа ателефон кны аболкон даақәгыло ироль аҵара далагоит). Алло, алло... Исҳәо уаҳауама?.. Уара убжьы бзианы исаҳауеит... Дима соуп... Исзеилкаа ҳәа адҵа исуҭаз еилыскааит... Иашоуп, иҟалоит. Ишԥа? Ааи, ааи, иара ихаҭа иоуп иҟало. Цқьа уӡырҩла. Исҳәо уаҳауама? Ауаа ирылоумҵан, макьана имаӡоуп ҳәа сеиҳәеит. Ишԥа? Уи азгьы сизҵааит... Ицәыримгар еиӷьуп, иамуӡозар ибӷьыжәхааит акәымзар, дақәцәгьартәит иҳәеит... Ааи, ааи, ареформа захьӡугьы уи ами... Ашьацҳәа гылоуп аҵәахырҭаҿы ихала днеины даҿамлааит иҳәеит. Алло... алло... Акгьы смаҳаӡеит уҳәама? Амца ахысааит, стелефон ауп изхароу... (Ибжьы рдуны). Исҳәо уаҳауама? Стелефон ҳаинарцәажәом, џьаргьы умцан, уԥшыз, уажәыҵәҟьа сҽааилаҳәан сналбааны аҽаџьарантәи сузасуеит... Ааи, ааи уԥшыз. (Дима ироль знык еиԥш акырынтә инеигӡеит, асцена дықәызшәаҵәҟьа. Аҵыхәтәан ианынаигӡоз Циқәрина аболкон ахь лдәылҵымҭа ақәшәоит, зегьы лаҳауеит, деиланагоит).
Џьансыхә (џьарак дазымкуа). Баша ажәабжьны игәарарҵазаргьы ауеит, макьана иҟалоҳәа аӡәгьы акгьы издырӡом.
Циқәрина (дааҩнаххуа). Баша ажәабжьӡам, ҳанҵәеит, иҟалеит, иҟалаҵәҟьеит ареформа.
Џьансыхә (иџьашьо). Аболкон бахьықәгылаз аӡәыр адырра биҭама?
Циқәрина. Иҟало зегьы здыруа ара дҳамазаап. Иаламҵакәа, ирхынҳәны ишаазгаз ауп акәымзар, ҳнеины ашьацҳәа ҳҽаҳаркуазаарын.
Џьансыхә. Дарбану бара зегьы здыруа бахьындәылҵыз иббаз?
Циқәрина. Ҳгәыла Дима.
Џьансыхә. Дима? Закәзеи уи иидыруа...
Циқәрина. Телефонла аӡәы иаҳәара даҿын, слымҳала исаҳаит, дук иҟны сыҟан иҟалоит ҳәа сеиҳәеит ҳәа еиҳәеит. Дышиацәажәоз ителефон бжьысит, иҵегьгьы еиҳәарц дшаҿыз. Џьаргьы умцан, уԥшыз, сылбааны сцаны аҽаџьарантәи сузасуеит, иҟалараны иҟоу зегьы уасҳәоит ҳәа еиҳәан уажәы ддәылҵуеит. Даанкыланы иурҳәарауазеи. Аниҵәҟьа дузымҟаҭәо уҟоума?
Џьансыхә (агәра изымго). Ани арыцҳа ибзидырраны иҟоузеи?
Циқәрина. Идыруеит уара, идыруеит, данаадәылҵуа уааисны дкы!
Џьансыхә (дхәыцуа). Ани арыцҳа сышԥаизҵаауеи ихаҭа дааганы исырҳәоит.
Агра (аӷьра даҟәыҵны). Ҳгәыла дшынхо-дшынҵуа умбаӡои ҳәа анысҳәалак, уиҵәҟьа сидбымкылан, уи дзакәу, сара дшыздыруа дыбдыруазҭгьы аҳәара баҟәыҵуан уҳәахуеит.
Дима (агәалаҟара иманы, дааҩнало). Сроль бзианы исҵеит, исыдыбныҳәаларгьы ауеит. Уаҵәтәи апремиераҿы, уаха еиԥш исзынагӡар, ақәҿиара шсоуа агәра бсыргоит.
Агра (ииҳәаз лмырҳауа). Амамзароуп зегьы зхылҿиаауа. Ҳгәылацәа зегьы рымоуп азоуп гәата-бӷата изыҟоу. Ани амаамынҵәҟьагьы закәтә разҟузеи илымоу. Сара?
Дима (ашәахь иҿынахо, илмаҳауа). Далагеит, шьҭа сылбонаҵы даҟәыҵран дыҟаӡам. Адәахьы сцап «акырцх» ахьынӡалеиуа... Ианыхәлалак схынҳәуеит, уажәы избама.
Џьансыхә (иҽырԥсышәо). Уа хәлабзиа агәыла бзиа.
Дима. Бзиа убааит!
Џьансыхә (дицәнымхошәа). Умҩахыҵ ҳашҟа!  Дима. Иҭабуп. Сыццакуеит. Џьаранӡа неитәыс исымоуп.
Џьансыхә. Утелефон бжьысны иҟоуп, аҽа џьарантәи уасрац азы ами узцо?
Дима (иџьашьо). Стелефон?
Џьансыхә. Убжьы ҳаҳауан аӡәи уареи шәшеицәажәоз, утелефон аусура иаҟәыҵит. Уаханы аҽаџьара узцозеи, сара сҟынтәи уиацәажәа.
Дима (деиԥхьхәцаауа, ибжьы рхәҷны). Срежиссиор аҽԥныҳәа сиҭалоит ахәаԥшцәа агәра ргаратәы уроль узынагӡом ҳәа. Снеины сыхәмарып, асцена сықәушәа ишрыдыркылогьы збап, репетициак исзаҩызоуп.
Џьансыхә. Баша ҳаигәылацәоума, акы ҳанаргәаҟуа ҳаицхыраауазар ами.
Дима (дақәшаҳаҭханы дныҩнало). Шәсыргәамҵырц сҭахымызт.
Џьансыхә (дыҩнагало, ателефон ирбо). Иарбан гәамҵроу, ус шԥоуҳәои, аа абар иахьыҟоу, иахьуҭаху уас, иахьынӡауҭаху уцәажәа.
(Дима днеины атрубка аақәихуеит. Џьансыхә адиуан аҿы днатәоит. Циқәрина Џьансыхә ивараҿы днатәоит.)
Дима (ибжьы дара ирмаҳауа). Аԥарда акуамиаатуам умҳәозар, атеатр излеиԥшымзеи.
Спектакльқәак рҿы зны-зынла абра итәоу ахәаԥшцәа рхыԥхьаӡара аҟароуп инеиуа.
(Дима асцена дықәушәаҵәҟьа ироль наигӡоит. Ахәаԥшцәа рлымҳа кыдҵаны рхы-ргәы азышьҭны изыӡырҩуеит. Уажәы-уажәы иқәԥсычҳауеит.)
Дима (ироль нагӡаны дцо). Иҭабуп, ауадаҩ шәаласҵеит.
(Џьансыхәи Циқәринеи атрагедиа иахәаԥшызшәа ҿымҭ-ԥсымшьа рылахь еиқәшьшьы иаатәоит.)
Дима (анҿырымҭӡа, иҿынахо). Шәыҵх аабзиахааит!
Џьансыхәи Циқәринеи «аспектакль аилыргара» иалагоит, ирҳәо уаҳауам, аимак роуеит.)
Дима (агәалаҟара бзиа иманы дааҩнало.) Исыдыбныҳәалар былшоит сроль қәҿиарала инасыгӡеит, ахәаԥшцәа ргәаҟынӡа инеиит, ибзианы ирыдыркылт.
Агра (дгәааны дихәаԥшуа). Уроль маҳәра ушаго сымбари!
Џьансыхә (гәала имаӡамшәа дааҩнало). Хәлабзиа агәылацәа қьиақәа!
Дима. Бзиала уаабеит! Ҳгәыла ҳгәыӷырҭа!
(Димеи Агреи рыҩны ашә зшьапы ахызымгаӡац данырба дџьашьо иҩеихаҵгылт.)
Џьансыхә. Агәылеи агәылеи еибабозароуп, агәыла изы агәла иаҵкыс иааигәоу имада? Қәрала сшеиҳабу еиԥш сара сакәымзи изыхәҭаз, аха иахьа, уаҵәы шысҳәоз ҳаанхан, ҳаанхаӡеит. Акыр иаԥсоума ҳаигәылара, атәым уаа реиԥш ҳаидтәалоуп, ҳаибабаӡом.
Дима. Еиҳабацәоуп, дара ирҳәаанӡа ҳҳәан, ҳаргьы ҳаԥхашьан ус ҳаанхеит... Утәа, узгылоузеи?
Џьансыхә (днатәо). Сышԥамтәои, стәоит. Сыҩны еиԥш иԥхьаӡаны сааит. Шәаргьы шәтәа.
(Димеи Агреи неиҿаԥшы-ааиҿаԥшуа иаанхоит, избан акәзар ҩ-ҟәардәзаҵәык роуп игылоу.)
Агра (дцо). Уахада ҳаҩны дмааиӡацт, уааиацәажәала уажәыҵәҟьа акы ааҟасҵақәап...
Џьансыхә. Акымзарак сҭахӡам, ауадаҩ бҽалабымҵан быххь згеит. Ҳаибабарц ауп сзааиз.
Дима. Уара уеиԥш асас ихәҭоу аадыруеит, аха рацәак ҳаналаҟамыз уааира ақәшәеит.
Џьансыхә. Ус умҳәан, иауазеи, сара ссасума. Уи акәым аус злоу аибабароуп... Шәара макьана шәыҷкәынцәоуп, шәҿыцнхаҩцәоуп, уи атәы сара иԥысшәахьеит, џьара акы шәааиланарханы шәҟалозар, шәысцәыԥхамшьан. Исымоу акы сеигӡозар, сышьҭахь ицәырыргааит.
Дима (ибжьы рмаҷны). Абас дсыцәнымхо дышԥаҟалеи. Ари акы иамааноуп.
Џьансыхә. Ишԥоуҳәеи?
Дима (иҽааԥсахны). Шәара шәеиԥш иҟоу агәыла дахьсымоу акы сыгӡамшәа схы збоит.
Џьансыхә (игә иахәазшәа). Нас ишԥа, агәылацәа еилибакаауазароуп, еицхыраауазаароуп. Изхысҳәаауа, уԥшәма хәыҷы ԥара ԥсахра ҳәа агәылацәа дрылазаарын, аӡәгьы илимырԥсахзаап. Сҭакәажә илаҳан, лгәы иаланы илҳәон ҳара ҳҿы дмааиӡакәа атәым џьара дышԥацеи ҳәа... Уабхәараа унарыԥхьоит ҳәа саҳаит, уи азы акәхап ԥыҭк неидкыланы изуҭаххаз?
Дима (иабхәараа ртәы аниаҳа игәалаҟара бжьысуа). Ус акәгәышьоуп. Снарыԥхьоит. Агәылацәагьы аџьа шәсырбашт, маҳәҩызара шәсыццароуп.
Џьансыхә (игәы иахәазшәа). Нас ишԥа, ухала уҳашьҭуама. Аҿҳәара арҭахьоума?
Дима. Иааиуа асабша ашәназоуп.
Џьансыхә. Нас ҳамцои, ҳаилазырхо ҳәа акрыҟоума?.. Изакәызеи улахь еиқәушәа збоитеи?
Дима. Маҳәра ацара аҵкыс, аԥҳәыс аагара еиҳа имариазаап.
Џьансыхә. Еилыскаауеит, ԥсуа ҵасла маҳәра ацара акры аҭахуп. Сара сахьхәарҭоу акрыҟазар усмеигӡан!..
Дима. Даара иҭабуп иахьуҳәазгьы!..
Џьансыхә. Иҭабуп аигәылацәа рыбжьара иаҭахӡам. Аҽак сылымшаргьы, аԥара ԥсахразы џьаргьы усышьҭуам. Санхәа ақыҭаҿы анхара ду лыман, лара арахь данаага, илҭиит. Аԥара ҳара иҳалҭеит, уаҳагьы илымада. Шаҟа уҭаху уахаҵәҟьагь иусҭоит.
Дима (Џьансыхә иуал лхышьа игәалашәо). Исурԥсахып, аха иахьа, уаҵәы исызшәашам... Мап, мап, аҿҳәара ԥыҭк наҭашәа исзырԥсахуа аӡә дсыԥшаароуп.
Џьансыхә. Аӡә дзуҭахузеи, сара иусҭоит анысҳәа иусҭоит, аҿҳәара ҳәа узҿу азгьы усырццакӡом. Шықәсык, ҩышықәса... аҭахызар хәышықәсанӡагьы иумаз. Уи азыҳәа ҳаибашьыр ҳәа ушәома? Зны иуоур иурхынҳәып. Уажәы уаала иусҭоит, уаҵәы сҟамлар ҳәа сшәоит... Уаҵәы шәара ишәҭаххар ҟалоит.
(Дима Џьансыхә иҩны днаганы аԥара ииҭоит. Џьансыхә дгәырӷьаҵәа ашә аҟынӡа дааган доуижьуеит. Димагьы дгәырӷьаҵәа аԥара иманы дааҩналоит.)
Џьансыхә (Циқәрина лышҟа). Абанк ахь ианаму ма ԥыҭк ԥсаҟьаны ауаа иҳазрылаҵар, ауал – уалуп, иаҳцәыӡрам иҟаӡам.
Циқәрина (дгәырӷьо). Уажәшьҭа еилыскааит иҟоуҵо змааноу.
Џьансыхә. Нас ишԥа, ажәла лоуҵар иахылҿиаауеит, иузыламҵар – иҵәыӷьоит.
Циқәрина. Уаллаизгодаҽаџьоукгьыҳамԥыхьашәандаз...
Дима (дгәырӷьаҵәа дааҩнало). Исыдыбныҳәалар былшоит!
Агра (дыҵҟьо). Шаҟантә иудысныҳәалари, убри уроль мыжда ада хәыцырҭа умаӡами?
Дима (днатәо). Уи акәӡам сызҿу, аԥара ԥсахны иаазгеит, уаха шаанӡа рсиа ҟабҵозаргьы аҳамҭақәа зларзааҳхәо ыҟоуп.
Агра (агәра лзымго). Иумԥсахкәа уара умԥсааит, уахьындәылҵҵәҟьаз иааганы инаудыркыхзаап.
Дима. Сҩызак иасҳәан, анахь бахьынӡаҩназ иааганы инасыркны дцеит.
Агра (агәра лзымго). Усҳәа уасҳәап, даа исырбеи!
(Дима иџьыба иааҭганы астол инықәижьуеит. Агра агәра лзымго акыраамҭа дахәаԥшуеит. Агәра анылга, акәашара далагоит).
Ахҭыс мҩаԥысуеит иаабац ауадақәа рҿы. Аҩҭаацәаракгьы руадақәа рҿы иҟоуп. Агра дгәааны лхы кны дтәоуп. Дима ироль зну абӷьыц кны иҽазыҟаҵо дыҩноуп. Џьансыхә агәалаҟара иманы иҽеиҵыхны адиуан дықәианы алиустра даҵаԥшуеит.
Циқәрина (алиустра даҵаԥшуа). Уаҳа ыҟазу?
Џьансыхә. Зынӡа хԥа роуп Аҟәа дуӡӡа иаанагаз. Ахԥагьы сара изгеит. Аԥара бжьысыргьы ари бжьысраны иҟоума?
Циқәрина (дгәырӷьо). Ари еиԥшу ҳара ҳада аӡәгьы имаӡам.
Џьансыхә (агазеҭқәа нарҳәы-аарҳәуа). Ирҳәо аабап иахьатәи агазеҭқәа.
Циқәрина (дааидтәало). Иамырхыда, иарҭада?
Џьансыхә (агазеҭ илаԥш адхаланы). Ианырҵо ббо. Уи акәын уажәы иҳагыз. (Цәаҳәақәак дрыԥхьоит.) Ҩнаҭацыԥхьаӡа инеины игәарҭоит... иҭарыҩуеит... (Игәалаҟара бжьысуеит, агазеҭ ыршәны инкаижьуеит. Циқәринагьы уи астатиа лгәалаҟара бжьнахуеит.)
Дима (ироль зну дахәаԥшуа, телефонла). Алло... Алло. Акомиссиа саргьы саларҵеит... Уаҵәы инаркны ҳалагоит. Ухы узахәозар уахәа... Сара ишуасҳәаз аӡәгьы имаҳароуп.
Агра (илзымычҳакәа). Еиҭах уалагама «алло» мыжда. Угәы ԥымҵәаӡеи?
Дима. Сбыҳәоит бысԥырхагамхан, ари роль ҿыцуп.
Агра. Урольгьы бзиоуп, аха асасцәа ааҳаԥхьеит, аҿҳәара ааигәахеит, узазымхәыцуазеи? Маҳәра уаннаргаз уабхәараа шуԥылаз еиԥш даргьы урԥылар ахәҭаӡами.
Дима. Иаауазар иаауеит, зхәыцрас иаҭахузеи?  Агра. Иабааиуеи?
Дима. Ҳаҩны имааиуеи, агәылацәа рахь инеиуама?  Агра. Ихьааиуа ирбозеи?
Дима. Ҳара ҳрымбои.
Агра (дгәаауа). Уара урбахьеит, ураҳахьеит. Сшынхо ҳәа идурбозеи, ҳаҩны цәыҳәны акгьы ҩнагылаӡамкәа авокзал излеиԥшым ҳәа акрыҟоума. Сҭаацәа сыҩны имааиӡац, абас сырбар аҵкыс иаасықәшәаны сыԥсыр еиҳа еиӷьысшьоит.
Дима. Исзеилкаауам, ҳаҩны иҩнагылоу рбарц азоума изаауа?
Агра. Угәы ишԥаанагои, акгьы ҳалаҟаӡамкәа ирбар ргәы иахәару?
Дима. Ишԥаҟаҳҵари, иахьазы абас ҳаҟоуп, аха уаҵәы ҳашԥеиӷьымхари ҳәа имгәыӷкәа иԥсхьада.
Агра. Асасцәа анаҳзаауазы, аамҭала ҳәа акәзаргьы иҩнаҳаргылаша аҩнымаҭәа ҳазҭо гәылак дҳамазҭгьы... Ҳҿаԥхьа инхо ирзыҩнагылоу рыҩны иазкуам, аха ани амаамын, аҟәардәҵәҟьа уаарас иулҭом.
Дима. Иахьа акры еимашәкыма лареи бареи?
Агра. Мап. Ари абжьарак даԥсышәамацараха дыҟоуп, измааноу сыздыруам. Ахәылбҽха ҩынтә-хынтә раҟара дааины дсызҵааит бхаҵа акры иҳәоны ибаҳахьоума ҳәа.
Дима. Илаҳарц илҭахузеи?
Агра. Ауаа ирымоу-ирыхӡу агәаҭара иалагоит ҳәа раҳан, даара дшәаны дыҟоуп. Бхаҵа атеатр аҟны аус иуеит, иааҟало зегьы раԥхьа изаҳауа артистцәа роуп, акры иҳәоны баҳауазар адырра сыҭа ҳәа дсыҳәеит.
Дима (акыраамҭа дхәыцуа). Ишԥа, убас лҳәама?
Агра. Уи илҳәаз ҳара иабаҳахәои, Дима, суҳәоит џьара акы ҟаҵа акәымзар, сан абас авокзал еиԥш ҳаҩны ҭацәӡа дныҩнаԥшыр, лгәы дахаԥжәаны дыԥсуеит.
Дима (ироль дахәаԥшуа). Сҽазыҟасҵарами, зынӡа иаасхамышҭи.
Агра (дгәаауа). Сара иаауасҳәо акгьы уурҳаӡом, уроль... еиҭах уроль. Мыждара зықәшәаша уроль.
Дима (дындәылҵны, Џьансыхә иуада дныҩнало). Хәлабзиақәа агәылацәа қьиақәа!
Џьансыхә (агәалаҟара шимам инмырԥшуа). Бзиа убеит!.. Сгәыла хазына, иҟоузеи, ирҳәоны иуаҳауазеи аҵыхәтәантәи аамҭазы?
Циқәрина (дицәнымхошәа). Иҟало зегьы здыруа уара уоуп, ҳара акгьы ҳаҳаӡом, иҟалаша ҟаланы иалгаанӡа.
Дима (иҽааԥсахны). Уажәыҵәҟьа зегьы злацәажәо ареволиуциа иҟалаз атәы ауп.
Циқәрина (Џьансыхә иахь). Сара иуасымҳәози иҟалоит ҳәа. Уаҳауама ииҳәо. Иалагеит, иалагеит, аԥхыӡгьы сымбеи тымитышак уаргьы саргьы ҳҭабганы ҳаманы ҳцозшәа.
Џьансыхә (игәамԥхо). Иарбан револиуциоу, уара, иҟалараны иҟоу? Знык иҟаҵаны ҳалымгахьеи, еиҭа ҳалагоума.
Дима. Ливиатәи ареволиуциа ауп сызҿу. Каддафи длидер дуӡӡоуп... Иқәгылара шәазымӡырҩӡози?
Америкатәи ампыҵахалацәа дымшәаӡакәа рполитика даҿагылт. Уи ауп уажәы зегьы злацәажәо.
Џьансыхә (иԥсы ааивго). Аа, уи аума узҿу. Урҭ ирҭаху ҟарҵалааит, уи ҳара ҳус иалоузеи, ҳара ҳашԥаҟоу ҳәа ауп сара сызҵаауа
Циқәрина (лгәы иахәаны). Утәа, узгылоузеи?
Дима. Стәаӡом, сыццакуеит. Ателефон џьаранӡа сасырц сҭахын, сара стәы еиҭабжьысхит.
Циқәрина (лҽырԥсышәо). Сасыр ҟалома захьӡузеи? Иаауҭаххацыԥхьаӡа уааины уасла.
Дима (ателефон аақәхны џьара дасуашәа). Алло... алло... Хәлабзиа! Ари сара соуп ишәацәажәо... Ааи, акомиссиа саргьы саларҵеит. Телефонла зегьы сызуаҳәом. Иахьа ақәҵара рыдыркылт... Уаҵәы инаркны иалагоит... Аӡәы даанмыжькәа ҩнаҭацыԥхьаӡа... Телефонла зегьы сызуаҳәом... Агәыр аԥынҵа инкыдкыланы зегьы ашәҟәы ианырҵоит... Иуалафахәы ала акәзар, илакьысуада... Аха џьабаала имырҳазар... ишԥоуасҳәари, телефонла зегьы сызҳәом... Ухы узахәозар уахәа, мамзар... ишԥауасҳәари... Ҭырқәшәала иуҳәозар, қьесҭум. Ааи, ааи... ус ауп.
(Џьансыхәи Циқәринеи даара игәынкыланы изыӡырҩуан Дима. Ироль нагӡаны далгеит, дара шьхныԥсылазшәа иштәац итәоуп.)
Дима (дцо). Шгәы ԥысҵәазар ҟалап лассы-лассы сааины ателефон сахьасуа... Шәыҵх аабзиахааит!..
Џьансыхә (ахәшә иҿаршәуа). Ибаҳама ииҳәаз. Агазеҭ ианугьы уи ауп, «дыркит», «дамырхит», «дҭаркит», аҵыхәтәантәи аамҭазы угәы казыжьшада, угәы шьҭызхша ҳәа акы убом, иуаҳауам.
Циқәрина (лгәы аанкыло). Саргьы исыҭи, схы акалашәа избоит.
Џьансыхә (ахәшә лыҭо). Бара бами зегьы зхароу. Иаагала, иаагала бҳәон, шьҭа иабаагои?
Циқәрина (ахәшә ыжәуа). Абри еиԥш раԥхьа зхы иҭашәаз, акәтаӷь еиԥш ихы шаҟәааит. Заа ҳхы ҳахәароуп, ииҳәаз умаҳаи! Саҳәшьаԥҳа ақыҭаҿы дрымоуп, ҳаҩнымаҭәа аадәылганы иганы урҭ рҿы иҳаргылар? Абас мацара ишԥацари ари ақәаршаҩы еиԥшуп, наҟ инаҳхҩрыр,арахь иаагап.
Џьансыхә (дгәамҵхамҵуа). Сыздырам... сыздырам... Абас ишиҳәозҵәҟьа амца акру? Агәра сызгом.
Циқәрина (дыҵҟьо). Аҽада алымҳа хырҵәон, иара изакәызеи ҳәа иҵаауан ҳәа, иарбану зыгәра умго?.. Иҟалеит... иалагеит... ҳәа, ииҳәоз умаҳаӡеи, агазеҭ ианугьы агәра умгаӡои. Абас ҳҿи ҳнапи еиқәҵаны ҳаштәоу акомиссиа аакылсны зегьы ашәҟәы ианырҵар ишԥаҟаҳҵои. Иаагап ақыҭахь, избода?
Џьансыхә (ахәшә еиҭа ыжәуа). Идәылганы агара ҳалагар еиҳагьы еицәаҳтәуеит, ари ҳаҩнаҿы акылԥшцәа шаҟаҩ ҩноу бдыруама?
Циқәрина (илгәамԥхо). Нас иабаагари, иааԥыҽҽны ауаџьаҟ инҭажьны иаабылрыма?
Џьансыхә. Иахьа иааганы исыргылоз, уаҵәы ари еиԥшу зегьы ирымоуп, иажәит ҳәа наҟ идәылыбгон... иахьа ибшәыбҵаз, уаҵәы амода цеит ҳәа наҟ ибыршәуан.
Циқәрина (дыҵҟьо). Исзааугоз атәы ауп иуҳәо, ани укаҳԥы лахь иугоз? Сара исзымдыруа џьушьома? (Џьансыхәи Циқәринеи ҷан-ҷаны еибакны рылақәа ҭибахуа иалагоит.)
Агра (дгәааны лхы кны дтәоуп). Уабхәараа ааԥхьаны аӷәцәҳәы ушықәтәоу дырба... Ахьмыӡӷ сургарц уаҿуп.
Дима (агәалаҟара бзиа иманы дааҩнало, аҭуан даҵаԥшуа).Ибзиоуп, даара ибзиоуп, цәгьа исгәаԥхоит икнаҳау.
Агра (иџьашьо). Иарбану, уара, иугәаԥхо ҩажәихәба капеи иаԥсоу?.. Алампа еицаҟьа аума иугәаԥхо?!. Ҳгәыла изыкнаҳау ула иарбеи, имфа-имжә сахәаԥшландаз уҳәап. Жәаҩа нызқь ҳәа, х-лиустрак ааихәеит ҳәа дахыҽхәо агәылацәа дрылсит уи имаамын.
Дима (инацәақәа харҟәало дыԥхьаӡо). Ҩажәижәаҩа жәаҩантә иушар, шәижәаҩантә ишьҭухыр... иҟалоит... иҟалоит...
Агра. Изакәзеи уара иушо, ишьҭухуа?
Дима. Џьансыхә имоу ауалафахә ала алиустрақәа ааихәарацы азы шәи ҩажәа шықәса иааиԥмырҟьаӡакәа аус иуазҭгьы акәын. Уи ауп исыԥхьаӡо.
(Убри аамҭаз Џьансыхә илахь шеиқәу инмырԥшуа дааҩналоит.)
Дима (дҩаҵҟьо). Уа бзиала уаабеит ҳгәыла гәыҭбаа!
Џьансыхә (ирҳәоз имаҳаӡозшәа). Акы шәалацәажәон, сышәԥырхагахазар ҟалап.
Дима (ирҳәоз иаҳаз џьшьо). Шәиҩажәаҩык инареиҳаны асасцәа ҳзаауеит. Рхәы-рыԥхь шаҟа аҭаххарызеи ҳәа ишьҭаҳхуан-ишьҭаҳҵон, уи акәын ҳазлацәажәоз.
Џьансыхә (длеи-ҩеиуа).Аусдушәаԥхьа ишьҭоуп... Асааҭ абанӡа неихьоу, сара стәы аангылт, иагәыҵашәаз сыздырам.
Дима. Жәаҩа рахь хә-минуҭ аус аухьеит. Уаатәа.  Џьансыхә (илахь еимарџахәны). Мап, стәаӡом.  Дима (ихы дацәшәо). Иуал дашьҭаланы даазар ишԥаҟасҵои?
Џьансыхә (Ауада ауреи аҭбаареи шәо). Заҟа ҟаларызеи?
Дима. Иҟалозар, уаатәа, ҳнеицәажәап!.. (Нас ихазы, ирмаҷны.) Схы амыждара ҟасҵеит ҳәа сыҟоуп, сымнеиӡарауаз. Дызлазбо ала, иуал азы даазар. Исықәу, аԥара сзымшәар, сзыҩноу суада сцәигарц азы дааизар?.
Џьансыхә (илахь еимарџахәны). Ак уасҳәоит... (Дима еиҳагьы ицәымыӷхоит, Џьансыхә инапы ҟьаны иирбоит ара Агра ишлаҳауа исызҳәом аболкон ашҟа ҳнашьҭы ҳәа аанарго. Еиманы уахь инеиуеит. Акыраамҭа аӡәгьы ҿырҭуам).
Дима (дшәо). Сузыӡырҩуеит.
Џьансыхә. Уабхәараа унарыԥхьеит. Шьҭа дара аауԥхьоит ҳәа саҳаит, иашоума?
Дима (иҿы акуа, иашьҭуа). Ус сгәы иҭоуп.
Џьансыхә (акыраамҭа ҿымҭуа). Иҟоуҵо даара ишԥхашьароу удыруоу?
Дима (ибжьы рхәыҷны. Ауал иуқәу шәа, нас уабхәараа урыԥхьала ҳәоуп исеиҳәарц ииҭаху... Издыргәышьоит. (Ибжьы рдуны.)
Џьансыхә. Ишудыруоума нас абас шыҟоуҵо... Уҩны имааӡац ууацәа ҿыцқәа урыԥхьоит, акгьы узыҩнагылаӡамкәа ихҵәаны иахылаз иеиԥш урбар ԥхоумшьаӡои?
Дима (иԥсы ааивыго). Уаҳа салаҟам, ишԥаҟасҵари.
Џьансыхә. Сара ешьак иеиԥш иуасҳәоит, абасҵәҟьа урбар аҵкыс иааумԥхьаӡар еиҳа еиӷьуп. Изларҳәо ала уабхәараа иԥжәаны инхо џьоук роуп рҳәеит, ҳаӡӷаб дабатәи нымха-хымҵәоу дызгаз рҳәо иҟоумҵан, суҳәоит.
Дима. Ус шысзырҳәо саргьы издыруеит, аха ишудыруа, дара снаԥхьаны ачара ду сзыруит, шьҭа сара иаасмыԥхьар ҟалома? Ҳҵас еилазгарыма?
Џьансыхә. Иашоуп иуҳәо, иаауԥхьароуп, аха ахьымӡӷ угар сҭахым. Уареи сареи ҳаибаҭахызар, уара ахьымӡӷ ануга саргьы изгеит ҳәа сыԥхьаӡоит.
Дима. Иҭабуп, уеиашьара саԥсахааит. Сара уара исзыҟоуҵо аешьа гәакьа дсымазаргьы усҟак илымшар ҟалап.
Џьансыхә (игәы иахәазшәа). Уара исзууа сара иузызуа акәӡам аус злоу. Аус злоу асасцәа иаҳзаауа
хьӡыла ҳшырԥылаша ауп... Ԥаса иусҭаз аҟара хәба адыргылан акәзаргьы иааганы иусҭоит, санхәа лԥарақәа макьана илҭахӡам. Аҩнымаҭәа бзиа, унаҿаххны иааугап ҳәа уҟоума. Сара стәала абас сыӡбеит, сыҩнымаҭәа аадәылганы иааганы уара уҿы иҳаргылап ҳәа, угәы ишԥаанагои!
Дима. Мап, мап, уара утәы уахажәааит, иумыхны ишԥаагои. Уҩны ҭаҳарцәуама?
Џьансыхә. Сара стәы уаҟәыҵ, асасцәа ззаауа уара уоуп, ахьӡ азы ауп зегьы адәы ҳзықәу, ахьымӡӷ усыргома. Уаҵәы арҳәазара ҳалагар аӡәы ибап, иаҳап, абзҳәацәа шыҟоу умдыруеи... Иабхәарааҿы далаҽхәарц игәылацәа рыҩнымаҭәа дәылганы иааигеит рҳәап. Уи абаҳҭаху, уахатәи аҵх имшаӡо иаҳзыҟамҵо иарбану. Уаалеи усышьҭаланы, уԥшәма хәыҷгьы даалааити. Илгәаԥхо илгәамԥхо лара иалылхааит. Аҩнымаҭәа атәы ҳара ҳаҵкыс аҳәса еиӷьны ирдыруеит.
(Аҩҭаацәарак еидгыланы уадак идәылганы аҽауадак аҩнаргылара иалагоит. Џьансыхәраа руада ккаӡа иааҭадырцәуеит. Зегьы ааганы Димараа рҿы идыргылоит. Иааԥсоит иахьтәоу изымгыло аԥшьҩыкгьы).
Дима. Шәара шәтәы зынӡа иҭаҳарцәит аӡә дышәзааиргьы дахьшәыртәо шәымамкәа.
Џьансыхә. Хьаас иҟоумҵан. Ҵаҟа ҟәарџ-марџқәак ҳазгылоуп, аамҭала ихаагалап.
(Еиҭа аԥшьҩыкгьы ааидгылан рҳәоу еиқәыршәаны ҵаҟа иналбаан икарыжьхьаз аҩнымаҭәа ҩаганы иҩнадыргылоит, рызегьы гәырӷьаҵәа иҟоуп. Ишеицу инеины иахәаԥшуеит зны ара нас егьырахь).
Дима. Уажәшьҭа сабхәа иԥшәмеи иареи ракәым апрезидент ихаҭа иԥҳәыс дицны дысҭааргьы акы сацәыԥхашьо ҳәа сыҟам. (Зегьы ччоит.)
Џьансыхә (дцо). Ишԥасхашҭи, ара шәыҟази, уажәыҵәҟьа...
Циқәрина (дыҩнаԥшуа). Амаҭәа ауаҩы дшарԥшӡо еиԥш ауп аҩнымаҭәа бзиагьы ауада шарԥшӡо.
Џьансыхә (алиустра иманы дааҩнало). Рацәак исгәаԥхом абарҭ икнаҳау. (Аҭуан даҵаԥшуа.) Абри аҩнымаҭәа бзиа иахәҭоу алашарагьы хыхьынтәи иахаԥхозар ауп.
(Џьансыхәи Димеи алиустра ҩаганы икнарҳауеит.)
Циқәрина (дыццакны дцо). Сара стәы шԥасхашҭи...
Дима (алиустра даҵаԥшуа, Агра лахь). Иббома ҳгәылацәа иаҳзыҟарҵаз?!
Агра (Дима иахь лыбжьы рхәыҷны). Исзеилкаауам измааноузеи ҳгәылацәа иҟарҵо? Сыла иабо агәра сызгом.
Дима (ибжьы рдуны). Измааноузеи бымбои, ахьымӡӷ ҳадмыргарц иаҿуп, ирымоу акы еигӡом, ҳара ҳаиԥш агәыла дызмоу Аҟәа ақалақь зегьы еимударгьы дузыԥшаауам.
Циқәрина (еилаҳәарак кны дааҩнало). Ҳхацәа ишыббо еишьцәахеит, ҳаргьы шьҭа ҳаиҳәшьцәахароуп. Ибымам ҳәа акәым, аха сара сыхьӡала бцәа иадыбҵаша маҭәақәак бзаазгеит, ибгәаԥхозар. Снапала ибшәысҵарц сҭахуп. (Адублионка лшәылҵоит... уи ашьҭахь асахҭан палта.)
Џьансыхә. Ишԥалнаалои, дамбар иԥсуашәа илнаалоит. (Зегьы ччоит).
(Еицәнымхо игәыдибакыло еилаҵәаны иааидыҵуеит. Џьансыхәи Циқәринеи руадахь ицоит.)
Џьансыхә (ишыҩналаз еиԥш). Шьҭа акомиссиачамиссиа ҳәа иааилакгьы усыс исымаӡам... Имп рымоуп.
Циқәрина. Напымыцқьа исымкуаз сымаҭәақәа зысҭаз дызусҭада, акы рыхьыр ҳәа сшәоит.
Џьансыхә. Акымзарак рыхьӡом «ақәаршаҩы» наҳахҟьа ицаанӡа уа иҟаз, иақәтәаны иныҟәома!
(Асасцәа аауеит. Ирацәаҩны иҟоуп. Баџгьы дрыцуп. Џьансыхә деилыргаҩуп. Аӡәаӡәала аԥсшәа реиҳәоит. Иҩнеигалоит. Иртәоит).
Џьансыхә. Абхәа, уххь згеит, аԥхьа уара иухәҭоуп, уҩнал!
Баџ. Абхәагьы абхәа иоуп, аха саргьы сымчыроуп, саншьоуп.
Џьансыхә (дрылаԥшуа). Шьҭа анхәа дыҩналароуп, бааи, бааскьа, быххь згеит! Шьапымшыла бымҩахыҵааит!
Абхәа (иԥшәма лахь).Бааи быҩнал, баша бшәаны быҟан, ҳхәыҷқәа уаареигәырӷьаратәы рҽеибыҭаны иҟазаап.
Анхәа (аҩны шыхиаз анылба, дгәырӷьаны Дима дгәыдкыло). Сукәхшааит, абас анхара атәы улоуп ҳәа сыҟамызт. (Нас аекскурсиа ҟаҵаҩ иеиԥш илыцыз аҳәсақәа лыманы аҩнымаҭәа дырбо.) Ари Италиатәуп... Ари Румыниатәуп... Ари Канадатәуп...
Баџ (днаԥшы-ааԥшуа ауада агәҭа даагыло). Машь аллаҳ, сыла иабо закәызеи!
Џьансыхә. Шәааи, шәтәа шәыххь згеит!
Баџ (Агра лахь). Сара ибасымҳәази сымшьҭа бзиоуп, сахьнеиуа амал сышьҭаланы инеиуеит ҳәа. Иббама сара сышьҭахь шәшыҟалаз. Анцәа иџьшьоуп!
Џьансыхә (Баџ дааидгыло). Суҳәоит, уххь згеит, уҿааха атәарахьы!
Баџ (ихы раҳаны алиустра даҵаԥшуа, ихала дцәажәо). Џьара заҵәык аӡәы иҿы избахьеит... Ссирӡак ауп, Еҵәаџьаа реиԥш еилыџьџьаауеит.
Џьансыхә (Баџ иахь). Уххь згеит, ҳаузыԥшуп!..
Баџ (имырҳауа , ихала дцәажәо). Ҳәаанхыҵтәуп, аха иарбан ҳәынҭқарроушь иахьыҟарҵаз... Ари ахә ӷба иҭам. Заҟа ҳәа иааихәазеишь?
Џьансыхә (игәамԥхо). Уашьҭан узхара уахәаԥшлап. Ҳаузыԥшуп. Ҳнумырхан!..
Баџ (ихы раҳаны дахьаҵаԥшуа уажәы-уажәы ихылԥа ихыҩрны икаҳауа). Ҵаара ԥхашьарам, заҟаҳәа иааихәаз удыруама, Џьансыхә ухаҵкы?
Дима (Џьансыхә иахь). Ари аншьа иоуп, дызтәамзеи?
Џьансыхә (Баџ имахәар аанкыло). Уххь згеит, шьҭа иазхоуп ушьапы уахьынӡақәгылоу утәароуп!
Баџ (Дима иахь). Сымаҳә, ухаҵкы сцеит, стәаӡаргьы аҿаҵа сыхәда илбаауам. Абри еиԥш, ахазына, ԥхьан саныҟаз иумаӡамызт, иабауоуи?
Дима (ицәымӷхо, маӡала Џьансыхә ихы идкыло). Ари шьҭа иуам, изыԥсоу ҳәа иасҳәарызеи... Шаҟа ҳәа иааухәазеи?
Џьансыхә (дгәаауа). Уара утәоуп, изыԥсоу сара издыруазеи?
Баџ (ирҳәаз изеилымкаауа). Изтәыда зышәҳәа?
Џьансыхә (ирмычны). Утәа, ҳуҳәоит! Усасызар– иаҳҳәо ҟаҵа, ҳаилоумырхан!..
Баџ. Атәара ҳахьымӡои, изыԥсоу сеиҳәааит. Абри еиԥш зеиԥшу дуӡӡак иҩны ишыкнаҳаз збахьеит, уаҳа аҽаӡәы иманы исымбацт.
(Џьансыхә дгәааны Баџ имахәар данкны диртәоит. Аха ирласны дгыланы ҩаԥхьа дааины алиустра даҵагыланы ахәаԥшра далагоит. Еиԥш зеиԥшу ыҟам ҳәа ихала дцәажәо даҵагылоуп.)
Џьансыхә (дгәааны, ибжьы рмаҷны). Ашаха ухәда иахаҵаны угьал-гьало ушкнаҳау збааит).
Баџ (Дима иахь). Изыԥсоу соуҳәарц уҭахым... Еилыскаауеит... Ари аума иаԥсоуп. Иузымҭода џьым, уара уартиступ.
Дима (имырҳауа). Дсыдызцалазеи? Иҵаашьа злаҟоу ала сара ишыстәым идыруазар ҟалап.
Баџ (Дима имахәар аанкыло). Аболкон аҟынӡа ҳнашьҭы, ак уасҳәарц сҭахуп.
Џьансыхә (игәамԥхо). Дабеигои? Ари сара стәы акәӡам, сгәыла итәы ауп ҳәа еиҳәар, анышә самгеи!..
Баџ (Дима аболкон дықәыргьежьуа). Уеилыскаауеит џьым, ауаа иахьраҳауаз заҟаҳәа иааухәаз уҳәарц уҭахымхеит. Аиаша ҟоуҵеит. Уажәы уареи сареи ҳхала ҳауп, сара исоуҳәаз аӡәы иаҳараны дыҟам, заҟаҳәа иааухәазеи, аиаша саҳәа, Баџ дааукәхшашоуп... Саргьы абри аҩыза аасхәарц сашьҭоуижьҭеи, шаҟа ҵуа удыруама. Аиаша уасҳәап абарҭ алиустрақәа сыԥсы рылоуп, шаҟа аасхәахьоузеи, шаҟа сҭихьоузеи, аха абри уара утәы еиԥш исгәаԥхоз, ишысҳәаз еиԥш, уаҩ дук иҩны икнаҳаны избахьеит, аамҷыдарахаз исымбацызт.
Дима (иԥсы еивго). Жәаҩа нызқь мааҭ иаԥсоуп, аиаша уҭахызар.
Баџ (игәамԥхо). Жәаҩаҵәҟьоу? Ахә цәгьазаап. Аха ишәызымҭода џьым, шәарҭ артистцәа ашьапылампыл асцәа реиԥш шәыхәмарцыԥхьаӡа аҳәиҵәҳәа аԥара шәоуеит.
Дима (дамхаччо). Шәара есымша ишәмоуӡои?
Баџ. Сара сартисту џьушьома, аҽыкәабарҭа сеиҳабуп, исоуазеи, бжеиҳан аӡыршы ыҟаӡам.
Дима. Шәызхара ишәбеит. Уажәшьҭа шәҩызцәа ахьтәоу ахь шәнеи, сшәыҳәоит!
Баџ (днаскьо-даахьаҳәуа). Улиустра ахьынҳалақәа заҟа амоузеи?
Дима (дамхаччо). Исгәалашәом. Аиаша сызшәаҳәом.
Баџ (дхынҳәуа). Заҟа амоу сыԥхьаӡарц сҭахуп, издыруазааит... иудыруазеи џьара саниар. (Баџ блокнот дук аанкыланы днеины днаҵагыланы иԥхьаӡо анҵара далагоит. Џьансыхә уик аниба еҳагьы ицәымыӷхоит, џьарак дзымгыло агәамҵхамҵра далагоит.)
Џьансыхә (Дима дааидгыло). Иҟаиҵо змааноузеи... Сара стәы акәӡам сгәыла итәы ауп ҳәа иоумҳәазааит.
Дима. Деилаҳаит, иааихәарц иҭахуп.
Џьансыхә. Дызусҭада уара, абри, аус абеиуеи?  Дима. Сыԥшәма ланшьа иоуп, аус ахьиуа сыздырӡом.
Џьансыхә (иԥсы еивго). Сгәылацәа иртәуп ҳәа гаӡарак уҳәаз џьысшьан, сшәеит.
Дима. Избан, уара узацәшәазеи?
Џьансыхә. Сара, акымзаракы, сзыцәшәоз! Уара узы ауп... Уабхәараа ираҳар, ҳамаҳә игәылацәа ртәала акәзаап ҳҿаԥхьа дызлаҽхәо ҳәа ахьымӡӷ ухы иаургар ҳәа суцәымшәеи.
Дима. Уи еиԥш агаӡара шԥасҳәоз.
Џьансыхә (игәы иахәо). Афырхаҵа!
(Асасцәа ацара рҽазыркуеит. Зегьы агәалаҟара бзиа рымоуп.)
Џьансыхә (ашә даалагыло). Шәабаҟоу, аԥшәмацәа? Шәааскьа? Ашәак ҳҳәароуп, ишаԥу еиԥш асасцәа мыркәашакәа иаҳзышьҭуам.
Абжьцәа: иашоуп... иашоуп... Ашәагьы ҳҳәоит, ҳагьыкәашоит.
(Џьансыхә адерижиор иеиԥш раԥхьа дгылоит, ашәа дирҳәоит.)
Абжьцәа: шәас уара, шәас уара!..
Џьансыхә (анхәеи абхәеи дрыхо). Анхәеи абхәеи ҳаркәашароуп. Шәас, уара!
(Анхәеи абхәеи ықәланы икәашоит.)
Баџ (аҵыхәтәаны дышьқьыруа даақәло, Џьансыхә иахь). Шьҭа уареи сареи ҳаицыкәашароуп, ууаҩышьа сгәаԥхеит.
(Аҩыџьагьы кәашоит.)
Абжьцәа: шәас уара, шәас уара!..
Ахҭыс мҩаԥысуеит иаабац ауадақәа рҿы. Шьжьымҭануп. Агра агәалаҟара бзиа лымоуп, дықәгьежьаа шьыжьхьаҟаҵара даҿуп. Дима умгылаӡои ухәы хьшәашәоит ҳәа лыбжьы наиқәлыргоит. Харԥзаҵәы аиарҭа даалҵны дааҩналоит.
Агра. Иаха ҵхыбжьонынӡа ухәы ҭаҳәҳәаны сузыԥшын, иҟалазеи унзырхазеи? (Убри аамҭаз ателефон абжьы гоит, иаақәылхуеит, дазыӡырҩуеит.) Дима, урежиссиор иоуп. (Илыркуеит.)
Дима. Сӡырҩуеит... Бзиара убааит!.. Ааи... акыраамҭа ихымгеит. Аҵых агәы еиҩнашаанӡа аҟәара ҳақәтәан... Илацәа нҭаауан еиԥш, амилиционер дааҳхагылан, ижәны шәыҟоуп, ахырԥсаарҭахь шәызгоит ҳәа далагеит. Ажәра акәым, дафҩыргьы ҟалаӡом, дычмазаҩуп сҳәеит. Дычмазаҩызар аҟәараҿы акәӡам, ахәшәтәырҭаҿоуп дахьышьҭарҵо, шәықәҵны шәца, аамҭа ахьнеихьоу шәымбаӡои... шәца акәымзар ацәарҭа бзиа ахьыҟоу шәызгоит иҳәан, ҳамцар имуит. Ааи, ааи аҩны днаганы дынсыжьит... Мап, мап. Ашьыжьтәи арепетициахь сымцар зуам иҳәеит... Саргьы уажәы снеиуеит... Абзиараз!
Агра (дӡырҩуа). Леуарсан изы аума узынхаз?
Дима. Ишԥаҟасҵоз, дкажьны сцозма? Иԥсы еиқәырханы измоу амшын аҳауа ауп.
Агра (ачаи изҭаҭәо). Абасҟак ахьӡ-аԥша змоу амшын азааигәара адача имазар акәымзи.
Дима. Изҭода?
Агра. Уи иакәым, нышәынҭрист ҳәа узышьҭоугьы имоуп.
Дима (иџьашьо). Иарбан имоу?
Агра. Адача ду еиҵҳәа изгылоуп.
Дима (ачаижәра дааҟәыҵуа). Иаба имоу?
Агра. Иаба, иаба... Амшын аԥшаҳәаҿы, уаҳа иаба.  Дима. Бара иалыбдыраауазеи?
Агра. Ҳбылуеит, ашоура ҳәа иҟоу бымбаӡои, баала бахьызго ббап лҳәан, иацы слыманы дцеит. Избеит, аха избазеи – амшын ахықәанҵәҟьа адача рымоуп. Хәылбыҽханӡа ҳаҟан. Иааныжьны ацара уҭаххарым... Иацы аҟара слыҵамшьыцыц, ани амаамынҵәҟьагьы адача лымоуп.
Дима (длеи-ҩеиуа, дхәыцуа). Идуума?
Агра. Ҩбаны еихагылоуп, ааҿык амоуп.
Дима. Иахьагьы былгома?
Агра. Иахьа макьана егьлымҳәац, аха саацыԥхьаӡа баазгалоит, амала бҿы иааҭыхны адача шҳамоу аӡәгьы иабымҳәан ҳәа салҳәеит.
Дима (дхәыцуа). Избан?
Агра. Адачақәагьы «амца» рыцрарҵоит рҳәоит, аӡәыр акры иҳәоны баҳауазар блымҳа кыдҵаны бӡырҩла ҳәа адҵа сылҭеит. Даара дшәаны дыҟоуп, ирцәыргар ҳәа.
Дима. Ишԥарцәыргои, дара ртәы ами?!
Агра. Излаургылазеи, азин узҭада ҳәа иазҵаазаап иацы Џьансыхә. Иаха ҳмырцәаӡакәа иҳаршеит лҳәеит. (Дима дгәырӷьаны Агра дышьҭыхны даанкыло дкәашо дааҩналоит.)
(Убри аамҭазы дыхрааӡраауа Баџ ашә даалагылеит.
Агреи Димеи ргәы рҽанӡамкәа Баџ данрыхҭыгәла ирҳәо рҿамшәо иаанхоит).
Баџ (дааҩнало). Акы шәаҿын, сышәԥырхагахеит ҳәа сыҟоуп.
Агра. Сани саби ргәы бзиоу, уаазгазеи?
Баџ. Зегьы бзиахәха иҟоуп. Баџ даабыкәхшашоуп, бырцәымшәан... Хатә уск сыман, сааит.
Дима. Шәаатәа, сшәыҳәоит!
Баџ. Мап, стәаӡом, сыццакуеит... Уск сымоуп.
Дима. Изакәызеи, ҳара ҳахьхәарҭоу ҳәа акры ыҟоума?
Баџ (днаԥшы-ааԥшуа). Абра икнаҳаз алиустра збаӡом иабаҟоу?
Агра (илцәымыӷханы). Иҟалаз умбои саншьа (Лҿы илзарҳәом.)
Агра. Уи зтәыз игеит.
Баџ. Шәара шәтәы акәӡамзи. Изтәыдаз? Ижәлоузеи, ихьӡузеи?
Дима (Агра аҳәаха лымҭо). Ҳгәылацәа рҿы иҟоуп.  Баџ. Ишәҭима?
Агра. Иҳамҭиӡеит, иара итә...
Дима (Агра даанкыло). Уаарас ҳәа иаҳҭеит.
Баџ. Исымбар сыхәом, сноугароуп, Баџ дааукәхшоуп.
Дима (уамашәа ибо). Изышәҭахузеи?
Баџ. Изысҭахызи умбои, ачараҿ ҳаныҟаз анҭ адынақәа, иахьӡузеи ахьынҳалақәа иамаз акы-ҩба иԥхьаӡаны сыблакнот ианысымҵази?
Дима. Ааи, исгәаламшәои, ианышәҵеит.
Баџ. Ианысҵеит нас ишԥа. Аха ҽеины иузымԥхьаӡеит иҳәеит, уаҳауоу?
Дима (дамхаччо). Дарбану уи еиԥш шәазҳәаз?
Баџ. Дарбану умбои, иара еиԥшҵәҟьа зҭиуаз аӡәи сареи ҳаиқәшәеит. Жәаҩа нызықь мааҭ исзикит, уаҳауоу, акапеикылҵәа сеиҵахом иҳәеит. Анҭ адынақәа, ахьынҳалақәа, шәара шәтәы иамоу аҟара амаӡам ԥшьба рыла еиҵоуп.
Дима (цасҳәа дирцәажәозшәа). Усҟак ишԥеики?!
Баџ. Уи ами иуҳәаша. Ԥшьба рыла еиҳаны измоугьы уи аҟара ауп изыԥсоу анысҳәа ихеимҵеит, сара стәы аҵкыс еиҳаны ахьнырҳалақәа змоу ыҟаӡам иҳәеит... уаҳауоу, гаӡас сиԥхьаӡеит. Сара снапала исыԥхьаӡеит сҳәеит. Ҽеины иузымԥхьаӡеит иҳәеит. Саагәаан, еиҭа
сцаны исыԥхьаӡоит сҳәан, сааит. Ухаҵазар, снаганы аҽазныкгьы исырба, уаҳауоу, еиҭа сыԥхьаӡоит.
Дима (аччара дакуа). Иашаны ишәыԥхьаӡеит. Иамац ауп иамоу.
Баџ. Абраанӡа саханы санааи, еиҭамԥхьаӡакәа сызцом, уаҳауоу, иахьыҟоу сноугароуп, ихароума?
Дима (Џьансыхә иахь инагара иҭахымхо). Ҳнеип, аха аԥшәма дыҟам, ҳәа сыҟоуп.
Баџ. Иара дыҟамзар, иԥшәма ԥҳәыс дҟалап.
(Дима иҭахӡам, аха днеимгар иуам. Еицны инеины Џьансыхә ишә иаадгылт.)
Дима (Баџ иахь). Шәара маҷык шәҽаанышәкыл, макьана имгылацзаргьы ҟалоит.
Баџ. Ааи, ааи усоуп, Баџ дааукәхшоуп.
(Дима ашә днасны дныҩналоит. Џьансыхә дындәылҵырц аҽеилаҳәара даҿуп. Хыхьтәи икьаҿ имаӷра изнапык кылидахьеит, Дима данынеиҿаԥшы егьи инапы дҩахан амаӷра изкылымдо даанхеит.)
Џьансыхә. Утелефон еиҭабжьысхма?
Дима (иҽамариашо). Аӡәи сареи аицәажәара ҳшаҿыз еиҭах инеихәлашәа ицеит.
Џьансыхә (иҭахӡамкәа). Унеи, унеи уас.
Дима (ироль ихашҭызшәа). Сабасри... Сабасри...  Џьансыхә. Уас, мшәан, уззыԥшузеи?
Дима. (игәалашәазшәа атрубка аашьҭыхуа џьара дасуашәа ҟаҵо). Алло, алла... Капитон-иԥа уоума... изҳәо?.. Ари сара соуп – Дима, саҭамзааит, стелефон ауп изхароу, ҳшеицәажәоз иааихәлашәан. Уажәы сгәыла иҟынтәи ауп сахьасуа... Мап, мап, аӡәгьы иаҳаӡом... Сышәзыӡырҩуеит... шаанӡа шәзыргәамҵызеи?.. Ишԥа, амца зыцралаз закәи зышәҳәа. Иарбану?.. Адачақәа абылра иалагеит шәҳәама?.. Исзеилкаауам уи иаанаго... Аа шьҭа еилыскааит... Шәара шәдачоу? Шәара аус шәуеит, ақалақь аҿтәи аӡлагарақәа русбарҭа еиҳабыс шәамоуп, адача
шәымазар, ишәымзхраны иҟада?.. Иашамкәа ишәызныҟәоит ҳәа сгәы иаанагоит... Сароу? Сара адача сызҭада?.. Ишԥа, сара сыхьӡала... Шәара шәзы иаҭаххар аӡлагарагьы ӡыда исырлагоит... Ус ҟалашьа амоума, шәдача сыхьӡала иахьыҟашәҵо азы сышԥашәылахәаахәҭуеи... шәдача абжа шԥашәымасхуеи? Шәара абзиарақәа исзыжәухьоу... сдунеи ахаангьы исызшәаӡом... Мап, мап, шәара шгәы анырхара азин сымам... Аа, еилыскааит... аха сара сыхьӡала иҟашәҵар, ишеиқәхо жәдыруама? Еилыскааит. Ус анакәха. Хәылбыҽханӡа аӡара сышәҭа, саргьы сазхәыцып сыԥҳәысгьы слазҵаап... Еилыскааит, еилыскааит... Ааи, ааи, иҟалома, аӡәы ишԥеиасҳәои... Абзиала. (Џьансыхә Дима дахьынӡаизыӡырҩуаз ихы ихнахуеит, хынтә-ԥшьынтә хыхьтәи икьаҿ ишәихуеит ишәиҵоит. Баџ акыраамҭа ашә дадгылан, аха уааи ҳәа аӡәгьы ианимҳәа ихала дныҩналан, Дима телефонла дахьынӡаиацәажәоз иблокнот ду ааҭганы днеины алиустра дааҵагылоит. Џьансыхә иара усгьы амца икны дгылоуп. Баџ иблокнот аанкыланы алиустра дшаҵагылаз аниба зынӡа деиланагоит. Дима акгьы инмырԥшӡо дгыланы дрыхәаԥшуеит.)
Џьансыхә (Дима иахь). Ари дызусҭада? Дызҿу змааноузеи?
Дима. Ари дызусҭоу узымдырӡеи?
Баџ (аицәажәаха рымҭо). Шәысԥырхагамхан, акгьы сыгӡам иԥхьаӡаны салгарц. Нас иареи сареи иҳаибарбап... Уҿарбаӷьа ускит, шьҭа уабацои?!.
Џьансыхә (ихы иалнарҟьо, Дима иахь). Дарбану иҿарбаӷьа искит ҳәа дзықәмақаруа?
Дима. Дузымдырӡеи, ари ачара анҳамаз иҟаз иами... Алиустра аазхәарц зҭахыз.
Џьансыхә (дыҵҟьо). Алиустра акәӡам ари ииҭаху, иҽырҩашьаны дзышьҭоу сара издыруеит.
Баџ (иблокнот аркуа Џьансыхә дааидгыло). Баџ Баӷбаиа соуп ухаҵкы, алиустра сашьҭаланы сааит.
Џьансыхә (дыхшәаауа). Алиустра сара стәы акәӡам, баша ухы аџьа аурбеит. (Дима дирбо). Изтәу аа дахьгылоу.
Баџ (цасҳәа дцәажәозшәа). Сара издыруеит уи зтәу.  Џьансыхә. Иарбану уара иудыруа?
Баџ (дизымӡырҩуа, алиустрахь дыԥшуа). Сара сжьара ус имариаӡам... Сара сиашазаарын... Шьҭа дабацои, дҿарбаӷьа дааныскылт.
Џьансыхә (Дима иахь). Уара ишутәу зумҳәозеи?.. Сасцәа дахьқәак сҭан, уаарас иумхны иахьаазгаз иаанхеит. Схала исзыкнымхит... Иахьаҵәҟьа иугароуп.
Дима (иҽамариашо). Сахыццакӡом, иҟазааит уара лассы-лассы асасцәа дуқәа узаауеит.
Џьансыхә. Иахьаҵәҟьа иугароуп, акы ахьыр исымоу зегьгьы азхом.
Баџ (днаԥшы-ааԥшуа). Аԥшәма ухаҵкы, аус абоууеи?
Џьансыхә (ииҳәо иҿамшәо). Иалухузеи сара аус ахьызуа. Уара узусҭада?
Баџ (излак хҩо ихтуа, аҵәы илеиҵошәа). Мап, ус баша сазҵаауеит. Иахьӡу сыздырам, аха усбарҭак ушеиҳабу здыруеит, иҵегьы уеиӷьны унхоз џьысшьон.
Џьансыхә (дыҵҟьо). Абасоуп зегьы ргәы ишаанаго, ауаа ирымам сымоу џьыршьоит... Уара узышьҭоу сара ибзиаҵәҟьаны издыруеит. Сызлаҟоу убарц ами узааз?.. Уааи ианҵа, исымоу исыхӡу убома, ҟәарџ-марџымзар акы иаԥсоу сыҩны иҩнагылам. Сара сеиԥш аума, ауаа ԥжәаны инхоит... Сара соуп зегьы ижәбо.
Баџ (иҟалаз изымдыруа). Ԥшӡала анцәа уҟаиҵааит, аҽазны санаауа уԥжәаны уцо збааит, уи самеигәырӷьозар анцәа еибгала симышьҭааит. Сара уҩны
иҩнагылоу аҟәарџ-марџқәа ракәӡам сзышьҭо, абри алиустра акәын, избеит, уаҳа акгьы аҭахӡам, уи азхоит.  Џьансыхә (игәра имго). Иааилак зегьы, абри алиустра сара стәы акәу џьыршьоит. Сымацара исзамымхит, Дима, усыцхраа,.. суҳәоит наҟ ига!..
Исҭахым сара аӡәы итәы сыдхалар.
(Димеи Џьансыхәи акныхра иалагоит, аха ирзыкныхуам.)
Баџ (даарыдгыло). Шәнаскьеи уара наҟ, шаҟа кнасҳахьоу, шаҟа кнысххьоу... Ари атәы сара соуп издыруа. (Икнихуеит.)
Џьансыхә. Суҳәоит наҟ уҩныҟа ига, саргьы сгәы ҭынчхоит.
(Димеи Баџи алиустра рыманы ицоит.)
Џьансыхә (ихала дцәажәо). Аиаша ҟасымҵеи, дҿарбаӷьа дыскит ҳәа длацәҟәыс-шьацәҟәысуа дшгылаз, аа изтәу дахьыҟоу анысҳәа, дҿаббаӡа даанхеит.
Агра (алиустра рыманы ианааҩнала, иџьашьо). Ари арахь еиҭаажәгома?
Дима. Уа иҟа ара иҟа зегьы аками, ҭаацәак еиԥш ҳаҟоуп, еилых-еилаҵа ҳамаӡам.
Баџ (дашьҭаланы дааиуа). Абри еиԥш амал, ху змаӡам, инеигәдҵо-ааигәдҵо агәылацәа ирылаҵаны ишԥашәымоу.
Дима (Агра акы лҳәар ҳәа дацәшәо). Шәара шәмааргьы иҳазкныхуамызт иҳазыкнаҳаӡомызт.
Баџ (икнаҳаны днаскьаны даагыло, дазыԥшуа). Заҟахьнырҳала амаз сылала избеит, исыԥхьаӡеит... шьҭа сцеит сара.
Дима. Абзиараз ҳаибабааит. (Днаскьаргоит.)
(Џьансыхә ддәылҵны дышгылаз Баџ дааидгылоит. Ирҳәо уаҳауам, акы еибырҳәоит. Џьансыхә инацәа ақәкуа Баџ акы иирбоит. Баџ дцоит. Дима даадәылҵуеит. Ашҭаҿы Џьансыхә длеи-ҩеиуа дгылоушәа аниба, димбаӡазшәа ҟаҵаны диаҩысны дцарц иҿынеихоит.)
Џьансыхә (Дима иахь). Уабаццакуеи, аусурахь уцома?
Дима (даангыло). Ааи, аусруахь сцоит, сагхар ҳәа сшәоит.
Џьансыхә. Саргьы уи аганахь цатәыс исымоуп.
(Димеи Џьансыхәи еицны рҿынархоит, акыраамҭа аҩыџьагьы ҿырҭуам.)
Џьансыхә (илахь еиқәшьшьы). Усас дцама?  Дима. Ааи, дцеит.
Џьансыхә. Дцаз џьушьоит.
Дима. Абзиала ҳәа ҳәаны дцеит.
Џьансыхә. Амашьына аус арура сшаҿыз длацәҟәыс-шьацәҟәысуа даасыдгыланы, абри шәыҩнаҿы уаҳа алиустра змоу аӡәыр дудыруама ҳәа дсызҵааит... Сара гәылак изы ацәгьа шысҭахым усгьы иудыруеит...
Дима. Уи сара саҟара издыруада?
Џьансыхә. Азнык азы исҳәарым сгәахәын, аха сара исыҵжаауа исышьҭоу сызеигӡарыз, думдыруеи ани ҳаҵаҟа иҩноу анкьа «аҟаԥшьқәа» рҿы аус зуаз, аҵәҩан ахы зхагылоу. Иуада аномер иасҳәеит. Иумаҳахьеи, уи дыцәгьаҳәаҩуп, ихы инаркны ишьапаҟынӡа деиӷрабаауп ҳәа ишишьҭоу. Аӡәы итәы ауп иибо, иара деихбааланы дшынхо атәы иҳәаӡом. Уара уҿы икнаҳақәоу иреиӷьымзар иреицәаӡам, иара изыкнаҳау алиустрақәа... Ацәгьаҳәара зеиԥшроу ибап... Сара сииркырц дшаҿыз, иара ихаҭа дисыркит. Дкылыԥшкылӡырҩуа дсышьҭоуижьҭеи шаҟа ҵуа удыруама... Аиаша ҟасымҵеи ишҟа дахьысышьҭыз?
Дима (аччара дакуа). Ихәҭаҵәҟьаз изууит.
(Абри ашьҭахь акыраамҭа ҿиҭуамызт Џьансыхә.)  Џьансыхә (иҽааиҭакны). Иахьа ашоура даара ицәгьоуп, ус ами?
Дима (дақәшаҳаҭхо). Даара ишоуроуп.
Џьансыхә. Абас ианшоуроу ақалақь уалахар адырган уанҵаны амца уақәдыргылазшәа убылуеит, ус ами?
Дима (изхиҳәаауазеи ҳәа игәы азҩо). Царҭа умамкәа уаалахар убылуеит, ҳәарада).
Џьансыхә. Ԥсҭакыгас иҟоу адача заҵәык ауп.
Дима. Адача змоу дцап, аха измам дабацои? Дбылуеит.
Џьансыхә (изымдырӡошәа). Уара адача умаӡами?  Дима. Сароу? Сара исызҭада.
Џьансыхә (дааҭгыло). Капитон-иԥа ҳәа телефонла узацәажәоз аус абеиуеи.
Дима. Ҳақалақь аҿы иҟоу аӡлагарақәа зегьы дреиҳабуп.
Џьансыхә. Шәеиуацәоума?
Дима. Мап, ажьрацәара ҳамаӡам, аха абзиарақәа рацәаны исзыҟаиҵахьеит.
Џьансыхә. Аҟазара аусзуҩы, уара уеиԥш абаҩхатәра змоу адача иқәнамгаӡои?.. Иумазар, умхра азин змада.
Дима. Исымам акәымзар, аӡәыр акыр изҳәарангьы дыҟоума.
Џьансыхә (дааиҿагыло). Сара иусҭоит адача.
Дима (акгьы инмырԥшуа). Уара исуҭахьоу маҷума. Аешьа гәакьа усҟак илымшар ҟалап.
Џьансыхә. Уаах умаҿа... Ҳара ҳаишьцәоуп, насгьы ҳхацәоуп. Еибаҳҳәаз ҳара иаҳхысны џьаргьы имцароуп.
Дима. Уи азы сыгәра га, абра иԥсуеит.
Џьансыхә. Капитон-иԥа ҳәа узҿу бзиарас иузиухьоу сыздыруам, аха дууам, дуҭынхам, шәтәышәымаа еилам. Атәым иагаџьара дугаргьы дтәымуп. Иахьа ега бзиа шәыҟазаргьы уаҵәы акы еимашәымкыр
ҟалаӡом, уареи сареи ҳаилаҵәан ҳазлаҟалаз ала еимак ҳаураны иҟоума?
Дима. Абасҟак исзыҟоуҵахьоу ашьҭахь схы уаӷрагыларгьы ҿысҭраны сыҟоума.
Џьансыхә. Ухы саӷрагылаанӡа анцәа уимшьааит. Иҟаҳҵаша удыруоу... Саалаганы сдача ухьӡала иҟасҵоит. Даара усгәаԥхоит, сдача абжа усҭоит, ахә сҳәом аԥса сҳәом... Илухәзеи, уиҟәаҵ наҟ Капитон-иԥа ҳәа узҿу.
Дима (иҭахымшәа). Иҟалома, удача абжа амалаҳәа ишԥазгои?!.
Џьансыхә. Ҳаишьцәоуп ҳәа еибаҳҳәозар, аишьцәа реиԥш ҳаибаҭаххароуп. Сара исымам уара исуҭароуп, уара иумам сара иусҭароуп. Ҳаицхыраауазароуп. Абас ауп ишыҟоу.
Дима. Ҳаишьцәахеит ҳәа шәдача шәымысхуама?
Џьансыхә. Уи адача уаргьы саргьы иҳазхоит. Амала ишеибгоу ухьӡ ахызааит, ажәа жәоуп, аха ақьаад еиҳа амч амоуп. Уара ишутәу анудыруа ақьаад амҳәыр ҟьаҟьаӡа иақәҵаны иануку ауп. Абыржәы ҳашиашоу аусбарҭаҿы ҳнеины, уа зегьы сырдыруеит, али-ԥси рыбжьара исҭаху нанҵаны иаасдыркуеит. Нас уаашьҭԥааны уганы удача ахьгылоу усырбоит. Удачахь сга ҳәа аӡәы иуеиҳәаргьы, иахьгылоу удыруазарами!
Дима. Абасҟатәи исзыҟауҵо сабаузаԥсоу... Иахысҳәаара сыздыруам.
Џьансыхә. Акымзарак ахуҳәааӡом, ҳцеит ҳашиашоу анотариус ахь...
Дима. Шьжьымҭан арепетициа ҳамоуп, сагхоит ишԥаҟасҵари.
Џьансыхә. Урепетициагьы бзиоуп, аха амшын ахықәаҿы адачагьы умазар цәгьам ҳәа сгәы иаанагоит.  Дима. Амшын аԥшаҳәаҿы адача соуеит ахаан сақәгәыӷуазма?!.
Џьансыхә. Сара сажәа ажәоуп. Насгьы ианысҳәа ишыԥхоу иҟасҵарц сҭахуп... Убас ҟазшьас исымоуп, уаҵәы-уаҵәашьҭахь ҳәа анахга – аахгара даара исцәымӷуп. Ҳдәықәҵа, аамҭа аагарым.
Дима (дақәшаҳаҭхо). Сусураҿы ирҭаху сзыруааит, самырхуазаргьы самырхааит. Уара угәы сызнырхом, сцеит.
(Ицоит).
Џьансыхәи Димеии анатариус иҩнамлац шуҳәоз, иаадәылҵит. Қьаад бӷьыцк аанкыланы еибадырбоит.)
Џьансыхә (Дима иахь). Ииашаны иҟаҳамҵеи?
Дима. Иҟаҳҵаз зынӡа ииашоуп, аха ари адача уара излоутәузеи ҳәа аӡә даасыдгыларгьы исырбозеи?..
Џьансыхә (иџьыба қьаад бӷьыц ааҭганы иркуа). Ари иахьарнахыс адача уара ишутәу зҳәо шәҟәуп.
Дима (иааимхуа). Ацкы бзиарас иузыҟасҵарызеи... Иахысҳәаара сҿашәом.
Џьансыхә (ацаԥхақәа иҭо). Ари агәашә атәы ауп... Ари – аҩналарҭа... Арҭ – аҩуадак иусҭаз... Егьырҭгьы уара утәқәа роуп, аха сасра санузнеиуа сахубаарым ҳәа сыҟоуп.
Дима. Сыхьӡ ахуп акәымзар зегьы зтәу уара уами, ус шԥоуҳәои!
Џьансыхә (игәамԥхо). Мап, мап, сдача зысҭалакгьы аӡәы исҭанда ҳәа сыҟаз џьушьома, усгәаԥхан иусҭеит. Уара иутәуп, аӡәы дуазҵаауазаргьы... ус ауп. Сыхьӡ аҳәара зынӡа иаҭахӡам. Сеилукааит ҳәа сгәы иаанагоит, ишаҳзеилоу уареи сареи ҳада аҽаӡәы изидыррызеи.
Дима. Еилыскааит, сҿы иааҭыхны уаҩԥсык иасҳәараны сыҟаӡам.
Џьансыхә. Афырхаҵа! Шьҭа урепетициахь уцозар акәхап, саргьы сусахь сцап. (Дцоит.)
Дима (исааҭ дахәаԥшны ихала дцәажәо). Шьжьымҭан арепетициа ҳамамзи. Ашьыжь абаҟоу, шьыбжьаарацы егьагым... Агенералтә репетициа ҳамоуп аӡәы шәагхар ҟалаӡом ҳәа арежиссиор иҳалеиҳәахьан. Шьҭа ишԥаҟасҵои. Аа абар иара арежиссиор ихаҭагьы дахьааиуа. Иасҳәарызеи?
Арежиссиор. (Дима дааидгыло). Ухы уақәиҭуп.  Дима (ицәымӷхо). Ишԥа? Исзеилымкааит.
Арежиссиор (дџьашьо). Уцәазма уара?
Дима. Сышԥацәаз, сааԥшуан.
Арежиссиор. Уааԥшуазҭгьы, арепетициа ҟалаӡом иахьа ҳәа анрыласҳәоз умаҳауази!
Дима (иԥсы еивго). Исмаҳаӡеит. Иҟалазеи, арепетициа зыҟамлозеи?
Арежиссиор. Иахьа ашоура иҟоу умбаӡои?
Дима. Исымбои!
Арежиссиор. Леуарсан изымчҳаит, деиҭачмазаҩхеит, иахакгьы зынӡа дызмыцәаӡазаап. Амшын аԥшаҳәахьы дырган, идтәалоуп.
Дима. Шьҭа ишԥаҟаҳҵои?
Арежиссиор. Иҟаҳҵо саргьы исыздырам. Ахәаԥшцәа уаха аспектакль ҟалоит ҳәа рылаҳҳәеит. Аблеҭқәа бжеиҳараҩык ҩымш раԥхьа иаархәахьеит.
Дима. Леуарсан даныҟамла, аспектакль ҟалашьа иамоузеи?
Арежиссиор. Уи ами иуҳәаша, ахәаԥшцәа бжеиҳараҩык иара ихәмарра рбарц азы ауп изаауа, аха уажәы дшыҟоу ала уаха асценахь неишьа имаӡам. Аспектакль ҳаԥсахыр акәхоит.
Дима. Аспектакль анаҳаԥсах ахәаԥшцәа аажьеит ауп иаанаго.
Арежиссиор. Уи ами иуҳәаша, аха ишԥаҟаҳҵои.
Дима. Абри адуӡӡа изы амшын аԥшаҳәаҿы дгьыл ҿаҵак шԥаҟамлеи. Ҳаргьы акы ааҳалымшеит ирҭаратәы ҳзыҟамҵеит.
Арежиссиор (игәы кыдгыланы). Иҳалымшеит... аӡәгьы акгьы ҳалымшеит... Акы иаԥсаӡам шаҟаҩы
ирымада амшын аԥшаҳәаҿы адачақәа. Абас ашоура аныҟоу ақалақь уалахар адырган уанҵаны амца уақәдыргылазшәа убылуеит, ус ами!
Дима (арежиссиор даанкыло). Абас ашоура аныҟоу ақалақь уалахар адырган уанҵаны амца уақәдыргылазшәа убылуеит, ус ами!
Арежиссиор (уамашәа ибо). Узхырцәажәозеи уара.
Дима. Хәылбыҽханӡа ҳхы ҳақәиҭызар, сара ара сбылуеит, исзычҳауам, сдачахьы сцоит.
Арежиссиор (иџьашьо). Сабацои зуҳәа уара?
Дима (ицаԥхақәа инацәа иахаргьежьуа). Сдачахь сцоит сҳәеит... Амшын аԥшаҳәаҿы адача сымоуп. Уаҟа уажәы аҳауа шыбзиоу удыруоу. Ихьшәашәаӡа амшын агәы ихыҵны иаауа аԥшахьы ануслак ахьҭа сакуама уҳәо уҟанаҵоит. Харԥ заҵәы абарҵаҿы сызтәаӡом... Насгьы унеины ушынатәаз еиԥш, иахьынтәиааз узгәамҭаӡакәа, ацәа ааусны уакуеит.
Арежиссиор. Иахьа амра даара ишуп, усами?..
Дима. Иацы еҳагьы ишын, аха сдачаҿы сцан, сыҽсырхьит. Арежиссиор (дгачамкны дихәаԥшуа). Иацтәи шын, аха иахьатәи цахеит иуԥырхагахазар ҟалап... Ҳақьымк иҿы унеины ухы иурбандаз.
Дима (дцо). Сара схы еиқәшәоуп, усцәымшәан... Уажәы сдачахь сцоит... Леуарсангьы дган дысхәышәтәуеит... Ахәылбыҽха ҳаауеит. Аспектакль умԥсахын...
Арежиссиор(ихыкныднатәо).Аридеилаԥсеит... Аӡәы итәы шсызхымгоз ари ирольгьы ԥсахтәхеит...
Амшын аԥшаҳәаҿы аиаҵәара ахашьшьы ҩбаны еихагылоу адачаҿы ахҭыс мҩаԥысуеит.
Витиеи Ленеи наԥшы-ааԥшуа иааины агәашә иаадгылоит.
Витиа чамаданк икуп, Лена имахәар далаԥсны илкуп. Иааԥса-икараха иҟоуп, харантәи ишааз удырратәы. Аҩны анырба, аҩыџьегьы гәырӷьоит.
Лена (аҷкәын ихәда дахьынҳало, дгәырӷьаны). Виит, ҳааит, ҳааит... Ахаҭоуп.
Витиа (инапқәа лыкәыршо, дгәырӷьо). Изакәытә ҭыԥ ссирузеи! Абраҟа... Леен... абраҟа!
Лена (диҿгәҳәаауа). Ааи, Вит. Ааи, раԥхьатәи аҵых... абри аҩнаҿы (Игәыдибакылоит.)
Витиа (игәы ԥшқахо). Леен. Ленн... сыхаара!..
Лена (Витиа даанкыло). Аԥхьа аҭыԥ ылаҳхып... Шьҭа џьаргьы суцәцом... Уара сутәуп... Аԥшәма ҳәа убжьы рга.
Витиа (агәашә днадгыло). Аԥшәма... о, аԥшәма... Аҩны аӡәгьы шәыҟаӡами?!
(Аҭак раҳауам.)
Лена (агәашә дахәаԥшуа). Виит, ҳахьааз акәӡам ҳәа сыҟоуп.
Витиа. Ишԥа?
Лена. Виит, сани саби изларҳәоз ала, амҿтәы гәашәын иаҿаз. Ари еиҳатәуп, ус ами?
Витиа (иаанкыло). Ари еихатәӡам, аҳаирплан злаҟарҵо иалхуп.
Лена. Зегьы аками, мҿы-лыхӡам.
Витиа. Леен сыхаара, абри еиԥш аҩны аргылара зылшаз игәашә изымԥсахуа дыҟазма... Аҩны аномер акәын еилыбкаашаз, агәашә абабҭахыз.
Лена. Сани саби изларҳәаз ала, аҩны аномер амаӡам. (Лшьапы ҵыркьакьо.) Виит, уааины сышьҭыхи, агәашә схы ахырҳәҳәаны ашҭа сҭаԥшырц сҭахуп.
Вит (даашьҭыхуа). Иббараны иҟоузеи?
Лена (дгәырӷьо). Виит, ахаҭаҵәҟьоуп, баша ҳшәеит!..
Виит (дыргыло). Излабдырзеи?
Лена. Сани саби изларҳәаз ала, аҩны аԥхьа ҩпальмак гылоуп, – акы кьаҿуп, егьи еиҳаракуп... Абар аҩбагьы ахьгылоу... Хаха хымш сани саби апальма ду аҵаҟа инхон.
Витиа (игәалаҟара бжьысуа). Нас ҳаргьы раԥхьатәи ауха... апальма аҵаҟа иаҳхаагарц аума адгьыл аҵыхәтәантәи ҳахан ҳзааз...
Лена. Виит, умыццакын, сани саби ԥсшьара ианааиз, раԥхьатәи амшқәа рзы ауадақәа ҭацәымызт, раԥхьа иаахьаз аԥсшьацәа ҩнан. Ианҭацәы, иреиӷьыз ауада риҭеит. Уажәы иҭацәуп умбаӡои, аӡәгьы аҭак ҟаиҵаӡом.
Витиа (дигәыдыҳәҳәало). Леен... исылшом аԥшра... уадак ҳауны ҳамацара ҳаизынхо аамҭак ҳауру?!.
Лена (ихәда лнапқәа акәыршо). Саргьы уара уеиԥш ауп сшыҟоу.
Дима (даарыдгыло). Бзиала шәаабеит!
Аҩыџьегьы (гәырӷьо). Бзиа жәбааит!
Дима (Витиа иахь). Ачымазаҩ даазгеит сымацара амашьына дысзыҭгом, суҳәоит усыцхраа!..
Витиа (дақәшаҳаҭхо). Сышԥоумыцхраауеи.
Лена (данаанха, лхала дцәажәо). Аԥшәма иахьа даауоу дмаауоу?.. (Лылақәа хҩаны лнацәақәа еиԥыгало.) Аԥшәма даауоу, дмаауоу?.. Абри аҩнаҭаҿы ауада ҳауоу иаҳмоуоу?.. Аԥшәма даауоу, дмаауоу?..
(Димеи Витиеи Леуарсан наҟ-ааҟ иҵагыланы амашьына дыҭганы дрыманы иааиуеит. Лена урҭ лбаӡом лылақәа хҩаны илҳәац лҳәоит.)
Дима (Лена лахь). Иақәбыршәеит, аԥшәма сара соуп.
Лена (агәра лзымго). Шәара шәакәну аԥшәма?
Дима. Ааи сара соуп. Бааины ари счымазаҩ бааивагыли, агәашә аасыртуеит.
Лена (дгәырӷьаны Леуарсан ижәҩахыр дааҵагыло). Виит, сара иуасымҳәази ҳааԥшып ҳәа!
Дима (ицаԥхақәа ааҭганы агәашә аартуа). Акырҵуама шәыԥшуижьҭеи?
Леуарсан (аҳауа ихәлагало). Сыԥсы еивызгеит.
Лена (дыччо). Ҳаниз аахыс иахьатәи амш ҳазыԥшын.
Дима (иџьашьо дрыхәаԥшуа). Шәысзымдырит шәызусҭцәада шәара?
Лена. Ҳара Хабаровсктәқәоуп, ари Витиа иоуп, сара Лена соуп... Ишԥасҳәари, ҿыц ҳаибагеит.
Дима. Шәааизар аахыс иахьатәи амш шәазыԥшуп... Ус акәзар иахьоуп шәанеибагаз... Ус аума ишеилкаатәу?
Лена (лхы рҵысуа). Ааи, ааи ус ауп.
Дима. Шәеигымхааит, аԥсуа қәранҵыра шәоуааит!  Лена. Иҭабуп... сани саби, шәара шәуаҩра, шгәы аҭбаара, шәысас дкылашьа, шәчеиџьыка атәы иааҟәмҵӡакәа ирҳәоит.
Дима (иҽамариашо). Цқьа исгәалашәом бымбои... ԥсшьара иҟан ҳәа сыҟоуп зны.
Лена. Урҭ ҵыԥх абра шәдачаҿы рыԥсы ршьон. Иааҟәымҵӡакәа шәыӡбахә рҳәоит.
Дима (иҽамариашо). Аа, шьҭа исгәалашәеит, бани баби даара уаа бзиақәак роуп.
(Дима Леуарсан ашьшьыҳәа диманы днаганы абарҵаҿы дааиртәоит.)
Витиа (Лена лахь). Балга, бажәа ркьаҿ, ауада иҭацәу умоума ҳәа биазҵаа.
Лена. Уаангыл уара, арҭ кавказаа ауаҩ дызлаҟам дара алаҟоушәа ианурҽхәо бзиа ирбоит ҳәа рҳәо саҳахьеит.
Дима (даарыдгыло). Ҿыц ҳаибагеит шәҳәама? 211
Лена. Иацоуп ҳанеибагаз... Хабаровск АЗАГС аҟаҵара заҵәык ауп ҳзыхьӡаз... Сани саби Аԥсныҟа ҳауа ҿыц иахь шәца... Раԥхьатәи ауха... ишԥашәасҳәари, уи аҭыԥ ԥшӡаҿы... рҳәан, аҳаирплан ҳақәыртәаны шәышҟа ҳаарышьҭит.
Витиа (изымчҳакәа). Иаахҵәаны иуҳәозар, ауада ҳҭахуп.
Дима. Ҵаҟа акәу, хыхь акәу – еиҳа иабеиӷьашәшьои?
(Витиеи Ленеи ирҳәо рҿамшәо иаанхоит.)
Дима (аҭак анирымҭа). Ҿыц еибагаз... уаҩ дахьшәԥырхагам, амшын агәы каз-казуа шәхыԥшыло ишәоур еиӷьышәшьозар акәхап... шәаала хыхь шәыҩнасҵоит.
Витиа (Лена лахь ибжьы рхәыҷны). Бихьӡаны иаҳҭахӡам ҳәа иаҳәа.
Лена. Уеилагама уара, мап шԥаҳкуеи?
Витиа. Бани баби иҳарҳәаз бхашҭма, апальма аҵаҟа ианынхоз иршәаз аҟара ҩба адыргыланы идиршәо далагеит ҵаҟатәи ауада ианыҩнеиҵа. Уажәы, хыхь ҳаҩнеиҵар, иаб ихә иаҳзикуазар акәхап, усҟак ҳазҭада?
Дима (ианишьҭамла, рышҟа дхьаҳәуа). Сдача шәгәамԥхои?
Лена (лнапқәа рҟәыҷуа). Иаҳгәаԥхоит, аха... Ҳара абыржәоуп аҵара ҳаналагаз, макьана аусура ҳаламгаӡацт... Хыхьтәи зыԥсоузеи?
Дима. Хә амаӡам.
Лена (илцәымӷхо). Уи шԥеилкаатәу?
Дима (дыччо). Ишысҳәаз ауп, уаҳа ишԥеилкаатәу.
Ҿыц еибагаз наҟ ишәыцхраатәуп, аԥара шԥашәсыршәои. Шәнеи шәыҩнал иахьынӡашәҭаху шәыҩназ.  Витиа (Лена лахь ибжьы рхәыҷны). Иашахару ииҳәо?
Лена. Кавказаа ргәы ҭбаахоит, ишәеиӷьу дыҟам ҳәа роуҳәар, ирымоу зегьы урҭоит ҳәа уасымҳәази. Уара агәра угомызт.
(Ленеи Витиеи гәырӷьаҵәа ишьҭаланы ашҭа иҭалоит. Инаԥшы-ааԥшуеит.)
Витиа (аҵәа ҟаԥшьшьӡа иҟаланы ишгылаз аниба). Леен, быԥши апомидор ҵла ахьгылоу ббо! Ари иапониатәи аселекционерцәа уажә ааигәа наукала идырҿиаз помидор ҵлоуп.
Дима (дыччо). Ари ҵәаҵлоуп.
Витиа (иџьашьо). Абас аҵәа ҟаԥшьӡа изҿало аҵла ыҟану?!
Дима (иҿыхны идыркуа). Иҿышәх, ишәфа! Адами Евеи аҵәалоуп аԥсҭазара излалагаз. Шәаргьы аԥсуа ҵәала нап ашәыркы аԥсҭазара ҿыц.
(Витиеи Ленеи гәырӷьаҵәа аҵәа ҿырхуеит. Нас хыхьтәи ауада ацаԥха диркуеит.)
Леуарсан (Дима иахь). Акгьы сзеилкаауам, сабаанагеи?!
Дима (дыччо). Адача шәырҭеит... шәдачаҿы шәаазгеит.
Леуарсан (иаҳаз дарччо). Уара уакәхап исызҭаз.  Дима. Шәмыцәеижьҭеи заҟа ҵуазеи?
Леуарсан. Исцәыӡижьҭеи... иагьысгәалашәом.  Дима. Ацәа ара уажәыҵәҟьа шәаԥшаауеит, амшын ацәқәырԥақәа ирықәтәаны лассы шәаԥхьа «иааҽыжәҵуеит»... Шәаманы ицоит.
Леуарсан (дҿарҳасуа, ацәа иқәҳауа). Џьанаҭ сааит ҳәа сыҟоуп.
Дима. Шәҭахызар абарҵаҿы шәиарҭа ҟасҵоит...
Леуарсан (илацәа ҭаауа). Алаф уҳәоит... Уара иутәушәа...
Дима. Алаф шԥасҳәои, абарҵаҿы аҵкыс шәуадахь шәнеины шәхы нықәшәҵар еиҳа еиӷьхап ҳәа сыҟоуп.
Насгьы хыхь аҵкыс ҵаҟа ишәзыманшәалами?.. Аа шәуада ацаԥха (Ашә изаартны дыҩнагало.) Шәахьыныҩнало армарахь раԥхьа шәназыдгыло ауада иахьарнахыс шәара ишәтәуп.
Леуарсан (илацәақәа еибакуа, дхырсысуа).Сызлоу ԥхыӡу лабҿабоу агәра сызгом, сеилоугарц уаҿуп ҳәа сыҟоуп. Иузҭада уара абри еиԥш адача?
Дима (ацәа далихыр ҳәа дшәо). Шәара шәоуп исызҭаз.
Леуарсан (илақәа аахтны иаҳаз џьашьо). Сароу?  Дима (дыччо). Ааи, шәара.
Леуарса. Сара адача усҭану... сара? Еиҭаҳәеи цқьа исмаҳаит.
Дима. Уроль бзианы инагӡала, ахәаԥшҩы агәра игаратәы ҳәа адҵа исышәҭаз насыгӡеит. Уахык сабхәа исзааишьҭыз асас данысҭаз... Исымаз ароль шәгәалашәо?!
Леуарса (акыраамҭа дазхәыцуа). Исгәалашәоит... Исгәалашәоит, нас, нас...
Дима (дыччо). Ҵхыбжьонынӡа сроль аҽазыҟаҵара саҿын аболкон сықәгыланы, сгәылацәа мыцәаӡакәа исзыӡырҩуан ргәы хыҭхыҭуа.
Леуарса (дԥышәырччо). Ргәы хыҭхыҭуа?
Дима. Сгәыла Џьансыхә убас сроль «игәаԥхеит»... убас «игәаԥхеит» – идача ҳамҭас исиҭеит.
Леуарса (ацәа иқәҳауа). Нышәынҭриступ ҳәа узҿызу? Дысгәалашәеит... дысгәалашәеи... дыс... дыс... дыс... (Шиҳәоз дыцәоит.)
(Убри аамҭаз Џьансыхәи Циқәринеи ааины агәашә иаадгылоит. Ирҳәо уаҳауам, акыраамҭа еиҿыхоит).
Џьансыхә (ибжьы ҭго). Уа мшыбзиа аԥшәма бзиа асасцәа ҳауҭоуп, ҳудукылома?!
Дима (ддәылҵны дырԥыло). Уа бзиала шәаабеит! Асасцәа рзы сара сыҩны ашә ҟьаҟьаӡа иаартуп. Шәааи, шәымҩахыҵ сышҟа, шәыххь згеит!
Џьансыхә (ибжьы рдуны). Абзиара-ачызара агымзааит угәараҭа!
Циқәрина (Џьансыхә иахь). Уеилагеит ҳәа сыҟоуп, иуҳәашьоузеи, акгьы ҳзалаӡамкәа ҳшьапы алаҳхызшәа?
Џьансыхә (Циқәрина лахь). Ус иаҭахуп, агәылацәа ираҳааит исҳәо.
Дима (агәашә рзаартуа). Шәааи шәхаҵкы!
(Џьансыхәи Циқәринеи ашҭа инҭалоит. Инаԥшыааԥшуа зегьы рылаԥш рхыргоит, шықәсык аахыс имааицызшәа).
Циқәрина (аҵәаҵла дазыԥшуа). Ҳҵәа ҿызхыда, афаха змоуша. Иаха ахәылбыҽха ихьыдсс иаҿан.
Џьансыхә (Циқәрина длықәымчуа). Бысҭыҳә, бара, быбжьы аӡәы ибмырҳан!.. Ҳара ҳсасцәаны ҳаиҭааит. Иахьантәарак ибасҳәоз бмаҳаӡеи?..
Дима (имаҳаӡозшәа). Шәааи арахь, шәызгылоузеи, шәҽынҭышәшь, шәҽааҭышәшь, ҳнатәап, ҳаицәажәап. Шәҭахызаргьы амшын шәҭал. Иахьа ашоура даара иӷәӷәоуп.
Џьансыхә (ибжьы ныҵакны Дима иахь). Адачақәа ҭырҵаауашәа џьоукы гәароуп рҳәеит, аӡәыр ушҟа дааихьоума иахьа?
Дима (иҽамариашо). Арахь ашҭа иҭамлеит, аха ҩыџьа храаӡраауа ибжьан... Акыраамҭа агәашә иадгыланы аҩны иазыԥшуан. Акы иалацәажәон, аха ирҳәоз сзеилымкааит.
Џьансыхә (игәамԥхо). Изеиԥшрақәаз?
Дима. Аӡәы дкьаҿуп, егьи аукы, абаакы, шлакы, алаба икуп.
Џьансыхә (игәамԥхо). Баша мҩасцәахарызушь?
Дима. Сыздырам... Акы иашьҭазшәа акәын рхымҩаԥгашьа шыҟаз.
Џьансыхә (игәамԥхо). Изышьҭахариз уара утәала?
Дима. Сыздырам... Иааҟәымҵӡакәа аҩны иазыԥшуан.
Џьансыхә. Иахәаԥшлааит иахьынӡарҭаху, удача уцәыргар ҳәа ушәома?!.
Дима. Мап, сара сзыцәшәозеи, рааишьеи рыԥшышьеи сгәамԥхеит ҳәа ауп исҳәо.
Циқәрина. Рыла аҵәы иҭнахааит, абри ҳара ҳтәы ада акгьы рымбаӡои...
Џьансыхә (игәамԥхо). Беиҭалагеит ҳара ҳтәы... ҳара ҳтәы ҳәа. Бара шаҟантә исҳәарызеи... сара сыжьцәа каршәны сашьҭалаӡом, ианисҭа – исҭеит... Адача зтәу Дима иоуп.
(Циқәрина дызтәом-дызгылом, лыԥсахы ԥжәо длеиҩеиуа абарҵа дыҵоуп. Уажәы-уажәы дааҭгылоит, аҩныҵҟа шьҭыбжьқәак лаҳауашәа лбоит.)
Дима (аҟәардә лышҟа инаго). Ҳара ҳтәоуп, бара бгылоуп... Сбыҳәоит бтәа!..
Циқәрина (дыҵҟьо). Сишь, бжьык саҳауеит. Џьансыхә. Ибаҳахзеи?
Циқәрина (ллымҳа ашә иадҵаны дӡырҩуа).
Аҩныҵҟа аӡәы ихәда абжьы саҳауеит.
Џьансыхә (дҩагыло). Беилагеит ҳәа сыҟоуп.
Циқәрина (ашә ааимԥааны дыҩнало). Сара сакәым, аха уара уоуп еилагаз... (Аҩнуҵҟантәи лыбжьы ааҩуеит.) Уарбану уара еизҟьа ҳиарҭаҿы икажьу, угыл абыржәыҵәҟьа!.. Дииҭа хаас блааҭых, сыла иабо закәзеи?!. Узусҭада уара уабаанагеи.
Џьансыхә (илақәа цәыркшаны Дима иахь). Ари змааноузеи?
Дима (акгьы ҟамлаӡазшәа). Сымацара санаанха, агәҿыӷь самгаразы сҩызак даазган... дааԥсаны дыҟазаап, дамхацәеит.
Џьансыхә (дгәааны). Изахьӡузеи аӡә даазган. Абас акәызма ҳшеицәажәаз уареи сареи?!
Циқәрина (даадәылҟьо Џьансыхә иахь). Акгьы ҟамлаӡазшәа угыланы ушԥаԥшуеи... Шьапымыцқьа ҳзыҩнамлоз ҳуада, ҳҽымкәабакәа ҳазламиоз ҳиарҭаҿ деиҩырҿахуа аӡага баа ишьклатата дшеилаҳәоу аӡә ашшы ихга иҽкажьны дыцәоуп, ашьынка еиԥш ихы ҩызӡа.
Џьансыхә (Дима иахь). Иаанагозеи уара ари?
Циқәрина (дҿаҳәатәха). Ддәылҳәаны дкасыжьуеит сҳәан, ишьапы кны сахеит, аха уаҳа умԥсуандаз, аԥсы еиԥш дықәуп... Зыхәда ԥырҟаз ацә еиԥш ихәда абжьы гоит. Дабатәи гәықәхоу...
Џьансыхә (Димаиахь,игәыԥжәо).Ухы еиқәшәаӡами уара?
Циқәрина (дхагахазшәа лхы раҳаны аҭуан даҵаԥшуа). Хыхьгьы шьҭыбжьқәак саҳауеит. Хаас блааҭых, хыхьгьы џьоук ҩноуп ҳәа сыҟоуп. Умаҳаӡои уара џьоук еиқәԥо иҩноушәа ашьҭыбжьқәа шго?
Џьансыхә (иҟаиҵара изымдыруа). Ишԥа уара, ҵаҟагьы азмырхакәа хыхьгьы... Саб иныс снапы сышурҟьашьуа (Аҟәардә аашьҭихын, аха игәыдҵара изымгәаӷьыкәа ирыҳәҳәа икыдиҟьоит.)
Циқәрина (хыхь дцоит, уахьынтәи лыбжьы ааҩуеит). Шәызусҭцәада шәарҭ аԥхамшьақәа, шәызҿу закәызеи... Диит хаас блааҭых, сыла иабо закәызеи!..
Џьансыхә (иҭаҷкәымқәа раҵәо Дима ишҟа). Уара сара суздырӡомзаап!.. Утеатр аҟны урбар урзымдыруа уҟасҵоит!.. (Дааидыххылоит, аха инапы ашьҭыхра изыгәаӷьуам.)
Циқәрина (даадәылҟьо). Сыла иабеит, аха иабазеи!.. Ран ишаалыхшаз иҟьантаз-ҟьантазӡа еибарбылгьо... Сырхагыланы сыҳәҳәон, аха сырбо иҟоума, рыла амса хыланы... Зегьы иреиӷьыз ҳуада, амш алаго иҩноу зусҭцәада, хаас, сеилагоит, сеилагахаҭоит. (Лаба дук аашьҭыхны Дима иахь.)
Абыржәыҵәҟьа даргьы уаргьы шәықәҵ, сыла шәҽашәмырбан! (Дыҳәҳәоит.)
Дима. Адача сара исышәҭахьеит, сара стәы акәзар исҭаху аазгап, иҩнасҵап. Уамас иҟасҵазеи?!
Џьансыхә (дизыҵҟьо). Уара утәы аа ари убама, абри ауп!.. (Иҭаҷкәым раҵәаны аҿанааирхоз, ҩыџьа ашҭа иааҭалт. Џьансыхә ианиба, инапы наиваҳаит, Циқәринагьы ллаба налымпыҵыҩрит. Рыбз рыхәлахазшәа ишанханы иаанхеит. Иааиқәаз аӡәы дкьаҿуп, дцыркьуеит, папкак иҩыҵракуп, егьи аукы абаакы, лабҷашьк икуп, ихахәы ҟәашӡа ишлоуп.)
Џьансыхә (иҽааԥсахны, Дима иахь). Абарҭ роума иахьа иааны иҟан ҳәа узҿыз?
Дима. Абарҭ рхаҭа ракәын, иааины адача иахәаԥшуаз. (Ацыркьи ашлеи, аԥшәмацәа рышҟа имнеиӡакәа, аԥсшәаҵәҟьа рамҳәаӡакәа, абарҵа аԥхьа игыланы акыраамҭаӡа аҩны иахәаԥшуеит, асахьа ҭырхуазшәа.)
Ацыркь (ибжьы рдуны). Ахьаҵла иалхуп... Ашҟәы ҟаԥшь иану аҵла амахәҵәҟьа ԥуҟар ҟалаӡом... Иабааигеи? Ари шьаусуп.
Ашла (илаба ныҵакшо). Изаҟароузеи, ари адача аӡәы ихала итәну?!..
Ацыркь. Анкьа, анкьа... анкьа иҟаз уаассақәан, уажәтәиқәа шәпахеит, камбашьк-камбашьк иаҟарахеит. Ҳара ҳахьакуаз арҭ реиԥш иҟоу акуама?
Ацыркь (дыҵҟьо). Ақалақь аҿгьы анхара имоуп... Иԥҳәыс џьаргьы аус луӡом... Шәиԥшьба мааҭ ҳәа абри еиԥш ахангьы иргыло, иҭаацәагьы ныҟәиго... иаахҵәаны иуҳәозар, ари апаразит цқьа ззырҳәо иоуп.
Ашла (ацыркь иахь). Ақалақь аҿгьы ҳцаны дшынхо аабар ами?
Дима. Ари џьазшьо, ақалақь аҿы сшынхо жәбар... зынӡа шәеилагоит.
Ацыркь (Ашла иахь). Анкьа, уара, кулакцәоуп ҳәа зыҩнқәа змаҳхуази абарҭи узеидкыло? Абарҭ реиԥш иҟоу апаразитқәа гыларц азы акәызма ҳара ашьа каҭәаны аамҭа ҿыц заагаз. Ирыцқьатәуп, иқәхтәуп абри еиԥш адачақәа зыргыло апаразитқәа!..
(Џьансыхәи Циқәринеи шьхныԥсыланы иаанхоит.)
Ашла (илаба ныҵарсны). Теекс, ианҵала... Ҳара ҳнапы иану адачақәа рхыԥхьаӡара анҵароуп. Ишьтәу, иктәу, ҳаазышьҭыз ирусуп.
Ацыркь (ипапка аацәырго). Ирзутәу сара издыруеит апаразитқәа... Абри аԥшаҳәаҿы мацара апаразитқәа заҟаҩ нхода. Срықәиҭызгьы, уахыкала рдачақәа аарымхны иқәсҵон.
Ашла (ацыркь иахь). Теекс, иануҵама? (Аԥшәмацәа рышҟа.) Шәуа дарбану ари адача зтәу?
(Аӡәгьы ҿырҭуам.)
Ацыркь (дыҵҟьо). Ииҳәаз шәмаҳаӡеи, адача зтәыда?
(Џьансыхә илақәа ҭырхаха Дима дихәаԥшуеит, дҳәыҵәы-ҳәыҵәуеит.)
Ашла (ацыркь иахь). Ҳазусҭцәоу ахьаҳамҳәаз азы акәхап аҭак зҳарымҭо, баша мҩасцәақәак ҳакәу џьырымшьакәа иҟам. (Нас дара рышҟа.) Ҳара ауаажәларратә контрольҟаҵаҩцәоуп, адачақәа ргәаҭара ҳнапы иануп. Еиҭа ҳшәазҵаауеит, шәуа дарбану изтәу?
Ацыркь (анҿырымҭӡа). Шәҿаҳақәоума уара?!
Ашла. Ишԥаҿаҳақәоу уара, рӷьыбжьы аҟәараҿы ҳангылаз ҳлымҳа ҵнахуанеи...
Ацыркь. Ҳанырба иҿаҳахазар?..
Ашла (Џьансыхә ихы иқәкуа). Уара уакәхап ари еиԥш аргылара зылшаз. Узусҭада? Аус абоууеи?
Џьансыхә (дтәымуаҩушәа иҽыҟаҵо). Сароу? Ишәазҳәада сара истәуп ҳәа?
Циқәрина (дицхраауа). Ҳара ҳсасцәоуп уабара ҳәа ҳааны ҳаҟоуп. Уажәы ҳцоит.
Ашла. (Дима иахь). Уара утәы аума?
Дима. Ааи сара сдача ауп, ишәҭахузеи?
Ашла. Уара ишутәу, насгьы аргылара азин злаумоу зырҵабыргуа ашәҟәы ҳурбар ҳҭахуп.
Џьансыхә (Дима ихымҩаԥгашьа дархаҵо). Ари сара сихашшааӡом, иҿахә иара иҳәаратәы дыҟоуп, аха шәарҭ агәаҭаҩцәа ишәасҳәо шәдыруама?..
Ацыркь (Џьансыхә диҿаххуа). Иҳауҳәарц иуҭахузеи?
Џьансыхә (ацыркь датәамбо). Аргылара азингьы имоуп, ишитәу ашәҟәгьы икуп, баша шәхы аџьа ашәырбоит ҳәа ауп ишәасҳәарц исҭаху.
Ацыркь (иҽырџьаџьо). Ҳара иҟаҳҵо уара уус алам. Уара усасызар, сасҵас ухы мҩаԥга.
Џьансыхә (иҽырбабо). Ус усмацәажәан, саргьы акы салаҟақәоуп. (Нас Дима иахь.) Акьанҿаа гыланы адумбеи ианақәԥоз еиԥш, абри аччиа иахьа снапы сирҟьашьуеит. (Ҩаԥхьа ацыркь иахь.) Аҳәынҭқарра иргыланы ирҭеит. Уаҳама? Ирҭеит, избан акәзар даԥсоуп. (Еиҭах Дима иахь.) Ироуҳәарауазеи уара аус ахьууа, наҟ иуԥырҵны имцари.
Ацыркь (Дима иахь). Аус абаууеи, маҵурас иумоузеи, адача аҳәынҭқарра иргыланы иунаҭартәы еиԥш, уартистума, ушәҟәҩҩума, укомпозиторума, укосмонавтума?
Џьансыхә. Дартиступ. Еицырдыруа артиступ... Шьҭа шгәы шәырҭынч.
Ацыркь. Ишԥа, уартистума уара!
Дима. Мап, сара, с-гендиркладхозуп.
Џьансыхә (игәы аангыло). Уу... уеилагама уара?!  Дима (ацыркь иахь). Ианҵа, смаҵура ахьӡ уасымҳәеи.
Ацыркь (ипапка ишаниҵара изымдыруа, Ашла иахь). Иахьӡузеи зиҳәа?
Ашла (Дима иахь). Иаҳзеилымкааит, еиҭаҳәеи!..  Дима (ибжьы ҭго). Гендиркладхоз ахьӡуп смаҵура.  Ацыркь (Ашла иахь). Абри еиԥш захьӡу амаҵура иахьанӡа исмаҳацт.
Ашла. Уареи сареи ҳхаан иҟамызт. Аха иахьа иҟам ҳәа иҟоузеи?
Ацыркь. Ген... гендиркладхоз... Иссиру маҵуразар?
Ашла (илаба ныҵарсуа). Аԥсҭазаара ԥхьаҟа ицоит, иахьа иаҭахны иҟазар акәхап уи еиԥш амаҵура.
Ацыркь (дыгәрымуа). Ҳара ҳзыхӡыӡаауа иаҳааӡаз абаҳча, амахәқәа еилаԥыҵәҵәаны ауп ашәыр ҿыхны ишырфо апаразитқәа.
Ашла (Ацыркь даанкыло). Уаангыл уара, еилаҳкаап, ахьӡ шыҟоу ала маҵура дук акәзар ҟалап. Ҵаара ԥхашьарам, ауалафахәы иақәузеи умаҵура?
Дима. Шәиԥшьба мааҭ соуеит мызкы.
Ашла (цқьа имаҳазшәа илымҳа ишҟа ирханы иаанкыло). Заҟа, заҟа?
Дима (Џьансыхә шаҳаҭс дҟаҵо). Шәиԥшьба мааҭ роуп исоуа, ус акәӡами?
Џьансыхә (игәы изыԥжәо). Уара заҟа уоуа сара иалыздыраауазеи.
Ашла (Ацыркь иахь). Теекс, ианҵа, мызктәи иуалафахәы шәиԥшьба мааҭ...
Ацыркь (ианҵо). Шәиԥшьба мааҭ ҳәа абри еиԥш ахан ургылт ыы?..
Ашла (Дима иахь). Уҭаацәароума?
Дима. Ҳәара аҭахума, сҭаацәароуп.
Ашла (ацыркь иахь). Теекс, ианҵа, дҭаацәароуп.  Ацыркь (ианҵо). Паразит...
Ашла (Дима иахь). Уԥшәма аус абалуеи?
Дима. Аус луӡом, аҩны ԥҳәысуп.
Ашла. Ара дыҟоума?
Дима. Ара избан... Ара ԥсшьарҭоуп, Аҟәа ақалақь аҿы снымхои, уа дыҟоуп.
Ацыркь (дыҵҟьо). Ақалақь аҿгьы анхара имоуп... Иԥҳәыс џьаргьы аус луӡом... шәиԥшьба мааҭ рыла абри еиԥш ахангьы иргыло, иҭаацәагьы ныҟәнаго... иаахҵәаны иуҳәозар, апаразит цқьа.
Ашла (ацыркь иахь). Ақалақь аҿгьы ҳцаны дшынхо аабар ами?
Дима. Ари џьазшьо, ақалақь аҿы сшынхо жәбар ишәасымҳәахьеи, шәеилагоит.
Ашла. Избан?
Дима. Суадаҿы икнаҳау лиустрак ҩажәа нызқь мааҭ иаԥсоуп. Ак еиԥш хԥа сзыкнаҳауп... Аҩнымаҭәа исзыҩнагылоу нхарак иаԥсоуп, уи атәы сҳәаӡом.
Циқәрина (илзымычҳауа, ирмаҷны). Ухәда ашаха ахаҵаны укәалкәало ушыкнаҳау збааит.
Дима. Агәра шәзымгозар, абарҭ ауаа сгәылацәа роуп, уахи-ҽни сыҩны итәоуп, шәразҵаа, ишәарҳәоит, сыҩны иҩнагылоу аҩнымаҭәа ӷбак иакуам.
(Џьансыхәи Циқәринеи ргәахы ԥыжәжәо инеиҿаԥшуеит. Џьансыхә акы иҳәарц иҽазикын, аха ибз былгьо иҿы иааҭахеит, ииҳәаз уаҩы изеилымкаауа.)
Ашла (Ацыркь иахь.) Ианҵа, ҩажәа нызқь иаԥсоу алиустрақәа хԥа гьалгьало изыкнаҳауп.
Ацыркь. Шәиԥшьба мааҭ аулафахә иуоуа ала иааухәеит. Урҭ зегьы... ус уара умԥсааит.
Дима. Шәиԥшьба мааҭ ҳәа шәишәик узаахәом хлиустрак ракәым.
Ацыркь (дыҵҟьо). Аҳәынҭқарра дацәӷьычуеит... дымшәа-дыԥхамшьа дышҳацәажәо убоит... ыых, анкьа еиԥш маак аныскыз акәындаз, уҿабыӷӡа абас усҿагыланы усацәажәо сыздыруам... Дранда абахҭа уҭасырбаауан!..
Дима (иҽырџаџо). Аҳәынҭқарра сацәӷьычуеит ҳәа уазҳәада? Азин узҭада абас саҳәара.
Ацыркь. Нас иабааугеи, иузҭада?
Дима. Аԥсцәа исырҭеит.
Ацыркь (Ашла иахь). Аԥсцәа исырҭоит иҳәама?  Ашла (илымҳа имҵакуа). Ишԥоуҳәеи?
Дима (ибжьы ҭго). Аԥсцәа исырҭоит аԥара!
шәаҳама?
Ацыркь (ашла иахь). Ҳзацәажәо деиқәшәам ҳәа сыҟоуп.
Дима (Џьансыхә инацәа иқәкуа). Исҳәо агәра шәымгозар, абри ахаҵа шәиазҵаа.
Ацыркь (Џьансыхә иахь). Ус аума?
Џьансыхә (ихы инапы адкыло). Уара уиашоуп, ари шәзацәажәо аԥшәма ихы еиқәшәам.
Ашла. Смаҵура гендиркладхоз ҳәа хьӡы митәык ҳаиҳәеит... Аԥсцәа аԥара сырҭоит иҳәеит... Уахьихәаԥшуа деилагоуп ҳәа злаизуҳәаша ҳәа акгьы идубалом. Ицәажәашьа злаҟоу ала, деилагоуп ада егьузизҳәом.
Дима. Смаҵура закәу шәзеилымкааит азоуп сеилагоушәа зыжәбо. Ақалақь аҿы иҟоу анышәынҭрақәа зегьы среиҳабуп. Аурысшәала иуҳәозар, генеральныҟ директор кладбиҳинского хозӷҟства. Иааркьаҿны «гендиркладхоз», сеилышәкаама?
Ашла. Аа шьҭа еилыскааит, изакәи сҳәахуан.
(Џьансыхә илақәа ашьа рхыҵәало Циқәрина дналыхәаԥшуеит, ирмаҷны). Изызурызеи бара?
Циқәрина (Џьансыхә иахь, лыбжьы рмаҷны). Ҳаишьит, ҳаишьит... Ииҳәо умаҳаӡои, иҿы еихакы.
Џьансыхә (Дима иахь, ирмаҷны.) Сара еихаскаанӡа, ухала еихакы.
Ацыркь (Дима иахь). Умаҵура еилкаауп, аха аԥара аԥсцәа ишурҭо ауп исзеилымкаа.
Циқәрина (Дима иахь, ирмаҷны.) Ухы узымдыруа Анцәа усирбааит.
Дима. Ишыжәдыруа, имԥсуа аӡәгьы дыҟаӡам. Аԥсра иақәшәо зегьы сара сҿы иаанагоит. Азқәа ҭыԥ бзиа зегьы ирҭахуп. Зегьынџьара идырҭәхьеит, иахьҭацәу абразаҵәык ауп ҳәа авҵахь иганы идсырбоит аԥсыжырҭа.
Циқәрина (ирмаҷны). Снапқәа сгәыҵаԥса уԥсыжырҭа снахагылааит.
Дима. Иргәаԥхом, иахьеиӷьу рҭахуп. Ҳаргьы ԥынҵала аӡы аажәуам. Изыԥсоугьы аадыруеит ҳәа аԥара чаҟәӡа саԥхьа ианышьҭарҵалак. Шәыда здам аҽаӡәы ишисымҭоз жәдыруаз... Схазы иаанкыланы исыман, аха шәара шәеиԥш ауаа бзиақәа мап рыцәкышьас исымоузеи, сазыразны ишәысҭоит, ижәжуа изы ибымбылхааит сҳәоит.
Циқәрина (Дима иахь, ирмаҷны). Уԥсы шҭоу уржааит.
Дима. Ауаа жушәа аԥсыжырҭақәа аанкыланы исымоуп, иаргәаҟуа иаасырхәоит. Шьҭа еилышәкаау сара аҳәынҭқарра сшацәымӷьычуа. Аԥсцәа роуп аԥара сызҭо, наҟ ирзымго сара ирымысхуеит. Ишәасҳәаз агәра шәымгозар (Џьансыхә ихы иқәкуа.) абри ахаҵа шәизҵаа, сара иааҟасҵо иара изымдыруа егьыҟам.
(Џьансыхә игәы аангылошәа ибан иҩнапык рыла дамҵасны икуеит.)
Ацыркь (Џьансыхә иахь). Ииҳәо иашоума, аус аилыргарахь икылсыр шаҳаҭра узуама?
Џьансыхә (деиханы ддәықәло). Сара акгьы сыздырӡом... Изҳәо ихаҭагьы дсыздырӡом... Сахьыҟоугьы сыздырӡом. Сара араатәӡам... (Дцоит.)
Циқәрина. Ҳара сасра ҳаҟан, ҳцоит. (Дима иахь дхьаԥшуа ирмаҷны.) Уажәшьҭа ҳанаауа уҵәуараз ҳааит.
Дима (дыччо). Антракт.
(Ашлеи Ацыркьи рыгрим аарҿырхуеит. Аҩыџьегьы актиорцәа ҿарацәоуп.)
Аҷкәынцәа (Дима инапы рӷәӷәаны иаанкыло). Иудаҳныҳәалоит уроль қәҿиарала иахьынаугӡаз! (Иччоит.)
Дима. Шәаргьы ишәыдысныҳәалоит, уамашәаҵәҟьа шәыхәмарит.
Леуарсан. Гендиркладхоз уаҳа идачахьы дзымаауа дҟашәҵеит.
Дима (дыччо). Шәхы шԥажәбои, шәдачаҿы шәыԥсы анышәшьа ашьҭахь.
Леуарсан (дыччо). Аҟазара сыҷкәынхазшәа схы збо сҟанаҵеит... Ҳшәышьҭы ҳтеатр ахь ахәаԥшцәа ахьаҳзыԥшу ашҟа... Аҟазара иаиааиуа аҽа мчык шыҟам дҳарбап!
Аԥарда.
Антипа иҩны игәы ҩнаԥҵәаны... «быӡыма бара иахьцо имааша, ихәлеит бымбаӡои» ҳәа ихала дцәажәо уажәы-уажәы адәахьы дыԥшуа дыҩнагьежьуа дыҩноуп.
Марина (дааҩнало). Иухьзеи уара, ухала ацәажәара уалагама?
Антипа. Схала сымцәажәар, сҿаҳахар ҳәа сшәоит. Сзацәажәарыда, сымацара сыҩнахеит.
Марина. Ухала ушԥаҟоу. Сара сабоугои. Усылҵырц уҭахума?
Антипа. Ҳаилыҵит иаҩызами, абар шьҭа мызкы инеиҳаны иҵуеит, шьжьымҭан бындәылҵны бцоит, аахәлаанӡа бхынҳәӡом.
Марина. Антипа, иахьа усзеилкаауам, иуцәажәашьоузеи мышгара сныҟәоушәа.
Антипа. Мышгара бшымцо здыруеит, аха шәеилаҵәара уаҳа аҵыхәа ааԥымҵәаӡеитеи. Абасҟак аамҭа ишәзеилмырго ишәымоузеи?
Марина. Абызшәа адырҩцәа реилатәара, уара анкьа аколнхара ахантәаҩыс уаныҟаз, аколнхацәа ааизганы аусқәа зегьы минуҭк ала иааӡбаны шәеилгоз еиԥшу џьушьома. Ҳбызшәа аиқәырхареи ахьчареи рзы заҟа зҵаара, заҟа аимак-аиҿак цәырнаго удыруама. Сара сбызшәадырҩым, аха зегьы смаҳауеи, исымбои. Иаарҳәо зегьы ақьаад ианызҵо сара сами.
Антипа. Иҟоу бдыруама, уаҵәы банцо саргьы сбыццоит... Сшәылатәоит...
Марина. Абызшәадырыҩцәа рҿы усыс иумоузеи. Уара ақыҭанхамҩа атәы ауп иудыруа.
Антипа. Зҵаарак рысҭарц сҭахуп.
Марина. Узазҵаарц иуҭахузеи, ҵаара ԥхашьарам?
Антипа. Ателевизор ауркыр «Ҳбызшәа ашәарҭа иҭагылоуп... Иаҳцәыӡуеит... ихьчатәуп... еиқәырхатәуп» шырҳәоз ҳгәы 8ҵәеит, аиаша басҳәап... Сразҵаарц сҭахуп: ҳбызшәа ҳамызхырц иаҿыда? Изцәыхьчатәыда? Иаҳшәырба, ӷацәас иамоу зусҭцәада?
Марина. Урҭ ахәыц еиҩыршәаны иагәылаԥшуа роуп. Уареи сареи иаҳамбо рбоит, иаҳзымдыруа рдыруеит. Уи акәым, ирласны абызшәа арҿыцра иалагараны иҟоуп.
Антипа. Ишԥа? Адунеи ҳаақәлазар аахыс ҳазлацәажәо ҳбызшәа шԥадырҿыцуеи? Уи еиԥш ҟалашьас иамоузеи?
Марина. Даргьы уи ауп ирҳәо, ҳбызшәа адунеи иақәлоуп... иажәит... ихьамҭахеит... аҿатә уаа аҳәара рзыцәгьахеит, ирҿыцтәуп рҳәеит.
Антипа. Быхәмарны ибҳәоу, иашан ибҳәоу?
Марина. Сыхәмарӡом. Ихоуҵозар, иҟоу аиашахаҭа ауп иуасҳәо.
Антипа. Умԥсыр ега уаҳап. Уаҳа ус рымаӡамкәа иҟоума. Аԥхьа иаалаган ҳанбанқәа ирылагеит, иҳарҿыцуеит рҳәан, идыркәкәит, идырҟәдит. Иҭыҵуа шәҟәык, газеҭк ҳзамыԥхьо ҳҟарҵеит. Уажәы абызшәагьы нап адыркыма?
Марина. Иаҭахуп анырҳәа иаҭахызар акәхап. Анбан ҿыцқәагьы ҳҵароуп, абызшәа ҿыцгьы ҳҵароуп.  Антипа. Иарбан бызшәоу бара ҿыц зҵара ҳалагараны иҟоу? Ала анажәлак акы адырҵон ҳәа, сара исҵараны сыҟоузеи шьҭа.
Марина. Англыз бызшәа акәӡам, умшәан, ҳхатәы бызшәа ауп.
Антипа. Ҳхатәы бызшәа ҳамдыруеи, ҿыц аҵара ҳашԥалагои?
Марина. Иуасҳәаз ухашҭыма, ҳбызшәа ажәит рҳәеит... Ихьамҭахеит рҳәеит... аҿатә уаа ирзышьҭымхуа. Ирҿыцтәуп, ԥықәсыларада рҿаҿы иааиуа иҟаҵатәуп... рҳәеит уаҳама?
Антипа. Исмаҳар еиӷьымзи... Марина, акы сбазҵаауеит, дызусҭада абри еиԥш аумақәа зхаҿы иааиуа? Анцәагьы уаагьы уи еиқәшәам аӡә иоуп.
Марина. Убз уацҳа... (Аҩада лнапы рххо.) Убри иоуп зхаҿы иааиз... Уи ихаҿы иааиз, иҵаԥшуа рзы изакәануп. Ирҭахымзаргьы – иақәшаҳаҭхароуп...
Антипа. Хыхьтәи иго абжьы нцәабжьушәа ираҳауазаап. Шьҭа еилыскааит, ҳамзақәагьы хыхьтәи игаз абжьы акәзаап абас иҟазҵаз.
Марина. Убз уацҳа, уи имаҳааит акәымзар умашьхәылҵ уаирцҳауеит.
Антипа. Имаҳакәа, исиҭаз сымихып.
Марина. Уара иугәаԥхом, аха иара игәаԥхоит рҳәеит... Убз аанкыл.
Антипа. Амзақәа зегьы дырҿыцма бара.
Марина. Заҟа дырҿыцыз уара иузымдырӡои?
Антипа. Сара издыруа, жәабранмзеи, хәажәкырамзеи, цәымзкырамзеи роуп.
Марина. Уажәы иаарласны аҽа ҩба дырҿыцраны иҟоуп.
Антипа. Урҭгьы ҿаасҭақәак рыхьӡырҵазар акәхап.
Марина. Зынӡа иссирқәоуп, «кәакәармзеи» «ҳампалмзеи» рыхьӡаҳҵоит ҳәа ишьақәдырӷәӷәеит.
Антипа. Урҭ ахьыӡқәагьы уахьынтәи аума иахьынтәиаауа?
Марина. Уи сара исыздырам. Сара дара ирҳәо ақьаад ианысҵоит. С-писаруп.
Антипа. Заҟа ихьӡы ԥшӡақәоузеи “кәакәар мза”..., “ҳампалмза”... Аумаҵәҟьа рхы иҭоуп иҭагьежьуа. Абарҭ реиԥш иҟоу ахьӡ ссирқәа зыԥшаауа. Иара ихаҭа злыԥха зауша игәаԥхауоу?
Марина. Даара игәаԥхеит рҳәоит. Изхәыцыз «Ахьӡ аԥша» риҭараны дыҟоуп рҳәеит.
Антипа. Амза иалгар, амрагьы иалагозар акәхап.  Марина. Акәхап захьӡузеи, напы адыркхьеит.
Антипа. Амра ахьӡ ԥсахшьас иамоузеи. Адгьыл ахьыӡ узыԥсахра аҳа амра ахьыӡгьы узыԥсахуама?  Марина. Амра ахьыӡ рыԥсахӡом. Амра кны измоу амыхтәуп ҳәа иацтәи аилатәараҿы ирыӡбеит.
Антипа. Амра кны измазз бара? Уи иахьӡузеи.  Марина. Убри икны измаз ахьыӡ ауп ирыԥсахуа... ирыԥсахуа сҳәоу, идырҿыцуа.
Антипа. Амра акы икны иаанкыланы иамоуп ҳәа смаҳац, исымбац. Аха уи сҳәеит ҳәа, ҳара иаҳамбо егьа рбоит урҭ ахәыц еиҩыршәаны иагәылаԥшуа.
Марина. Иахьа уажәраанӡа ишырҳәоз амра атыҩ иакит ҳәа акәмзи?
Антипа. Ус акәын ишаадыруаз, аха иахьа рнахыс аҽакы иакуа иалагеит рҳәама?
Марина. Ажәа «атыҩ» кәрыжәаа ирықәлоуп рҳәеит, аҿатә уаа аҳәара рзыцәгьахеит рҳәеит... рыбз аҟәаҟәа ԥнаҵәоит рҳәеит... Ажәа ԥсахтәуп, ирҿыцтәуп рҳәеит.
Антипа. Нас иахьӡырҵарц ирыӡбазеи, атыҩ ацынхәрас амра аты иакит ҳәа аҳәара ҳалагома?
Марина. Аиаша уасҳәап, еилатәоу абызшәа дырцәа аӡәы уиеицәаӡамшәа узбо салагеит. Даара уазааигәахеит. Амра «аты» азынрыжьит, аҵыхәантәи анбан «ҩ» амырхит. Аҿатә уаа рыбз мырҵысӡакәа ахала рҿы иҭҟьаны ицо, анбан «в» ала ирыԥсахит. Иаарласны ҳалагоит амра атыв иакит ҳәа аҳәара.
Антипа. Амра «атыв» иакит. Заҟа иажәа ԥшӡахазеи. Аумаҵәҟьа рхы иҭоуп анцәаиныс. Ҳамра «атыв» иадыркит, анцәа илыԥха зауша.
Марина. Мызла еиԥхыҟәҟәа еилатәоуп умҳәози... Убома рхы иаӡбаз, ҳамра атыҩарҩар иамыхны «атыв» иадыркит.
Антипа. Аумақәа рхы ишаӡбуа збоит, аха уаҵәы аилатәарахь банцо сбыцымцар зуам, изуҵәҟьом.
Марина. Ироуҳәарц иуҭахузеи? Урҭ рхы амца акызар арцәаха аамҭа рымам.
Антипа. Зҵаара заҵәык рысҭарц сҭахуп.
Марина. Иарбан зҵаароу уара ируҭарц иуҭаху мреи мзеи аазырҳәуа ауаа.
Антипа. Ҳбызшәа хьчатәуп... ҳбызшәа еиқәрхатәуп ҳәа шәааҟәымҵӡакәа аҳәара шәаҿуп... Изцәыхьчатәыда ҳәа сразҵаарц сҭахуп.
Марина. Ҵаара ԥхашьарам, аҭакс ируҭоз?
Антипа. Ҳбызшәа зцәыхьчатәу шәара шәхаҭақәа шәакәзар ҟалап ҳәа расҳәоит.
