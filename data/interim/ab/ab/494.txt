
 

Владимир Занҭариа


 

 


Амҽхак
 
(алитература-критикатә статиақәа, арецензиақәа)


 











Аԥҳәынҭшәҟәҭыжьырҭа
Аҟәа – 2012


Аԥсны ашәҟәыҩҩцәа Рассоциациа




Занҭариа В. К.

Амҽхак – алитература-критикатә статиақәа, арецензиақәа. Аҟәа– 2012

 





Апоет, алитератураҭҵааҩ, акритик Владимир Занҭариа аԥсуа литература аҿиара иазикхьеит аҭҵаамҭақәа маҷымкәа. Акритикатә статиақәа икьыԥхьуеит иҳаҩсыз ашәышықәса 70-тәи ашықәсқәа инадыркны. Ҷыдалагьы, урҭ рҿы ирзааҭгылоуп аԥсуа поезиа аҿиара-мҩақәа, атенденциақәа. Уажәы аԥхьаҩцәа ирыдигало ашәҟәы еиднакылоит ҳаамҭазтәи авторцәа рырҿиаратә индивидуалра, рҩышьа аманера, рдунеихәаԥшразы игәаанагарақәа зныԥшуа астатиақәа, арецензиақәа. 

Аредақтор М. Тәанба




Ауаҩи, аԥсабареи, аамҭеи
реизыҟазаашьа аԥсуа лирикаҿы


 Асахьаркыратә литератураҿы, иаҳҳәозар, хазхаҭала апоезиаҿы, ауаҩи, аԥсабареи, аамҭеи реизыҟазаашьа апроблема нарҵауланы, ҵкар-рацәала иҭаҳҵаарц хықәкыс иҳамазар, хшыҩзышьҭра раҳҭароуп зегь раԥхьаӡагьы алитературадырратәи афилософиатәи аспектқәа аҩбагьы. Нас иазгәаҭатәузеи раԥхьаӡа иргыланы?..
 Аԥсуа лирикаҿы ауаҩи, аԥсабареи, аамҭеи реизыҟазаашьа асахьаркыра-дунеихәаԥшратә категориак аҳасабала ааигәа ицәырымҵит. Уи адоуҳа-естетикатә дац-ԥашәқәа ԥшаатәуп афольклор-сахьаркыратә хәыцшьа акультураҿы. Ари азҵаара ҷыдала, насгьы сахьаркырала, ҩныҵҟала иаҳа игәылҭәааны аҽалнакааит ахшыҩзцара-цәанырратә ҟазшьала акырӡа иҳараку, анырреи амҽхаки змоу Иуа Коӷониа иажәеинраалақәа рҿы. Ииашоуп, ауаҩи, аԥсабареи, аамҭеи рдиалектикатә еимадара аҽаҳнардыруеит Д. Гәлиа ипоезиаҿгьы, аха уаҟа аԥыжәара аман арккаҩ ду ихәыцра арационализм.
 И. Коӷониа иҿы, иаҳҳәозар, алирикатә ԥҵамҭа шьахә « Сыҷкәыноуп, ҵоуп, макьана…» аҿы апоет исубиективтә дунеихәаԥшреи иԥсабаратә баҩхатәреи реинырра иабзоураны ҳабла иаахгылоит аамҭеи аԥсабаратә хҭысқәа рымҩаԥысшьеи ауаҩы дшырзыҟоу, хәшьарас ириҭо еилыхха, зеиԥшла акәымкәа, ҿыханҵак еиԥш иаҳзырбо асахьанҵа:

 …Еҳ, аамҭа, аамҭа,
 Уабацои уԥырны,
 Исцәуӡоит есымша
 Асааҭқәа жәпакы!

 Уабацои, амш,
 Рҩашҵас уласны,
 Уабацои, аҵх,
 Уцәыҵашьшь уҽӡаны.

 Еҳ, аамҭа, аамҭа,
 Умгәаҟын уара,
 Исцәумган асааҭқәа
 Лассы-ласс уара! 

Абасала, Иуа Коӷониа ирҿиараҿы машәыршақә акәымкәа, ишәу-игәылҭәаау афилософиатә ҵакы аманы аҽцәырнагоит аамҭа-қәыԥшыларатә (наӡааӡаратә) сахьаркыратә хәыцра акультура. 
 Аҩажәатәи ашәышықәса иалагӡаны абри ахырхарҭала амилаҭ-лирикатә хаҿсахьа аҿиара, атенденциақәа руак аҳасабала, иаман ахатәы еволиуциатә шьақәгылашьа. Еиҳаракгьы ауаҩи, аԥсабареи, аамҭеи реигәныҩра, насгьы хкы- рацәала, лабҿаба иаабо, иаҳамбо амҩақәа рыла урҭ реимадара профессионалтә ҟазшьала иаҳа иӷәӷәаны, иҵауланы аҽцәырнагоит ХХ ашәышықәса аҩбатәи азыбжазы. 60-тәи, 70-тәи, 80-тәи ашықәсқәа раан аԥсабара аԥшӡареи уи иаҵоу амаӡақәеи алирикатә дунеи ашҟа ииасуа иалагоит алирикатә фырхаҵа хаҭалатәи игәҭахәыцрақәа, гәынхәҵысҭалатәи ицәанырра, иемоциа аарԥшышьақәа уҳәа аҽрылаӡҩаны, акырӡа аҽрынрааланы. Убарҭқәа рыла ауп излахаҭәаауа алирикатә рҿиамҭа аҵакы, излаӷәӷәахо уи анарха. Абар апоет Н. А. Заболоцки: дшазнеиуаз апоезиеи аԥсабареи ирыбжьоу адоуҳа-естетикатә еижьрацәара «Сердце поэзии – в ее содержательности. Содержательность стихов зависит от того, что автор имеет за душой, от его поэтического мироощущения и мировоззрения. Будучи художником, поэт обязан снимать с вещей и явлений их привычные обыденные маски, показывать девственность мира, его значение, полное тайн…».
 Ауаҩи, аԥсабареи, аамҭеи реинырра азҵаарақәа ихадароу апланаҿы иҟоуп Б. Шьынқәба илирикаҿы. Ҳаҽрылаагаларым акырынтә аԥсуа литературадырыҩцәа ззааҭгылахьоу уи иажәеинраалақәа («Нас мышкызны сыԥсы схыҵып…», «Бжьык саҳауеит…». Ҳазхьаԥшып италиатәи ацикл иеиуоу, макьана философиатә ҟазшьала рацәак иҭҵаам, изхәаԥшым илирикатә ԥҵамҭа «Рим амҵан џьара ҳҽаанаҳкылеит ԥыҭрак…». Ари инеиҵыху, апрозатә хҭыс еиҭаҳәаратә елементқәагьы угәалазыршәо сиужеттә жәеинраалоуп. Ижәытәӡоу ацивилизациеи акультуреи рхыҵхырҭақәа ируаку Рим ахаҿсахьа аԥҵаразын апоет ихы иаирхәоит иааирԥшуа аԥсабаратә қәыԥшылара апанораматә ҟазшьа азҭо аиҿырԥшрақәеи аепитетқәеи. Ажәеинраала аинтонациагьы шьҭыхуп аҟаза иалихыз атема уадаҩ иацназго аҩаӡареи амҽхаки рҟынӡа:

Рим амҵан џьара ҳҽаанаҳкылеит ԥыҭрак,
Аҵлақәа рыҵаҟа игәыгәуп кәыкәымдрак.
Ҭагалантәи амра лаҟәуеит иаҳхыкәшан, 
Ақалақь ду абжьы, агәгәаҳәа ӡхыҽҽан
Слымҳа иҭаҩуеит. Еилаԥыруеит ԥсаатәқәак,
Ҳгәарҭаӡом, еицәажәо инеиуеит аратәқәак.
Саԥхьа дәуп, ашьацра газгоит имшынха,
Ана-ара иҵыҳәҳәоит бааш дук аԥҽыха…
Избоит, рҽеидкылан иҳәуеит уаса гәарҭак,
Фархь гәыдкылак иман днаскьоит ҭаҳмадак,
Ҷкәынак дыхәмаруеит, ауасақәа ԥхьеицом,
Ҳамҩаԥгаҩ дналагоит, иажәақәа дреигӡом…

Ишаабо еиԥш, автор ицәыриго, ирҿио алирикатә хҭыс даҽа тәым тәылак, тәым цивилизациак, культурак изнарҵысыз ахәыцрақәа раарԥшра ишазкугьы, иахьынӡазалшо, уи ахҭыс арҿиара иацхраауа апеизаж аԥсуа милаҭтә цәа аҟәниҵоит, иара ихатәы милаҭтә дунеихәаԥшра асистема иазааигәаитәуеит. Уи азын ихы иаирхәоит ублаҿ иааиша аетнографиа-бзазаратә сахьанҵақәак, штрихқәак. Анаҩсан, амҩаԥгаҩ иажәақәа рыла, апоет ҳалаигалоит ажәытәӡа зны еилацәқәырԥоз Римтәи аҭоурых ду аӡыблара, аха нас автор аретроспеқциатә лаԥшҳәаа аҟнытә ҩаԥхьа ҳирхынҳәуеит ахҭыс хада уажәы, абри асааҭазын иахьымҩаԥысуа ареалтә аамҭа, ареалтә ҭагылазаашьа ашҟа. Даҽазныкгьы еицәыхароу аамҭақәа реиқәҿыҭра аҵакы зырӷәӷәо, урҭ адоуҳатә еигәныҩра ҷыда рыбжьазҵо ароль нагӡауа, иаацәырҵуеит аҭыԥантәи апеизаж:

 Ҳамҩаԥгаҩ дцәажәоит, ашәышықәсқәа дыргәылоуп,
 Ҿымҭ-ԥсымшьа арымӡааҩ ҳаидгәыԥла ҳгылоуп,
 Сахьынаԥшуа, ҭынч иҳәуеит уаса гәарҭак,
 Аҷкәын дишьҭаԥало днаскьоит ҭаҳмадак,
 Фархьк неигоит, уаха мцак ахы сызкыр ҳәа,
 Уаса ҵәҵәабжьык саҳауеит акыр-кыр ҳәа.

Ишаабо еиԥш, иара абраҟагьы еилыхха иаацәырҵуеит аԥсуа ԥсабареи аԥсуа бзазаратә сценақәеи аҳаҷаҳәа иааугәалазыршәо ахаҿсахьақәеи, гәынхәҵысҭатә цәалашәарала иаарԥшу ассоциативтә еиҿырԥшрақәеи. Ажәеинраала ахыркәшаратә строфааҿы, аԥсабареи уи ажәытә ԥшӡареи ҳаразкуа, ауаатәыҩсеи аҭоурых змырӡуа абиԥарақәа реимадареи цәыргоуп, иаку, еилаӡҩоу, еилшәарагьы зқәым цәырҵраны, ланарԥшыраны:

 Адәы, ашьац иаҵәа, абду ҭаҳмада,
 Ан, ахәшҭаарамца, агарашәа, амаҭа…
 Урҭ рами иаазго аҭоурых аракәа,
 Шәышықәсала ирыҵақьуа, рыԥсы мшьаӡакәа,
 Урҭ ракәзар адгьылаҿ аԥшәмара змырӡуа,
 Ар рԥызаҩ дымҩасҩуп, уи ауп сзырхәыцуа!

Инаунагӡатәу, идунеихаантәу аҿаԥхьа, адоуҳа, аԥсабара ахыхьчаратә лшарақәа, еихсыӷьра зқәым акәалеимдара рҿаԥхьа агрессиа-мҽыӷратә мчқәагьы мчыдахоит, ихьаҵуеит, – абри ахшыҩзцара аԥыжәара шамоу агәра ҳнаргоит аҵыхәтәантәи ахыркәшаратә цәаҳәагьы. Абасала, ауаҩи аԥсабареи аҭоурыхтә аамҭеи реизыҟазаашьа хаҭабзиарала иҿыцу аинтерпретациа аманы ицәырҵуеит Б. Шьынқәба илирикаҿы аҩажәатәи ашәышықәса ахыркәшамҭазы. 
 Иара абри азеиԥшуаҩытәыҩсатә проблема иахьашьашәалоу рацәоуп, иаҳҳәозар, асинтетика-ҽеизыркәкәаратә поезиатә хәыцра амч, анырра ӷәӷәаны изныԥшуа даҽа цәаҳәақәак рҿы ицәыргоу азҵаарагьы : 

 Шьха дуӡӡак гылоуп иӡышӡа,
 Сеидроу иахнагаз, изыршлаз?..
 Мрахәагак нахьыслоит иԥсыҽӡа,
 Абжьарак – хьҭа цәгьоуп иазыршаз.

Абасала, даара изеиҷаҳаны ахархәара зызуу ашәыгақәа рыла апоет иааирԥшуа ахаҿсахьа – анаҩсантәи ацәаҳәақәа рҿы амҽхак арҭбаауеит. Автор иқәиргылаз азҵаара «Сеидроу иахнагаз, изыршлаз?..» аҭак ҳаҳауеит иҵегь зыҽзырҵауло, аллегориа-символтә ҟазшьала иаарԥшу ауаҩы иҩныҵҟатәи иеибаха-еибафарақәа, игәҭыхақәа рымаӡа ҳагәылазхало ахаҿсахьақәа рҿы:

 Бызшәа зқәашьым, о, ашьха, мчымха,
 Иузымҳәеит ухәрацәгьа иахәшәыз.
 Угәаҵа иҭаԥсит ауп угәҭыха,
 Уи акәхап арысҟак узражәыз.

 Аха ажәеинраала аҵыхәтәантәи ахыркәшаратә строфа еилыхха иаҳзаанартуеит наунагӡатәи арҿиаратә ԥшаарақәеи ауаҩы уахи-ҽни дызмырҭынчуа аԥсҭазааратә гәыҩбарақәеи реизыҟазаашьа ҳазхьазырԥшуа аиндукциатә хшыҩзцара:

 Ашьха ахьынтә, Ажәеиԥшь иԥсы ахьишьо,
 Бжьы-маӡак ааҩуеит, сазҿлымҳауп.
 «…Зҿахәы ззымҳәаз, аха изҳәаз џьызшьо,
 Зҿы еилымго ҳаҵкысгьы дрыцҳауп!»

70-80-тәи ашықәсқәа раан Б. Шьынқәба ихдырреи ирҿиаратә интуициеи иԥсҭазааратә ԥышәа дуи иҵарҳәо азҵаарақәа ируакны иҿаԥхьа иаақәгылоит аҟазаареи аҟамзаареи рыпроблема, ауаҩытәыҩса адунеи иқәзаара аҵакы-хаҭа аилкаара, насгьы сахьаркырала уи аихшьаалара. Убас иудукылаша лирикатә ԥҵамҭоуп, иаҳҳәозар, «Са сдаракәац ҿак шахылҵыз…» ҳәа хыс измоу ажәеинраала:

«Адәы сзықәхаз схыжәжәарахны,
Аӡәгьы игәҩарамзаргь ҟалап.
Бзеирас изуз беиа ибахны,
Џьшьарак саҳәарцу? О, мап!»

Абар ари – аҟазацәа дуқәа зегь рҿаԥхьа, ма ихьшәаны, ма акыр иагханы ицәырҵло азҵаара ҭакс иаиуа, зықәреи зҟәыӷареи рыҩаӡараҟынтә аԥсабаратә цәырҵрақәа ахәшьара рыҭара зылшо апоет ихыркәшаратә цәаҳәақәа рҿы:

« Ак зыҭнымхаз, адгьыл иқәҵыз
Сакәхоит!» – шысҳәо иаасыршоит.
Са сдаракәац ҿак шахылҵыз,
Аухаҵәҟьа схәаш-хәашоит!». 
 1982

Ишаабо еиԥш, Б. Шьынқәба ихшыҩзцара аиҿартәышьа, уи семантикала аилаҭәахра иахьахьыԥшу рацәоуп иҳәоуқәа рыҩныҵҟатәи рыструктура аиҿкаашьагьы. Ажәак – даҽа ажәак арҿиоит, ҳәоук, даҽа ҳәоук цәырнагоит логикатә ԥҟарала.
 Адунеи ауаҩи аамҭеи наџьнатә аахыс ирыбжьоу инагӡаны ихтым аимадара сахьаркырала аҭҵаара рҽазыршәоит хынҩажәатәи ашықәсқәа раан ицәырҵыз апоетцәа аӡәык-ҩыџьак, досу дара рбаҩхатәреи рдунеихәаԥшратә лшарақәеи зеиԥшраз еиԥш.
«Дызусҭада ауаҩытәыҩса?» ҳәа иҿаԥхьа иқәдыргылаз азҵаара аҭак ҟаҵауа, Б.Пастернак иазгәеиҭон: ҳәа иҿаԥхьа есыҽны азҵаарақәа цәырызго амшқәеи аҵхқәеи рӡеилаҩынтраҿы дыҟазароуп апоет иаша.
 Хыхь-хыхьлатәи агәынкылара иҽаламыгӡакәа, адунеи еибаркыра ду субиективтә ҟазшьала дазнеины, планетартә мҽхакыла агәаагӡара иҽазишәон Ан. Аџьынџьал илирикатә ԥҵамҭақәа рҿы. Ҳәарас иаҭахыузеи, ари апроблематика апоезиатә ԥсы ахаҵараҿы «аеҵә кыдызԥаауаз» рацәаҩымызт, аха иҟан аперспектива змаз аҽазышәарақәа.

 «Сара ҽа дунеик адунеиаҿ исыԥшаауан.
 Ари адунеиаҿ сазхәыцуан Адунеи…» – 
абас аԥсуа поезиатә хәыцразы усҟан (60-тәи ашықәсқәа раан, апублицистикатә хыԥша иаҳа ианыӷәӷәаз) ҿыцбарах иубашаз стильла ихациркуеит иара иажәеинраалақәа руак. Нас, ихшыҩзцара аҳәаақәа ырҭбаауа, ицәаҳәақәа ирыциҵоит:

Акалашәа аԥсабара ӡырҩуан,
Схәыцрақәагь анырызшәа збеит!..

Анаҩсан, А. Аџьынџьал изцәырҵыз алирикатә гәалаҟазаара ҩаԥхьа ҳазааигәаитәуеит, уи ԥсыс иахоу аԥсабареи иареи реизыҟазаашьа шымариам, доуҳатә-рҿиаратә гәыҩбарала ишеибарку ҳаилыркаауа:

Мап, 
Адунеигьы ҭынчым адунеиаз!
Схәыцрақәа еиҳа-еиҳа инаскьон.
Џьа избон аеҵәа цәашьҵас иахьҿыхоз,
Ҽаџьара урҭ кәицны иҵыкәкәон.

Апоет идунеихәаԥшратә еилкаарақәа ихыҭҳәаау схемала иҳәаақәҵауа акәымкәа, џьара-џьара лирикатә символла инхырҷа-аахырҷо, ахшыҩзцара хада аҳаҭыр аҟнытә, зны-зынла арифмақәагьы ныбжьажь-аабжьажьуа, иритмгьы иахьынӡазалшо ахы иақәиҭтәны, дазкылсуеит маӡақәак даҽа маӡақәак рыцызҵо, адунеи еибаркыра афилософиатә хаҿсахьа ҭбаа:

Сԥышәырччо схәыцуан сахьгылаз,
Иԥыруаз схәыцрақәагь аатәеит…
Даҽа хәыцрақәак са исызцәырҵхуан,
Заҟа дунеи ыҟоузеи Адунеи!.. 

Ауаҩи адунеии, аамҭеи ахҭысқәеи реизыҟазаашьа азхәыцрақәа А. Аџьынџьал ипоезиатә лаԥшҳәааҿы акырџьара рыҽцәырыргоит, урҭ иара исахьаркыратә хәаԥшрақәа рсистема иахәҭакуп, иалахәуп (џьара-џьара апоет ицәаҳәақәак апрозеи апоезиеи ишеимаркуагьы): 

«Гомер ихаануп аамҭа, адунеи ааԥсеит,
Ауаа ракәым, абан, ашьхақәа каԥсеит…» –
иҳәоит алирик, такәаамҭа игәаҵаҿ еизиркәкәоз ицәаныррақәа шьҭа ажәеинраалахь ииагатәуп ҳәа агәаҳәара анизцәырҵуа аимгеимцаразы.

Иазааргозеи адгьыл, иаҿакуп аихац,
Егьрыгӡам иҵәаҟаԥшьны абар
 иҿдыршәарц!

Абас сышхәыцуа ахәыҷқәа рыччабжь
Салнахуеит схәыцра. Амра хцәыҟаԥшь

Урҭ меигӡарахда аԥхарра рзаҟьоит,
Блуз заҵә ихәмаруеит, ахәыҷқәа шәаҳәоит…

Нас ахәыҷқәа рыхәмарра асиужет инаҿыҵгашәа, апоет дазкылсуеит ихадароу ихшыҩзцара ахыркәшамҭа:

 Урҭ былгьоит, уахьгьы сырзыԥшуеит,
 Зегь рҭыԥаҿ иҟоуп, ус аамҭа еикәшауеит…

Ан. Аџьынџьал аамҭеи аҭоурыхи ирыбжьаиҵоз асахьаркыратә цҳа гәыӷырҭан. Уи иаанартуан иара ишьҭахь иҵегь ари атема хәыц-хәыц аиҿыршәшәара иашьҭаларан иҟаз рзын амҩахәасҭа. Иара иоригиналтә хәыцшьа ашьҭамҭақәа еилыхха иааԥшуеит акырџьара: «Инеиуеит амҩақәа, жәҩан саба рықәыԥса», «Ашыцламшә иагәылатәа ицәеит абааԥҽыха…». Ауаҩи аԥсабареи реизыҟазаашьа аарԥшраҿы алирик ицәалашәара амч иарҿиоит аимпрессионисттә сахьа ссир. Аҽаԥа-Џьамхәыхә имифологиатә хаҿра зҽалазырҩашьаз апоет ихыҭҳәаа иаанартуеит ҳабла иазхамҵо даҽа лирикатә жәҩангәашәԥхьаракгьы:

…Избоит сгәы иҭоу ахьадырыз,
Ицәырҵуеит са сзааӡаз аҽа…
Абар, иааины саԥхьа иахьгылаз,
Иԥшуп аблақәа ҭыџьџьа.

Нас, атәыҩақәа неиҵыхны,
Ашьхара иахыкны иархоит…
Жәҩан акалҭаҿ иара тәҩасны,
Сыкәа аеҵә ҭанаԥсоит!..
 
 Ауаҩи, аԥсабареи, аамҭеи рыпроблема афилософиатә гәаагӡашьақәа акырӡа ишеиуеиԥшым, урҭ аԥсуа поетцәа досу дара рдунеихәаԥшратә культура, риндивидуалра аҩаӡара ишашьашәалоу агәра ҳнаргоит 60-тәи, 70-тәи, 80-тәи ашықәсқәа раан акырӡа зпотенциалтә лшарақәа ҭбааны ицәырызгаз, иаазыртыз ҳмилаҭтә лирика аҿиаратә ԥышәа.
 Арҭ азҵаара уадаҩқәа рсахьаркыратә ӡбашьақәа реиуеиԥшымра ҳабла иаахгылоит, иаҳҳәозар, Мушьни Лашәриа, Анатоли Аџьынџьал, Мушьни Миқаа, Никәала Кәыҵниа, Таиф Аџьба, Витали Амаршьан, Сарион Ҭаркьыл рырҿиаратә ԥшаарақәа рҿы. Ауаҩи, аамҭеи, адунеиеибаркыра ауаҩытәыҩса иалахәзаареи рыҭҵаара, сахьаркыратә лаԥш ҵарыла рҭаԥшыхәра иазкуп, иаҳҳәозар, Мушьни Лашәриа иажәеинраала «Асар Рымҩа». Ажәеинраала иазыԥшаау аинтонациа аԥхьаҩ ԥсихологиала дазыҟанаҵоит имариам хкы-рацәала, ҵкар-рацәала еилоу афилософиатә зҵаарақәа ртемала алирикатә гәҭацәажәара:

 Асар рымҩа, схәыцра иуцыз
 Иӡуам ашьҭра, сгәы иҭынҵәо…
 Зҵаарак ыҟоуп са сзыргәамҵыз:
 Умҩа ахьалаго, иахьынҵәо…

 Сдәықәыргалон, уахь исыхон,
 Уахь – зегь рымаӡа наскьоуп.
 Сара сымҩа сиаанӡа илхын,
 Уи аракәашьҭра хароуп! –

 Ицоит. Ишнеиуа, џьара иӡуеит,
 Ахабар умбо ишьаҟьоуп…
 Зҵаара гәарҭак уа еиццәырҵуеит, –
 Асар рымҩа иацырҟьоуп!

Абарҭ ацәаҳәақәа прологк, ԥхьажәак иаҩызоуп анаҩсан маҷ-маҷ зыҽзыртло, алирикатә хаҿсахьа хада ҳагәылазырԥшуа апоезиатә цәалашәарақәа рҿаԥхьа:

Еиҭацәырҵуеит: адәы сзықәу,
Адгьыл сзықәу са сшаны.
Аԥсабара аҿаԥхьа исыгу,
Сыҟоу сыҟаму сразны.

Еиҭацәырҵуеит схәыцра иацыз –
Иҟалашам сгәы иҭынҵәо,
Аҭак соуам са сзыргәамҵыз:
Сымҩа ахьалаго, иахьынҵәо.

Аха алирикатә гәҭацәажәараҿы иаҳа-иаҳа зымҽхаки знырреи ӷәӷәахо ахшыҩзцара аконструктивтә хьшәашәара иацәыхьчауа, апоет уи ҭеиҳәҳәоит ахатәы субиективтә дунеидкылашьа аҳәаақәа акырӡа еиҵызхуа, изырҭбаауа ацәаныррақәеи асахьанҵақәеи рыла:

 Ҳакәша-мыкәша асыҭәҳәа анаҩуа,
 Џьара цәымзак уа иаҳзакуп!
 Амҩа – дгьыли-жәҩани рымҩа,
Асар рымҩа, уҳаракуп!

Еихдоуп, амҩақәа еиларсуп,
Џьанаҭ-џьаҳаным узго…
Ак ҵәатәы-шьаҟан иаҳзарсуп –
Ацәгьа-абзиа еилзырго!

Икыдуп, иҟоуп амра шаша,
Ицоит агәнаҳа хыжжны.
Иҟоуп ахәахәа, аиаша –
Исыдсымкылт имарианы!

Ажәеинраала хзыркәшо ацәаҳәақәа рҿы рҽеиладырҵәоит хаҭалатәи –азеиԥшуаҩытәыҩсатәи, алирикатә фырхаҵа илаԥшҳәааҿы аамҭа еикәшареи, адунеиеибаркыреи сахьаркыратә трансформациас ироуа ҳзырбо аҟазшьақәа:

Адунеи лаша нҵәара ақәым,
Зегь џьара-џьара еиԥшьуп.
Са сыԥсҭазаара-мҩа аракәа,
Аамҭа ахы-аҵыхәа иахшьуп!

Асар Рымҩа! – жәҩан аԥсаса –
Ус ауп саб ишысирба…
Ажәҩан иалҳәа игоуп, еицарса,
Аеҵә гәарҭа рыцәқәырԥа! 

Ҳәарас иаҭахыузеи, асар рымҩа – лирикатә хаҿсахьак, метафоратә жәеицааирак аҳасабала акырынтә ахархәара аиухьеит аԥсуа поезиаҿы. Аха зыӡбахә ҳамоу ажәеинраалаҿы уи цәыргоуп ауаҩи адунеии, ауаҩи аамҭеи реизыҟазаашьа иазку ахәыцрақәа зырцыхцыхуа, урҭ рыҩаӡара ҳаразкуа, амҽхакгьы зырӷәӷәо ассоциативтә еиҿырԥшрак аҳасабала. 
 Ауаҩытәыҩса идунеихәаԥшраҿы агалактика иааннакыло аҭыԥ уаззырхәыцуа алирикатә ԥҵамҭақәа илырхуа амҩахәасҭақәа ҩашьара рықәым аҩажәатәи ашәышықәсазтәи аԥсуа поезиаҿы, ишаҳҳәахьоу еиԥш, ҷыдалагьы аҩбатәи уи азыбжазы. Ус еиԥш иҟоу абстрақциа-сахьаркыратә хаҿсахьақәа, уарла-шәарла акәзаргьы иаҳԥылоит, Таиф Аџьба, Геннади Аламиа, Рауль Лашәриа, Ршьбеи Смыр, Саида Делба рырҿиараҿы.
Таиф Аџьба иажәеинраала «Амҩа иқәу ашәахәа» акырӡа иугәаланаршәоит ҳаамҭазтәи амифрҿиаратә хәыцшьа аманера.
 
 О, исыздыруам уара иумоу лахьынҵас,
 Сыеҵә шаша, жәҩан ҵаулахьтә исҿаҷҷаз.

 Уԥсы ҭоума, амца уцроума ухаҭа?
 Уԥсы цахьоума, илашьцахьоума улакҭа?

 Иааит са сҟынӡа игәазырҳаган уажә иахьа,
 Анкьа-бынкьа зны иухылҵыз ашәахәа…

Абас, апоет ихәыцра амистицизм ахылҟьа-ҿылҟьақәа ыраргамауа, уи иԥсабарадкылашьа амаӡақәа ҳрылазхало ицәаҳәақәа злеибарку азҵаарақәа рҭак ҟаҵахоит уи иҩныҵҟатәи идоуҳатә гәеибафара еихсыӷьра азымҭо даҽа зҵаарақәак рыла:

 Исыздырам саргьы исоуа лахьынҵас,
 Изҿаҷҷода шәахәак схылҵыр саргьы убас?

 Сылашара шәыхьӡарымашь – изышьҭоу?
 Шәара шәҟынӡа инаӡарымашь – сыԥсы шҭоу?

 Изурызеи, изурызеи – амца скыз!
 Са сышәхьымӡаргь – сылашара шәазыԥшыз! 

Иара убас Т. Аџьба илирикаҿы ҩашьара ақәым еибаха-еибафара згым, ацәгьеи-абзиеи ааибышьа ахьрымам адунеиаҿы иара ихатә ҭыԥ, ихатә дунеи, ихатә лаԥшҳәаа азхәыцра:

 Ари сара сҭынчроуп – 
 Ҭынчра змаӡаҵәҟьам.
 Ҭынчра змаӡаҵәҟьам – 
 Ари сара сҭынчроуп… 

«Аамҭеи, анаӡааӡареи, ауаҩи ракзаареи реиҿагылареи, реизыҟазаашьа ирымоу аҭоурыхтә, аԥсихологиатә, адоуҳатә шьаҭақәа рыҭҵаароуп асахьаркыратә литература ахықәкы хада», – иазгәеиҭон иналукааша аҵарауаҩ Владимир Аҵнариа иусумҭа «Алирикатә хронотоп» аҿы.
 Ауаҩи, аԥсабареи, аамҭеи, анаӡааӡареи (пространство) реизыҟазаашьа аԥсуа поезиаҿы аҵыхәтәантәи ажәашықәсақәа раан ишьҭнакааз асахьаркыратә ҟазшьақәеи, атенденциақәеи иҵегьы инарҵауланы излаҭҵаахаша аҿырԥштәы ҟаимаҭқәа рацәаны ицәырҵхьеит. Ас еиԥш иҟоу алитературадырратә анализ даараӡа хәарҭара злоу акы акәны ҳахәаԥшуеит амилаҭтә сахьаркыратә хәыцра акультура аҩаӡара аҽыхьынӡашьҭнаххьоу аилкааразы, уи азеиԥш литературатә ҿиара аконтекст иадҳәаланы.
 60-тәи ашықәсқәа рзын акырӡа иуадаҩу алирикатә темақәа сахьаркырала раларҵәара зҽазызшәаз, иагьзықәҿиаз апоетцәа дыруаӡәкуп Витали Амаршьан. Амифрҿиаратә цәалашәарақәа рдунеи ашҟа ухьазырԥшуа, иара убри аамҭазы аԥсуа идоуҳатә ԥсҭазаара ахыҵхырҭақәа инарҵауланы урыззырхәыцуа ҩымҭоуп ажәеинраала «Сцәа-сжьы ԥсыргьы»:

 Ашәышықәсақәа рнаҩс, ҳаԥхьаҟа зны,
 Аԥсыуак дҭынчӡа дыштәоу иҩны,
 Игәиҽанӡамкәа ашә аатуеит,
 Аԥша иаанартызшәагь ибауеит,
 Аха аԥшакәӡам иаазыртуа,
 Са соуп иҩнало усҟан уа!

 Абас, апоет ԥсихологиала аԥхьаҩ дазыҟаиҵоит амилаҭ-доуҳатә хылҵшьҭра ӡра-ԥсра шақәым, уи аидеиа агәрагара иаҵоу амч, анырра ашҟа уаҩ дхьазырԥшуа анаҩстәи ацәаҳәақәа рыдкылара:

Изалшом хаҭала сибарцы,
Избанзар иҩналоит уахь сыԥсы.
Сцәа-сжьы ԥсыргьы, о, мап, бзанҵы,
Ари адгьыл иқәҵуам са сыԥсы!
Ашәышықәсқәа рнаҩс, ҳаԥхьаҟа зны,
Сыԥсы ҩналоит аԥсуа иҩны!

Нас ахыркәшаратә цәаҳәақәа рҿы ахшыҩзцара хада ашьақәырӷәӷәара иацхраауа еилкаарақәаны ажәеинраала аконтекст аҿы ицәырҵуеит «ахатәы бызшәа», «аҵас», «анхашьа-анҵышьа»:

Ибызшәа мыӡкәа иго-имго,
Иҵасқәа мырӡкәа иго-имго,
Инхашьа- инҵышьа … зегь збарцы –
Сыԥсы ҩналоит аԥсуа иҩны!
Сцәа-сжьы ԥсыргьы, о, мап, бзанҵы,
Ари адгьыл иқәҵуам са сыԥсы!..
1965

 Аԥсуа поезиаҿы аҩажәатәи ашәышықәса аҩбатәи азыбжазы зҽалызкааз амедитациатә (ахшыҩзцаратә) хырхарҭаҿы аҭыԥ хада аанызкыло аԥсҭазаареи аԥсреи, абзиабареи ацәымӷреи, ауаҩи, аамҭеи, аԥсабареи ртема акәзар, хаҭабзиарала, хәыцшьала, ҩышьа стильла арҭ азҵаарақәа рцәыргараҿы инапкымҭа ҩашьом Геннади Аламиа. Хазы игоу уи илирикатә ԥҵамҭақәа рҿы аҳра ауеит ахәыцрақәа рахәыц-ҷыдак ргәылызго инеиҵыху аметафора. Ауаҩи, аԥсабареи, аамҭеи злеимадоу, иагьзлеицәыхароу афилософиатә мҩахәасҭа-па уаниҵоит алирик мистика-доуҳатә ԥсҭҳәала иҭаҳәҳәоу ихшыҩзцарақәеи ицәалашәарақәеи рдунеи уанадиԥхьала инаркны:

Иԥсит ари амш шәышықәса ахыҵны.
Аеҵәақәа аҵагылан, ашьхақәа ирхыҵны,
Инеимда-ааимдо инаргоит.
Иабарго?
Иабарго?
Аӡәгьы шәхымлароуп аеҵәақәа рышьҭа,
Аԥсыжра ҟалоит шәышықәса рышьҭахь.
Шәааԥшыроуп уаанӡа,
Жәҩантәыла иалган
Иааргаанӡа…
Иԥсит ари амш шәышықәса ахыҵны…
Схынҳәуеит усҟан аеҵәақәа срыцны…
Исныҟәазеи!
Аха шәымшьыцын, –
Сызҵагылаз сзымдырӡо,
Шәышықәса
 аеҵәақәа срыцын…
1980 

Ишаабо еиԥш, араҟа амифи алабҿабеи, асахьаркыратә аамҭеи ареалтә аамҭеи рҳәаақәа еиларҩашьоуп, алирикатә фырхаҵа ихаҭагьы ихәыцрақәа рметафоратә хыҭҳәаа ахыԥша ӷәӷәа дацныҟәоит. Еиларҩашьоуп дгьыли жәҩани, иаамҭалатәу – идунеихаантәу. «Иԥсит ари амш шәышықәса ахыҵны…» – иҳәоит апоет ҽнактәи аԥсҭазаара анарха шәышықәса наӡааӡак амҽхак аҟынӡа иҳаракуа. Абас, асахьаркыратә хыҭҳәаа амчхара, анырра иабзоураны, хашҭра ақәымкәа ҳҿаԥхьа иаацәырҵуеит адунеи злеибарку ахаоси акосмоси ирыбжьагылоу ауаҩы ихәыцрақәа рассоциативтә еибаркыра џьашьахәы.
 Аԥсуа лирикаҿы (иара убас егьырҭ асахьаркыратә жанрқәа рҿы) ауаҩи аԥсабареи, аамҭеи анаӡааӡареи реизыҟазаашьа апроблема аҭҵаара дара актуалра зҵоу, иҵегь иззыхынҳәтәу литературадырра-философиатә зҵаароуп. Аха, ҳгәанала, хыхь иаагаз аҿырԥштәқәа рылагьы иубартә иҟоуп ари атенденциа ишазнеитәу ганрацәала, инарҵауланы иҭҵаау аматериал, иҵабыргу ахәшьара змоу арҿиамҭақәа ҵаҵӷәыс иҟаҵаны. 
 
Амилаҭ-сахьаркыратә хдырреи
амилаҭтә ҟазшьеи рыпроблема аԥсуа лирикаҿы

Аԥсуа литератураҿы, хазхаҭала аԥсуа поезиаҿы амилаҭтә идеиеи амилаҭ-ҭоурыхтә хдырреи реинырра шәышықәсалатәи адоуҳатә дац-ԥашә шамоугьы, урҭ рызҿлымҳара ҷыдалагьы аҽарӷәӷәо иалагеит иҳаҩсхьоу ашәышықәса 50-тәи ашықәсқәа аҩбатәи рызыбжеи 60-тәи ашықәсқәеи раан. Интонациа ҷыдала, хшыҩҵакыла, ҭоурыхтә пафосла амилаҭтә «сара» аҽалнакааит, иаҳҳәозар, Д. Гәлиа иажәеинраала «Абри соуп, сара!» аҟны.
Акыраамҭа амилаҭтә уаажәларра-сахьаркыратә хдырра хәаҽны измаз аидеологизациа иаҳа ианыԥсыҽха, ашәҟәыҩҩцәагьы алшара роуит ареволиуциа-класстә идеиа ицәырнагаз азнеишьа еизадақәа ирыцәхьаҵны, рмилаҭ-доуҳатә хыҵхырҭақәа нарҵауланы раарԥшразы. Аҵарауаҩ С. У. Алиева ари апроблема ҭҵаауа, иазгәалҭеит: 
Ҳәарас иаҭахузеи, аԥсуа прозеи апоезиеи рҿы акласстә знеишьа егьа иӷәӷәазаргьы, 20-тәи ашықәсқәа инадыркны, амилаҭтә ҟазшьа аарԥшраҿы асахьаркыратә ҩаӡара ҳаракқәа рҟынӡа зҽышьҭызхыз авторцәа маҷҩым (Д. Гәлиа, С. Ҷанба, И. Коӷониа, Б. Шьынқәба, М. Лакрба, А. Лашәриа). Аха 60-тәи – 70-тәи ашықәсқәа раан амилаҭ-доуҳатә даракәац, ахатә хьышьҭра аԥшаара, асахьаркыратә хдырра аҿыхара – иаҳа-иаҳа зымҽхак ҭбаахо рҿиаратә процессны ахатәы мҩа ылнахуеит. Амилаҭтә идеиа асахьаркыратә ԥсҭазаара аиуеит аԥсадгьыли, ахатәы бызшәеи, ажәлар рхаҿра, рҭоурыхтә гәалашәара аиқәырхареи рымҩаҿы ирхыргоз агәаҟҵәаҟрақәа рызхәыцраҿы, раларҵәараҿы.
– иҩуеит К. К. Султанов «Амилаҭтә идеиеи амилаҭтә литературеи» ҳәа хыс измоу иусумҭаҿы.
Амилаҭтә идеиа, сахьаркыратә-философиатә категориак аҳасабала аарԥшраҿы, аԥсуа милаҭтә ҟазшьа аԥсихологиатә ҷыдарақәа ганрацәала рыҭҵаараҿы акырӡа иҽирҵаулоит, имҽхак ирҭбаауеит 60-тәи 80-тәи ашықәсқәа раан Б. Шьынқәба. Ишдыру еиԥш, аԥсуа жәлар рзын ихадароу аҟазшьақәа ируакуп – адоуҳатә хақәиҭра, ахы пату ақәҵара. Ақә-аҵас, атрадициа, ацәгьеи-абзиеи рҿы ахымҩаԥгашьа, даҽака иаламҩашьо адунеихәаԥшра – абарҭқәа ныҟәызго ауаа рхаҿсахьақәа раԥҵараҿы Б. Шьынқәба ибаҩхатәра аҽцәырнагоит мҽхакы ҭбаала 30-40-тәи ашықәсқәа рзы. Иаҳҳәозар, ацикл «Владимир Ҳаразиа аҟны ажәеинраала «Аб» еилыхха иаанарԥшуеит зыԥсадгьыл зхы ақәызҵаз афырхаҵа иганахьала аб ихымҩаԥгашьа иаҵоу жәлар ретика-философиатә ԥҟара џьбарақәа рымҽхак аҭбаара:

 – Ҳаи, нас, ари еиԥш ицәгьарамзар, 
Ишәыхьзеи, шәгылоуп шәеиҵаӷәӷәа!
Митә ҟалама ҷкәынак дҭахазар,
Хьӡы игарцоуп ахаҵа дзиуа! – 
Даақәгьежьт, абар, иҭаацәа идәылҵыз.
(Еилашәшәеит ишәыз икәымжәаԥшь!),
Ус нареиҳәеит иҳәҳәарц зҽазызкыз:
– Дышәмырԥхашьан шәаб, шәа шәызхылҵыз,
Дышәюырԥхашьан шәашьа адауаԥшь!
Аҵәыуара… О, мап, уи иаҭәам,
Лаӷырӡыла ахьӡ кәабатәӡам!..

 «Уҷкәын дҭахеит, дад, ҵабыргуп, аха, уацәымшәан, аӷа иахь изқәа имырхеит», – ҳәа еиҳабык раԥхьа днаргыланы иашҭа иааҭалаз, аб Камсагә иреиҳәо ажәақәа (хыхь иаагаз Б. Шьынқәба ицәаҳәақәа), агәра ҳдыргоит «ахьӡи ахьымӡӷи рзоуп» ауаҩы адәы дзықәу ҳәа ҳмилаҭ ажәытә аахыс иныҟәырго акодекс ахьынӡаӷәӷәол. Амилаҭтә ҟазшьеи аамҭеи рыпроблема лассы-лассы дазыхынҳәуеит апоет 60-90-тәи ашықәсқәа раан (иажәеинраалоу ироман «Ахра ашәа», ипоемақәа, ибалладақәа, иажәеинраалақәа рҿы. Иаҳҳәозар, «Аҽыуаҩ хаҵа дшьацәхныслар ҟалом» ҳәа хыс измоу алирикатә ԥҵамҭақәа (1960 ш.), «Зны сышнеиуаз, ахаҳә иахҟьашан, сҽы шьацәхныслеит… ахаҳә аақәацан…» ҳәа алирикатә хҭыс хәыҷык акәша-мыкәша аԥсҭазааратә драма ду зырҿио апоет, илирикатә фырхаҵа дцәыригоит амилаҭтә цәаҩа-џьбара змоу, еснагь згәызҽану, агәеицамкреи, аилҟьеилӷәыцәреи, ахшыҩҵарреи дырсимволны.
Аромантикатә ҟазшьа зыцәтәымым уи ахаҿсахьа агәылыршәараҿы, ацхыраагӡа-декорациатә роль нанагӡоит аԥсабара ахаҭагьы. Алирикатә ситуациа арџьбароит апоет шьахәла ихы иаирхәо аллегориа амч: зыԥсы ҭоу џьоук реиԥш аҽыуаҩ аҿҿа-ҿҿаҳәа иацәажәоит ашьхақәа, абахәқәа, «акеҩҳәа асаркьал иасуа» ахаҳә:

– Иууазеи, амҩа ҟьаҟьа ушаныз,
Ишԥашьацәхныслеи узықәтәоу аҽыз?

Алирикатә фырхаҵа ишҟа зхы рхоу аԥсабара агәҽанызааратә шьҭыбжьы, еихсыӷьра амамкәа аҵыхәтәанынӡа инагоуп:

…Сыварахь, сышьҭахь, наҟ сладахьы,
Рыбжьы еиндырҩит ашьхақәа зегьы:

Аӷа дыҟанаҵ, шәарҭак наскьом,
Аҽыуаҩ хаҵа дшьацәхынслар ҟалом!

Аҭоурыхтә гәырҵҟәыл, амилаҭтә гәҽанызаара, ахеиқәырхаратә цәалашәара ҵаула амч, анырра – абарҭ ахшыҩзцарақәа рыҵаабаауеит аҩымҭа ахыркәшаратә цәаҳәақәагьы:

Аҭынч мҩа уқәыз, аха угәуҽаныз,
Апҟараҳәа инеилааит уара уҽыз!

 Амилаҭтә хаҿреи, амилаҭтә хдырреи, аамҭеи, ауаажәларратә хҭысқәеи раарԥшраҿы асахьаркыра-синтетикатә хшыҩзцарақәа ихы иархәауа, Б. Шьынқәба ипоезиатә цәажәара аструктура ирбеиуеит символла. Убас еицырдыруа иара иажәеинраала «Нас, мышкызны сыԥсы схыҵып…» аҿы амилаҭтә ҟазшьеи, амилаҭтә идеиеи зегь иреиҳау, зегь реиҳа зымҽхазкуа доуҳатә субстанциақәаны аԥхьаҩ ибла иаахгыларцазы, алирик ирӷәӷәоит асимволтә хаҿсахьақәа реибаркыра («Ан лыбжьы хаа шьышь-наани», «Уаридада днаргоит ҭацак…», «Урҭ инрыцҵа ԥсыуа хаҵак, Апҟацаҳәа иҟамчы бжьы…»). Насгьы апоет, арҿиаҩы изын – зегь реиҳа иԥшьоу, иҳараку, ӡра-ԥсра зқәым абарҭ амилаҭ-доуҳатә дунеи ашьанақәа, – ԥсыншьҭахьгьы ибла ихгылазарц азы, дзыҳәо, ихы зызирхо, инцәахәитәуа – ԥсы зхоу зегь ирхыҵхырҭоу Амра ауп («Аха, сымра, уааи умԥшыкәа!..»).
Амилаҭтә идеиа дунеихәаԥшратә категориак аҳасабала дахәаԥшуа, К. Султанов иазгәеиҭоит амилаҭтә «ахаҭаратә хдырреи», «аамҭа ахатәхдырреи» реинымаалара. 
Лымкаала ари ахшыҩзцара узлақәшаҳаҭхаша рацәоуп. Аамҭа ахаҭа, аҭагылазаашьа ахҭысқәа рыҿиашьа, аҭоурых – милаҭтә хдырра аҿиарагьы дырцыхцыхроуп. Аха, иаҳҳәозар, Д. Гәлиеи Б. Шьынқәбеи реиԥш иҟоу ахәыцыҩцәа дуқәа рхатә сахьаркыра-философиатә хдырра ашьҭыҵра, урҭ рдунеихәаԥшра-естетикатә хшыҩзцарақәа рдоуҳамч амилаҭтә хдыррагьы ианымԥшыр залшомызт, ишаныԥшыз еиԥш аурыс уаажәларратә хдырра аҿиара Пушкини, Толстоии, Некрасови реиԥш иҟоу ахәыцыҩцәа рдоуҳамч.
Уи моу аԥсуа жәлар зҭагылаз аамҭеи, аҭагылазаашьеи анырра рызҭоз ахыԥша ӷәӷәа дырҵысуан амилаҭтә геницәа рылаԥшҳәаақәеи, рыԥсабарадкылашьеи. Б. Шьынқәба еиуеиԥшым формала, стильла, монерала – амилаҭтә ҟазшьа, амилаҭтә цәаҩа ааирԥшуеит илирикатә ԥҵамҭақәа жәпакы рҿы: «Ҷлоу ақыҭан, Лаганиахә…» (1959), «Ерцахә ӷьаз-ӷьаз снагәыдыԥшылар» (1965), «Угәы анбылуа, амца ацраны» (1967), «Ауаз», «Раида гәышьа сҳәоит…» (1968), «Амшыни сареи ҳанеициа» (1969), «Аԥсуа ԥҳәызба, кофҭа шкәакәа» (1969), «Амра иаблыз асакара..,» (1969), «Сыԥсадгьыл ашәақәа» (1981), «Ахьча» (1982), «Иҿымцәаарц сгәаҵӷа» (1982), «Аурҭ еиԥш дааскьон аҽыуаҩ» (1984). Апоет Рим, ма Венециа, мамзаргьы Флоренциа – дахьыҟазаалак ицуп, игәы арҟәандоит Аԥсынтәыла, аԥсуа ԥсабара ахаҿсахьа, аԥсуа иҟазшьа, ицәажәашьа, иҭеиҭԥш. Урҭ ахаҿсахьақәа рдетальқәак – џьара-џьара ицәыригоит дызҭоу атәым тәыла апеизажқәа инарҿыбаашәа акәзаргьы. Иаҳҳәозар, «Аԥсуа ԥҳәызба, кофҭа шкәакәа» аҿы апоет Флоренциа ақалақьаҿ дзыргачамкыз, Леонардо да Винчи имадонақәа ирыдикыло аԥҳәызба-ссир, лхаҿсахьа гәылҭәаа аԥҵауа, гәынхәҵысҭала дигәалаиршәоит иара заатәи ибзиабаратә лирика афрыҳәсақәа ируаӡәку «аԥсуа ԥҳәызба, кофҭа шкәакәа!..»

«Ишԥацәгьаз лынаԥшышьа,
Исҳәеит усҟан: – «Бца, бцагәышьа,

Исзымдыруа бара аԥҳәызба,
Лсахьа цәырҵит ба банызба,

Наунагӡа сара исыцу,
Сахьцалакгьы сгәы зызҿыцу,

Сыҷкәынрагьы зыргәаҭеиуаз,
Санышлагьы сзырԥеиԥеиз,

Лара, лара, насыԥ шкәакәа,
Аԥсуа ԥҳәызба, кофҭа шкәакәа!

Ашәҟәыҩҩы (апоет, апрозаик, адраматург) амилаҭтә идеиеи, амилаҭтә ҟазшьеи раарԥшра ихымԥадатәу сахьаркыра-уаажәларратә хықәкык еиԥш иҿаԥхьа ианықәиргыло, уи аҵакы амырӷарыр, ихьысҳанамтәыр залшом.
Акласстә знеишьа мап ацәкны, амилаҭтә идеиа – идеологиатә хықәкык еиԥш ацәыргара – аригьы даҽа рыцҳароуп.– иазгәеиҭоит К. Султанов. Амилаҭтә ҟазшьеи амилаҭтә идеиеи рызҵаара мыцхәы ихҭазкцәало аԥсуа шәҟәыҩҩцәа (апоетцәа) аӡәырҩы хазы игоу рҩымҭақәак рысхьематизм ҵәахышьа амам. Аилкаарақәа «аԥсуара», «анамыс», «ауаҩра», иахьаҭахугьы-иахьаҭахымгьы асахьаркыратә контекст раларкьакьара, алирикатә фырхаҵа ус баша, аҽраԥшразы акәымжәи-акабеи ишәҵара, мамзаргьы, инаала – инымаала, ҟамак иҟәынҳәалара – ари ала амилаҭтә идеиа ӡыргашьа амам. Зны-зынла ари азҵаара кониунктурала азнеишьа изаиааиуам апоетцәа хатәрақәагьы. 
 Зынӡаск даҽа сахьаркыратә ҳаракыроуп, амилаҭтә ҟазшьа, аколорит аарԥшраҿы Б. Шьынқәба штрих хәыҷык, милаҭтә ҷыдарак, доуҳатә ниуанск иҽаналаигӡо, иара убри амаҷ ззаҳҳәо ала – аду ахь ҳанхьаирԥшуа. Уи азын шаҳаҭра ауеит алирикатә шедевр: «Раида гәышьа сҳәоит».

…Арбаӷь хәыҷ, ахәдыш,
Ус «кы-кы, кы-кы!
Уааӡырҩишь, аӡыш!
Иуасҳәоит акы!

Иуԥшаауа дҵәахуп,
Аӡ нырцәан, хара…
Неигас, цҳас ихуп
Аҷкәынра, аҿара!»

Ацҳа сықәлар, сшәоит,
Сышықәсқәа хьанҭоуп!
Раида-гәышьа сҳәоит,
Раида гәыӷырҭоуп!

Амилаҭ-сахьаркыратә хдырреи амилаҭтә ҟазшьеи рызҵаара ахатә ҭыԥ ҷыда ааннакылоит М. Лашәриа илирикаҿы. Убас, ажәеинраала «Аҵыхәтәантәи агәыӡра» аҟны апоет иԥшаауеит аԥсуа хаҵеи изаацәаны здунеи зыԥсахыз уи иԥҳәыси наунагӡатәи реиԥырҵра атема аоригиналтә аарԥшышьа. Алирикатә ԥҵамҭа раԥхьатәи астрофақәа инадыркны, апоет ицәыригоит амилаҭтә етикет иузагәылымхуа аԥҟара аӡбахә:

 «Уҵәыуала, уҵәыуала» –
Аҳәон игәы ишыз
…Иԥшӡамызт аԥсыуала
Диҵәыуар иԥҳәыс!

Нас, ҵхыбжьон, аӡәгьы даныҟамыз еимгеимцарак ԥшааны лара дахьықәыз ауада дыҩналоит, «аҵыхәтәан дибарц изхара»:

 …Ианеизынха рхала
Дгәаҟит такәы.
Иҭихын ихҳәала
Иҳәеит лхахәы…

Лылахь, лӡамҩа,
Ԥшьаала дагәӡит…
Ӡәыр иааира дацәшәама?
Ашәахь дыԥшит…

Ихашҭуам ахаан
Дафаргьы анышә:
Илаӷырӡ ала
Ирҟәандон лқьышә!

 Аҵыхәтәантәи астрофаҿы еидкылоуп алирикатә фырхаҵа игәалаҟазаара, ихьаа, игәҭыха, ихәыцра ҵаулақәа рсахьаркыра-емоциатә нырра зырӷәӷәо, азеиԥшгумантә ҟазшьа рызҭо ахшыҩзцарақәа:

 …Дааныжьны иҿанынеиха,
Лыбжьы иаҳауан…
Адунеи зегь еидараха
Игозшәа ибауан.
 
 Ари аҿырԥштәы даҽазныкгьы иаҳнарбоит амилаҭтә етикет амчи аԥсуа интимтә дунеии реизыҟазаашьа иаҵоу амаӡа иахьыԥшу шырацәоу, насгьы ус еиԥш иҟоу ахәыцреи, ахымҩаԥгашьеи рыла ишеибарку зқьышықәсала ишьақәгылаз аԥсуа менталитет– абас ахәшьара аиҭон В. В. Кожинов М. Лашәриа иажәеинраала (илирикатә новелла) иқәнаргыло аетика-философиатә зҵаара.
 Апоет хыхь зыӡбахә ҳамоу иажәеинраалаҿы ицәыриго адраматә хҭысқәа, ахаҵеи здунеи зыԥсахыз уи иԥҳәыси наунагӡа реиԥырҵра асценақәа – аԥсуаа гәынхәҵысҭала ирдыруа, аха аргама, иаахтыҵәҟьаны зылацәажәара ԥхаршьо темақәоуп. Аха апоет урҭ рцәыргашьа данақәшәа – аԥхьаҩгьы идикылт, «катарсис» ҳәа изышьҭоу ацәанырра цқьақәа аарԥшуа.
 Адунеиаҿы иҟан имаҷымкәа акосмополиттә теориақәа, амилаҭтә культура (алитература) аҿиара ҵаҵӷәык, перспективак амам ҳәа азызыԥхьаӡоз. Ус еиԥш агәаанагара иман Гарвардтәи ауниверситет апрофессор Питирим Сорокин. Амилаҭтә цәанырра азеиԥш-космополиттә цәаныррала иԥсахтәуп ҳәа азиԥхьаӡон Даниатәи атеоретик Георг Брандес еицырдыруа иусумҭа «Изакәызеи амилаҭтә цәанырра?» (1913) аҿы. Аурыс философцәа Н. Н. Бердиаеви, Н. О. Лосскии, В. Соловиови, аҭоурыхҭҵааҩы В. О. Клиучевскии амилаҭтә хазхаҭалатә хдырра (национальное самосознание), амилаҭтә ҟазшьа ӡра-ԥсра рықәым, аҩнуҵҟатәи аԥсихофизиологиатә еилазаара рымоуп ҳәа азырыԥхьаӡон.
Амилаҭ рыҿиаразы ихымԥадатәны ирыԥхьаӡон аҵарауаа аӡәырҩы: агеографиатә қәыԥшылара, ахатәы бызшәа, аҩыра, акультура, алитературатә ҿиара (аҭоурых-социалтә, аԥсихологиатә факторқәа).
Циурихтәи ауниверситет апрофессор Макс Верли («Азеиԥш литератураҭҵаара», Берн, 1951 ш.) иакәзар иакзаҵәыку ҭоурыхтә субиектны уи ииԥхьаӡоз хазы игоу амилаҭқәа ракәымкәа, европатәи ацивилизациа заҵәык акәын. Аха апрофессор Верли иаргументқәа рлогика злауашәшәыроу, зегь раԥхьаӡагьы уи ауп, амилаҭтә литературақәа, амилаҭ доуҳа рхаҭақәа ыҟамызҭгьы, ҟалашьас иаиуазиз адунеитә литература ахаҭагьы… Уи адунеитә ҟазара амшын ду мшынызтәыз амилаҭтә бызшәақәеи акультурақәеи, рӡиасқәеи рӡырҩашқәеи, рӡыхьқәеи ркәараҷҷақәеи рзеиԥш мчхара ду акәӡами?!.
Амилаҭтә сахьаркыратә хдырреи, амилаҭтә дунеихәаԥшреи рыпроблемақәа аҭоурых-етноԥсихологиатә знеишьала, лаԥшҵарыла игәынкылоу, баҩхатәрала алирикатә цәа зҟәынҵоу хаҿсахьатә еибаркырала ицәыргоуп Т. Аџьба ирҿиаратә дунеиаҿы. Апоети – аԥсадгьыли, ажәлари ракзаара аидеиа ҩныҵҟатәи цәаныррала ирҵабыргу пафосла иаарԥшуп, иаҳҳәозар, аизга «Уахынлатәи ашәҭ» (1984) иагәылалаз ажәеинраалақәа рҿы:

 Сыдгьыл гәакьа ҵлак анықәҩаа – 
Дак насылҩаауеит саргьы.
Ҳарҭ ҳаӡәыкны ԥеиԥш насыԥла,
Ҳаҟан, ҳаҟоуп есқьынгьы.

Са сиҩызам, дгьылк аҵкараҿ
Зыԥсы цәыҵаҵәахны итәоу.
Са сыԥсадгьыл – са сбаагәароуп!
Нас – сыԥсҭазаарагь қәԥароуп!

Згәырҩа, зхьаа ччаԥшь лашала ихызҽуа Аԥсынтәыла апортреттә хаҿсахьа аԥҵауа, Т. Аџьба аамҭакала уи ашҟа, (аԥсадгьыл ахаҿсахьа ашҟа), ииаигоит ижәлар рҟазшьагьы:

 Ӡынгьы-ԥхынгьы иақәым еицакра,
Аныҳәа иаԥылоушәа ирхиоуп.
Ахаан ианымиацшәа гәаҟра,
Иаҿалашо аччаԥшь аҿоуп.

Абасоуп изԥыло ишырԥыло –
Зегь ргәышьҭыхра иашьҭоуп иара:
Акалашәа ишоуп Аԥсынтәыла – 
Изӡоит ҳәа иаҿуп агәырҩа…
 
 1977 шықәса, ԥхынгәы 11. Абри арыцхә аҵаҩуп Т. Аџьба иажәеинраала кьаҿ «Ҳара ҳцәырҵра». Араҟа ҩаԥхьа ицәыргоуп аҭоурыхтә хдырреи, аҭоурыхтә гәалашәареи рызҵаара. Ажәлар рхы-рҵыхәа, рхылҵшьҭра, рдоуҳатә хьышьҭра азхьаԥшра – апоет иҿаԥхьа иқәиргыло асахьаркыратә хәыцра зыда ԥсыхәа амам проблемоуп:

 Машәыршақә ма хәмаршақә, ма цас,
Аӡәгьы ҳаишарымызт ҳара.
Ибашоу акакәзар ҳзыхшаз,
Абаша ҳзацәцозма ҳара!

Иӷәӷәоуп ҳара ҳамчи ҳалшеи,
Ҳхьышьҭрагьы, хымԥада, иӷәӷәоуп.
Дуӡӡак аҟнытәи ҳаауеит,
Ҳцәырҵрагьы – дуӡӡак иазҳәоуп.

 Ажәеинраала ҩуп асовет ҳәынҭқарра зегьы зырхыџхыџыз 1978-тәи ашықәсазтәи ахҭысқәа рыламҭалазы. Ажәлар рҭоурыхтә хдырра аҿыхареи ажәлар рҿахәҳәашьа иақәшәо апоети адоуҳа-сахьаркыратә еигәныҩра рыбжьоуп. Аха апоет ифилософиа-сахьаркыратә рефлексиа аҳәаақәа иаҳагьы иарҭбаауеит. Уи иҿаԥхьа ицәырҵуеит азҵаара: аԥсуа идунеи маҷи (Аԥсны) – идунеи дуи еизааигәазтәуазеи, ма еицәыхаразтәуазеи?– иазгәеиҭоит аҵарауаҩ В. Р. Бганба.
Т. Аџьба илирикатә ԥҵамҭа «Ажәытәуаа ражәа» аҿгьы, хәҭакахьала дазааҭгылоит афилософ В. Бганба ицәыриго апроблема.

 «Аԥсны дамкит» ззырҳәоз – уаҳа
Царҭа имамкәа дырбон.
Уи дышрыцҳаз, уи дшыгәнаҳаз –
Ҳара ҳабацәа агәра ргон.

«Аԥсны дамкит!» – митә ҟалазшәа
Ражәа изалазишь абас?
Аԥсны иналҵыр – адгьыл нҵәазшәа
Иарбан здыруада идзырбаз?

 Абар, Аԥсны – адунеи иаҟароушәа, ма дунеик иаҟаразтәуа, адоуҳатә мҽхакы, аҭбааҭыцәра аманы издызкылоз аԥсуаа рдунеихәаԥшра шҭиҵаауа апоет. Аха ҽзымдыр ҟаҵашәа, зҵаарала азҵаарақәа рҭак ҟаҵо, алирик дазкылсуеит, амилаҭтә хдырра аҿиашьа иасимволу ахшыҩзцара:

 Аԥсны иналҵны имцаӡацзу?
Дгьылк рымбацзу ҽаџьара?
Ма ӡбахәыкгьы рмаҳаӡацзу?
Абри џьасшьахуан сара?

Сышнеи-шнеиуаз, хара имгакәа,
Са сышҩашьоз еилсыргеит:
Аԥсны самкыр – адгьыл сшамкуа –
Царҭа шсымам агәра згеит.

Аурыси аԥсуеи рҭоурых-географиатә хәыцра амасштабқәа акырӡа ишеиԥшымгьы, хыхь иаагаз Т. Аџьба ицәаҳәақәа хара-хара акәзаргьы И. Кузнецов иажәеинраала ахылҟьа-ҿылҟьақәак ҳгәаланаршәоит («И поле широко, и небо высоко, но русскому сердцу везде одиноко…»).
 Аԥсуа идеиа, аԥсуа ҟазшьа, амилаҭтә цәаҩа азхәыцра – Т. Аџьба ипоезиа иароционалтә рыцуп. Аха усеиԥш иҟоу ахәыцрақәа џьара-џьара аллегориатә стильла ицәыргоуп. Ҿырԥштәыс иаагар ҳалшоит ажәеинраала «Атәым сқьалаҿы»:

 Аԥсуаҵас – шьҭахьла-шьҭахьла
Аӷба надҵит асқьала.
Сазыԥшуеит – ашьшьыҳәа ицоит,
Аԥхьа шсеихоу инаскьоит…
Ма иманшәалоуп иаҳа убас,
Ма ус иамаӡоуп ҟазшьас,
Ма сшаԥсыуаз еилнаргеит,
Ма ах аҳаҭыр абеит…

Аҵыхәтәантәи ацәаҳәақәа рҿы, апоет (алирикатә фырхаҵа) аӷбахь ихы нарханы, иҳәоит абас:

 Сгәы казыжьуа зегьы рцас –
Уара унеила аԥсуаҵас.
 
Амилаҭ идеиа ашәҟәыҩҩ ицәыримгар ада ԥсыхәа анимам, ҩныҵҟала даназыҟаҵоу ауп уи асахьаркыратә лыҵшәагьы ҩашьара анақәым.
 60-тәи ашықәсқәа рзы атрадициатә ԥышәа хаҭабзиарала, ҩныҵҟатәи структурала арҿыцра зҽазкны, амилаҭтә дунеихәаԥшра зхатәы рҿиаратә доминантаны ацәыргашьа иақәшәаз поетуп Г. Аламиа. Зны-зынла, аԥсуа ҟазшьа, аԥсуа хәыцшьа, амилаҭтә доуҳа-етикатә дунеи аарԥшышьа дақәшәоит уи иаазыркьаҿӡоу формала, апрозеи апоезиеи рҳәаақәа еилазырҩашьо, акырӡа зхы иақәиҭу стильла:

 Ус иаԥуп:
Иурҽхәо зегьы
Уара иутәуп
Аԥсуа иҩнаҭаҿы…
Иумырҽхәан
Иԥсадгьыл,
Ишыҵәаху гәаҭан
Уи аԥсуа игәаҿы…

Амилаҭтә идеиа, амилаҭтә сахьаркыратә хдырра аеволиуциа илнахуа амҩақәа еиуеиԥшым стильтә знагашьала иааԥшуеит Г. Аламиа иажәеинраалақәа: «Адунеи агәҭа», «Сбызшәазы ашәа», «Аԥсуа иан», «Аԥсуа инарха», «Узмырцәаӡо агарашәа», «Аԥсуа иҩны ашәқәа», алирикатә поема «Амцажәла» уҳәа егьырҭ аҩымҭақәа рҿы.
Апоет иԥсадгьыли иуаажәлари ирызку ихәыцрақәа рҿы иаҳԥыло аҭоурыхтә философиатә анализ аиндивидуалтә ҳәаақәа аҽырҭамыгӡакәа, асинтетикатә еихшьааларақәа рҟынӡа аҽышьҭнахуеит.

Уаангыл!
Адгьыл макьана иԥсадгьылым уара узыҳәан…
Адгьыл уԥсы адҳәалара уараӡәк уоуп изылшо.
Уԥсадгьыл уциӡом, ушьа иалалароуп ашьшьыҳәа,
Аҵыхәтәантәи ацәыкәбар иацзароуп, иулҵны ианцо.

Аԥсреи-абзареи, ацәгьеи-абзиеи, абзиабареи-агәаӷи, ақьиареи-аҳарамреи уҳәа ретикатә категориақәа рсахьаркыратә ҟазшьақәа Г. Аламиа илирикаҿы ицәырҵуеит аԥсуа милаҭтә цәаҩа, аԥсуа иуаҩышәара иадҳәаланы:

…Аԥсуа 
аԥсраамҭазгьы 
ақьиара еиқәирхон,
Иблақәа ргәаҵаҿ 
аҭыԥ азалихуан…
Адунеи шьала 
ианҭәуаз ихыхәхәо
Иблақәа 
рҵаулара иалыхәхәа,
Ақьиара рԥылон, 
иахьнархәырц аӷацәа,
Ҵәымаӷны 
Аԥсынтәыла 
згәы иззалымхуаз
Рзыҳәан 
агәаӷ аасҭа еицәан,
Ақьиара 
измамыз ҭархашьа
Ианакәзаалак 
аԥсуа иблақәа ирхӡоуп
Уи ззымдыруаз изы, 
иақәымшәаз абашьа,
Аԥсуа инарха – 
Ихы 
зыдԥиҽыло маӡоуп…

Џьара-џьара Г. Аламиа аԥсуа иҟазшьа, амилаҭ-доуҳатә хаҿра ртема цәыргауа,ихшыҩзцара цқьа игәылыршәамкәа ианынижьуа ыҟоуп, ахшыҩҵактә еидара астиль иахьазышьҭымхуа иахҟьаны. Усеиԥш иҟоу ҿырԥштәуп, ҳгәанала алирикатә ԥҵамҭа «Аԥсуа идгьыл иԥҳа леиԥш дазыҟоуп».
Аԥсуа поезиаҿы (ҳлитература егьырҭ ажәлахкқәа рҿеиԥш) иналукааша аҭыԥ ааннакылоит аамсҭашәара-хымҩаԥгашьатә ԥҟарақәа рыԥҟаԥҵәеиԥш ҳмилаҭтә хдырра иалалаз «аԥсуара». Уи аиқәырхара, арҿиара, аамҭеи ахҭысқәеи рыхраӡага акылхра – ҳлитература асахьаркыратә ҳасабтәқәа иуракуп иахьагьы. Ари азҵаара актуалра иаҳагьы иацлоит, шаҟа ҳанаҭо аҟара ҳамызхуа ацивилизациа ахымҩаԥгашьақәа ирҿырԥшны ҳахәаԥшуазар. Апрофессор Ш. Д. Инал-иԥа, ҳмилаҭтә хымҩаԥгашьатә ԥҟаԥҵәа ҳәаақәҵауа, иазгәеиҭон: Аԥсуареи, уи ԥсыс иахоу аԥсуа доуҳаи, ашәышықәсақәа ирыламӡыз аԥсуа милаҭтә цәаҩеи ртемақәа шаны иргәылаԥсоуп Р. Смыр иаԥҵамҭақәа. Урҭ шәҟәык аҟынтәи даҽа шәҟәык ахь ииасуеит, еимадоуп, ишеимадоу еиԥш архнышьна азынџьырқәа. «Ашьанҵа», «Аԥсны», «Дырмит Гәлиа», «Абжьы», «Сасрыҟәа», «Уаԥсаха», «Аԥсартәи абаашқәа», «Уарада», «Сыдгьыл Аԥсынтәыла», «Аԥсуа гарақәа», «Абырг иԥсра», «Ицәоуп сыдгьыл» уҳәа еиуеиԥшым алирикатә ԥҵамҭақәа рҿы апоет илаԥш иҵигоит, иҩныҵҟатәи ихшыҩзцара-емоциатә дунеи иузаҟәымҭхо зҵаарақәаны дрыхәаԥшуеит: ажәлари аԥсадгьыли рлахьынҵа, амилаҭ милаҭызтәуа адоуҳамч, аҭоурыхи аамҭеи реизыҟазаашьаҿы аԥсуа дунеихәаԥшра иааннакыло аҭыԥ. Хыхь еиқәаҳаԥхьаӡаз алирикатә ԥҵамҭақәа рҿы – амилаҭтә хәыцшьа ацәыргашьақәа еиԥшым. Џьара иаарту агәҭыхаҳәара аҽунардыруазар, даҽаџьара, амилаҭтә ҟазшьа аҳаракырақәа цәыргоуп иԥышәоу, аклассикатә традициа иаӡрыжәхьоу аллегориатә стильла. Уи зпафос аргамацәоу даҽа хаҿсахьаарԥшышьақәак раасҭа анарха шамоугьы ҩашьом. Ҿырԥштәык аҳасабала иаагар ҳалшоит ажәеинраала «Ашьанҵа», (1976 ш. азы иҭыҵыз аизга «Ашьанҵа» иагәылоу):

…Шьанҵак, шәахәоушәа икәеицеиуа,
Ибжьаршәуп уа хаҳәқәак рыгәҭа.
Шәарах мҩахәасҭала уаннеиуа,
Харантә инҭаҷҷоит улакҭа.

Абасала, аҩбатәи астрофаҿы апоет алирикатә ԥсы зхеиҵо ашьанҵа ахаҿсахьа, анаҩсан асимволтә мҽхакыла аҽарҭбаауеит:

 Усҟан уааҭгылоит уазхәыцуа,
Ихәыҷызаргьы, уи узҟәыншьом.
Абасеиԥш лашарак зхылҵуа,
Шьхатәылан, мамоу, ҽакы убом.

 Ахыркәшагатә строфаҿы, Р. Смыр ашьанҵа асахьанҵа иҵегь иҳараикуеит – аԥсуа доуҳа, ахаҵара, агәамч, ауаҩышәара ирԥышәагоу, иршьаноу – ԥсабаратә цәырҵра ссирны, ӡра-ԥсра зқәым акеиԥш ҳабла иаахиргылоит:

 …Уҩеила, апоет, ԥхьаҟа, ухьамҵуа,
Урцәымшәан асынаҟә, аԥша!
Уажәақәа агәылгала ашьанҵа,
Уашәахә галарц есымша.

 Иара убас аҭоурыхтә ӡыблара иаламӡыз аџьынџьи ахәшҭаареи аԥсуа доуҳа, аҵәҩаншьап, амилаҭтә хдырра, ахаҵара, агәаӷьра, агәыӷра реиԥш иҟоу аилкаарақәа рзеиԥш риторикатә еиҭаҳәара иҽацәыхьчауа, (уи аԥсуа поезиа иахьауажәраанӡа иазкамԥсац гроуп), апоет иҭоурых-сахьаркыратә хәыцрақәа рыдиҳәалоит атрадициеи амилаҭ-хеиқәырхаратә идеиеи згәылаҵәаху ахаҿсахьақәа (агарақәа, абаашқәа). Урҭ ҳлитературатә ҿиараҿы иҿыцымзаргьы, Р. Смыр ирызирхынҳәуеит аекспрессиатә ҵак ҿыц:

 …Аха ирзымбылӡеит аԥсуа гарақәа,
Ирызмырхәашьит ан лгәыҳәԥыхш.
Агарақәа – ашьауардын карақәа,
Рымшра азааргеит сара сымш.

Сыҵәҩаншьап змырӡыз, иӡырызгаз,
Шәа шәыла еиҭах сыӷәӷәахоит.
Ашәак шәара ишәықәнаго цәырызгаз,
Мчыс иҟоу зегь имч реиҳахоит.

 Ахыркәшагатә строфаҿы «агарақәа» рхаҿсахьаҿы еиларҵәоуп метафоратә ҳәоула еибарку ахшыҩзцарақәа – аԥсуа ицәаҩа, иқәԥара, иҭоурыхтә хазхаҭалатә-хдырра хәаҽышьа шамам аазырԥшуа:

Агарақәа, аԥсуа гарақәа,
Ирзымгаз асымҟәыл, аҷыхь.
Агарақәа – ашьауардын карақәа,
Сбаагәарақәа, сгәыӷрақәа, сгәыхь…
 
 Апоет зҿлымҳарада инижьуам амилаҭтә хатәы идентификациа аазырԥшуа, аҵак ҷыда рызҭо аритуалқәа, ахымҩаԥгашьатә ԥҟарақәа, ҳажәлар шәҟәыда-быӷьшәыда ашәышықәсақәа ирылганы иааргоз аҟазшьақәа. Уи аганахьала ҳахәаԥшуазар, Р. Смыр иажәеинраала «Ԥсуаҵас» аҿы аилкаара «ԥсуаҵас» асемантика аграмматикатә ҳәаақәа ирҭыҵны, афилософиа-еихшьааларатә ҵакы шьҭнахуеит:

Агәырӷьара ссирӡа разҟыс изызшьоу,
Агәара данҭаргало аҭаца длашо,
Ианхало ашыкьыбжь: «Шәас, уара, шәас!»
Шьацәхыԥла мацара скәашап ԥсуаҵас.

Абыргцәа иҳазкарҭәон ажәытәан ашьа,
О, исаҳахьеит сара урҭ рҟазшьа.
Аԥсра иаԥылон еснагь хаҵаҵас:
Рыҷкәынцәа ирарҳәон: «Шәықәԥа ԥсуаҵас!

Аҵыхәтәантәи астрофаҿы, апоет истиль ишаҟазшьоу еиԥш ҳабла иаахиргылоит – алирикатә сиужет, уи еихызшьаало ахәыцрақәа, ажәақәа, ацәаҳәақәа:

Аамҭа аԥсаатә еиԥш ицоит, иԥырӡоит,
Урҭ ажәа ҭоурых дуқәа сгәаҵаҿ иӷьацоит.
Сырхаҵо ԥхьа исыхоит, исымоуп, ҭынхас,
Ламысуп, насыԥуп са сзын «ԥсуаҵас».

 Аҵас-ақьабз (аԥсуара) аԥсуа дызхықәаахьоу, иԥшьоу акеиԥш иахьныҟәигоз (уажәшьҭатәи аԥаршеирақәа ртәы ҳамҳәозар), иԥсадгьыл ахақәҵара дахьазыхиаз, иԥсадгьыл ахақәиҭреи иара ихатәы хақәиҭреи – иреиҳаӡоу идеалны иахьиԥхьаӡоз – абарҭқәа зегьы амилаҭтә (уаажәларратә) хдырреи ҭоурыхла ишьақәгылаз амилаҭтә ԥсихологиеи, амилаҭтә цәаҩеи, иара Аԥсынтәыла, аԥсуа ҳәынҭқарра, аҟазшьеи злеибаркыз роль-етикатә ҷыдарақәан. Аха амилаҭ-уаажәларратә хдырра адоуҳатә трансформациа аиухьан раԥхьа афольклораҿы, амифологиаҿы, нас маҷ-маҷ, уи еиуеиԥшым формала ииасуан алитература-сахьаркыратә (милаҭтә) дунеи ашҟа.
Амилаҭ-сахьаркыратә хдырра ганрацәала, план-рацәала аҽцәырнагеит апрозаҿы, апоезиаҿы, адраматургиаҿы, асахьаркыратә публицистикаҿы. Аԥсуа лирика амилаҭтә рҿиаратә хәыцра (амилаҭтә идеиа) знысыз аеволиуциатә еизҳазыӷьара амҩа ҳзырбо доуҳатә цәырҵроуп. Апоезиеи амилаҭтә дунеихәаԥшреи рфилософиатә аспект аҭҵаара – ҷыдала аџьабаа зыдбалатәу ҭҵаарадырратә хырхарҭоуп.


Аурыс лирика аԥсшәахь аиҭагара аԥышәа
(А. Пушкин, А. Блок рҩымҭақәак рҿырԥштәала)

Аԥсуа литература аҿиарамҩаҿы, алитературатә еимадарақәа рҭоурыхаҿы аҭыԥ ҷыда аанызкыло, ҳхатәы бызшәа асахьаркыра-семантикатә лшарақәагьы акырӡа изырҭбаауа рҿиаратә хырхарҭоуп асахьаркыратә еиҭагара.
 Ҳәарас иаҭахузеи, аҭыԥ ӷәӷәа ааннакылоит ари апроцессаҿы аурыс классика аԥсышәала арцәажәара. Еиҳаракгьы аларҵәара змоу цәырҵроуп ҳәа сгәы иаанагоит апоезиа аиҭагара аус. Иаазыркьаҿу сықәгылара азыскыр сҭахуп Пушкини Блоки рлирика хаз игоу аҿырԥштәқәак аԥсшәахь реиҭагараҿы еизаку арҿиаратә ԥышәа. Ишдыру еиԥш, заамҭеи зҭоурыхи анырра ду рызҭаз иналукааша арҭ апоетцәа рпоезиатә ԥҵамҭақәа аԥсшәахь профессионалла реиҭагараҿы қәҿиарала зыҽԥызшәахьоу, алҵшәақәагьы маҷымкәа иаазырԥшхьоу ирылкаатәуп, сгәанала: Д. Гәлиа, Б. Шьынқәба, М. Лашәриа, Ҷ. Џьонуа, В. Аҵнариа, Т. Аџьба, Н. Кәыҵниа, Д. Чачхалиа уҳәа егьырҭгьы. Сазааҭгылар сҭахуп, Б. Шьынқәба аԥсышәала аԥсҭазаара ҿыц зиҭаз А. Пушкин илирикатә шедеврқәа ируаку аиҭагашьа аҷыдарақәак. Аиҭага иазҿлымҳау илаԥш иҵамшәарц залшом Шьынқәба аоригинал азеиԥш гәҭыхаҳәаратә ҵакы, алирикатә фырхаҵа игәжәажәара аарԥшышьа дахӡыӡааны, еиқәырханы, аамҭакала аиҭагараан текстуалтә знеишьала инапқәа шҿеимҳәаз, аԥсуа иԥсихологиатә дунеи ианрааланы иширцәажәаз зыдраматизм ҩашьара ақәым пушкинтә цәаҳәақәа. Еиҿҳарԥшып ажәеинраала афрагментқәак:


Абар аԥсышәала ишаарԥшу Пушкин илирикатә гәалаҟазаара еибархаха иарҿиаз афилософиа Шьынқәба ирҿиаратә дунеихәаԥшраҿы:

Слахьынҵа акәзар, ԥшатлакә цәгьала,
Ишәҭуаз арканӡеит сҿара.
Саӡәуп, сыҟоуп лахьеиқәрала,
Сыԥшуп: иааирушь сыҿҳәара?..

Аҵыхәтәантәи астрофаҿы, аиҭагаҩ хаҿсахьатә, еиҿырԥшратә ниуансқәак днарывс-аарывсзаргьы, ажәеинраала аԥхьатәи ацәаҳәа аҟынтә ишьҭикааз аманера мырхәанчакәа, ахшыҩзцара хада иацназгоз аинтонациа ҳаракы ала ихиркәшоит ицәаҳәақәа, иара убри алагьы ирҿиуеит аҩымҭа адоуҳатә гәеисыбжь иацназго, иашьашәалоу алирикатә дунеи:

Усшәа сыҟоуп: абна еилшьаараҿ
Анаатә гәамҵуеит, аҽырӷьы.
Амахә ҟьантаз анаӡараҿ,
Инхаз ӡыӡоит аҵла абӷьы!

Акырӡа аоригинал иазааигәоуп ари ажәеинраала аритмика-метрикатә еиҿкаашьагьы. Аҩымҭа асахьаркыратә еиҿкаашьа, асинтаксис иалкьуам, иазырхәанчом џьара-џьара аиҭагаҩ ихы иаирхәо аинверсиақәа, иаҳҳәозар, «ишәҭуаз арканӡеит сҿара», «Инхаз ӡыӡоит аҵла абӷьы…» Иаагаз аҿырԥштәы иаҳнарбоит, Б. Шьынқәба иеиҭагаратә ҟазараҿгьы анырра шыӷәӷәаз ауаҩы иҩныҵҟатәи идунеи, иԥсҭазааратә гәаҭеирақәа ирыдҳәалаз аниуансқәа рызҿлымҳара. Аҟазара ҳараки, абызшәа амчи, арҿиаратә гәеибафареи реинырра иахылҿиаауеит еицакра зқәым асахьаркыратә лыҵшәагьы. Атәым ҩымҭа аиҭагараан аиҭагаҩ дзынҟьо-дзынԥо ауадаҩрақәа азҟазшьагәаҭауа, аҟаза ду М. Л. Лозински, зегь реиҳа ихымԥадатәны иазиԥхьаӡон аҵакы аиқәырхара. насгьы ҳәа Лозински иаликаауаз аԥҟарақәа рыла, аҩымҭа ахаҭаҵәҟьа, аоригинал аҵаки аформеи рыцәхьаҵра, рыԥсахра алзыршо аиҭагагьы хаз иҟоу жанруп, азакәантә ҟазшьагьы амоуп ҳәа агәаанагара шимазгьы, аҵаки аформеи реиқәырхара аԥыжәара азҭоз аиҭага изадкыломыз уи. Ааи, Лозински изнеишьала аҵаки аформеи набыцра рықәымзароуп, аха адунеитә еиҭагаратә ԥышәа ду ҳазхьаԥшыр, аоригинал ласы-лассы ацәхьаҵра – ԥҟарак иаҩызахеижьҭеи крааҵуеит. Ибжьаратәу, ахақәиҭрагьы змоу, аха аҩымҭа агәы-агәаҵәа еиқәзырхо аиҭагара иҽадицәылон уи атеоретик И. А. Кашкин. илирика аԥсшәахь аиҭагараҿы афилологиатә знеишьа , цәаҳәа-цәаҳәала, нбан-нбанла атекст аҽазааигәатәра акәымкәа, акырӡа зхы иақәиҭу, аха аамҭакала аҵакы хадеи алирикатә хҭыси реинраалара хықәкыс измоу апринцип атәы анаҳҳәо, высшьа змам ҿырԥштәқәоуп Таиф Аџьба иеиҭагамҭақәа. Убас акырӡа аоригинал иақәҿнаҭуа, аха аамҭакала аԥсуа сахьаркыра-философиатә гәҭыхаҳәашьа акультура зныԥшуа цәырҵраны сахәаԥшуеит «Жәлары зегь зну мҩадукаҿ акәзааит» ҳәа хыс измоу Пушкин илирикатә ԥҵамҭа Таиф Аџьба иазиԥшааз аԥсуа модель. Араҟагьы Б. Шьынқәбеи егьырҭ аԥсуа еиҭагаҩцәақәаки ишыҟарҵало еиԥш, Т. Аџьба ишиашаҵәҟьоу, иаахжәаны еиҭагашьа змамыз цәаҳәақәак, фразақәак ирзиԥшааит аԥсуа синонимқәа. Уи иабзоураны аиҭагамҭа зызкыз аԥсуа ԥхьаҩы иоуит алшара – аԥсреи-абзареи, аамҭалатәи-наӡаӡатәи рзы Пушкин игәҭахәыцра ҵаулақәа ԥсыуа цәаҩала, милаҭтә ҟазшьала изааигәаны идикыларц азы. Уи моу џьара–џьара Т. Аџьба ицәаҳәақәак «интерпретации на темы Пушкина» ҳәа уааиԥхьдырхәыцаартә ахьаҵрақәа рыдумбалар залшом. Еиҿҳарԥшып ажәеинраала алеитмотив хада–ауаҩы цәала-жьылатәи иҟамзаара анаҩсангьы еихсыӷьра зқәым адоуҳатә ԥсҭазаара, наџьнатә аахыстәи абиԥарақәа рҽеиҭныԥсахлара уҳәа – ирызку ахәыцрақәа рыхьанҭареи, рымчхареи зқәыӷәӷәо астрофақәа:


Абар, Таиф Аџьба иҟыбаҩи, иаԥсуа доуҳамчи, илирикатә цәалашәарақәа рҳәаадареи рымчала дзызкылсуа пушкинтә дунеихәаԥшра аԥсуа версиа:

Аԥсцәаҳа гәымбыл сҭаирхома,
Имцаԥшьу сшалоу еибашьрак?
Ма схала мҩакаҿ даасыхьӡоума,
Ма снышәнап соуру ҽаџьарак?

Са сцәа сжьы хьшәашәа ԥсахаӡамкәа
Ианыруа иҟамзааит насыԥк,
Аха исҭахуп ихарацәамкәа,
Сабдуцәа рывараҿ зқәаҭыԥк…

Саныҟам иҟоу – гәырӷьа ччараз,
Ишәҭуаз, ихәмаруаз аҿара…
Зегьы-зегь ззеиԥшу аԥсабарагь 
Наӡаӡа исхаҽырбоз убра!..

Уажәшьҭа иазгәаҳҭап, «Но ближе к милому пределу Мне все б хотелось почивать…» ҳәа Пушкин ихы иаирхәо, азеиԥшуаҩытәыҩсатә мотивациа змоу ацәаҳәа Т. Аџьба аԥсуа цәа зхаҳкааша ахшыҩзцаратә еквивалент маншәала «Сабдуцәа рывараҿ зқәаҭыԥк…» шазиԥшааз. Аха уи аԥхьа игылоу Пушкин иҩ-цәаҳәак «И хоть бесчувственному телу Равно повсюду истлевать…» иаҿырԥшны ҳахәаԥшуазар, аиҭагаҩ уи иадишәалаз, иадицәылаз аԥсуа вариант маҷк агәыҩбара узцәырнагар алшоит: «Са сцәа-сжьы хьшәашәа ԥсахаӡамкәа Ианыруа иҟамзааит насыԥк…». Арҭ аҩ-цәаҳәак, иаҳа ишхьысҳау ҩашьом ҵакыла, мҽхакыла, аоригинал ишьҭнахуа ахшыҩҵактә еидара иадкыланы иаагозар. Азеиԥш хәшьара аҳҭозар, аиҭагамҭа аҩаӡара ҳаразкуа аелементқәа шмаҷымгьы, уи анырреи, ахаҭабзиареи шьаҭас ирымоу Пушкин илирикатә ԥҵамҭа ду иаҵеиҵаз афилософиатә пафос аҟаза хадарала аиқәырхара ахьилшаз ауп. Насгьы уи иҵегьы аԥхьаҩ изааигәазтәуа – аурыс гениалтә поезиатә хәыцра иколориттәу, иԥсабаратәу аԥсыуа бызшәала иахьырцәажәахаз ауп. 
 Аԥсшәахь еиҭагоу А. Пушкин илирикатә хьыршәыгәқәа рахьтә, профессионалтә ҟазшьала иалкаатәқәоу иреиуоуп, сгәанала, ажәеинраала «Пророк» («Аԥааимбар»). Уи шьахәлаҵәҟьа ианыԥшит апоет-аиҭагаҩ Вл. Аҵнариа ибаҩхатәра, идырра, иԥышәа. Уаанӡа зыӡбахә ҳамаз аиҭагаҩцәа рметод иадкыланы ҳахәаԥшуазар, В. Аҵнариа араҟа лабҿаба иаҳирбоит шамахамзар, аоригинал аструктура, ацәаҳәақәа рҵакы, иааидкыланы урҭ рлогикатә еиҿыбаашьа аиқәырхара иҽшазишәо. Идыруп, асеиԥш иҟоу азнеишьа аԥыжәара ду шамоу, аха аамҭакала, ари апринцип иқәныҟәо аиҭагаҩ аҵакы, ахшыҩзцаратә доминанта аиқәырхара дшашьҭоу, аҩымҭа асахьаркыра-поетикатә беиарақәа аницәӷархалогьы ыҟоуп. Уажә еилҳарго Пушкин иаԥҵамҭаҿы акәзар, сгәанала, В. Аҵнариа аԥшаашьа дақәшәеит иара аҩымҭа сахьаркыратә шәага-загас иамоу агармониа. Аиҭагаҩ ажәеинраала «Аԥааимбар» злеибарку амифологиатә сиужет ацаԥха ԥшааны уи иаанартыз амаӡа аԥсуа мифоепикатә хәыцра ақәыԥшыларахь ииаигеит. Еиҿҳарԥшып раԥхьатәи ацәаҳәақәа:


Абар арҭ ацәаҳәақәа рҵакы, иаԥырҵо ахаҿсахьатә ланарԥшыра аԥсышәала аарԥшышьас иаиуз:

Доуҳала сҿажәкуа, сымч шәаны,
Ацәҳәыра еиқәара сшықәыз схала,–
Фы–мҵәыжәҩак змоу шаҩык дԥырны,
Дысҭааит амҩа ахьеихагалоу.
Иласкәантраӡа инацәкьыс,
Аԥхыӡеиԥш, сыбла агәы днакьыст…

Анаҩсан ажәеинраала асиужет аҿы апоет аԥсы зхеиҵо, илабҿабеитәуа амиф џьашьахәы-ргачамкга иаҵоу адоуҳатә мчхара мырӡкәа, В. Аҵнариа дақәшәоит алирикатә хҭыс аҵыхәтәантәи акәаԥ аҟынӡа анагара. Ҩаԥхьа ҳазыхынҳәып аиҿырԥшра:

Ҳахәаԥшып В. Аҵнариа алирикатә ԥҵамԥа ахыркәшамҭа аԥсышәала аарԥшышьас иеиҭаз, арҿиаратә процесс аилашыҩкра дахьалагылаз еиқәирхаз, ицәыӡыз, ԥсыхәа змаз, ԥсыхәа змамыз, ҩ-бызшәак рыструктуратә лшарақәа ахьынӡеиқәҿырҭуаз, ма иахьынӡеицәтәымыз:

Ус иаҳәа иҟьеит-ирҟьеит сгәышԥы,
Иҳәыԥы-ӡыԥуа сгәы ааҭыхны,
Инаган, амцабз ацрыдды,
Акәиц сыӷреиҵеит, наҟ сааиҩыхны.
Ацәҳәыраҿ сшышьҭаз краамҭа ԥсҵас –
Анцәа ибжьы ааҩит дыдраҵас:
«Уҩагыл,аԥааимбар, уааԥшла, уӡырҩла,
Ухы мҩаԥга шьҭа сҿаҳәатәала:
Геи-шьхеи урыкәшо уахьнеиуа-ажәала
Ауаатәыҩса-гәқәа ҿыблаала!»

Иааидкыланы, ажәеинраала адоуҳатә хыԥша ӷәӷәа, архитектоника, ашьҭыбжь-ритмикатә ҟазшьақәа шеиқәырхоугьы, иҟоуп ҭыԥқәак иҵегь ацәаҳәа ахы иақәиҭында ҳәа агәынамӡара ахьуоуа. Иаҳҳәозар, хашҭра зқәымкәа аепохақәа ирзынхаз пушкинтә цәаҳәа-ссир иҵегь интонациала, цәаныррала, доуҳала иацназго, жәаԥҟак еиԥш еилшәара зқәым хаҿсахьатә жәеицааирак ала аҵакы аарԥшындаз ҳәа агәаанагара узыннамыжьыр залшом В. Аҵнариа иҳадигало авариант… «ажәала, ауаатәыҩса-гәқәа ҿыблаала».
 Аԥсуа поезиа иаланагалахьеит имаҷымкәа аурыс символизм адоуҳатә ԥызацәа, аидеологцәа ируаӡәку Ал. Блок илирикатә ԥҵамҭақәа. В. Аҵнариа аурыс поет иажәеинралаақәа рахьтә иаҳа иқәҿиақәаз ируакуп ҳәа азысыԥхьаӡоит А. Блок заатәи ирҿиара иаҿырԥшыгоу «Ветер принес издалека…». Ари ажәеинраала рыцхәс иамоуп 1901 ш. Блок аԥшӡареи, агармониеи, адоуҳамчи абзиабареи мистикала иҭаҳәҳәаз ридеиа анынцәахәитәуаз аамҭа. «Аԥҳәызба ссир илызку ацикл» иаҵанакуеит ари алирикатә ԥҵамҭа хәыҷгьы. Аԥхьатәи аԥшь-цәаҳәак рҿы апоет иааирԥшуеит ааԥынра иагәырӷьаҿҳәашоу аромантикатә дунеи. Анаҩс алирикатә гәалаҟазаара аҽараргамоит иҵегь мистикала, аӡынреи ааԥынреи реилыҵра-еилалара иарҿио ацәалашәарақәа рыла:

Абас алабҿабеи, аԥхыӡи, агәыӷреи, агәыԥшаа-хыԥшаареи рынеихьысымҭаҿы ицәырҵуа ашәыгақәа, ашьҭыбжьи аԥшшәахәқәеи гармониатә дунеикны еилазырҵәо апоет ицәаҳәақәа аԥсышәала рырцәажәара акырӡа ишымариамызгьы, В. Аҵнариа илшеит уи ахықәкы анагӡара – иахьынӡазалшоз алирикатә ԥҵамҭа ахатәы ԥсыԥ лагаҩагара азныжьны.

Харантә имҵанарсит аԥшалас,
Ааԥынра ашәа ахыԥша.
Иаацәыҵлашеит ажәҩан ҵаула,
Аԥҭақәа неилыҵит рыҽша.

Анаҩсан аоригиналаҿы аурыс поет аҿыханҵаратә ԥсы зхеиҵо, аԥшшәахәы аҵаулара зынирԥшуа ахаҿсахьа насгьы егьырҭ асиурреалисттә цәа зхаҳкаауа апеизажқәа В. Аҵнариа ирзиԥшаауеит, сгәанала, урҭ сахьаркырала иаарываҟәало аԥсуа еквивалентқәа:

Иҵамҵамуа, ҵа змам иаҵәаран,
Иаҳа-иаҳа ааԥын ааскьоит,
Иҵәыуоит аӷныжәҩан еиқәара,
Аеҵә рыԥхыӡқәа ҳантоит.

Еихышәшәа-еиҵышәшәа, ритмлагьы аоригинал акырӡа иақәҿнаҭуа ауп ишхыркәшоу аҵыхәтәантәи астрофагьы, ԥықәсыларақәак, ихәыццәоу штрихқәак рыӡбахә ҳамҳәозар:

Ишәаӡыӡо, иахьҵәыуан ргәала,
Иқьызқьызуан срахәыцқәа гәыкӡа.
Харантә имҵанарсит аԥшалас,
Башәақәа рыбжьы хаа ҵарӡа.

Сиашахом иазгәасымҭар, ажәеицааирақәа «рыбжьы хаа ҵарӡа», насгьы аоригинал аҿы «звучные песни» рацәак адиссонанстә ҟазшьа шышьҭыркаауа. Аепитет «абжьы хаа аҵарра» аԥхьаҩ илымҳа иҭахәмарыртә иҟамзар ҟалап. В. Аҵнариа импыҵаманшәалахаз А. Блок иажәеинраалақәа иреиуоуп иара убас «Девушка пела в церковном хоре…» ҳәа хыс измоу. Анҵамҭа адраматизм хада хшыҩҵактә еидара хьанҭаны иныҟәызго аиҭагамҭа ахыркәшамҭатә строфақәагьы – аԥсышәала ргәынкылара уадаҩымкәа, рҵаки ринтонациеи мырхәанчакәа еиҿкаауп:

Зегь гәыӷуан иҟалап ҳәа агәырӷьа-хәмарра,
Аӷбақәа азнеип ҳәа иҭынчу асқьала,
Уажәраанӡа ахара атәым дгьыл иаркараз
Шьҭа рыԥсҭазаара лашо инаскьалап.

Ашәахәа ҵаӷа иалкь, абжьы хаа уазыруан,
Аха жәҩангәашәԥхьараҿ хыхь, ҳаракӡа,
Асаби дҵәыуон, – уи амаӡа идыруан: –
Уаҩԥсы дышзымхынҳәуа шьҭахьҟа зынӡа.

Аха асеиԥш иҳараку ахәшьара аҭара уадаҩзар ҟалап, сгәанала, еицырдыруа А. Блок илирикатә ԥҵамҭа кьаҿ «Ночь. Улица. Фонарь. Аптека.» Азныказ зыстиль ласушәа, зҵакгьы агәынкылара мариоушәа иаабо арҭ аа-цәаҳәак рфилософиа даҽа бызшәакла каҳа-ԥҽыда, цәыӡда арцәажәара шымариам агәра ануго урҭ реиҭагара апроцесс уҽаналаухалалак ауп. Аҵнариа, ҳәарас иаҭахузеи, арҭ акәама-ҵамақәа ҵауланы еилызкаауаз поет-интеллектуалын, еиҭагаҩ ҟаза дуун. Аха џьара-џьара аҩымҭа аҽинамҭеит, Блок идунеихәаԥшра-екзистенциалисттә концепциа имариацәоушәа, апримитив ашҟа ииасуашәа агәаанагара урҭар алшоит ԥсышәала ирцәажәоу цәаҳәақәак. Ҳазхьаԥшып аиҿырԥшра:



Ареволиуциа ашьҭахьтәи агәкаҳарақәа, агәрамгарақәа, агәаҭеирақәа, аамҭакала адоуҳатә ԥшаарақәа зныԥшуа ацикл 
иеиуоу ари ажәеинраала амч, анырра иҵегь иӷәӷәандаз ҳәа агәыҩбара узцәырнагошәа збоит аиҭага:

Аҵх, амҩа, ацәашьы, аԥҭека.
Иҵакыдаха лашарак ҭааӡа,
Ҩынҩықәра нуҵыргьы, рҽеиҭаркуам –
Иҟам ԥсеивгашьак зынӡа.

Уԥсны уеиҭаиргьы хаҭала,
Еиҭаауԥгылоит еицхрышьшьы:
Аҵх. Аҭҳәаа. Аҵаа хшәыла,
Аԥҭека. Амҩа. Ацәашьы.

Аха егьа ус иҟазаргьы, В. Аҵнариа инапы нызхьысыз, ихшыҩи ипоезиатә цәанырреи рнырра иарҿыхаз аурыс классикатә цәаҳәақәа – рхыԥша шыӷәӷәоу иаанхоит аиҭагаратә ҟазараҿы.
Уи шьақәзырӷәӷәо ҿырԥштәқәоуп, иаҳҳәозар, А. Блок иажәеинраалақәа «Аҩызцәа рахь», «Хьыӡрацареи, ахаҵареи, хьӡи-ԥшеи…».
Иаазыркьаҿу ажәахә аҳәаақәа ирҭагӡаны, иуадаҩуп аурыс лирика аԥсшәахь аиҭагараан аԥсуа поетцәа, аиҭагаҩцәа рымч зықәхаз, изқәымхаз, аиҭага аоригинал аидеиа хада ахьынӡаныԥшыз, сахьаркырала аиҭагамҭа ахьынӡабеиоу, иахьынӡахьысҳау уҳәа апроблематика зегьы ацәыргара. Аха ари аганахьала аҭҵаатәы, аутәы-аҳәатәы шьарда ирацәоуп. Макьана системала аиҭагара аус шымҩаԥымсуеиԥш, уи асистематә анализгьы шьақәымгылац. Аха иҳамоу аԥышәа иазырҳалатәуп маҷ-маҷ ишьақәгыларцазы аиҭагара ахаҭабзиареи амилаҭтә теориатә шьаҭеи.

Аԥсны жәлар Рџьынџьтәылатә еибашьра
 атема аԥсуа поезиаҿы

 1992-1993 шықәсқәа раантәи аибашьратә драма еиуеиԥшым аформақәа, астильқәа рыла иааԥшит аԥсуа сахьаркыратә литература ажанрқәа рҿы: џьара иаҳа иӷәӷәаны, џьара иаҳа ихьысҳаны. Иаҳхаагаз ахҭысқәа аамҭа ахраӡага ианкылс ауп иаҳа мҽхакы ҭбаала рыҽцәырырго ианалага аепикатә рҿиамҭа дуқәа, ароманқәа, аповестқәа, апоемақәа. Аха иара ашьаарҵәыратә хҭысқәа реилашыҩкраҵәҟьа, рхыԥша ӷәӷәа иаҳа ирласны издызкылаз, ауаа рацәа рыжәпараҿы аларҵәара зауз еиҳаракгьы алирикатә ԥҵамҭақәа роуп. Уи ус иахьыҟоугьы џьоушьартә иҟаӡам, избанзар аепопеиатә хҭысқәа иааинырсланы иузцәыргом, урҭ ҟазарыла аепопеиатә нырԥшра роурцазын, арҿиаҩы ган рацәала иҭиҵаароуп аматериал, ихы-игәы иҭижьроуп хаҭала иара дызлаԥшыз, мамзаргьы шәҟәыла-быӷьшәыла, документла еидикылаз, маҷ-маҷ игәылиршәаз асиужетқәа. Араҟа ашәҟәыҩҩы археолог бзиа иеиԥш, аҭоурых аҭаҵәахырҭақәа рахьтә ихәыҵиԥшааз зегьы, ишахәҭоу аус рыдуланы, асаба рықәыршәшәаны, ахәшьара риҭароуп, лкаақәак рышҟа икылигароуп.
 Ажәеинраала акәзар, уи традициала ишаԥу еиԥш, иаҳа ирласны ианыруеит ашәарҭа бааԥс иацу аибаха-еибафара, аибашьра аҭәагашоура иалагылоу ауаа рхьаа-рыгәҭыха. Насгьы иахьеи-уахеи апоет дызлаԥшуа, лабҿаба иибо ахҭысқәа зны-зынла емоциала, пафосла, даҽазных хшыҩзцара хьшәашәала илирикатә хаҿсахьа аҿиара зырцыхцыхуа цәырҵрақәак реиԥш раарԥшышьа дақәшәоит. Апоезиа иарҵысыз амилаҭ-хақәиҭратә қәԥара амотивқәа иаарласӡаны ииасуеит иара иашьашәалоу амузыка-шәаҳәаратә рҿиарахьгьы. Уи моу апрофессионалтә поетцәеи акомпозиторцәеи русеицура иахылҿиааз аԥҵамҭа шьахәқәа рнаҩсангьы, зны -зынла урҭ иаарацлабуама уҳәо рхатәы аудиториа рыԥшаауан аҭабиақәа рҿы, аибашьра амца еилашыра иалиаауаз ажәеинраалақәа, ашәақәа. Аамҭакала иҿион аибашьратә фольклоргьы. Ари атрадициа ахы акхьан Аџьынџьтәылатә еибашьра Дуӡӡа аангьы. Усҟантәи аамҭаз иаԥҵаз Б. Шьынқәба, Қь. Агәмаа, И. Ҭарба, А. Џьонуа, Ҷ. Џьонуа уҳәа егьырҭ аԥсуа поетцәа рлирикатә ԥҵамҭа еилыххақәа рхыԥша, рдоуҳатә нырра ақырҭуа-аԥсуа еибашьраан ииуаз апоезиа ацәаҩа хара-харала акәзаргьы иахьаныԥшқәазгьы ыҟоуп зеиԥш патриоттә ҟазшьала, пафосла.
 Аԥсны жәлар Рџьынџьтәылатә еибашьра атема изыркит еиуеиԥшым рпоезиатә рҿиамҭақәа: Б. Шьынқәба, К. Ломиа, Гь. Гәыблиа, М. Лашәриа, Б. Гәыргәлиа, М. Миқаиа, Н. Ҭарԥҳа, П. Бебиа, Н. Кәыҵниа, В. Амаршьан, К. Герхелиа, С. Ҭаркьыл, Т. Ҷаниа, В. Ахьиба, Р. Смыр, Г. Аламиа, Р. Лашәриа, Даур Занҭариа, С. Делԥҳа, Л. Тәанԥҳа, И. Аҳаш-ԥҳа, Е. Ажьиба, А. Лагулаа, В. Кәаӷәаниа, В. Ҷыҭанаа, С. Агындиа, Г. Кәыҵниа, Г. Сақаниа-ԥҳа, И. Ҳаџьымԥҳа, З. Ҭҳаиҵыкәԥҳа, З.Ажьи-ԥҳа, Аԥсны Афырхаҵа В. Бганба уҳәа аӡәырҩы авторцәа. 
 Алитератураҭҵаара афактк аҳасабала иаҳгәалаҳаршәар ҳалшоит иара убас, урысшәала ишаԥҵоугьы, аԥсуа патриоттә лирика доуҳала иашьашәалоу Иури Лакербаи, Лев Лиубченко, Николаи Патулиди аибашьраан, насгьы уи ашьҭахь аԥсуа жәлар рхьыԥшымразы рықәԥара иазкны иаԥырҵаз ажәеинраалақәа. 
 Ари азҵаара алацәажәарахь сиасаанӡа иаҭыԥны иазысыԥхьаӡоит аибашьра ахлымӡаах хаҭала злахьынҵа ианыԥшыз, зыԥсадгьыл зхы ақәызҵаз иналукааша аԥсуа поетцәа Таиф Аџьбеи Саида Дел-ԥҳаи, аԥсуа поезиа аӡыргара профессионалла знапы алазкхьаз аурыс поет қәыԥш Алеқсандр Бардодыми рыӡбахә аҳәара. Шьардаӡа зҵакуа рҿиаратә ҭынхоуп аԥсуа сахьаркыратә публицистика азы, аԥсуа литература аҭоурых зегьы азы ақырҭуа мпыҵахаларатә режим аҿаԥызҽуа, уи афашисттә хаҿра аазырԥшуа апоет Таиф Аџьба имшынҵақәа.
 Зҿлымҳара згымхо,ҷыдала иалкаатәу фактны иаанхоит аибашьра аҭоурыхаҿы еицырдыруа ҳпоетцәа, ҳаԥсуа шәҟәыҩҩцәа Б. Гәыргәлиа, А. Аргәын, В. Амаршьан, апублицист С. Кәыҵниа рыҷкәынцәа фырхаҵарыла рҭахара.
 Аибашьра апроблематика лымкаала аԥсуа лирикатә поезиаҿы аарԥшышьас иаиуз жәахәык, статиак иузалагӡом. Убри аҟнытә зеиԥшла, лаԥшҳәаак аҳасабала акәзаргьы, сгәаанагара азгәасҭарц сҭахуп аӡәык-ҩыџьак авторцәа рырҿиараҟнытә иаагоу ҿырԥштәқәак, фрагментқәак рыла. Зымҽхак ӷәӷәоу анырԥшра амоуп ари атема Б. Шьынқәба ипоезиаҿы. Џьара-џьара иахьынӡазалшо иаартны, апублицистикатә елемент ахархәарала, џьара-џьара аллегориала, зцәаҳәабжьаратә нырра ӷәӷәоу метафорала иааирԥшуеит жәлар рпоет дызлаԥшыз агәаҟра ду, ашьаарҵәыратә ҭоурых изнарҵысуа ацәалашәарақәа. Уи ус шакәу шьақәзырӷәӷәо лирикатә ԥҵамҭақәоуп: «Сыԥсадгьыл, угәынқьыбжьы саҳауеит», «Абрыскьыл иоуп рашьла инеиуа», «Амшын цәқәырԥа дагеит дхараны» уҳәа егьырҭгьы.
 1992 ш., Ҷлоу ҳәа зҵаҩу ажәеинраалаҿы апоет ҳабла иаахиргылоит ареалтә лахьеиқәҵага-драматә хҭысқәа рхылҟьа-ҿылҟьақәак еиҭаҳгәалазыршәо, ақырҭуа агрессиа ахаҿсахьа:

Сыԥсадгьыл, угәынқьбжьы саҳауеит,
Ҭынч сызлатәарызеи?
Рыԥсы ухҭнырҵоит, уҵеицәа еибашьуеит,
Сызхәарҭахарызеи?

Уи ахәыҷ баҳча цәҟьарас иҟазҵаз,
Уаҵәтәи ҳамш ауп иишьуаз!
Иан иҳалҳәозеи агыгшәыг дзааӡаз,
Илымоузеи хҿыхшьас?

Аҭакәажә дындәылцан лыҩны дырҳәит,
Аҟәџьалҵәҟьагь лцәыргеит.
Атанкқәа нажәлан қыҭак аадырҳәит,
Ҩнызаҵәыкгьы нымхеит!

 Аԥсны ахақәиҭтәразы аԥсуа жәлар хацәынмырха рықәԥара аҳәаақәа, амҽхакқәа иаҳа-иаҳа иҭбаахон. Аиашеи, аҭынч ԥсҭазаареи, хәы-змаӡам аҭоурыхтә доуҳатә еижьрацәареи шәақьԥынҵала аиқәырхаразы Ашьхарыуа жәларқәа Рконфедерациеи Адунеизегьтәи Ачеркестә Хеидкылеи рааԥхьарала шьхала-мшынла арахь иаауан зықьҩыла аибашьцәа. Аамҭа кьаҿкала Аԥсны Франко ихаантәи афашизм иаҿагыланы иқәԥоз Испаниа иеиԥшхеит. Зегь раԥхьаӡа ҳажәлар иԥшьоу рықәԥараҿы иарӷьажәҩаны иаарывагылт шьала-дала зегь реиҳа иаҳзааигәоу Нхыҵ-Кавказтәи ҳашьцәа, аҳәаанырцәтәи ҳдиаспора ахаҭарнакцәа, Урыстәыла ду аҵеицәа еиҿамсқәа. Аԥсны арра-политикатә ҭоурых ҿыц ашықәсҩыраҿы ари ахҭыс иааннакылоит аҭыԥ ҷыда. Аибашьра анцоз, насгьы уи ашьҭахьтәи апериод аан ицәырҵит имаҷымкәа алирикатә ԥҵамҭақәа кавказтәи ахдырра-ҿыхара ду, аишьцәа рыжәҩахыр еибыҭара атемала. Урҭ ирылукаартә иҟоуп, иаҳҳәозар, апоет Мушьни Лашәриа инеиҵыху иажәеинраала «Уԥа соуп, Ҟабарда!». Араҟа автор иԥшааит аҩымҭа асахьаркыратә нырра зырӷәӷәо амонологтә форма. Аԥсны ахақәиҭраан иҭахаз аҟабарда еибашьҩы иажәақәа уасиаҭк иаҩызоуп. Уи игәҭацәажәарақәа аамҭакала ахақәиҭра азықәԥаҩцәа, аԥсадгьыл ахьчаҩцәа зегь рышҟа ирхоуп. Ажәеинраалаҿы иманшәаланы ахархәара рымоуп Ҟабардеи Аԥсни, аԥсуааи аедыгьқәеи даракәацла реизгәакьара даҽазныкгьы ҳазхьазырԥшуа, ҳаззырхәыцуа аиҿырԥшрақәа,амилаҭтә ҟазшьақәа еидызкыло ахаҿсахьақәа, асимволтә ажәеихҳәааларақәа:

 …Гәымсҭа аӡиас – Бақсануп,
 Абар, ашьҭыбжь ахьго.
 Ари адгьыл са исануп,
 Уи сазгылт агәра го!..

 Са седыгьуп, саԥсыуоуп,
 Сгәы мыҭрысыр сыхәҭан.
 Сани саби шәымҵәыуан,
 Сара ҩажәи хԥа сырҭан…

 Са сҭахеит Аҟәа акалҭаҿ, 
 Ишаҳаҭуп сдамра.
 Уԥшьа-ҭыԥ ҳаракырҭаҿ
 Сҷаԥшьаҩуп, Аԥсынра!

 Шәарҭ, инхаз ҳазлашәыҳәо,
 Шәыжәҩахыр еимадаз!
 Шәеивагыл аӷьараҳәа,
 Ишәҳәаз ажәа – ҟәадаз!..

Ажәеинраала, хәҭакахьала ианыԥшуеит абаллада аҟазшьақәа, ус еиԥш агәаанагара шьақәзырӷәӷәо акоуп аҩымҭа анҵәамҭаҿы иԥсабаратәны апоет асиужет иахьалеигало аԥсра ашьҭахьгьы ашьхарыуа доуҳамч еихсыӷьрак, ӡра-ԥсрак шақәым ҳгәалазыршәо аҟабарда ҽы-рашь ԥҵәаха ахаҿсахьа. Уи ашҟа аҵыхәтәантәи иажәақәа ирхоит аҟабарда еибашьҩы:

 Укьыр-кьыр зегь аныцәо,
 Наҟ унах аԥарда!..
 Уара иудыруеит сгәы иҭымҵәо,
 Исырба с-Ҟабарда!

 Уааи сахьыҟоу уҭрысны,
 Аҳаҳаи ҳәа уҭҟьа!
 Ҳцап Ерцахә ду ҳахысны,
 Уаршәаҳәымҩа ҳахҟьа!..

Ишдыру еиԥш, ааигәа иҭыҵыз М. Лашәриа иажәеинраалоу ироман «Аџьынџь» еиуеиԥшым ахқәа иргәылаԥсоуп аибашьра ашықәсқәа рызхәыцра иазкыу зхы иақәиҭу алирикатә хьаҵрақәа, насгьы амонологқәа. Хкырацәала, еилоу ахақәиҭраз, ақәԥара атема еиуеиԥшым интонациала, хшыҩзцара-цәанырратә аарԥшышьала ицәыргоуп уи иажәеинраалақәа «Шықәс ҩынҩажәа суцуп, аԥсуа жәеинраала!», агимнтә формала иҩу аԥҵамҭа «Аныҳәашәа», «Аԥсракәым исхьаау» уҳәа егьырҭгьы рҿы.
Аибашьратә трагедиа ицәырнагаз аԥҵамҭақәа рыжәпараҿы аҭыԥ ҷыда ааныркылоит аибашьра хаҭала агәырҩа бааԥс ззаанагаз апоет, апрозаик Витали Амаршьан иажәеинраалақәа. Урҭ иреиуоуп: «Амра анҭашәоз…», «Агәырҩа», «Хыма-ԥсыма», «Аԥыза», «Ахьӡырҳәага», «Зԥазаҵә днаскьазго ан луазажәа», «Ҩ-мцак рыбжьара» уҳәа егьырҭгьы. Апоет иԥа Беслан Амаршьан фырхаҵарыла иҭахара иарҵысит еиҭаҳәашьа змам, гәырҩала иҭәу аҩныҵҟатәи агәалаҟазаара. Аха ԥсыуаҵас ажәытәаахыс ишаԥу еиԥш, апоет изаҟаразаалак ихы лаирҟәуам ихатәы трагедиа аҿаԥхьа, иажәеинраалақәа ирыҵоу алахьеиқәра хнаҽуеит агәыӷра, иԥсадгьыл ԥхьаҟатәи аԥеиԥш агәрагара.

 …Ишгылац еиԥш амра ангыла,
 Сеиҭаԥылеит уи ҩаԥхьа,
 Сеиҭагәыднакылт гәыблыла,
 Сеиҭаннажьит хәылбыҽха…

 Шьҭа есшаргьы ҳаикәшалароуп,
 Сԥа сахьишьҭоу изҿыҭуа.
 Ес - иԥслакгьы ҳрыцыԥслароуп,
 Ҳрыцилароуп ес-ииуа!..

Абас ихиркәшоит апоет 1992 шықәсазы азы ииҩыз иажәеинраала «Амра анҭашәоз». Аҵыхәтәантәи ацәаҳәақәа еиҭаҳгәаладыршәоит адунеиаҿы егьа уадаҩра, рыцҳара ҟаларгьы, аԥсҭазаара, аизҳа-зыӷьара, аԥсабара ахеиқәырхаратә закәан хада аанкылашьа шамам. Аибашьра ашьҭахь, 1996 шықәсазы иҩу ажәеинраала «Адунеи лаша» аҟны В. Амаршьан ҩаԥхьа дазыхынҳәуеит игәы иҭымҵәо иԥа-гәлымҵәахи иареи реигәныҩра атема. Аха араҟа алирикатә ԥҵамҭа ишьҭнахыз адоуҳа-мистикатә ҟазшьа, иҵегь иҳаранакуеит апоет игәҭахәыцрақәа рсахьаркыратә- уаҩышәаратә ҵакы:

 Адунеи дуӡӡа сгәыдыҳәҳәала,
 Исыма сдәықәлоит са сахьцо.
 «Сызлашьҭухи уара ухала?..
 Исахәыҭхәҭуеит, аԥсыԥ сындо, – 

Анаҩсан апоети уи ирҿиаратә хыҭҳәаа амчала «игәыдыҳәҳәало инеиго адунеи дуӡӡеи» реинырра хыркәшахоит акыраамҭа убла иххало, зымҽхак ӷәӷәоу ацәаҳәақәа рыла: 

 Сыззуҭахыз дыҟаӡамеи,
 Баша усеигәырӷьеит шьыжьымҭан!..»
 Цәыкәбарк нахьысит ҩаԥхьа сӡамҩа,
 Ҿыц дыгәхьаазгеит с-Беслан!

 Адунеи дуӡӡа сгәыдымӡало,
 Ус сааҭгылоит, сыбжьажьо,
 Иара даацәырҵын, дысгәыдхахала,
 Адунеи сымидоит ҳахьцо!..

Аибашьраан ииз алирикатә ԥҵамҭақәа ирылукаартә иҟоуп Р. Смыр иажәеинраала «Зосим Абыџба». Уи иамоуп аибашьратә хҭысқәа рҟынтә иаагоу, ареалисттә хылҵшьҭра змоу, аха апоет акырӡа зҵаки знырреи ирҭбааз, асахьаркыратә цәа зыҟәниҵаз асиужет. Асиужет агәыцә хада уазхьазырԥшуа ахҭыс цәыргоуп ажәеинраала аепиграф аҿы. Уи излаҳәо ала, аибашьраҿы иҭахаз Абыџба Маха иԥсыбаҩ иҩны ианаарга, иаб Зосим аҵәыуара ацымхәрас, ҿаҭахьа иқәиҵеит иҷкән иԥсы зыхҭниҵаз Аԥсны ахақәиҭра анаиулак, уи инышәынҭраҿы дшыкәашо ала. Аиааира ашьҭахь Зосим иажәа неигӡеит игәылацәа ақәыршәаны.
 Еилкаауп, ас еиԥш иҟоу, апрозеи адраматургиеи иаҳа ирышьашәалоу, ирзааигәоу ахҭыс поезиатә бызшәала аарԥшразы арҿиаратә гәаӷьреи аҟазара дуи шаҭаху. Рушьбеи Смыр илшеит зыӡбахә ҳамоу ахҭыс аԥсҭазаара-хаҭеи алегендеи еицырзеиԥшушәа асахьаркыратә интерпретациа азура, насгьы уи агәра игартә аԥхьаҩ изнагара:
 
 Иԥа инышәынҭра дакәшо дкәашон,
 Ԥсыуамзар ас зылшарыда?!
 Ахрақәа ахаҳәқәа рҿышәшәон,
 Еиқәҿырҭуан: абасҵәҟьа згәаӷьыда?

 Ушԥашоу ҳаԥсадгьыл Аԥсны,
 Уҭоурых зегь ашьамҩақәа анхало?
 Зегьы-зегь рзыҳәа уразны,
 Уразра мцаԥшьны иуцрало!..

Абас, план ҭбаала, ракурс ҷыдала аибашьратә хҭысқәа рӡыблара иаликааз ари афакт иарҵысуа ахәыцрақәа рыҩаӡареи рымҽхаки акырӡа ишьҭыхуа, апоет иҩуеит:

 Дкәашон уи ахаҵа, дкәашон,
 Ԥсыуамзар ас зылшарыда?!
 Ахрақәа ахаҳәқәа рҿышәшәон,
 Еиқәҿырҭуан: абасҵәҟьа згәаӷьыда?!

 Дкәашон, ихапыцқәа еихырӷәӷәа,
 Дуазыруан: зегьы-зегь шәеилаҵәа!
 Мап, акгьы илшом ҳаӷа,
 Иҳаманаҵ ас еиԥш ахацәа!

Рушьбеи Смыр аибашьратә тематика иазикыз егьырҭ илирикатә ԥҵамҭақәа иаарылукаартә иҟоуп иара убас ажәеинраалақәа «Аԥсны», «Даҽа фырхаҵак», «Днышьҭаҵан иаб рыцҳа…» 
 Зыԥсадгьыл зхы ақәызҵаз апоет-фырԥҳәызба С. Делԥҳа ллирикаҿы шамахамзар иуԥылаӡом мыцхәы ираргамоу, мыцхәы иаарту интонациала ицәыргоу апатриоттә цәаныррақәа. Уи лсубиективтә дунеихәаԥшра иарҿио ахаҿсахьақәа рҿы ауп иахьааԥшуа цәаҳәа-бжьаратә хшыҩҵакла, мамзаргьы гәыҩ-ҿыҩшәа ҳлымҳа иҭаҩуа лара лгәы амаӡақәа, лыгәҭацәажәарақәа ирылаӡҩоу лыԥсадгьыл абзиабара.

 «Инҳажьуада? Зегь ҳцамҭаз аӡә дынхароуп.
 Аӡәы ирцәароуп аҵыхәтәантәи ацәашьы,
 Аӡәы имала ицәаара ҳнахьыԥшлароуп,
 Аӡәы ирхәмарроуп аҵыхәтәантәи аҽы…

Абас ихацыркуп уи лажәеинраалақәа руак. Ихыркәшам хәыцрақәак ирцыԥҵәахоушәа ауп ишнырҵәоу ажәеинраала аҵыхәтәантәи астрофагьы:

 Адгьыл- хәаҿы дгылан даҳзыԥшлароуп,
 Иԥсымацароу аҵыхқәа ҭагӡо,
 Аӡәаӡәала ҳахьӡқәа иҵалароуп,
 Анышә хьшәашәа ашәҭ хьшәашәа нахҩо.

Аибашьратә драма иацу агәаҟ-ҵәаҟра, агәынқьбжьы кыр иҵаулоу ԥсихологиатә ниуансқәак рыла аҽунардыруеит «Ҽыҩк адгьыл иқәымӡо, ҽыҩк зыԥсы зыхәламӡо…» ҳәа хыс измоу С. Делԥҳа ллирикатә ԥҵамҭаҿы.

«Ҽыҩк сыдгьыл иқәымӡо, ҽыҩк зыԥсы зыхәламӡо,
Аамҭақәа азеиԥымшьыр, саамҭа сцәынҵәоит…
Зҳәаақәа узрыламӡо, зхьаақәа ирзымгаӡо,
Ҽыҩк ахақәиҭраз ахы ҭанархоит.

Снеиуеит-аҭӡамцқәа лаӷырӡыла икәабо,
Изымцәажәо хаҳәқәак снапала еиқәырхо.
Снеиуеит- зны анацәа рмыткәмабжь ахьгоз,
Изымхынҳәӡоз аибашьцәа рӡыхьқәа ахьҭабоз.

Бжеиҳан аибашьра атема ҳзышьцылахьоу ареалисттә традициаҿы ишаабахьоу еиԥш хҭыск, ма сиужетк иадҳәаланы ауп ишцәыргоу. Саида Делԥҳа ллирикаҿы уи даҽа хатәы ҟазшьак, хатә цәаҩа ҷыдак амоуп, атрагикатә темаҿгьы иаҳа аҽунардыруеит ахәыцрақәа рыжәпараҿы зҽалызкаауа метафорак, аамҭеи аԥсабареи еимаздо ассоциативтә хаҿсахьақәак:

 Аибашьра ашьҭахь 
 Сан илеиԥшыз аӡәы
 Сыхьӡ ҳәаны дҵәыуон.
 Аибашьра ашьҭахь,
 Иагьаншамыз, иагьаныхәламыз
 Акгьы зхарамыз Амра аҽабылуан,
 Ашәахәа аӡә дықәын, Амрахь
 Ашәахәа сықәын…

Аибашьра ашьҭахь иззеибашьыз рхашҭны,
Еицын- зеибашьра нҵәаны ихынҳәыз,
Аибашьра инымҵәацыз адәы иқәын,
Уиижьҭеи агәхашҭра зауз
Амра акгьы агәаламшәо аҽабылуан… 

 Ихьанҭоу, ҩныҵҟала шәы-хкыкны еиларсу , ажәлари аԥсадгьыли хаз игоу ауаҩи рлахьынҵақәа иргәылгоу ари апроблематика апоетесса иаалырԥшуеит рацәак аԥсуа ԥхьаҩы дзышьцылам, ҩныҵҟатәи доуҳатә еигәныҩрала иҭәу астиль ала.Уи иаҳагьы иарҵаулоит ажәеинраала асахьаркыратә нырра, амч.
 Аибашьреи ауаатәыҩса рлахьынҵақәеи, сахьаркырала цқьа иҭҵаам ари аамҭа хьанҭа ицәырнаго ахәыцрақәа ирызкуп Мрагыларатәи афронтаҿы ицоз ақәԥара лабҿаба иалаԥшыз апоет Рауль Лашәриа хаз игоу иажәеинраалақәа. Урҭ иреиуоуп: «Ахацәа», «Аибашьҩы ишьа», «Лабра», «Ихьшәашәоуп, зегьы-зегьы хьшәашәоуп…», Таиф Аџьба изку ацикл уҳәа егьырҭгьы. Еицакра зқәым аԥшӡареи уи иазымдырӡакәа аԥсы ахызхуа амч мҽыӷи рконтрасттә хаҿсахьақәа рыла ауп ишеибарку зхатә философиатә ҷыдарақәа змоу ажәеинраала «Агәилқәа»:

 Агәилқәа ирыздырӡом аибашьра шыҟаз,
 Рыԥшӡара иеигәырӷьо игылоуп ишәҭны,
 Ирыздырӡом аԥсуа идаракәац шԥырҟаз,
 Акырынтә дшахыԥаз уи дыԥсраны.

 Аԥсҭҳәа иахажьу мариала иахыҵӡом,
 Ашәеиқәа иалоуп макьана Аԥсынра.
 Ирыздырӡом агәилқәа рыцҳа, ирыздырӡом,
 Ҳҵеицәа ршьа шакәу изыршәҭыз дара…

Аибашьра ауааи аԥсабареи ирзыннажьуа агәырҩеи, адоуҳатә хьысҳареи угәалашәараҿы инхо детальқәак рыла иааирԥшуеит Рауль Лашәриа «Аӡахәа» ҳәа хьӡыс измоу иажәеинраалаҿы. Уи иаҵоу адраматизм аԥхьаҩ иныруеит раԥхьатәи ацәаҳәақәа рҿы иаарԥшу ахаҿсахьаҿы:

 Аӡын ҵааршәаз аӷа ихымҭа,
 Агәҭа ԥнаҵәеит аӡахәа…
 Ҿыц еиԥызшьуада, изҭахыда,
 Дабаҟоу ахәрақәа зӡахуа?

Аибашьратә хҭысқәа рыжәпара иалкааны ицәыргоу ари ариторикатә зҵаара аҭак ҳирҳауеит апоет анаҩстәи астрофақәа рҿы:

 Агәынқьыбжьы саҳарц сҭахушәа,
 Ааигәа сгыланы сӡырҩуеит.
 Инапыршьышьуеит, илашәушәа,
 Аҵла изкыдлом, ихьырҩуеит.

 Аибашьраҿы ирзымшьыз ааԥын,
 Лахьеиқәрак аҵоуп, игәыкуп.
 Сааԥын ҟәыбҷа, сааԥын, сааԥын,
 Аӡахәа сыршәҭуеит ҳәа иаҿуп…

Ажәеинраала абри ацыԥҵәахагьы зеиӷьаҭамала иаҳнарбоит зны-зынла ажәа еизадала, хыхь-хыхьла, иҭацәу пафосла ицәыргоу аибашьратә тема аасҭа, аԥхьаҩ иаҳа ишизааигәоу азныказ рацәак улаԥш иҵамшәо, аха зсахьаркыра-уаҩышәаратә нырра ӷәӷәоу аҩымҭақәа, алирикатә сиужет хәыҷқәа. 
 Аибашьраан ииз афырхаҵаратә ашәақәа ирылукаартә иҟоуп 1992 шықәса октиабр мзазы ииз Лиолиа Тәан-ԥҳа лажәеинраала «Аиааира ашәа» иалхыу амузыкатә ԥҵамҭа. Уи ихьӡынҩылоуп Аԥсны Афырхаҵа Завер Тәанба. Ари ашәа иаразнак Аԥсны ахи-аҵыхәеи ирхыҵәеит, жәлары зегьы ргәы шьҭызхыз, Аиааира ду иагәырӷьаҿҳәашахаз рҿиамҭаны аԥсуа поезиеи ашәаҳәаратә ҟазареи рҿы иаанхеит.

 Мамзышьха, Мамзышьха,
 Ҳбаагәара – ҳдоуҳа.
 Дықәаҳҵоит дԥыххаа,
 Уа уҵаҟа аӷа…

Абас азныказ иаармарианы иҳәоушәа, иҩушәа иаабо ацәаҳәақәа идырҿыхеит ҳажәлар иаҳа иангәаҟуаз аамҭазы рымчқәа ҩбазтәшаз цәанырра ӷәӷәак.
 Аԥхьатәи аԥшь-цәаҳәак идырҵысыз агәыӷра дырцәқәырԥоит иԥсабаратәны, дара ирҭыԥны, контекстла ирҵабыргны ицәырҵуа анаҩстәи асимволқәа:

 Аиааира, аиааира,
 Ишьҭышәх ҳа ҳбираҟ!
 Аԥсны ԥшӡа ахақәиҭра,
 Шәазықәԥа наҟ-ааҟ.
 Сашьцәа Нхыҵаа,
 Аахыҵаа зегьы.
 Ацҳақәа хышәҵа,
 Ҳаиниарцаз лассы!

Абасала, аԥсуа лирика егьырҭ алитературатә жәлахкқәеи ажанрқәеи рҿы еиԥш иалшеит 1992-1993 шықәсқәа раан ҳажәлар рхақәиҭтәратә қәԥара ицәырнагаз аԥсихологиатә гәалаҟазаара, ахеиқәырхаратә цәанырра ҳарак иахылҿиаауаз агәазыҳәарақәа раарԥшра. Ҳәарас иаҭахузеи, иҟоуп атема аҳаҭыр аҟнытә, ишырҳәо еиԥш, уалбагас мацара иҩу, акырӡа ҵакылеи сахьаркыралеи ихьысҳау, атрафарет ашьҭамҭақәа ҿаҿаӡа изынхалаз аԥҵамҭақәа. Аибашьра аҟыба-ӡыба иацәыхароу, ус баша ахӡыргараз иҩу ажәеинраалақәа лассы-лассы иаҳԥылоит иахьагьы. Аҟәыӷара зҵоу, зыкапан ӷәӷәоу, насгьы иҵакыдоу, зриторикатә уаҟьан-чаҟьанбжьы изазымиааиуа аҩымҭақәа еигәылацәоуп алитератураҿы бжеиҳан. Уи иахьатәи ҳарҿиаратә ԥсҭазаарагьы иафактуп, иагьа илахьеиқәҵагазаргьы.
Абар ииҩуаз аурыс поет Алексеи Сурков абри ахаҭабзиаратә проблема шьҭызхуаз илирикатә ԥҵамҭакаҿы:

Иааидкыланы, Аԥсны жәлар Рџьынџьтәылатә еибашьра асахьаркыратә шықәсҩыраҿы аԥсуа лирика ахатә ҭыԥ ааннакылоит, аҿахәы аҳәартә иҟоуп. Насгьы аибашьра ашьҭахь ари атемала ицәырҵуа хазы игоу поезиатә ԥҵамҭақәак рҿы аҭыԥ амоуп ҳажәлар ирхыргаз ашьаарҵәыратә хҭысқәа иаҳа иҵаулоу, насгьы даҽа хаҭабзиаратә критериқәак шьаҭас измоу ахәшьара рыҭара ҳазхьазырԥшуа атенденциа. Сгәы иаанагоит уи иҵегь амҽхак арҭбаап ҳәа аҵыхәтәантәи аамҭазы ҳазлаԥшыз ахҭыс дуқәа ҳасаб рзуны.

В. Л. Аҵнариа илитература-критикатәи
илитературадырратәи хәыцшьа иазкны

 Аԥсуа филологиатә ҭҵаарадырреи ҷыдалагьы алитературадырреи асахьаркыратә критикеи В. Л. Аҵнариа ирзааиртыз амҩақәа, насгьы урҭ ирыбжьеиҵаз амаакырақәа, иааидкыланы, иусумҭақәа ирымоу аинтеллектуалтә мҽхакы,сгәанала, хазы ахәшьара зҭатәу цәырҵрақәоуп. Уи хазы игоу иналукааша авторцәа – аԥсуа ажәа азҟазацәа – иреиӷьу рҩымҭақәа рзы имаз ахатә гәаанагарақәа, алкаақәа бжеиҳан амилаҭтә ҳәаақәа ирҭыганы, адунеитә литература аконтекст иадкыланы, иаҿыбааны акәын ишышьақәиргылоз. Асеиԥш азнеишьа иарбанзаалак адоуҳа-естетикатә ҿиара зыда ԥсыхәа амам аигәныҩрақәа, аиныррақәа раарԥшра, ҿырԥштәыла рырҵабыргра ауп хықәкыс иамоу. Хаҭабзиарала, профессионалтә ҟазшьала акырӡа иҿыцу, аха атрадициатә реалисттә хәыцшьа шьаҭас измоу, В. Л. Аҵнариа ипринципқәа, идунеихәаԥшра шьахәла ирныԥшит аизгақәа «Абырҵкал», «Аҳәатәи аҳәашьеи», «Алирикатә аамҭақәа», «Аамҭеи арҿиамҭеи», «Ашаеҵәа», аҵарауаҩ имонографиатә усумҭақәа: «Б. У. Шьынқәба ирҿиара. Алирика. Аепос. Апоетика.», «Аԥсуа жәеинраалеиҿартәышьа. Аметрика. Аритмика. Акомпозициа».
 Абри астатиаҿы сара сҽазыскуам еицырдыруаз акритик- алитератураҭҵааҩы итеоретика-рҿиаратә ҭынха зегьы ахәшьара аҭара. Гәҭакыс исымоу акык-ҩбак иусумҭақәак рыла иара ихәыцшьа акультуреи аҩаӡареи раарԥшра ауп. Иаҳа инарҭбааны, уи ишьҭихуаз азеиԥштеориатәи асахьаркыратәи проблемақәа рзааҭгылара хықәкыс исымоуп напы зласкхьоу сыҭҵаамҭаҿы.
 1970 шықәсазы иҭыҵыз амонографиатә усумҭа «Б. У. Шьынқәба Ирҿиара. Алирика. Аепос. Апоетика.» аҿы аҵарауаҩ аҿырԥштәы рацәа анализ рзуны, иҭиҵаауеит аԥсуа литератураҿы алирикатәи аепикатәи хырхарҭақәа рышьақәгылашьа, рыҿиара, насгьы ржанртә еизыҟазаашьа апроцесс. Аусумҭа актәи ахы азкуп аԥсуа поезиаҿы алирикатә хаҿсахьа ацәырҵреи аҭышәынтәалареи. Аҩбатәи ахы – аҭоурых-фырхаҵаратә ашәа аҟынтә ҳаамҭазтәи аепикатә поема аҟынӡа амилаҭтә поезиа знысыз аеволиуциатә ҿиарамҩа азҟазшьагәаҭара. Ахԥатәи ахы акәзар, уи хьыӡҳәала Баграт Шьынқәба ипоетика аҷыдарақәа, ихаҿсахьақәа рыпластика амаӡақәа раарԥшра ауп изызку. Зыӡбахә ҳамоу ари аусумҭа ахыркәшажәа аҿы автор иаликаауеит аԥсуа поет-аклассик ирҿиаратә хаҭара, истиль ҳәаақәызҵо аҟазшьақәа: Иара убри аамҭазы, аҵарауаҩ илаԥш иҵижьуеит,насгьы иобиективтәу ахәшьара риҭоит жәлар рпоет иепикатә рҿиамҭа дуқәа рдоуҳа-сахьаркыратә мчхара зхылҿиаауа ахыҵхырҭақәа: Алитература-критикатә хәыцра акырӡа иҳаразкыз, изырҿыхаз, насгьы даҽа хаҭабзиаратә ҟазшьа ҿыцк азҭаз цәырҵраны иҟалеит 1973 шықәсазы В. Л. Аҵнариа истатиақәа реизга «Абырҵкал» аҭыҵра. Лабҿаба иубартә иҟоуп араҟа акырӡа ишеиқәҿырҭуа, ишхеибарҭәаауа аҭҵаарадырра-теориатәи алитература-критикатәи знеишьақәа. Аҵарауаҩ-акритик блаҵарыла ахәшьара риҭоит хазы игоу апоезиатәи апрозатәи рҿиамҭа хатәрақәа инарыдкыланы урҭ рцәырҵра зыдҳәалоу адоуҳа-уаажәларратә хҭысқәа, амилаҭтә литература аҿиаразы шьардаӡа зҵазкуа аетапқәа, ажанрқәа рыҿиарамҩаҿы имҩаԥысуаз аҩныҵҟатәи аҽеиҭакрақәа. Агәаӷьра ду змаз критикк иаҳасабала В. Л. Аҵнариа ицәырҵра, иԥсыҽу, сахьаркырала акырӡа ихьысҳау аҩымҭақәа рзы уи иажәахәқәа, истатиақәа, игәаанагара ҵаулақәа – адыд-мацәыс ашьҭахь аҳауа аҽшарыцқьо еиԥш, амилаҭтә литература ԥсыс иахаз адоуҳатә атмосфера арҿыцра, арзҩыдара иацхраауан. Аамҭакала аҵарауаҩ илшоит алитературатә критика афилософиа-теориатә ҵаҵӷәы арӷәӷәара, аҳәаақәа реиҵыхра. Убас, зыӡбахә ҳамоу ашәҟәы аԥхьажәаҿы В. Л. Аҵнариа ирҿиоит алитератураҭҵааразы аметодологиа-концептуалтә ҵакы змоу ахшыҩзцарақәа. Абар ииҩуа аҵарауаҩ уи аганахьала: «Аԥсуа литератураҿы макьана акритикаҵәҟьеи, алитература аҭоурых аҩреи, алитература атеориеи рырхнышьнақәа еиҩырымҵәацт, макьана еилганы рҳәаақәа рмыԥшаацт. Урҭ ахԥагьы еидыҵҵәҟьаны, изынеихәамԥшуа еицәыхараны ахаангьы иҟалаӡом, аха уеизгьы рхатә ҷыдарақәа шрымоу рдыруа, ртәы-рымаа еиладмырҩашьо иҟалароуп» (В. Л. Аҵнариа. «Абырҵкал». Аҟәа, 1973. Ад. 5.). 
 Инасымҩатәшәа акәзаргьы, иазгәасҭарц сҭахуп В. Л. Аҵнариа иахьибзоуроу шырацәоу 70-80-тәи ашықәсқәа раан амилаҭ литературатә ԥсҭазаараҿы иҟалаз аҿыхарақәа. Иара иоуп 85 шықәсазы ихацзыркыз аԥсуа лирика аҭагылазаашьа иазкыз, ажурнал «Алашара» адаҟьақәа рҿы имҩаԥысуаз аимак-аиҿак. Иахьатәи алитература-сахьаркыратә критика аҿымҭра, аихсыӷьрагьы – егьа ҽмырҳа-ҽырдагәа ҟаҳҵаргьы – арегресс ашҟа ҳалбаазго, арҿиаратә процесс еиҵазырхо зеиԥш литературатә проблемоуп. В. Л. Аҵнариа илшон ихадароу алитература-рҿиаратә тенденциақәа ралкаара анаҩсангьы, урҭ ахәшьара рыҭара, адунеитә процессқәа ирыдкыланы рыхәаԥшра. Насгьы акритик-аҵарауаҩ ишьҭихуаз азҵаара аҳәаақәа мырҭшәакәа, егьырҭ ажанрқәа рыҿиара иадиҳәалон, уи аиҿырԥшра анализ иалҵшәаны акәын ишыҟаиҵоз еиуеиԥшым алитератураҭҵааратә лкаақәагьы.
 Аизга «Абырҵкал» ианылаз аусумҭақәа ирылукаартә иҟоуп «Апластикатә хаҿсахьа апоезиаҿы», насгьы «Ашьҭыбжьи ажәеинраалеи». Ҩышьа формак, стильтә цәырҵрак аҳасабала апластикатә сахьаркыратә хәыцра амаӡақәа аарԥшуа, аҵарауаҩ-акритик инарҵауланы иҭиҵаауеит аԥсуа поезиаҿы уи аларҵәашьас иаиуз, насгьы иҟаиҵо алкаақәа рышьақәырӷәӷәаразы иааигоит И. Коӷониа, Б. Шьынқәба рырҿиара аҟынтә иаҳа зсахьаркыра-ҿыханҵаратә ҟазшьа еилыххоу, игәылҭәаау аԥҵамҭа хатәрақәа рцыԥҵәахақәа. Иаҳҳәозар, Б. Шьынқәба илирикатә ԥҵамҭақәа рахьтә алитератураҭҵааҩы иаҳа хшыҩзышьҭра риҭоит ажәеинраалақәа «Аԥхыӡ», «Сыԥшалас», «Исаҳаит ирҳәамҭан ҳабацәа», «Аӡын шьыжьымҭан», «Аԥхын», абаллада «Аҿырпын», апоема «Ахра ашәа» аҟнытә хазы игоу ахқәа, афрагментқәа. Зыӡбахә ҳамоу аҩымҭақәа аликаауеит иаҳа аԥсуа ажәа анырԥшратә, аекспрессиатә лшарақәа зныԥшыз ҿырԥшыгақәак раҳасабала. Аҵарауаҩ иааиго арҭ ацыԥҵәахақәа ҭиҵаауеит апартреҭтә ҟазшьаарԥшра асубиективтәи аобиективтәи знеишьақәа реинырра, аметафореи, аиҿырԥшреи, аепитети рхархәашьа, амонологи адиалоги рырҿиашьа аформақәа рганахьала. Сгәанала, иахьагьы зактуалра ӷәӷәоу, лассы-лассы алитератураҭҵааҩцәа зызхьаԥшло аизга «Абырҵкал» амилаҭтә литературадырреи акритикеи рзын аҵак ду амоуп, уи аҟны ицәыргоу апроблемақәа рымҽхак аҭбаареи урҭ рцәыргашьа астиль аҿыцреи, абызшәа, атерминологиа аласреи уҳәа егьырҭгьы аҟазшьақәа рыла. Даҽа ганкахьалагьы, В. Л. Аҵнариа уи аамҭазы дцәырҵит адунеи еицырзеиԥшу азеиԥш теориатә хәыцрақәа аԥсуа литературадырреи акритикеи иаҳа инарҵауланы рыларҵәара алзыршаз аҿыцаԥшьгаҩцәа дыруаӡәкны.
 «Ашьҭыбжьи ажәеинраалеи» ҳәа хыс измоу истатиаҿы В. Л. Аҵнариа аспект рацәала иҭиҵаауеит аԥсуа сахьаркыратә ажәа аструктуратә ҷыдарақәа, уи ашьҭыбжьҿырԥшратә беиарақәа, аԥсуа литературатә бызшәа асемантикатә лшарақәа, ажәеи ашәеи реинырра, реизыҟазаашьа азҵаара уадаҩқәа. «Ашьҭыбжьҿырԥшра, – иазгәеиҭоит аҵарауаҩ, – ажәларқәа зегьы рхәыцшьа, рбызшәа аҿиара, ашьақәгылараҿы изхысыз илаҟәӡоу стадиоуп. Ажәларқәа рхәыцшьа еиԥшым, рынхашьа-рынҵышьа, рҭоурых, рыԥсабара шеиԥшым еиԥш. Убри аҟнытә, ауаа рбызшәақәагьы заатәи астадиаҿы иахьеиԥшқәоу ыҟазаргьы, нас еиҩнагоит. Досу дара рыԥсҭазаара иақәнагоу, рыԥсихологиа, ртемперамент, рхәыцшьа аазырԥшуа абызшәатә формақәа аԥырҵоит» («Абырҵкал», Аҟәа, 1973. Ад. 40 – 41).
 Аизга «Абырҵкал» иагәылалеит иналукааша аԥсуа прозаик Алықьса Гогәуа ироман «Аҽыкәаҳа» иазкыу инарҭбаау астатиа-аҭҵаамҭа. Аԥсуа сахьаркыратә проза ҵакылеи формалеи акырӡа изырҿыцыз, асоциалт-ԥсихологиатә хырхарҭа ду азылызхыз ари аԥҵамҭа ган рацәала иҭҵаауа, В. Л. Аҵнариа иҿаԥхьа иқәиргылоит иара ихатәы знеишьақәа амҩа рзаазыртуа азҵаара: «Ишԥеизыҟоу ареалтә аамҭеи асахьаркыратә аамҭеи Алықьса Гогәуа ироман аҿы?». Анаҩсан ицәыригаз атеориатә зҵаара аҭак ҟаҵауа, аҵарауаҩ-акритик иазгәеиҭоит: «Ареалтә аамҭа гәыцәс измоу драмоуп Ал. Гогәуа ироман «Аҽыкәаҳа», аха ароман еидызкыло асахьаркыратә аамҭа ауп уи уахыки-ҽнаки ирыбжьаӡоит». Астатиа злахацырку аструктуралисттә знеишьа хәҭа-хәҭала еиҿыршәшәауа, В. Л. Аҵнариа ихшыҩзцара абас инаигӡоит: «Излашьҭырхзеи нас уахыки-ҽнаки абри аҟара аидара? «Аҽыкәаҳа» автор мап ацәикит аамҭала, акакала еишьҭаргыланы ахҭысқәа рдәықәҵара, – 1937-1941, 1945-1956 – ҳәа акәӡам урҭ шеиццо. Асахьаркыратә аамҭеи ареалтә аамҭеи реиқәымшәара захьӡугьы абри ауп. Ареалтә аамҭеи асахьаркыратә аамҭеи реиқәымшәара асахьаркыратә нырра арыӷәӷәеит, хҭак еицҭахысуа, аҭаҷкәым еиԥш еиланарҵәеит ахҭысқәа.Абас еихьыр-еивыр имцо ажәабжьеиҭаҳәаратә форма аналитикатә композициа ҳәа ахьӡуҵар ауеит.»
 Анаҩсан ароман «Аҽыкәаҳа» аҿы автор ихы иаирхәо ахҭысқәеи аамҭеи реизыҟазаашьа, иара убас аретроспективатә план ахархәашьа апроблема дазааҭгылауа, В. Л. Аҵнариа ҳазхьирԥшуеит ҳаамҭазтәи адунеитә прозаҿы уи аганахьала иалыршоу астильтә ԥшаарақәа рԥышәа, ҿырԥштәысгьы иааигоит Ҳаинрих Биолль ироман «Абиллиард асра – асааҭ жәаба рыбжазы», насгьы Ельза Триоле лроман « Хнырҳәышьа змам аамҭа ду».
 «Аҽыкәаҳа» аҩныҵҟатәи аибаркышьа дазыхынҳәуа, аҵарауаҩ-акритик ҩаԥхьа иаликаауеит ихадараны ииԥхьаӡо азҵаарақәа: «…Автор еиҳаракгьы дзызҿлымҳау, – иҩуеит уи, – ахҭысқәа ишыҟаҵәҟьаз хыла-кәиа реиҿажьра акәым, убарҭ ахҭысқәа ауаа рыԥсихологиаҿы инрыжьыз ацәалашәарақәа, ассоциациақәа, агәырӷьарақәа, ахьаақәа, ахәрақәа роуп. Агәалашәарақәа ршәындыҟәра – ароман иашьаҭахеит. Ахҭысқәа ранализ аасҭа иҵаулахеит ауаа рыԥсихологиа аилкаара.» 
 Дзыхцәажәо аԥҵамҭа акомпозициатә еилазаашьа аԥсуа сахьаркыратә прозазы усҟан излаҿыцыз аҟазшьа аарԥшразы, В.Л. Аҵнариа лаԥш ҵарыла иҭиҵаауеит ароман аҩныҵҟатәи адәахьтәи асиужетқәа реизыҟазаашьа, реиҿыбаашьа. «Иахьа еилаҳкаауа ажәытәтәи ахҭыс аҿы, – иҩуеит акритик-алитератураҭҵааҩ, – гәыцәс иҟоуп Шьасиа илԥыхьашәаз Баҭал итетрад. 
 30-тәи ашықәсқәа рынҵәамҭазы, арра данцоз аламҭалазшәа, иааинырсланы ииҩыз игәалашәарақәа зныз итетрад ҳамыԥхьакәа, еилкаашьа ҳамаӡам иара Баҭал ихәыҷра, иҵара, ибзиабара, иҩызара, изҳара рыдагьы иаб Дауҭ, уи ифырхаҵара, аиашазы иқәԥара, иашьа Аџыри иареи реизыҟазаашьақәа; Арзаҟан иҭыԥ, уи иҭахара зыхҟьаз; Ездора имҩа, уи ианшьа иҭыӡшәа, 30-тәи ашықәсқәа раан Аԥсны ,ҷыдала аԥсыуа қыҭак аҿы иҟалаз атрагедиа.»
 Астатиа автор иҿыцӡоу, аҵак ду змоу акы акәны иазиԥхьаӡеит иахьатәи аромани акиномонтажи реилаҵәара – ахҭысқәа аки-аки реихаргылара, ахьаҵрақәа, асахьақәа акинокадрқәа реиԥш рцара.

 Ишдыру еиԥш В. Л. Аҵнариа илитература-критикатәи илитературадырратәи ԥшаарақәа ирмаҭәарыз, обиектс ирымаз ахырхарҭақәа рацәан. Амилаҭтә литературадырразы рҵакы ӷәӷәоуп, иаҳҳәозар, Д. Гәлиа ироман «Камаҷыҷи» Б.Шьынқәба ироман «Ацынҵәарахи» ирызку инарҭбаау аусумҭақәа «Жәлар рышәҟәы», «Ареквием ашьамҩазы». Урҭ акьыԥхьаҿы рцәырҵра – ҳауаажәлар рзы, ҳдоуҳатә культуразы анырра ду змаз цәырҵраны иҟалеит. Зыӡбахә ҳамоу астатиақәа ирныԥшит аҭоурых-литературатәи асоциал-философиатәи знеишьақәа рымҽхак аҭбаара, рыхшыҩзцаратә ҵаулара.
 В. Л. Аҵнариа иусумҭақәа шьахәла ирныԥшит уи ишилшоз аполитикатә кониунктура иацәыхьчоу ахәшьарақәа рыҟаҵара, насгьы хазы игоу аԥсуа литература аклассикцәақәак рыԥсҭазаареи рырҿиаратә мҩеи рыхцәажәараан, иҭшәоу акритика-библиографиатә знеишьақәа рҳәаақәа дырҭыҵны, урҭ рсахьаркыратә хәыцра аҩаӡара, излаӷәӷәоу – излауашәшәыроу аганқәа ралкаара дшазҟазаз.
 Ҷыдалагьы иазгәаҭазарц ахәҭоуп, сгәанала, В. Л. Аҵнариа дшыруаӡәку аԥсуа литература атеориатә проблемақәа дара игәцаракны иҭызҵаауаз аспециалистцәа. Иаҳҳәозар, аҭыԥ ҷыда ааныркылоит амилаҭтә литератураҭҵаараҿы аусумҭақәа «Алирикатә хронотоп», насгьы «Алирикатә аамҭеи аграмматикатә аамҭеи». Зинтеллект ҳаракыз аҵарауаҩ – ишьақәгылахьоу, академиатә ҟазшьа шьҭызкаахьоу атеориатә зҵаарақәа данырзааҭгылауаз, дацәшәомызт астереотиптә хәаԥшрақәа, маҷк днарыцәхьаҵны, ихатә гәаанагара, ихатәы концептуалтә знеишьа ацәыргара. Уи иҽалаигӡомызт ирҳәахьоу аиҭаҳәара. Абар уаанӡа зыӡбахә ҳамаз иусумҭа «Алирикатә хронотоп» аҟны уи ииҩуа; «Ҳәарас иаҭахузеи, аромани ажәеинраалеи, аепоси, апоезиеи ҵакыла, еиҿкаашьала, сахьаркыратә лшарала еиԥшым, убри аҟнытә алирикатә хронотоп аҭҵаара – иҷыдаӡоу ауадаҩрақәа ацымларц залшаӡом. Иазгәаҭатәуп, зегь раԥхьаӡагьы алирикаҿы аамҭа аарԥшышьас иамоу аформақәа, амҩақәа атеориаҿы дук излацәажәам азҵаарақәа ишреиуоу. Аха иахьцалак алирикатә хронотоп (Бахтин итеориа ҳахьыԥшны, ҳара иалаагалоит абри атермин) алирикатә поезиа аҷыдара хадақәа рӷьырак ҳаилзыркааша, зыҭҵаара иаԥсоу категориоуп.» 
 Анаҩсан аамҭеи аҭыԥи (ақәыԥшылареи) реизыҟазаашьа аԥсуа литература еиуеиԥшым ажанрқәа рҿы аарԥшышьас иамоу аиллиустрациак аҳасабала В. Л. Аҵнариа иааигоит еиуеиԥшым аҿырԥштәқәа: Д. Гәлиа, И. Коӷониа, Гь. Чачба, Б. Шьынқәба, А. Гогәуа, А. Аџьынџьал, М. Лашәриа, Н. Кәыҵниа, Т. Аџьба, С. Ҭаркьыл, Г. Аламиа, Р. Смыр рырҿиара аҟынтә. Аҵарауаҩ иааиго аргументқәа рышьақәырӷәӷәаразы лассы дрызхьаԥшуеит Лессинг, Веселовски, Шкловски, Бахтин, Лихачиов реиԥш иҟоу алитературеи аҟазареи ртеоретикцәа дуқәа реиԥш иҟоу ахаҭарақәа аамҭеи аҭыԥи ирызку ргәаанагарақәа. «Асахьаркыратә ҩымҭаҿы аамҭа аарԥшра, – иазгәеиҭоит аҵарауаҩ, – иаанаго ахҭысқәа реидҳәалашьа реал-ԥсихологиатә мзызс иаҵоу аилкаароуп, сахьаркырала аԥхьаҩ агәра игартә аҟаҵароуп. Д. С. Лихачиов ииашаны ишазгәеиҭо еиԥш, ахҭысқәа ахьыҟам, аамҭагьы ыҟаӡам.» (В. Л. Аҵнариа. Алирикатә аамҭақәа. Аҟәа, 1991. Ад. 50).
 Аҵарауаҩ-акритик иҟаиҵо алкаақәа ирыдумбаларц залшом, џьара-џьара урҭ мыцхәы исубиективтәу азнеишьақәа шьаҭас ишрымоу, џьара-џьара набыцра зқәым аҭҵаарадырратә логика аасҭагьы аинтуициеи ацәанырратә дунеидкылашьеи аԥыжәара шрымоу. Аха ацәанырра-емоциатәи ахшыҩзцара-аналитикатәи хәшьарақәа реибакапанра ауп еиҳараӡак изықәныҟәоу абаҩхатәра ду злаз алитератураҭҵааҩ иҭҵаарадырратә хәыцшьа. Б. Шьынқәба ипоезиа иазку В. Л. Аҵнариа имонографиа ахәшьара ҳаракы аҭауа, апрофессор Л. И. Тимофеев иҩуан; Араҟа сара сыззааҭгылаз аҵарауаҩ-акритик иусумҭа хьыршәыгәқәа рахьтә акык-ҩбак роуп. Иара убри аамҭазы апрофессор В. Л. Аҵнариа истатиақәа, иҭҵаамҭақәа, имонографиақәа, ишәҟәқәа аԥсуа литературадырра аҿиара иузаҟәымҭхо, акырӡа ԥхьаҟа изгаз материалқәоуп. Инарҭбааны, хазы-хазы урҭ реилыргара, иахәҭоу аобиективтә хәшьара рыҭара – ԥхьаҟатәи уснагӡатәны сахәаԥшуеит. 


Зхәыцра ҵаулаз, збаҩхатәра ҳаракыз
(Артур Аншба илитератураҭҵааратәи, икритикатәи хәыцшьа азы ажәақәак)

Аԥсуа доуҳа-культуратә ԥсҭазаараҿы ҩашьара зқәым аҭыԥ аанызкыло аҵарауаҩ, афольклорист, алитератураҭҵааҩ Артур Аншба ирҿиаратә ҷыдарақәа санрызхәыцуа, лакҩакрада ирылскаауеит иинтеллекти ихшыҩҵарреи, урҭ иаҳагьы иҳаразкуаз, амчхара рызҭоз агәаӷьреи. Урҭ аҟазшьақәа зырцәқәырԥоз зегь раԥхьаӡа иргыланы иара ибаҩхатәра ауп.
 Ажурнал аредакциа иқәнаргылаз азҵаарақәа рҭак ҟаҵауа, аурыс ҵарауаҩ ду Михаил Бахтин иазгәеиҭахьан алитературадырразы шьардаӡа зҵазкуаз хшыҩзцарақәак: Артур Аншба дреиуан аԥсуа ҭҵаарадырра, хьыӡҳәалагьы алитератураҭҵаареи асахьаркыратә критикеи рполемикатә цәаҩа зырџьбароз, азеиԥш ҽхырцәажәареи аизадареи ирцәызыхьчоз, аихсыӷьха азымҭоз, иара убри ала алитературатә ԥсҭазаара зырҿыхоз аҵарауаа. Иахьатәи ҳарҿиаратә ҭагылазаашьа еиқәышьшьы иахьыҟоу зыхҟьогьы, хәҭакахьала, иара иеиԥш иҟаз, зажәа ҟасаз, зыхшыҩзцара раӡаз аспециалистцәа ахьмаҷу акәзаргьы ҟалоит. Артур Артиом-иԥа ихшыҩҵарреи ианалитикатә хәыцра аҟазшьақәеи шьахәны изныԥшуаз иусумҭақәа иреиуоуп истатиақәа реизгақәа «Аамҭақәа реимадара» (1980), «Аамҭақәа реиқәҿыҭра» (1986). Иахьа уажәраанӡа зактуалра ҳараку арҭ аҭыжьымҭақәа иргәылоу астатиақәеи арецензиақәеи азеиԥш теориатә ҭҵаамҭақәеи ирымоуп рхатәы стиль, даҽаӡәы инапкымҭа иаламҩашьо ахатәы аарԥшышьақәа.
Иахәҭаны, иагьаҭыԥны иазысыԥхьаӡоит даҽа автортә хаҭашьакгьы азааҭгылара. Акритик-аҵарауаҩ сахьаркыратә ԥҵамҭас еилиргозаалак – гәаанагарак, шьақәырӷәӷәарак дшазкылсуаз ҵкар рацәала иҭиҵааз аматериал инаҭоз аидеиа-хшыҩзышьҭратә ҵаҵӷәы дықәныҟәаны, уи иҽадцәыланы акәын. Икьыԥхьымҭақәа рҿы машәыршәагьы иуԥылом ихшыҩзцарақәа рзеиԥш контекст иацәыхароу, ус ҽырбашақә иҳәоу гәаанагарак. Убас еилыхха иҟоуп, иаҳҳәозар, Владимир Анқәаби, Таиф Аџьбеи, Сарион Ҭаркьыли, Никәала Кәыҵниеи рпоезиатә рҿиара иазкны еиуеиԥшым аамҭақәа рзы ииҩыз астатиа хатәрақәа. Урҭ рҿы алитератураҭҵааҩ хаз-хазы дырзааҭгыланы, ахәшьара риҭоит дзыхцәажәо аҩымҭақәа рзы уаанӡа згәаанагарақәа зҳәахьаз аԥсуа критикцәеи, ашәҟәыҩҩцәеи, аҵарауааи рҳәамҭақәа, рҳәаақәҵарақәа. Иҟоуп, зны-зынла ҩба-хԥа гәаанагара еиҿырԥшны, ишәа-иза, икапанны иара ихатәы лкаа даназкылсуаз, аҩымҭа арационалтә рыц гәылыршәаны ианаҳирбоз. Ҳәарас иаҭахузеи, асеиԥш азнеишьа, аҭҵаашьа формақәа – макьана қәра дук змам аԥсуа литературадырреи асахьаркыратә критикеи рзын иҿыцу, зыдагь ԥсыхәа ыҟам адискуссиатә культура зырҿиоз, амчхара ҿыцқәеи аҽҟьарҭа ҿыцқәеи азҭоз лагаламҭоуп. Артур Аншба иҭҵаарадырратә бызшәа ласуп, иҳәоуртәашьа хьанҭам, агәынкыларазы аԥхьаҩ уадаҩрак изцәырнагом. Абар Таиф Аџьба ибзиабаратә лирика иазкны, уаҩ дыздызхало, игәы зқәымҿыӷьуа, ажәа еизадақәа ирцәыхьчоу манерала, акритик-аҵарауаҩ ииҩуа: «Уи аԥхьатәи ишәҟәқәа рҿы хыԥхьаӡарала ирацәоуп абзиабара атема иазку ажәеинраалақәа… Ажәлар рпоезиаҿы абзиабара аарԥшышьа даҿыԥшны, апоет ицәаныррақәа дырцәыԥхашьошәа, аӷәра рҿеикуеит, маҷк алаф, асамарҟәыл ахь ииаигоит… Ицәанырра мап ацәызкыз аԥҳәызба длыхлафны, абас ихиркәшоит апоет иажәеинраала «Ба ибымуҵәҟьозаап»:
Ба ибымуҵәҟьозаап саҟәыҵыр ажәеинраалақәа рыҩра…». Ари ацыԥҵәаха аагоуп «Таиф Аџьба ипоезиатә дунеи» ҳәа хыс измоу астатиа аҟнытә. (А. Аншба. «Аамҭақәа реиқәҿыҭра». Ад. 124).
 Сгәанала, уаҩ азҿлымҳара изцәырызго ҿырԥштәы бзиоуп алитературатә критик Артур Аншба аҵарауаҩ, акритик Владимир Аҵнариа ишәҟәы «Аҳәатәи аҳәашьеи» иаиҭаз ахәшьара. Еилирго аматериал аҭҵаара ашҟа диасаанӡа А. Аншба иазгәеиҭоит «Принципла, хьаԥш-кәаԥшрада ацәажәара, ииҳәо аргументла ашьақәырӷәӷәара» реиԥш иҟоу В. Аҵнариа иҟазшьақәа. Нас убри инахырҿиаашәа, инаимҩатәны, дрылацәажәоит аҩымҭа ахәшьараҿы ихымԥадатәны иишьо ԥҟарақәак. «Ииашоуп, акритик иажәа ауаа азыӡырҩырц азы гәаартыла, гәҭыӷьӷьаала ацәажәара азхом, иацзароуп адырра, иааӡоу агьама, – ииҩуеит астатиа «Аҳәатәи аҳәашьеи» автор А. Аншба. «Абарҭқәа зегьы неидкыланы абаҩхатәра ахьӡуп. Аха абаҩхатәра мацарагьы азхаӡом, иацзароуп аусура. (А. Аншба. «Аамҭақәа реиқәҿыҭра». Ад. 26). Анаҩсан иара абри астатиаҿы Д. И. Гәлиа ироман «Камаҷыҷ» иазку В. Аҵнариа истатиа «Жәлар рышәҟәы» дазааҭгылауа, ишаԥу еиԥш, аԥхьа уи злаӷәӷәоу аганқәа алкаауа, акритик илаԥш ҵары иҵижьуеит дзыхцәажәо аҭҵаамҭа ахьысҳарақәагьы. Уи азын иааигоит В. Аҵнариа игәаанагара зныԥшуа абасеиԥш иҟоу фразак: «Уи (Д. И. Гәлиа – А. А.) еиҿаԥишьит афольклортә реализми асоциалисттә реализми ирҭаз алшара дуқәа, амала, актәи аҵанӡа дышзымылбааз еиԥш, убас инагӡаҵәҟьаны иагьилымшеит аҩбатәи аханаӡарахь ахаларагьы» (А. Аншба. «Аамҭақәа реиқәҿыҭра». Ад. 27). Асеиԥш иҟоу азнеишьа дшақәшаҳаҭым шьақәырӷәӷәауа, А. А. Аншба иқәиргылоит логикала валашьа змам азҵаара: «Еицәыхароу, принципла еибатәым ҩ-методк рыла ҩымҭак аԥҵара ауама? Излауазеи? Насгьы иҟоума афольклортә реализм ҳәа алитературатә метод?» 
Иара убри аамҭазы, аԥсуа поезиа иазку В.Аҵнариа иусумҭақәа ахәшьара ҳаракы рыҭауа, Артур Артиом-иԥа иҩуан: «Сгәанала, иахьатәи аԥсуа лирика ахцәажәаразы зыӡбахә ҳамоу ашәҟәы автор иеиԥш иазыҟаҵоу акритик дҳамаӡам… Ицәгьамызт хаз-хазы иҟоу апоезиатә еизгақәа реилыргара адагьы, инеизакны илаԥш рхигар иахьатәи аԥсуа поезиаҿы ихадароу аԥҵамҭақәа, иазгәеиҭар изну амҩаҿы ирымоу ахырхарҭақәа, аихьӡарақәа, иацәтәыму, имилаҭтәым, аизҳара иаԥырхагоу атенденциақәа». («Аамҭақәа реиқәҿыҭра». Ад. 29-30). Абасала, зхы икыз апрофессионалтә цәажәара иҽаламыгӡакәа, Владимир Леуан-иԥа Аҵнариа ишәҟәы «Аҳәатәи аҳәашьеи» иазку истатиаҿы Артур Артиом-иԥа Аншба, ихшыҩзцара ирҿиоит, аҳәаақәа ирҭбаауеит, зхы иақәиҭу, иманшәалоу асахьаркыратә параллельқәа ихы иархәауа. «Иҟалоит апоезиа ианатәым ҟазарала иҟаҵоу ажәеинраалагьы, – иазгәеиҭон акритик, – аҟазара игӡамызт Бенедиктов, аха иахьа дырхашҭит. Аамҭа кьаҿла акәзаргьы, уи Пушкин иаҵкыс дҳаракны ихәаԥшуан. Сара зыӡбахә сымоу иааинырсланы, џьабаада иаԥҵоу ажәеинраалақәа ракәӡам. Урҭ иазыҟаҵам аԥхьаҩгьы игәеиҭоит. Аԥышәа змоу апоетцәагьы зны-зынла рус анрықәымҿио ыҟоуп…» (Ад.30).
 Ажәақәак рхысҳәаарц сҭахуп иара убас амилаҭтә филологиазы шьарда зҵазкуа Артур Артиом-иԥа Аншба итекстологиатә усумҭақәак. «Аԥсуа текстологиа азҵаара иазкны» ҳәа хыс измоу истатиаҿы (Аамҭақәа реиқәҿыҭра. Ад. 34) аҵарауаҩ хаз-хазы еиҿырԥшны, аҭоурых-литературатә анализ рзыҟаҵауа, досу ирышьашәалоу, ирыхәҭоу ахәшьара риҭоит еиуеиԥшым аамҭақәа рзы автор хаҭалатәи ирҽеирақәа зманы зныкымкәа-ҩынтәымкәа иҭрыжьхьаз Д. И. Гәлиа иҩымҭақәа «Атәым жәҩан аҵаҟа», «Х-школк», насгьы еицырдыруа уи иажәабжь кьаҿқәа. «Асахьаркыратә ҩымҭа аҭоурых цқьа иҭымҵаакәа, иарбанзаалак арҿиамҭа аҵаки аформеи ииашаны реилкаара уадаҩуп, – иҩуан А. Аншба – атекстолог. – Ашәҟәҩҩы ирҿиамҭа, раԥхьа инапы ианыҵижь ашьҭахь, уаҳа кьыс амаӡамкәа иаанхозар, уаҳа аҽамԥсахуазар, атекстологиа аҭаххаӡомызт»…
 Хыхь зыӡбахә ҳамаз Д. И. Гәлиа ипрозатә рҿиамҭақәа реиҭаҭыжьраан ажәак, цәаҳәак, епиграфк иадамзаргьы ԥсаххазар, аԥсахрақәа алаимгалар ада автор ԥсыхәа изымҭаз аҭоурыхтә, ма асахьаркыра-стилистикатә мзызқәа цқьа иҭҵааны ауп Артур Аншба урҭ ихатәы комментариқәа шырзыҟаиҵоз. Астатиақәа реизга «Аамҭақәа реиқәҿыҭра» иагәылоуп иара убас «Л. Н. Толстои иҩымҭақәа аԥсшәахь реиҭагара иазкны» ҳәа аусумҭа. Ари аусумҭаҿы Артур Аншба даараӡа дацклаԥшны, аоригинали аиҭагамҭеи ртекстқәа реиҿырԥшра аметодала иҟаиҵоит хәарҭара ду злоу алкаақәа асахьаркыратә еиҭагара ахаҭабзиареи, асахьаркыратә ҩаӡареи рганахьала. Еилирго аҩымҭақәа иреиуоуп аԥсышәала иҭыҵхьоу Толстои иажәабжьқәа «Кавказтәи аҭҟәа», «Аԥра» (аиҭагаҩ – Владимир Маан), аповест «Ҳаџьы-Мураҭ» (аиҭагаҩ – Мушьни Аҳашба), ароман «Аиҭаира» (аиҭагаҩ – Иасон Ҷоҷуа). Алитератураҭҵааҩы, акритик иахьынӡазалшоз обиективла дрызнеины, изыԥсоу ахәшьарақәа риҭоит дзыхцәажәо аиҭагамҭақәа. Иазгәеиҭоит урҭ ирыгыу-ирыбзоу, рбызшәатәи рыстилистикатәи хьысҳарақәа. Абасала, иаагаз аҿырԥштәқәагьы агәра ҳдыргоит Артур Аншба изанааҭ хада – афольклористикаҿы иааирԥшхьаз ақәҿиара дуқәа инарываргыланы, апроблематә усумҭа шьахәқәа шаԥиҵахьаз апрофессионалтә литературадырреи акритикеи рырҿиара аусаҿгьы. Уи зхатә гәаанагареи, зхатәы ԥсҭазааратә позициеи змаз иналукааша хаҭаран. Зыҭҵаарадырратә интересқәа рҳәаа ҭшәақәа зҽырҭазыгӡоз ҵарауаҩымызт. Имилаҭтә дунеихәаԥшышьа ҩашьара ақәымкәа, хьаҳәхьачарак изымдырӡо далагылан иуаажәлар рҭоурых-политикатә қәԥара. Ҳара иаҳуалуп уи дзыԥсоу ажәа аҳәара, ихьӡ акамыршәра, иусумҭақәеи ирҿиаратә ҭынха зегьи ҳаԥхьаҟа еиҵагылоу абиԥарақәа ааӡартә, имҩақәнаҵартә еиԥш рӡыргара. 
 
Аибашьра аҭоурыхи ахатә ԥсҭазааратә драмеи
( Мушьни Лашәриа иажәеинраалоу ироман «Аџьынџь» иазкны)

Еицырдыруа аԥсуа поет, алитератураҭҵааҩы, академик Мушьни Лашәриа иажәеинраалоу ироман «Аџьынџь» аҭоурых-политикатә ҵаҵӷәы змоу, насгьы, хәҭакахьала, автобиографиатә ҟазшьақәа ӷәӷәаны изныԥшуа сахьаркыратә ԥҵамҭоуп. Аибашьра атема ус уназдыххыланы иааурԥшуа акы акәым, уи ҩныҵҟала, доуҳала ашәҟәыҩҩы ихы-игәы иҭижьроуп, ԥсихологиала зыӡбахә имоу аамҭа ацәыргашьа дақәшәароуп. «Аџьынџь» – аибашьра ашьҭахь ицәырҵыз, ҳажәлар ирхыргаз аибашьратә драма ду сахьаркырала еихызшьаало лиро-епикатә рҿиамҭа хатәроуп. Уи иамҽханакуа ахҭысқәа рацәоуп, еиднаҳәало аамҭақәагьы шырацәоу еиԥш.
 М. Т. Лашәриа поетк иаҳасабала ирҿиаратә лшарақәа ахьааирԥшхьоу ԥыжәарыла алирикаҿы шакәугьы, уи аепикатә жанраҿгьы акыр иҽԥишәахьеит. Иаҳҳәозар, апоема «Ахьтәы уасцәа» шьахәла агәра ҳнаргахьеит апоет ишилшо ҟазарыла аҭоурых-мифологиатә темақәа раарԥшра. Усеиԥш иҟоу аԥышәа инаҭахьан уи Пушкин, Лермонтов, Русҭавели, Лонгфелло уҳәа апоетцәа дуқәа репикатә ԥҵамҭа дуқәа аԥсшәахь реиҭагара акыршықәса дахьаҿыз. 
 Апоема иажәеинраалоу (ароман) «Аџьынџь» афабулаҿы ақырҭуа-аԥсуа еибашьра иадҳәалоу ахҭысқәа ихадароу аҭыԥ шааныркылогьы, аҩымҭа автор иԥсадгьыли иуаажәлари ажәытәаахыс изҭагылаз ахынҭа-ҩынҭарақәа, асоциал-политикатә гәаҟ-ҵәаҟрақәа дшырзыҟоу, хәшьарас ириҭо ҳзырбо алирика-символтә хьаҵрақәа, амонологқәа ихы иаирхәоит қәҿиарала.
 Ароман афырхаҵа хада хаҭала ихигаз аԥсҭазааратә мыҟәмабарақәа, дзынҟьаз-дзынԥаз – ижәлар рҭоурых иаҟәыҭхам, уи иахәҭакуп, ҩныҵҟала иагәыласаны, иаҿыбааны иаарԥшуп. Убри аҟнытә, хаҭалатәии азеиԥшуаҩытәыҩсатәии ԥсҭазаарақәа рмотивқәа реиқәҿыҭра иабзоураны ауп ишцәырҵуа апоема апланрацәаратә ҟазшьа, еиуеиԥшым асиужетқәа, ахаҿсахьақәа рҽеиҭныԥсахларақәа. Урҭ астиль-поетикатә мыругақәа зегьы зызку – автортә идеиа, ахшыҩзцара хада – аԥсадгьыли уи ахақәиҭреи, адоуҳатә идеал ҳаракқәеи рзы ақәԥараҿы дара ажәлар рхаҭа шыӡрыжәхо, рҟазшьа- рцәаҩа аҽшышьақәнарӷәӷәо аарԥшра – мҽхакы ҭбаала аԥхьаҩ иҿаԥхьа ацәыргара ауп.
 Аҩымҭа иаанарԥшуа ахҭысқәа ргеографиа ҭбаауп. Урҭ мҩаԥысуеит Аԥсны, Урыстәыла, Кавказ, хәҭакахьала, Қырҭтәыла, избанзар автор иҭиҵаауа аԥсуа- қырҭуатә политикатә еибарххара адацқәа, амзызқәа ахьыԥшаатәу, ганкахьала, агрессиа ҳзызуз ҳгәыларатә аҳәынҭқарра аҩныҵҟа, уи афашисттә идеологиаҿы ауп.
 М. Т. Лашәриа иазирхом аԥсуа жәлар рмилаҭ-хьыԥшымратә қәԥара, насгьы 1992-1993 ш. ш. раантәи аконфликттә ҭагылазаашьақәа рыӡбахәала хаҭала иара иидыруа, дызлаԥшхьоу азы аинформациа. Уи лассы-лассы дрызхьаԥшуеит аҭоурых-политикатә хроника иадҳәалоу аматериалқәа, ахәшьарақәа, агәаанагарақәа. Урҭ џьара-џьара иара ихатә субиективтә хәшьара рыҭаны, нас уи шьаҭас измоу аобиективтә лкаақәа ҟаиҵоит. Еилеигӡоит асахьаркыратәи адокументалтәи аарԥшышьа аформақәа, астильқәа.
 Ажурнал «Аҟәа» (2004, №1) ианыз апоема аԥхьажәаҿы, М. Т. Лашәриа иазгәеиҭоит: «Сашьҭан, ҳәарада, иҟаз шыҟаз ала аарԥшра, дара ахҭысқәа реишьҭаргылашьа аганахьалагьы. Ари иаанагом ахҭысқәа рыхроника енагь еишьҭаххы, мшеикәшараҵас раарԥшра». Анаҩсан ари ахшыҩзцара ашьақәырӷәӷәаразы ароман автор иааигоит аурыс шәҟәыҩҩы И.Тынианов иажәақәа: «Я начинаю там, где кончается документ».
 Апоет ихы иаирхәо афактографиатә материал ҭаиҳәҳәоит асахьаркыра-емоциатә ҟазшьа змоу агәҭыхаҳәарала. Акырџьара еиқәҿырҭуеит, еиныруеит алирикеи, аепоси, апоезиеи, асахьаркыратә публицистикеи. Алиро-епикатә лагамҭа – амахәҭақәа рацәаны иамоуп. Уи зыбзоуроу, сгәанала, зегь раԥхьаӡагьы апоет ирҿиаратә хыҭҳәааи иааирԥшуа ареалтә ситуациеи рхеибарҭәаара, наҟ-ааҟ реинырра роуп. Ароман ахҭыс хадақәа иргәылхәраа инеиуеит акырџьара автоԥсихологиатә нырра змоу, ԥсҭазааратә еибаха-еибафара згым абзиабара. 
 «Аџьынџь» асахьаркыратә ԥыжәарақәа иреиуоуп аҵабырги, насгьы амиф иазааигәоу асиужетқәеи реицырхыраарала, аромантә қәыԥшылара ахьаԥиҵо апоет. Иаҳҳәозар, убас иҟоу хәҭакны аԥҵамҭа иагәыласоуп Дырмити автори «рынарцә ныҟәара».
 Академик Ш. Салаҟаиа ишазгәеиҭо еиԥш, «аҩымҭаҿы иаԥҵоуп, ирзааҭгылоуп «аибашьра амаа зку анцәахәқәа», аԥхьагылаҩцәа-ԥызацәа, ақәылаҩцәа- агрессорцәа, аинраалаҩцәа, арбгаҩцәа, ашәҟәыҩҩцәа уҳәа» аӡәырҩы рхаҭаратә хаҿсахьақәа. «Иааидкыланы, ароманаҿы инарҭбааны иззааҭгылоу, – иҩуеит еицырдыруа аԥсуа литератураҭҵааҩы, – епизод-епизодла ицәыргоу, иара ус ана-ара зыӡбахә ҳәоу ауаа рхыԥхьаӡара шәҩы-уаак ирзынаԥшуеит… Апоет ҟазарала иҽазишәоит доусы ихәҭоу аҭыԥ изалкаара, иахьатәу, иахьаҭаху иӡбахә аҳәара, ирцәажәара, иԥсабаратәны ароман иалархәра, иаласара».
 Зыӡбахә ҳамоу аԥҵамҭаҿы ицәыргоуп зуаажәларра-политикатә мҽхакы ҭбаау ахҭысқәа. Урҭ рӡыблара бааԥсы далагылоуп еицакра зқәым, зыԥсадгьыл ахьчаразы тәамҩахә ҟазымҵо, жәлар рԥыза иаша Владислав Арӡынба. Иналукааша амилаҭтә лидер иепикатә хаҿсахьа гәылҭәаа аарԥшра алыршоуп аибашьра-хроникатә хҭысқәа реишьҭагылашьа алогика иазааигәаны. Ҷыдалагьы, аԥхьаҩ изы крызҵазкуа епизодуп, сгәанала, Москва, 1993 ш., сентиабр 3 рзы «Президент-отель» аҿы имҩаԥысыз х-ганк рхаҭарнакцәа реиԥылара. Уаҟа еиҿкааз аполитикатә фарс ароман аҿы («Аԥыза» зыхьӡу ахаҿы) иаарԥшуп еиуеиԥшым астильтә знеишьақәа рыла. Џьара-џьара апоет ихы иаирхәоит аирониа, уи аспектакль иалахәыз ауаа еиуеиԥшым рхаҿсахьақәа рцәыргаразы. Автор, В. Г. Арӡынба даҳирбоит хьаҵра зқәым, амчра бааԥсқәа аҳәаҭыхла ирҿагылоу, зыжәлари зҳәынҭқарреи ринтересқәа рыхьчара аҵыхәтәанынӡа иазхиоу ҭоурыхтә хаҭара ӷәӷәаны.
 Аҩымҭа ауаажәларра-ҭоурыхтә ҵакы шьҭызхуа аҭыԥқәа иреиуоуп иара убас автори еицырдыруа аурыс шәҟәыҩҩцәа Леонид Леонови Сергеи Михалкови реиԥш иҟоу ахаҭарақәеи реиҿцәажәарақәа, урҭ Аԥсны зҭагылоу ашәарҭа алгараҿы иааныркылаз ароль аарԥшра. Ахәшәтәырҭаҿы имҩаԥысуа аҩымҭа автор - аперсонаж хадеи, Аԥсны жәлар рпоет Баграт Шьынқәбеи рдиалог (ахқәа «Баграт», «Анаур») уҳәа убас егьырҭгьы аԥсҭазаара аҟнытә иаагоу асиужетқәа ароман акомпозициатә структура зырӷәӷәо материалуп.
 «Аџьынџь» аҿы, уаанӡа ишазгәаҳҭахьоу еиԥш, ахҭысқәа рсахьаркыра- доуҳатә нырра зырҵауло аганқәа иреиуоуп иаарԥшу абзиабара аҭоурых. Ҷыдалагьы уи иазкуп ахқәа «Аеҵәақәа рқәаршҩы», «Минегага». Апоети ароман афырԥҳәызба Еленеи реизыҟазаашьақәа ирыҵоу аромантикатә цәаҩа, ацқьара, аҳаракра, иара убас аамҭакала ахьаа, агәҭыха, агәаҟ-ҵәаҟра, атрагизм – аҩымҭа еиуеиԥшым апланқәа, акомпозициатә хәҭақәа игәыӷырҭоу ацҳа рыбжьанаҵоит, ҩныҵҟала еибанаркуеит. Араҟа иҵегьы, аҽаанартуеит алирикеи аепикеи рырҿиара-доуҳатә еинырра.
 Иааидкыланы ҳахәаԥшуазар, ари аҭоурых-публицистикатә поема аибашьра ашьҭахь амилаҭтә лиро-епикатә хәыцраҿы даҽа мҩа ҿыцк ҳзаазыртыз, ҳажәлар ирхыргаз аҭоурыхтә шьаарҵәыратә драма ду ҩаԥхьа лаԥш ҿыцла ҳалазырԥшыз, уи ахылҟьа-ҿылҟьақәа инарҵауланы ҳаиҭарызхәыцыртә алшара ҳазҭаз цәырҵроуп.
 Аҩымҭа архитектоникатә еиҿкаашьа акырӡа ахы иақәиҭуп, иаабац, ҳзышьцылахьоу литературатә шаблонла ихәаҽым, иамоуп аҽԥыртларсҭақәа маҷымкәа. Аретроспеқциатә хәшьарақәа рформа иабзоураны, апоет шьахәла ихы иаирхәоит еиуеиԥшым аҭоурых-политикатә фактқәа, Аԥсуа ҳәынҭқарра знысхьоу ашьақәгылара амҩа уадаҩ инадҳәаланы.
 Аҩымҭа злаҩу абызшәа хьанҭам. Уаанӡа ишаҳҳәахьоу еиԥш алирикатәи аепикатәи стильқәа хеибарҭәаауеит автор ицәажәара, иажәабжьеиҭаҳәаратә структураҿы. Сгәанала, ихеибарҭәаауеит иара убас апоезиатә ҳәоу ҭынчи, агәҭыхаҳәаратә манереи, ас еиԥш иҟоу аҩымҭа ду зыда ԥсыхәа амам апублицистикатә пафоси.
 Иҟоуп аҩымҭаҿы мыцхәы еиҵыхцәоума, апрозатә ҟазшьа шьҭыркаацәоума ҳәа ззуҳәаша сиужетқәак, иҵегь иааилацаландаз ҳәа агәаанагара узҭо автортә хьаҵрақәак, монологқәак. Иаҳҳәозар, иҵегь ахырҭәага икылхзар ауан, сгәанала, еилыбгаз Асовет ҳәынҭқарра дуи уи ахылҟьа-ҿылҟьақәеи рызхәыцра, ргәаагӡара иазку апоет изеиԥш хәыцрақәа (ахы «Атәыла ду»). Иҵегь игәылыршәандаз, игәылцәаандаз ҳәа агәаанагара ахьузцәырҵқәо ыҟоуп аԥсуа-қырҭуа политикатә еиҿагылара амзызқәа ирызку аҭыԥқәа .
 Аха аус злоу, насгьы ихадароу ҳәа сгәы иаанаго – М. Лашәриа илшеит Аԥсуа жәлар Рџьынџьтәылатә еибашьра аҭоурых аҿы иаҳа иалукааша, анырра змоу ахҭысқәа реалтә шьаҭас иҟаҵаны, амилаҭ рлахьынҵа иамадоу аепохалтә ҭагылазаашьақәа баҩхатәрала раарԥшра. Аҩымҭаҿы еиларсуп, еилаӡҩоуп аиндивидуалтәи азеиԥшуаҩытәыҩсатәи проблемақәа раарԥшышьақәа. Ицәыргоуп аԥхьаҩ игәалашәара, иҭоурыхтә хдырра зырҿыхо ахҭысқәа. Иаԥҵоуп ҟазшьала еиԥшым, аҭоурыхаҿы бжеиҳан еиҿагылоу арольқәа назыгӡо ауаа рхаҿсахьақәа.
 Сгәы иаанагоит, апоема «Аџьынџь» – аибашьра атематика иазку, ҳаамҭазтәи аԥсуа литература жанрла изырбеио, уи аҩаӡарагьы ҳаразкуа епикатә ԥҵамҭа хатәроуп ҳәа.
 
Ҳҭоурыхтә гәалашәара зырҿыхо апоет

 60-тәи ашықәсқәа рҽеиҩшамҭазы, маҷк аполитикатә ҵаа ԥсасины, ԥша ҟәандақәак асуа ианналагоз, акырӡа иҵауланы, арҿиаратә гәжәажәара, ахьаа аҵаны, ицәырҵуеит апоет Рушьбеи Смыр илирика. Апоет гәышԥлымҳала, ҩныҵҟатәи цәалашәарала иаҳауеит ҳазегь ҳаиԥш зыԥсыԥ лазга-ҩазго, аха зыгзҿамҳәо аԥсабара агәырӷьабжьеиԥш, агәынқьбыжьгьы. Имарианы иԥыхьашәо асахьанҵақәа ракәымкәа, абжьааԥны рацәак уаҩ илаԥш иҵамшәо ацәырҵрақәа роуп ԥсыс иахоу уи илирикатә дунеигьы:

Еинышәом аӡиаси ахаҳәқәеи,
Аӡы аҵан ахаҳәқәа хәаҽуеит.
Аха илеиуеит аӡиасгьы мхьаҳәкәа,
Ахаҳәқәагь рхаҳәгәы еилашуеит.

 Иацакәым, иахьакәым, уаҵәакәым,
Имҩасуеит, аӡы амҩа хароуп.
О, иааҩуа аӡиас абжьакәым, –
Ихәаҽуа ахаҳәқәа рыбжьоуп!..

Ари ажәеинраала ҩуп 1978 шықәсазы, иагәылыҩуеит ҳажәлар рыгәҭыха-гәжәажәара, иамоуп ахатә цәаҳәабжьаратә ҵакы. Уи Р. Смыр ихаҭа дызлахәыз ааигәатәи ҳҭоурыхтә хынҭаҩынҭарақәа рдаҟьа уадаҩқәа рахь ҳхьанарԥшуеит. Змузыкатә хацыркшьа ҩашьара ақәым ҿырԥштәқәоуп ажәеинраалақәа: «Амза аҭәымҭоуп, ашәҭ аптымҭоуп…», «Игәамҵуеит ахәшҭаарамца…», «Аӡын ҵхы», «Гәата-бӷата аԥҭа еилыҵит…», «Ҭымра-ҭымра, сара сымра..», «Амра ԥхьарылеит аҳәыҳә еиԥш», «Абжьы» (О.Беигәа изкны), «Ажәҩанаҿ аҭынчра, сашҭаҿ – аԥшаҩа»… уҳәа егьырҭгьы зеиӷьаҭам алирикатә ԥҵамҭақәа. Аха апоет имелодика, ихатәы интонациа амчхара зырӷәӷәо, зегь раԥхьаӡагьы, уи алирикатә хаҿсахьа хада иаҵоу ахшыҩзцареи ацәанырреи иахьрыцныҟәо ауп. Аԥсабаратә хҭысқәа рырацәара, реиуеиԥшымра – ссир ашьауардынеиԥш зылаԥш ҵару апоет иалибаауеит наԥшыхақәтәи агәынкылара анаҩсангьы, нахьхьи џьара алашԥҳәаа анҵәамҭаҿ маӡа-зҽыԥхьазкуа – алирик идам здам даҽаӡә гәҩарас ишьҭимхша цәырҵрақәак. Убас иҟоуп, иаҳҳәозар, ажәеинраала: «Аеш ҵыхәабаба, агәҭҟьа иаган» (1973). Р. Смыр ипоезиаҿы амифологиатә мотивқәагьы ирымоуп ирхәмарны, аллегориатә ҟазшьа рыҭаны ахархәашьа. Ажәеинраала «Аԥхыӡ» (1974) аҿы алакәтә ҟазшьа змоу алирикатә фырхаҵа дзынҟьо-дзынԥо ахҭысқәа ус баша иаарԥшым. Хҭыс џьашьахәык даҽа хҭыс џьашьахәык цәырнагоит, урҭ аки-аки еихылҿиаауаеит, ихеибарҭәаауеит:

– Арҩаш леиуеит, ахрақәа ирылҟьаны,
Сымч амырхаҵәҟьеит – сшьапқәа сыҵнаҟьоит:
– Уаб иҽыхәеиԥш, хаҳәык унақәтәаны
Убжьы нақәургар – нырцәҟа урнагоит!

Алаҳәа сашәиуеит, ажәҩан аҽалакны,
Аџьнышқәа ракәзар, бзанҵы исԥыршәашам:
– Ухәымпал аҿыҩарха, алаҳәа кылкааны,
Ухысшьа гәазҭаз уаҩ умԥынҟа дықәлашам!

– Маҭы цәгьак сԥылеит, быжь-хык ахаргыланы,
Хык ахысхыр, ҽа хык нахагылахуеит…
– Ахәра инаҿшьы уа кәасҭхак аанкыланы,
Амаҭ ҭахоит, уара унхара уахылахуеит!..

«Ажәеинраала абасҟатәи хҭыс алаӡоумашь, асиужет мыцхәы еиҵыхцәоумашь…» ҳәа аԥхьаҩ гәыҩбарақәак анизцәырҵуа аамҭазы, автор ицәа иалашәазшәа уи ахыркәшашьа дақәшәоит иалихыз астиль шьақәымҟьакәа, алакәаҿеиԥш ирхәмарны, алакәи алирикеи рыхҿа-ццышәқәа хҭак еицҭашәартә еиԥш: 

– Барбан ицәырҵыз абас исызгәакьаны? –
 Ашәарҭара салҵит? – дцәажәон дазԥагьаны. –
– Са сузымдырӡеи? – дцәажәон дазԥагьаны, –
 О, уаҳәшьа сами, уаҳәшьа дааукәыхшоуп! 

 Р.Смыр ипоезиаҿы акырынтә дыззыхынҳәхьоу атемақәагьы акыраамҭа улаԥш зыдхало хаҿсахьак, метафора лыԥшаахк ашҟа икылигоит. Уи илирикатә хҭысқәа ирыҵоу аԥшӡара аҵаа-шьашьалеиԥш ихьшәашәам. Хәышҭаарамцак аԥхарра рхылҵуеит, ԥшьыркцак иҭасоу сахьа еинаалак еиԥш убла иаахгылоит:

Еҵәа лашак кыдшәеит ҩахьхьыӡа,
Быжь маҷкгьы ахылымҵит, мап!
Ишлеиуаз иара амҩан иццышәхеит,
Лашаракгьы аҭнымхаӡеит, мап.
Уаԥсҵәык са схан жәҩан иаҭнымхеит, 
Уи аеҵә уажәшьҭа илашаӡом.
Аха адгьыл ҟәныршьозар акәхап,
Аццышәқәа арахь илбааӡом. 

 Ажәеинраала «Аԥсартәи абаашқәа» (1978 ш.) аҿы ажәа амчи иҳаҩсхьоу аамҭа ахәшьара азҭо апоет игәҭахәыцрақәеи доуҳала реинырра иалыҵшәаны ҳҿаԥхьа иаацәырҵуеит хьаҵра зқәым аԥсадгьыл ахьчаҩцәа рхаҿсахьақәа. Иаарԥшу ахҭысгьы иахьа имҩаԥысуашәа иҳадаҳкылар ҳалшоит:

Аҳәақәа аҽыԥҳәа еиҿасуеит,
Аԥсақәа ирҿысуеит ашьа.
Аҵлақәа амца рыцрасуеит,
Ажәҩан лаԥшуеит аҽхыршәаа.

 Абаашқәа ирҩызоу ахацәа –
Абаашқәа рыҩныҵҟа иҭахоит.
Абаашқәа ирҩызоу ахацәа
Имиц аҵеицәа еиқәдырхоит…

 Аҵыхәтәантәи астрофақәа рҿы, апоет ҩаԥхьа иахьатәи аамҭахь ҳархынҳәны ажәытәи аҿатәи доуҳатә маакырак рыбжьеиҵоит, амилаҭтә доуҳамч адац-ԥашәқәа макьана ишыӷәӷәоу ҳирбарцазы:

 Ихьшәашәоуп, уажә схәыцрақәа хьшәашәоуп,
Ашьаркәасҭа схылан снаскьап,
Сабдуцәа ирзынамгӡаз ашәа
Иаамҭоуп, нас, сара инасыгӡап.
 Абаашқәа хыхь ихыжәжәаргьы –
Адгьылаҿ рышьҭа аанхоит.
Абаашқәарҿ ахацәа ҭахаргьы
Рыҵәҩаншьап рыхшара еиқәдырхоит.

Алирик ибаҩхатәра иҵегь аҽеизнаркәкәоит жәа-лыԥшаахла, хаҿсахьа-лыԥшаахла еибарку ажәеинраала еилаҭәахқәа рҿы. Ажәа архәмарреи, аметафора ҿыцқәа анашанеиԥш иблахкыгаха рцәыргареи аҭыԥ ахьамоу аԥҵамҭаҿгьы, астиль еилыххоуп, ажәақәа меигӡарахда иԥсаҟьам, апоет ихшыҩзцарагьы иалыԥхоит иԥсырҭынчгоу шәахәақәак:

 Шьауардыншәа сҩаҳарак
Сышьхақәа сырҭоуп.
Ажәҩан – даҽа еихаҳарак…
Саркьаны иҭасоуп.

 Сазыԥшуп уи кылкааны,
Иаргьы са исзыԥшуеит.
Снахьынҳалон сыԥаны,
Исцәыԥҽыр ҳәа сшәоит… 

 80-тәи ашықәсқәа рзы Р. Смыр ирҿиараҿы аҭоурыхи аԥсадгьыли, аԥсреи абзареи, ацәгьеи абзиеи, ауаҩи аамҭеи – аԥсабареи ртемақәа уаанӡа еиԥш ихадароу аҭыԥ шааныркылогьы, зны-зынла рацәак хырҩ заҳамҭало аԥсабаратә цәырҵрақәагьы, ираргамам ҩныҵҟатәи цәалашәарала дырзыӡырҩуеит апоет. Уи урҭ ирыҵидыраауеит уаанӡатәи илакҩакрақәа рхаос иалаӡҩахьоу маӡақәак. Ус еиԥш иҟоу алирикатә медитациақәа рҿы апоет иажәа раӡоуп, ибызшәа хьанҭам, иажәеинраала аиҿкаашьагьы еилыхха иҟоуп:

Сара ацаҟьа илаҵакны, аҵықьҳәа схысит,
Ахызаҵә иҭҟьаз зны ахысыбжь иаԥысит,
Аха ишнеиуаз ахы заҵә ааԥсан инкашәеит,
Ахысыбжь ахызаҵә иахыԥраан ицеит.
Уи џьара аҳәыш ҵаулақәа ирҭыҩит,
Асыԥсақәа ирылсит, џьара абқәа инархыҩит,
Аха инкацәеит нас уигьы хара, хараӡа,
Адунеигьы шьаҳиҭхазшәа инхеит иууаӡа.
Ахызаҵәи ахысыбжьи ԥсит хаз-хазы,
Аха ахрақәа еиҩыршон урҭ рыҩбагь рыԥсы…

 Р. Смыр иажәеинраалақәа реизгақәа «Аеҵәақәа рыкәашара», «Ашьанҵа», «Ахҿа», «Сышьхақәа», «Ашыцқәа рашәа», «Сҽыласқәа», «Рада-гәышьа», «Абжьы», «Рарира», «Слабашьа» уҳәа иргәылыхәхәа иаауеит аҭоурыхтә гәалашәареиԥш еихсыӷьра зқәым аԥсадгьыл абзиабара, ауаҩытәыҩса иуахҭа азхәыцра. Џьара-џьара уи аҵакы-хаҭа цәыкәбар-цәыкәбар еизыркәкәоуп ԥшь-цәаҳәак, аа-цәаҳәак зышәагаа ыҟоу ажәеинраалақәа рҿы:

 Маӡа ииз ҳәа дубаӡом,
 Маӡа иԥсыз ҳәа дҟалаӡом.
 Маӡа ируа сназыԥшуеит,
 Маӡа ирҳәогь саҳауеит.
 
 Узеиԥхыӡуагьы ҵәахӡам,
 Узызхәыцуагьы маӡам.
 Маӡас иҟоу даҽакӡоуп, –
 Доус иҳацшоу ҳлахьынҵоуп…

Р. Смыр даауеит иабдуцәа рдоуҳатә шьаркәасҭа даныланы. Уи игәаҵа иҭысуеит аиашеи ахәахәеи наџьнатә аахыстәи реимак. Дшалагылац далагылоуп амилаҭ-хақәиҭратә қәԥара аӡыблара-ӡеибафара. Ирацәоуп иидыруа… Имаҷӡам дызхаану. Игәы хәуп иашьцәеи иҩызцәеи рыццышәала. Иахьа ашәыргәындақәа фырхацәоушәа рҽыҟаҵа, «авыр-вырҳәа раҳәақәа ҟьо» ианцәырҟьа-цәырасло аамҭазы, ихәшәуп, ихәрабӷьыцуп збаҩхатәра ҩашьара ақәым апоет иажәа. Исҭахуп Рушьбеи илабашьа аҽыҩҳәа иаирсларц, уи игәырҩа ахьанҭара даззырхәыцуа маҭәар мацараны акәымкәа, ирҿиара ахаҩаӡарахь имҩа зырмарио, ирҿиара еихсыӷьра азымҭо храҿысганы, философиатә хаҿсахьаны иҟаларц! 


АԤсуа поезиеи амилаҬтә сахьаркыра-философиатә дунеидкылашьа апроблемаҚәеи
(атезистә згәаҭарақәа)
 
 Ҳаамҭазтәи ҳаԥсуа литературадырра ҷыдала алаԥш зху апроблемақәа ируакны иҟалеит асахьаркыратә литература адунеихәаԥшра-естетикатә аспект инарҵауланы аҭҵаара. Ари азҵаара ашҟа азҿлымҳара ӷәӷәахо иалагеит егьырҭ амилаҭтә литературақәа рҿгьы. Еиҳаракгьы актуалра шьҭыҵуеит алитература- ажәлар рсахьаркыра-ҭоурыхтә хдырра зырҿио доуҳа-культуратә цәырҵрак аҳасабала ахәаԥшра. Ҳазҭагылоу аамҭазы аԥсуа литературадырра ҭҵаатәыс, еилыргатәыс, насгьы еихшьаалатәыс иамоу арҿиара-сахьаркыратә ԥышәа ҳаналацәажәо, аепикатәи, адраматәи, алиро-епикатәи жәлахкқәа инарываргыланы, высшьа змам жанртә хырхарҭаны иаацәырҵуеит амилаҭтә сахьаркыра-естетикатә дунеихәаԥшраҿы зҭыԥ ӷәӷәа аанызкылахьоу, ҳатрадициатә поезиаҿгьы зхаҿра (зыстиль рацәара) ҩашьара ақәым аԥсуа лирика.
Хьыӡҳәала амилаҭтә лирика аӡбахә анцәырааго, ҳабла иаахгылоит ԥыжәарала XX-тәи ашәышықәсазы ихацыркхаз, иҿиаз, профессионалтә ҟазшьала иҭышәынтәалаз, насгьы ҳазҭоу XXI-тәи ашәышықәсазы астильтә иуеиԥшымрақәа ирыламҩашьакәа, зҽалызкаауа апоезиатә ԥҵамҭа маҷқәа. Хәҭакахьала, урҭ ирныԥшуеит еиуеиԥшым арҿиаратә абиԥарақәа рестетика-сахьаркыратә ԥшаарақәа ирылҵшәоу апоезиатә хәыцра акультура, уи аҩаӡара, агыдра. Шьардаӡа аҵанакуеит иара убас аклассикатә ԥышәа амҽхак, насгьы уи асахьаркыратә ҳәаақәа рыҭбааҭыцәра, апоезиатә форма дуқәеи аформа маҷқәеи рцәырҵра, рыҿиара аеволиуциа, реигәныҩра, реибарбеиара.
Литературатә жәлахкык аҳасабала аԥсуа лирика етап-етапла, аамҭа-ԥҵәахала ашьақәгылара, агәылҭәаара апроцесс, насгьы хазы игоу апоетцәа рырҿиаратә индивидуалра амаӡақәа рыҭҵаара, урҭ рсахьаркыратә ԥшаарақәа рлыҵшәеи рынархеи разгәаҭара, аԥсуа жәеинраала ааиҿартәышьеи апоетикатә хархәагақәа реиуеиԥшымра – абарҭқәа зегьы ҷыдала иззааҭгылатәу, ахәшьара зҭатәу, насгьы алитература аҭоурыхи атеориеи рырҿиара иацхраауа зҵаарақәоуп. Уи аганахьала акыр жәашықәса рыҩныҵҟа иҟаҵоугьы маҷӡам, еиҳаракгьы аԥсуа филологиатә ҭҵаарадырреи алитература-сахьаркыратә критикеи рымчала.
Аха, ҳгәанала, абарҭқәа инарываргыланы, иахьатәи атеориатә знеишьақәа рыла ихымԥадатәу, алитературадырразынгьы, афилософиазынгьы хәарҭара злоу апроблема хадақәа ируакуп, егьырҭ ажанрқәа (ажәлахкқәа) реиԥш, ҷыдала аԥсуа лирикагьы сахьаркыра-дунеихәаԥшратә аспектала азеиԥш хәшьара аҭара. Ҳәарас иаҭахузеи, ус еиԥш иҟоу ахәшьара иналукааша ҿырԥштәыла, конкреттә анализла ишьақәырӷәӷәатәуп. Даҽакала иаҳҳәозар, ара зыӡбахә ҳамоу амилаҭтә лирикатә хаҿсахьа, алирикатә хшыҩзцара ианиы, маҷ-маҷ иангәылҭәаауаз инаркны иахҭнагаз, иаланагӡаз арҿиаратә ҽеиҭакра аарԥшра – ауаҩи аԥсабареи, ауаҩи аамҭеи реизыҟазаашьа, уи иҩныҵҟатәи идунеи, идоуҳа аҵауларақәа рцәыргара апроцесс иаҵоу аԥсихологиатә ҵаҵӷәы, афилософиатә мотивациа аганахьала ауп. Асеиԥш иҟоу ахәшьарақәа шзаацәам, ҳлитература ашьақәгылара, аҿиара аҭоурыхалагьы ишырҵабыргу лабҿаба агәра ҳнаргоит аԥсуа поезиа знысыз амҩеи, еиднакылаз арҿиаратә ԥышәеи, ҳаамҭазтәи уи аҿиарамҩақәа рҭоурыхтә логика ахаҭеи. 
Иеиқәиршәаз «Аԥсуа поезиа антологиа» (ҩ-томкны иҟоу) аԥхьажәаҿы М. Т. Лашәриа иазгәеиҭеит «иарбан жәларызаалак, иарбан милаҭзаалак, шәымҭак иадамзаргьы, рыԥсы ааиҭакны, изнысуаз рымҩа иазхьаԥшны, ирылшаз шәаны-изаны ианахәаԥшуа, ианеихыршьаало аамҭа ҳҭагылоуп…» ҳәа. «XX ашәышықәса алагамҭазы ииз аԥсуа литература («Аҳы сышәҟәы, уеиҵамхан!..») ҳажәлар знысуаз аҭоурых мҩа ианысуан, урҭ рыцәгьеи рыбзиеи, рымши рыҵхи рыцеиҩнашон». 
 Абри астатиа хықәкы хадас иамоуп аԥсуа лирика аҿиара адоуҳа-естетикатәи адунеихәаԥшратәи хыҵхырҭақәеи, уи анышьақәгыла инаркны етап-етапла иахьауажәраанӡа изызкылсхьоу асахьаркыра-философиатә еихшьааларақәеи ирыбжьанакыз арҿиаратә ԥышәа ҳәаақәызҵо атенденциақәа ралкаара, ииашоу, иобиективтәу ахәшьарақәа рыҭара. Зымҽхаки знырреи ӷәӷәоу амилаҭтә менталитет аҷыдарақәа зныԥшуа алирикатә ԥҵамҭақәа рҿырԥштәала, аԥсуа поезиа (насгьы иааидкылан аԥсуа литература) амилаҭтә сахьаркыратә хдырра аҿиара (ҳажәлар ркультуратә хатәы идентификациа) излацхрааз амҩақәа разҟазшьагәаҭара. Ҳәарас иаҭахузеи, иуадаҩу ари аҭҵаарадырратә хықәкы аӡбара залшом иааидкыланы аԥсуа сахьаркыратә литература зегьы жәлар рсахьаркыра-философиатә хдырра ашьҭыхраҿы иааннакыло ароль ду азгәамҭакәа. Афилологиатә ҭҵаарадыррақәа рдоктор В. А. Бигуаа ари аганахьала иарбанзаалак амилаҭтә литература иазалху аҭыԥ, насгьы иара аҿиарамҩаҿы изызкылсуа алыҵшәақәа дырзааҭгылауа, иаликаауеит абас еиԥш иҟоу ахшыҩзцара: Идеиа-концепциатә хықәкыс ари аусумҭаҿы иалаҳкаауеит: аҩажәатәи, аҩажәиактәи ашәышықәсазтәи адунеитә поезиа аҿиара аҳаракырақәа лабҿаба иаҳзырбо асахьаркыратә процесс иадкыланы, иаҿырԥшны, аԥсуа лирика, амилаҭтә цәаҩа, амилаҭтә сахьаркыратә лагамҭа еиқәырханы, азеиԥшдунеитә доуҳа-уаҩышәаратә проблемақәа раарԥшра ахьынӡалшаз ган рацәала аҭҵаара. Ҳгәанала, апоезиа (лымкаалагьы алирика) ажәлар рҿы традициала иамоу аларҵәареи, жәлар рмузыкатә рҿиареи иареи ирыбжьоу аимадареи, ауаатәыҩса ремоциа-цәанырратә дунеи аарԥшраҿы иамоу алшарақәеи азин ҳарҭоит уи амилаҭтә философиа-сахьаркыратә дунеихәаԥшра аҩаӡара зныԥшуа ҭҵаарадырратә обиектк аҳасабала ахархәаразы. 
Асеиԥш зымҽхак акыр иҭбаау, насгьы имариам азнеишьа иазԥхьагәанаҭо азҵаарақәа иреиуоуп, ҳәарас иаҭахузеи, аԥсуа лирикаҿы амилаҭтә ԥсихологиа аарԥшышьас, шьақәгылашьас иаиуз – хәҭакахьала, насгьы ҷыдала азааҭгылара. Амилаҭтә сахьаркыратә хдырреи амилаҭтә дунеихәаԥшреи иузырҟәымыҭхо иҟоу ҭоурыхтә, доуҳа-естетикатә цәырҵрак еиԥш иахәаԥштәуп, ҳгәанала, ашьаарҵәыратә аамҭақәеи аполитикатә ԥышәара џьбарақәеи ирзымхәаҽыкәа ишьақәгылаз амилаҭтә сахьаркыратә ҟазшьагьы– иазгәеиҭоит аболкар ҵарауаҩ, апрофессор Ф. С. Ефендиев аетнокультуратә проблемақәеи амилаҭтә хдырреи ирызку иусумҭаҿы.
 Хыҵхырҭас иамоузеи, насгьы иабанӡаҭҵаау зымҽхак ҭбаау ари аҭоурых- культуратә феномен ҳара ҳаҭҵаарадырраҿы? Литература-доуҳатә трансформациас ироузеи амилаҭтә идеиеи амилаҭтә ҟазшьеи иреиӷьу ҳаԥсуа поетцәа рырҿиаратә хыҭҳәаа иаԥнаҵаз асахьаркыра-философиатә дунеи аҿы? Абас махәҭа-рацәала, ҵкар-рацәала еилоуп макьана хықәкыла инарҭбааны, монографиатә ҟазшьала, ган-рацәала иҭҵаам ари апроблематика. Аԥсуа поезиеи аԥсуа прозеи рыҿиара асахьаркыра-естетикатә ҷыдарақәа рыҭҵаара зынӡа игәыгәҭажьуп ҳәа ашьақәырӷәӷәара иашам. Аԥсуа литератураҭҵааҩцәа аӡәырҩы хазы игоу авторцәа раԥҵамҭақәа анеилдыргоз, ахәшьара анрырҭоз, урҭ рырҿиаратә партреҭқәа анаԥырҵоз аамҭазы, зегь раԥхьаӡагьы иалыркаауаз, азҿлымҳара зырҭоз, ихадароу апланахь ииаганы изхәаԥшуаз азҵаарақәа ируакын ашәҟәыҩҩы, апоет идунеидкылашьа, амилаҭтәи азеиԥшуаҩытәыҩсатәи категориақәа – уи ирыбжьеиҵоз ахшыҩзцара-ассоциативтә еимадара реиԥш иҟоу, хаҭабзиарала иҿыцу ацәырҵрақәа. Аха, ииашаҵәҟьаны, ари аспект аҭҵаара цқьа ихаҭәаам макьана, ганкахьала уи зыхҟьо – иара ҳлитература ажанрқәа рҿы афилософиа-дунеихәаԥшратә категориақәа инарҵауланы раарԥшра аҩаӡареи амҽхаки аҽышьақәнарӷәӷәо ианалага еиҳаракгьы 60-тәи ашықәсқәа инадыркны ауп.
Аԥсуа литература, хәҭакахьала апоезиа (алирика) ишьҭнахуа адунеихәаԥшра-ԥсихологиатә зҵаарақәа ҳанрылацәажәо ицәырымҵырц залшом амилаҭтә ҭоурых-культуратә хдырра апроблемагьы. Аҵарауаҩ О. Н. Дамениа ҳара ҳдоуҳатә культуреи ҳҭоурыхи реинырра апроцесс дазааҭгылауа, иазгәеиҭоит: 
 Араҟа иалкаазар алшоит даҽа хшыҩзцаракгьы: иахьа иҿио, изызҳауа, иҭышәынтәало амилаҭтә литература аԥҵамҭақәагьы культуратә хәарҭарақәак (баҟақәак) раҳасабала уаҵәы аҭоурыхҭҵаарадырра аобиектқәа ирхыԥхьаӡалахоит, иара алитература ахаҭагьы ахатә формақәа рыла ажәлар знысыз аҭоурыхтә мҩа шеихнашьаало еиԥш. Араҟа зыӡбахә ҳамоу асферақәа зегьы аки-аки шә-хкык рыла еимадоуп, рҳәаақәа еиларҩашьоуп.
 Аԥсуа лирика профессионалла аилыргареи, уи аҩныҵҟатәи аҽеиҭакрақәа ахәшьара иаша рыҭареи рганахьала, насгьы ҳмилаҭтә лирика ауаҩы иҩныҵҟатәи идунеи аарԥшра аганахьала иҟанаҵаз раԥхьатәи ашьаҿақәа разгәаҭараҿы аҵак ду аман 50–тәи ашықәсқәа рзы акьыԥхь иазырхиахаз, аха иқәнаргылоз азҵаарақәа рыҵарра иахҟьаны амҩа змоуз Ал. Лашәриа илитература-критикатә ҭҵаамҭа «Иахьатәи аԥсуа лирикатә поезиа азы гәаанагарақәак». Заа ишазԥхьагәаҭаз ала, ари астатиа ихацнаркыр акәын ажурнал «Алашара» адаҟьақәа рҿы иаадыртраны иҟаз аимак-аиҿак. Аха уи аҟны иналукааша аԥсуа поет, апублицист иаахтны, обиективла иҟаиҵоз ахәшьарақәа згәамԥхоз алитераторцәа ыҟан. Урҭ ирылшеит аусумҭа аанкылара. Егьа ус акәзаргьы, ари раԥхьатәи аҽазышәара ӷәӷәақәа иреиуан ҳмилаҭтә лирика аҿиара усҟантәи аамҭазтәи атенденциақәа профессионалла рҳәаақәҵара аганахьала. Атеориатә зыҟаҵара бзиа змаз аԥсуа поет иахәҭаны, иагьаҭыԥны иазиԥхьаӡеит алирика азы ихадароу алитературадырратә еилкаарақәа рзааҭгылара хыхь зыӡбахә ҳамоу аусумҭаҿы; «ишдыру еиԥш, алитература иамоуп хадара змоу алитературатә хкқәа хԥа : аепос, алирика, адрама», – иҩуан апоет. – Алирика алитература хкқәа рахьтә хадара змоу ируакуп. Уи аепоси адрамеи рылымкаа аԥсҭазаара аанарԥшуеит ауаҩытәыҩса иԥсҭазааратә ҭагылазаашьақәа ирыхҟьаны, хаз-хазы агәеибафарақәа, ахәыцрақәа, ацәаныррақәа изцәырҵуа рыла. Анаҩсан уи хшыҩзышьҭра ҷыда аиҭон апоезиаҿы иаԥҵоу ауаҩытәыҩса ихаҿсахьа иаҵоу амотивациа. 50-тәи ашықәсқәа раан асеиԥш алирика (иара убас егьырҭ алитературатә цәырҵрақәа) рҳәаақәҵара, мариаӡамызт. «Алирикаҿы иаарԥшу ауаҩ иҩнуҵҟатә дунеи, даҽакала иаҳҳәозар, иҩнуҵҟа иӷроу зеиԥшроу ала ҳара ҳахшыҩ аҿы дааганы дыгәнаҳкылоит иара уи ауаҩ, насгьы уи игәы еибафарақәа зырҵысызи, изыхҟьаз аԥсҭазаратә ҭагылазаашьеи», – ихшыҩзцара иациҵон астатиа автор. Уи ашьҭахь Ал. Лашәриа деиҭазыхынҳәуеит крызҵазкуаны ииԥхьаӡоз атеориатә зҵаара: «Алирикатә жәеинраалақәа дара рҵакқәа зеиԥшроу ала ишоит: аполитикатә, афилософиатә, абзиабаратә, аграждантә, апеизажтә лирика ҳәа. Ҳа ҳгәы излаанаго ала, абри цқьа еилкааны зегьы иахьрымам иахҟьаны апоезиа азеиԥштә мҩа иацәымҩахыҵит аԥсуа лирика. Абри иахҟьаны, жәаҳәарада, ҳара ҳлирика ганкахьала мацара ихбыкьны азҳара иалагеит…». Анаҩсан астатиа автор «аԥҳәызба лаԥхьа ршьамхқәа арсны акьыжыҳәа алаӷырӡ рҩашха иказыршуа…» поетцәақәак икритика амцабз рыжәҵауа, дазкылсуеит ихадараны ииԥхьаӡо алкаа: «Иахьа аԥхьаҩ иҭахуп абзиабара атәы уаҩы игәникылартә, ицәеи-ижьи еиланаршыртә, игәы еибанарфартә, ихшыҩ еиланаргьыжьыртә изҳәо ажәеинраала лыԥшаахқәа». 
Иашоуп, Ал. Лашәриа алирика еиуеиԥшым ахкқәа инарҵауланы рзымдырреи апоезиа ахаҭабзиаратә проблемақәеи ахьеидиҳәало агәыҩбара узнарҵысыр алшоит, аха ихадароу – алитературатә критика мацара акәым, аха иара адоуҳатә ԥсҭазаара аарлаҳәа ԥсеивгарҭақәак анаԥшаауаз аамҭазы уи ишьҭихит алитература зегьы аҿиаразы шьардаӡа зҵазкуаз апроблема. Абас маҷ-маҷ аҿиара аиуеит алирика аҭагылазаашьа иазку, егьырҭ алитературатә жәлахкқәа ирызку аԥсуа литературадырра-критикатә хәыцра, аҭҵаарадырратә хшыҩзцара.
 Аԥсуа поезиа афилософиа-дунеихәаԥшратә аспект аҭҵаара еиҳаракгьы инарҵауланы аҽалнакаауа иалагеит аҩажәатәи ашәышықәса аҩбатәи азыбжазы, 60-70-80-тәи ашықәсқәа раан, избанзар усҟан амилаҭтә сахьаркыратә хәыцрагьы акырӡа аҽарҵаулеит, ҷыдалагьы, аԥсуа лирика арефлексиатә (ахатәгәҭыхаарԥшратә) ҟазшьа аԥхьаҩ ишҟа ҩашьара зқәым амҩахәасҭақәа ылнахит. Иара убри алагьы аԥсуа поезиа, амилаҭтә прозеиԥш, иҵегь иазааигәахеит, аҽаланархәит иара акәша-мыкәша имҩаԥысуаз азеиԥш рҿиаратә процесс, амилаҭтә литературақәа ҭоурыхла, доуҳала, хәыцшьала реинырра. Ари аамҭазы аԥсуа лирика маҷ-маҷ аҽаҟәнаҭхо иалагоит аԥсабара хыхь-хыхьла иртатаԥшьны аарԥшра, аԥсҭазааратә еибаха-еибафарақәа рхьаршшаара реиԥш иҟоу атенденциа. Усҟантәти апериод аан иреиӷьу ҳаԥсуа лирикцәа аестрада-публицистикатә нырра рҽамҭакәа, рылаԥш рыздырхоит ауаҩытәыҩса иҩныҵҟатәи идунеи амаӡақәа, аԥсҭазааратә контрастқәа. Иаҳҳәозар, Б.Шьынқәба иажәеинраала «Бжьык саҳауеит…», «Иарбан сеидроу сымшқәа иреиӷьыз?», «Аӡыкәыт-ӡаҳкәажә», «Аурҭ еиԥш дааскьон аҽыуаҩ» уҳәа рҿы алирикатә фырхаҵа ихатә гәеисыбжь дазыӡырҩуеит, зҵаара шәкы деимаркуеит, дрызҿлымҳауп аԥшӡара амаӡақәа, аԥсабареи апоети реизыҟазаашьа иаҵоуп агәыҩбара рацәаны изырҵысуа, аха аԥсҭазаара аҵакы хада еиқәзырхо ацәанырра. Апоет исубиективтә цәалашәарақәа обиективла азеиԥшуаҩытәыҩсатә ҟазшьақәа шьҭыркаауеит. Уи даҽа блакала, даҽа метафоратә хәыцшьакала ахә ишьоит аԥшӡара. Усҟан даара знырра ӷәӷәаз аидеологиатә стереотипқәа дыриааины, ипоезиа-естетикатә лаԥшҳәаа иҵигоит икәша-мыкәша иҟоу аҿыханҵа џьашьахәы.
 М. Лашәриа илирикатә ԥҵамҭақәа «Ахаҳә аԥсра», «Аҵыхәтәантәи агәӡра», «Ашьыцра» рыҟны сахьаркыра-ԥсихологиатә знеишьа ҿыцла иҭҵаауп иуадаҩу ауаҩышәара-доуҳатә проблемақәа. Апоет аԥсҭазаареи ахыҭҳәааи рҳәаақәа ирыбжьаигӡо алирикатә сиужетқәа рҿы аԥхьаҩ ибла иаахгылоит аԥсреи абзареи, ауаҩи аԥсабареи, аԥсреи абзиабареи ртемақәа хаҭабзиарала иҿыцу ринтерпретациақәа. 60-70-тәи ашықәсқәа раан аемоциа-цәанырратә дунеидкылашьа инаҭо арҿиаратә лшарақәа иҽрыламыгӡакәа, урҭ рҳәаақәа дырҭыҵны, ауаҩи аԥсабареи, апоезиеи адунеиеибаркыреи ирыбжьоу аизыҟазаашьа иамоу афилософиатә ҵакы аарԥшра иҽазишәоит Т. Аџьба ( «Ҩ-ԥсҭазаарак», «Сара сҭынчра», «Амра ссируп аҭашәамҭаз», «Сара издыруеит», «Ашьха ду ақәцәан»). Насгьы акырџьара апоет ари асахьаркыра-естетикатә хықәкы аларҵәаразын иҽԥишәоит алогизмла еибарку ахаҿсахьақәеи асимволқәеи рхархәараҿы.
Адоуҳатә хылҵшьҭреи амилаҭтә ҟазшьеи еиҟәыҭхашьа шрымам азхәыцра , насгьы уи амистикатә цәа зыҟәну инеиҵыху аметафоратә хаҿсахьа аҩаӡара аҟынӡа анагара иҽазишәоит В. Амаршьан иажәеинраала «Ашәышықәсақәа рнаҩс» аҟны. Амифологиатә хәыцшьа астиль иақәҿнаҭуеит, аха ажәытәаахыс аԥсуаа, егьырҭ ажәларқәа реиԥш, дгьыли-жәҩани реизыҟазаашьазы ирымоу агәаанагара даҽа сахьаркыра-аллегориатә аарԥшышьак аманы ицәыригоит апоет илирикатә ԥҵамҭа «Адгьыли ажәҩани» аҿы.
 Иазгәаҭатәуп, аамҭакала аԥсуа филологиатә ҭҵаарадырраҿы, афольклористикаҿы аҽшарҵауло ҳажәлар ржәытә философиатә хәыцшьа ахыҵхырҭақәа рыҭҵаара ашҟа иаҳа-иаҳа зҽалызкаауа азҿлымҳара. Аԥсуа мифологиаҿы адунеиеибаркыра иазку акосмогониатә хәаԥшрақәа дырзааҭгылауа, С. Л. Зыхәба иҩуеит: Ашәышықәсақәа иргәылыхәхәа иаауа жәлар рмифологиатә хдырра ашьҭамҭақәа ус мҩада-шьҭада иниакәкәа ицом. Ажәытәи - аҿатәи ирыбжьоуп рацәак иӡыргам, доуҳатә енергетикала еибарку арҿиаратә еимадара. Афольклортә космогониатә дунеидкылашьа маҷ-маҷ аҽараӡоит, уи аелементқәа алитературатә дунеихәаԥшратә системаҿгьы рҭыԥ ылырхуеит, ироуеит апоезиатә аарԥшышьа форма ҿыцқәагьы. Ҳаамҭазтәи асахьаркыратә хәыцра иара ахатәы бырҵкал икылнахуеит, цәа ҿыцк рҟәыннаҵоит афольклортә хаҿсахьатә метафорақәа, аепитетқәа, аиҿырԥшрақәа.
 Аҩажәатәи ашәышықәсазы аԥсуа лирика аҩныҵҟа имҩаԥысуа ахаҭабзиаратә ҽырҿыцрақәа, уи ишьҭнахуа адунеихәаԥшратә зҵаарақәа ранализ, уаанӡа инарҭбааны иҭҵаамыз аганқәа лаԥшҵарыла иҭҵааны, еиуеиԥшым ҿырԥштәыла ишьақәырӷәӷәаны азеиԥш хәшьара рыҭара алыршоуп В. Л. Аҵнариа иусумҭа «Алирикатә аамҭақәа» аҟны. Аҵарауаҩ дырзааҭгылоит амилаҭтә лирикаҿы аамҭеи аҭыԥи ( алирикатә хронотоп) реизыҟазаашьа иамоу ацәыргашьа астиль, аформақәа, еиуеиԥшым авторцәа рпоезиатә дунеидкылашьаҿы асубиективтәи аобиективтәи лагамҭақәа реинырра иамоу асахьаркыратә лыҵшәа. Аурыс ҵарауаҩ ду М. М. Бахтин иалаигалаз ари аилкаара (хронотоп) даҿыԥшны, аԥсуа поезиа аҿиара иадкыланы, зегь раԥхьаӡа зхы иазырхәо В. Л. Аҵнариа иоуп. Иара убри ала, ацәажәара ду ахы кыуп , ҳаԥхьаҟагьы еиуеиԥшым аформақәа, азнеишьақәа рыла уи иацҵахароуп ҳәа ҳгәы иаанагоит. 
 «Аамҭеи, анаӡааӡареи, ауаҩи ракзаареи реиҿагылареи, реизыҟазаашьеи ирымоу аҭоурыхтә, аԥсихологиатә, адоуҳатә шьаҭақәа рыҭҵаароуп асахьаркыратә литература ахықәкы хада» – иазгәаҭоуп хыхь зыӡбахә ҳамоу аҭҵаамҭаҿы. Иара абри аусумҭаҿы ауп раԥхьаӡа акәны инарҭбааны иахьазааҭгылоу аҭоурыхтә аамҭеи асахьаркыратә аамҭеи реизыҟазаашьа аԥсуа лирикаҿы нырԥшьас иаиузгьы.
Аԥсуа литературадырраҿы иҵегь изыцклаԥштәу, лаԥшҵарыла иҭҵаатәу азҵаарақәа иреиуоуп ашәҟәыҩҩы, апоет хаҭалатәи иестетикатә хәаԥшрақәа – уи изеиԥш дунеидкылашьаҿы, иааикәыршаны иҟоу аԥсабареи иареи, арҿиаратә гәамч еихсыӷьра азымҭо аԥшӡареи – иареи, насгьы адунеии – иареи реизыҟазаашьаҿы – иааныркыло аҭыԥ, ирымоу ауаажәларра-ааӡаратә нырра.
 «Аҟазара агәҭакы хада аԥшӡара ауп. «Аԥшӡара адунеи еиқәнархоит», – ҳәа агәра игон Достоевски. «Аԥшӡара аҿаԥхьа ашәарҭа ԥсуеит», – ҳәа иҩуеит Б. Шьынқәба иажәеинраалақәа руак аҿы. Аха егьырҭ ажәаҳәаратә ҟазарақәа рҿы аасҭа алирикаҿы аԥшӡара иаҳа ирҵару, ирҵаулоу амчхарала иааԥшуеит – иара ашәагаа инаркны, аинтонациа-ритмикатә еиҿкаашьа аҟынӡа» – абас иҳәаақәиҵоит В. Л. Аҵнариа апоезиеи аестетикеи ирыбжьоу ижәытәӡоу адоуҳатә еижьрацәара апроблема. 
 Иара убас ҳҿаԥхьа иқәҳаргылаз алитератураҭҵааратә проблема аҭҵаараҿы иахәҭаны, иагьаҭыԥны иазаҳаԥхьаӡоит аԥсуа космизми аԥсуаа рлабҿаба-хаҿсахьатә хәыцреи рхыҵхырҭақәа рыҭҵаара иазку В. Бганба иусумҭа «Аԥсуа философиа ашьаҭақәа» азааҭгылара. Уи ицәырнаго адунеихәаԥшратә знеишьақәа хәҭакахьала ахархәара роур алшоит амилаҭтә сахьаркыра-ассоциативтә хәыцра еиуеиԥшым аҩаӡарақәа ахәшьара рыҭараан. Иаҳҳәозар, аҵарауаҩ ҷыдала хшыҩзышьҭра ззиуа, насгьы аԥсуаа рдоуҳа-естетикатә дунеиаҿы ихадаратәу ҳәа ииԥхьаӡо, амилаҭ реидкылара, реиларҵәара иацхраауа аилкаара «асимфониатә хаҭара» ҳаамҭазтәи аԥсуа поезиеи апрозеи рылаԥшҳәааҿы иҟақәоу иреиуоуп, уи злаарԥшу аформақәеи астильқәеи акырӡа ишеиуеиԥшымгьы. Ари џьашьатәӡам, избанзар ахаҭареи ажәлари реизыҟазаашьа апроблема исахьаркны аарԥшышьа амҩақәа – амилаҭ-сахьаркыратә хдырра аҿиара , уи аеволиуциатә еизҳазыӷьара ҳәаақәызҵо ацәырҵрақәа иреиуоуп. 
Аҳәаанырцәтәи аурыс философ Н. О. Лосски ажәлари аҳәынҭқарреи ахаҭареи реизыҟазаашьа дазааҭгылауа, иаликаауан абас еиԥш иҟоу ахшыҩзцара: XX ашәышықәса анҵәамҭазы егьырҭ амилаҭ маҷқәа рлитература аҭоурыхаҿгьы , иааидкыланы урҭ рлитератураҭҵаара апроцессаҿгьы аҽалнакаауа иалагеит асахьаркыра-стильтә, асахьаркыра-естетикатә ԥшаарақәа ртенденциа ҿыцқәа ирыдҳәалоу апроблема. Убас, иаҳҳәозар, «Адыгаа рсахьаркыратә хдырра аеволиуциа»… ҳәа хыс измоу И. М. Тхагазитов имонографиаҿы мҽхакы ҭбаала ирзааҭгылоуп арҿиаратә ԥышәа аизҳара амҩақәа – адыга шәҟәыҩҩцәеи апоетцәеи аӡәырҩы рсахьаркыратә хәыцшьа адоуҳа-культуратә, афольклор-естетикатә хыҵхырҭақәа инадыркны, ҳаамҭазтәи асахьаркыратә хдырра атип ҿыцқәа рҟынӡа.. – абасала ҳаамҭазтәи асахьаркыратә хәыцра атрадициатә хылҵшьҭра азҟазшьагәеиҭоит аҟабарда ҵарауаҩ. Ҳгәы иаанагоит ари азҵаара актуалра амоуп ҳәа ҳара ҳҿгьы, избанзар макьана иахәҭоу азҿлымҳара амам ҳфилологиатә ҭҵаарадырраҿы амилаҭтә дунеихәаԥшреи хаҭалатәи ауаҩы идунеихәаԥшреи аԥсуа литература-сахьаркыратә хдырра ахыҵхырҭақәеи реизыҟазаашьа, реинырра апроблемагьы.
Нап злаҳкыз аусумҭаҿы амилаҭ-лирикатә хшыҩзцара аҿиара, ҩныҵҟала агәылҭәаара апроцесс ҭҵаауа, ахәшьара аҭауа, уи азеиԥш литературатә ҿиараҿы иааннакылауа аҭыԥи аҩаӡареи азгәаҳҭарцазы, ихымԥадатәны ҳахәаԥшуеит хазы игоу аԥсуа поетцәа ртематикатә лаԥшҳәаа аарԥшра мацара ҳҽаламыгӡакәа, урҭ рхәыцрақәа рзеиԥшуаҩытәыҩсатә ҵакгьы, рдоуҳатә нырра амҽхакгьы рцәыргара. Аха иара убри аамҭазы, хазы игоу автор иҩныҵҟатәи ицәанырра-емоциатә еибаха-еибафарақәа рыԥсихологиатә ԥсабара нарҵауланы иҭымҵаакәа, урҭ раарԥшышьа стильс, манерас аҟаза иалихыз цқьа игәамҭакәа, еилмыргакәа еилкаашьа ҳзаҭаӡом иара исахьаркыратә хдырра (хәыцшьа) атип, аҟазшьа, дызлагылоу аамҭеи ахҭысқәеи ирзаԥиҵаз азеиԥш хәшьаратә хаҿсахьа . 
Аԥсуа сахьаркыратә культура, амилаҭтә поезиатә хәыцра ахацыркыҩцәа Д. Гәлиеи И. Коӷониеи ражәеинраалақәа рҿы изызкылсуаз аобиективтә сахьаркыратә еихшьааларақәа ииашоу ахәшьара раҳҭарцазы, хыхь-хыхьла акәымкәа, цқьа иҭҵааны иҳамазароуп дара рхаҭара-субиективтә дунеидкылашьа амаӡақәа. Иара убас урҭ рсубиективтә дунеидкылашьа зхылҿиаауа аԥсҭазааратә мотивқәа акырӡа инарҵауланы иҳадаҳкыларцазы, ибзианы иаадыруазароуп излагылаз аамҭеи, ауаажәларра-ҭоурыхтә хҭысқәеи ишырзыҟаз, амилаҭтә, насгьы азеиԥшуаҩытәыҩсатә доуҳатә хәарҭарақәа хаҭала ишрыдыркылоз, раамҭазтәи аидеологиатә ҭагәҭасра ахьынӡарныԥшуаз,ма иахьынӡацәыхьчаз.
В. Л. Аҵнариа И. А. Коӷониа исахьаркыратә дунеихәаԥшра иахәҭаку цәырҵраны дахәаԥшуеит уи аамҭа дшазыҟоу, ишидикыло, ихаҿсахьатә ԥсабарадкылашьаҿы ҭыԥс иааннакыло.
 «Имҩашьахуа асубиектив-ԥсихологиатә, алирикатә цәаҩа ахукаауеит И. Коӷониа аамҭа азын имоу аилкаара. Апоет изы ихадоуп асубиекти аамҭеи реизыҟазаашьа, аамҭеи ауаҩԥсы иԥсынҵри реимадара, аамҭеи хаҭала ауаҩы иԥеиԥши рызхәыцра. Зыԥсынҵры кьаҿхараны иҟаз апоет гәла-ԥсыла мыцхәы ирҵарны идикылон аамҭа аццакра, афилософцәа рбызшәала иуҳәозар, уи «агераклиттә ӡырҩаш» аиаҟьара.
Аԥсуа лирика аҿиарамҩақәеи, уи аҩажәатәи ашәышықәса алагамҭа инаркны иахьауажәраанӡа изызкылсыз аҩаӡарақәеи, ицәырнагаз адунеихәаԥшратә культуреи ҳанрылацәажәо аамҭазы, ҳәарас иаҭахузеи, ари апроцесс ахыҵхырҭақәа ҳаԥшаауазароуп аԥсуа жәлар иџьашьахәу, иуникалтәу рмифологиа-епикатә хәыцра, иааидкыланы ҳахәаԥшуазар, шәышықәсала иаауаз рсахьаркыратә хәыцра адац-ԥашәқәа рҿы, афольклор еиуеиԥшым ажанрқәа ирныԥшыз жәлар рестетикатә идеал ашьаҭақәа рҿы. 
Афольклортә хәыцра иаиуз алитература-сахьаркыратә трансформациа ӷәӷәа амч аус шауц иауеит иахьагьы аԥсуа литература еиуеиԥшым ажанрқәа рыҿиараҿы. Аха ари ацәырҵра, иалукааша афактор ахәшьараҿы литературадырцәақәак иаҩцацәоу агәаанагарақәа рымоуп зны-зынла. Урҭ зыӡбахә рымоу ажәа азҟаза исахьаркыратә лшарақәа, иԥсабаратә интуициа амч лазырҟәуа алкаақәа аныҟарҵо ыҟоуп, ашәҟәыҩҩы ирҿиаратә лыҵшәақәа еиҳарак, насгьы ԥыжәарала афольклор иадцәыланы. Алитературеи афольклори реинырра алитература аҿиараҿы шьардаӡа шаҵанакуагьы, урҭ еицырдыруа аҵарауаа ииашаны ишазгәарҭо еиԥш, «хаз иҟоу естетикатә системақәоуп» (Далгат У.). 
 Абар Аԥсны жәлар рпоет Б. У. Шьынқәба хәшьарас иеиҭо жәлар рҿаԥыцтә ҳәамҭа алитература-сахьаркыратә хәыцра ашьақәгылараҿы: «…Уи сырҿиамҭа ианыԥшыртә аныррақәа иснаҭаз акы иеиԥшымзар ҟалап – инҭырҳәыцааны ажәа амчхареи акапани рызхәыцра, жәлар рсахьаҩыратә хәыцшьа ашьҭкаара. Ҳара ҳлитературадырраҿы аԥсуа литературеи аҿаԥыцтә ҳәамҭеи реизыҟазаашьа ирыҵаркуа азҵаарақәа макьана инагӡаны аҭҵаара иахьымӡацт.
Гәҭакқәак хыхь-хыхьла рызхәыцреи, аиҿагыларақәеи, аилататарақәеи шаҳԥылац иаҳԥылоит. Хара ҳазцарызеи, џьоукы Иуа Коӷониа ирҿиамҭа жәлар рҿаԥыц ҳәамҭа иадырцәылоит, уи ала, дара ишырҭахӡамгьы, апоет ирҿиаратә роль ду ладырҟәуеит. Егьырҭ џьоукых, даҽа ҵкарк ашҟа иҳаԥхьоит. Урҭ, жәлар рашәақәа ирхаршаланы цәаҳәақәак аԥызҵаз автор, жәлар рҿаԥыц ҳәамҭа иара изы имарымажахеит ҳәа аҽхәаԥхьыӡқәа неишьҭарҵоит. «Ахазына ҟамлар, ахазынарҭа зҭахыда», – ииашаны ицәажәоит ари ажәаԥҟа. Аҩымҭа ахаҭа алитератураҿы ԥсҭазаашьак амоуа ихьыԥсаазар, жәлар рҳәамҭахьтә ныррак амоушәа ацәажәара иазеиқәырхома. Ҳәарас иаҭахузеи, иҵаулоу зҵаароуп уажә ҳазлацәажәо. Уи аҭҵаараҿы, иаважьны иҟамлароуп аганқәа зегьы…». 
Афольклори алитературеи реинырра ароль ахәшьара аҭауа, насгьы амилаҭтә культуратә традициақәеи амилаҭтә естетика-уаҩышәаратә хдырреи гәынхәҵысҭала реимадара амомент дазааҭгылауа, В. Кожинов иҩуан: Ҳусумҭаҿы ҳҿаԥхьа иқәҳаргылаз ахықәкқәа иреиуоуп иара убас аамҭа цацыԥхьаӡа иаҳа-иаҳа зҵакы гәылҭәаауаз аԥсуа лирикатә жәеинраала, алирикатә хаҿсахьа, алирикатә хшыҩзцара илнахуаз амҩақәеи аҩаӡареи ирышьашәалаз аформақәеи астили рыԥшаара злалнаршоз аҟазшьақәеи аҷыдарақәеи, зеиԥшла акәзаргьы разгәаҭара.
 Алирика аҿиара афилософиатә хырхарҭа хадақәа рҳәаақәҵаразы ирызхьаԥштәуп Д. Гәлиа, И. Коӷониа, М. Лакрба, Б. Шьынқәба, А. Аџьынџьал, М. Лашәриа, М. Миқаиа, Т. Аџьба, В. Амаршьан, Р. Смыр, Г. Аламиа, Р. Лашәриа, С. Делба уҳәа раԥҵамҭақәа.
 Еиқәаҳаԥхьаӡаз авторцәа рлирикатә жәеинраалақәа, иааидкыланы урҭ рпоезиатә рҿиара, хазы иҭыҵхьоу рышәҟәқәа еилыхха ирныԥшуеит аԥсуа лирикаҿы атрадициатә классикатә ԥышәеи асахьаркыра-стильтә ԥшаара ҿыцқәеи доуҳала иахьеиныруа, дунеихәаԥшрала иахьеизааигәоу, иара убри аамҭазы ихадароу аԥсҭазааратә темақәа раарԥшраҿы урҭ злеиԥшым, насгьы хаҭала дара рырҿиаратә индивидуалра аҷыдарақәа. 
 60-тәи ашықәсқәа раан хаҭабзиарала, хәыцшьа культурала акырӡа зҽыҳаразкыз аԥсуа лирикаҿы лабҿаба иубартә аҽалнакааит амедитативтә (ахәыцратә) хырхарҭа. Ацәанырреи ахшыҩзцареи ҩныҵҟала ракзаара, апоезиатә ажәа хыркы агәылыршәара, алирикатә ԥҵамҭа аҵаки аформеи реинаалара, ргармониа аганахьала амҩа ҿыцқәа аанартит Б. Шьынқәба ипоезиа (аизга «Аԥхын»). Ари ашәҟәы ахаҭабзиаратә ҷыдарақәа алкаауа, М. Лашәриа иазгәеиҭеит: «… аизга иану ажәеинраалақәа рҿы еиҳа имаҷуп жәлар рпоезиа амотивқәа. Араҟа автор еиҳагьы инарҵауланы, философиала иҭәы-иԥха ицәыригоит аира, аԥсра, аҟазара аҵакы, абзиабара, аԥсабареи ауаҩи реизыҟазаашьа ирызку атемақәа».
 Системак аҳасабала алирикатә ԥҵамҭақәа жәпакы рҿы аҽалнакааит апластикатә хаҿсахьаарԥшра астиль, иара убас аԥсуа жәеинраала аритмика-интонациатә лшарақәа рбеиара. Ари апериод аан аԥсуа лирикцәа аӡәырҩы акырӡа изызхьаԥшуаз ауаҩы иҩныҵҟатәи идунеи аарԥшра апроблема иҵегь аҽарҵаулоит анаҩстәи ажәашықәсқәа рзын. Аамҭакала, сахьаркырала, иаҳа ишхьысҳаугьы, тенденциак, хырхарҭак аҳасабала ахатә ҭыԥ ааннакылоит зпублицистика-интонациатә хыԥша ӷәӷәоу апоезиатә рҿиарагьы.
 60-80-тәи ашықәсқәа раан ауаҩы иҩныҵҟатәи идунеи инарҵауланы аарԥшра аганахьала, аԥсихологиатә знеишьақәа рышьақәырӷәӷәара апланала ашьаҿа ӷәӷәақәа еихнагоит аԥсуа прозагьы (А. Гогәуа иажәабжьқәа, иповестқәа, раԥхьатәи ироманқәа). Еиуеиԥшым ажанрқәа рҿы имҩаԥысуа асахьаркыратә ԥшаарақәа,урҭ рырҿиаратә еинырра алитературатә процесс дырҿыхоит, хаҭабзиарала идырҿыцуеит, амилаҭ рзеиԥш доуҳатә ԥсҭазаара амҩа ҿыцқәа азылырхуеит. Ҷыдала иззааҭгылатәу стилистикатә зҵаарақәоуп ҳәа ҳгәы иаанагоит аԥсуа прозаҿы (ароманаҿы, аповестаҿы, ажәабжьаҿы, ановеллаҿы) алирикатә елемент, алирика-символтә хьаҵрақәа иныркыло аҭыԥ азҵаара, апроза аритм аҷыдарақәа. Ус еиԥш аҿырԥштәқәа маҷымкәа иаҳԥылоит, иаҳҳәозар, Д. Гәлиа, А. Гогәуа, А. Џьениа, Џь. Аҳәба, Н. Кәыҵниа, В. Амаршьан, Д. Занҭариа уҳәа егьырҭгьы рыпрозаҿы. Апрозеи апоезиеи реигәныҩра атема инарҵауланы азааҭгылара иаҵоу актуалра ҳасаб азуны, араҟа мҩасшақә акәзаргьы иазгәаҭазар ахәҭоуп, иаҳҳәозар, Г. Аламиа илирика афилософиатә гәеисыбжьи А. Гогәуа ипроза адунеихәаԥшратә мҽхаки рассоциативтә еиқәҿыҭрақәа ртәы. Иара убас В. Амаршьан илирика астиль иахьаҵубаауа рацәоуп аԥсуа классикатә проза адоуҳатә ныррақәакгьы. Иҭҵаатәу проблемоуп иара В. Амаршьан ихаҭа ипоезиеи ипрозеи рыстиль-сахьаркыратә еишьашәаларақәагьы. Аурыс литератураҿы абри апроцесс иацу акәама-ҵамақәа хшыҩзышьҭра рызуа, О. Мандельштам иҩуан. Зыӡбахә ҳамоу апериод аан (60-80 аш.) аԥсуа прозаҿы еиԥш, апоезиаҿгьы еилаӷьаз аформақәа маҷ-маҷ аҩбатәи апланахь инаскьоит, аҩымҭа афырхаҵа гәынхәҵысҭалатәи идунеи, зцәыргара уадаҩу игәҭыхақәа раарԥшразы анырра ӷәӷәа ҟазҵо стилистикатә хархәаганы ицәырҵуеит амонолог. Аԥсуа лирикаҿы традициала зҭыԥ ылызххьоу, алитературатә контекст азы зҵакы ӷәӷәоу аиҿырԥшреи аепитети иаарыманакуама уҳәартә асахьаркыра-нырԥшратә лшарақәа ҭбаахоит аамҭа ахаҿсахьа иашьашәалоу, насгьы уи ӡырызго аметафора, аепитет, апоезиатә ажәаеицааира асемантикатә нырра.
 Ҿырԥштәыс иаагар ҟалоит Б.Шьынқәба иажәеинраалақәа «Нас мышкызны сыԥсы схыҵып…», «Бжьык саҳауеит…», «Аурҭ еиԥш дааскьон аҽыуаҩ…», «Рим амҵан…», М. Лашәриа иажәеинраалақәа «Схала,са схала…», «Зны сымра ԥхон…», «Ацәашь кьаҿқәа ирылагылан ацәашь ау…», А. Аџьынџьал иажәеинраалақәа «Аҽаԥа Џьамхәыхә са сакәушәа…», «Сара ҽа дунеик адунеиаҿ исыԥшаауан…», Т. Аџьба иажәеинраалақәа «Ҩ-ԥсҭазаарак», «Нас азыҳәан…», «Са сыԥсы», В. Амаршьан иажәеинраалақәа «Сцәа-сжьы ԥсыргьы…», «Ҳҭоурых сназхәыцыр…», Р. Смыр иажәеинраалақәа «Ахәыцрақәа схалан еишьҭала…», «Ашьабысҭа, ахысыбжь иаршәаз еиԥш…», Г. Аламиа иажәеинраалақәа «Сан лнапсыргәыҵа адунеи ду иахсаалоуп…», «Иԥсхьоугьы еиҭаҵуеит…», «Сҟьалеит шьхатәылан…», Р. Лашәриа иажәеинраалақәа «Исыгәҭасуаз сара ҭымра-ҭымра…», «Ажәҩан ашьана».
 Иабанӡанаалои амонолог, иара убас инеиҵыху аметафоратә хаҿсахьа мрагыларатәи мраҭашәаратәи акультурақәа реинырра зҽаламырҩашьакәа, еиуеиԥшым аамҭақәеи ацивилизациақәеи рхаара-бзаара еиқәырханы иаҳзаазго ҳаԥсуа бызшәа? Абри азҵаара уадаҩ ҳзызхьанарԥшуа ахшыҩзцаратә ниуансқәа рыҭҵаараҿы иҳаҵанаҳәо маҷым А. Н. Гогәа игәаанагара: «Аԥсуа имилаҭтә ҟазшьаҿы, ибызшәаҿы иҟалап инамцхәынгьы иҟазар агәҭацәажәаратә жанр. Шәышықәсала уи, ауаажәларраҿы, ус ауаа рҿы, игәы иаҭахыз ааҭкааны иҳәартә дыҟамызт, еснагь арахь асахьаз акы иҳәалар акәын… иԥсҭазааразы, иԥсадгьылазы, иуаажәлар рзы дзыдгылаз аиаша аԥырӷеиԥш иҩнуҵҟа инхон. Ари акыр ианыԥшит иҟазшьа, иара ус изааигәоу ауаа рыҿгьы, адәахьы ицәыригоз аҵкыс акыр инеиҳаны иҩнуҵҟа инижьуан. Уи ҟазшьахахьан, цәаҩахахьан, зқьышықәсалатәи иԥсҭазаара иаԥышәан». 
 Ари амонографиатә ҭҵаамҭаҿы хықәкыла ишьҭыху апроблема ԥыжәарала афилософиа-дунеихәаԥшратә ҟазшьа шамоугьы, уи аҭҵаараан хымԥада иззааҭгылатәу зҵаарақәоуп: аԥсуа медитативтә лирика иреиӷьу аҿырԥштәқәа риреи рышьақәгылареи злалыршахаз апоетикатәи астилистикатәи маҭәахәқәа ралкаара, урҭ апоезиатә ԥҵамҭа асахьаркыратә цәеижь излаарбхаз аҟазареи алитературатә ԥышәеи рымаӡақәа, ркәамаҵамақәа ахәшьара рыҭара.
 Аҩажәатәи ашәышықәса аҩбатәи азыбжазы (еиҳаракгьы 70-80-тәи ашықәсқәа раан) аԥсуа лирикаҿы имҩаԥысуа ахшыҩзцара-цәанырратә дунеидкылашьа апроцессаҿы аҽалнакаауа иалагеит асинтетика-сахьаркыратә хәыцра иарҿиаз алирикатә хаҿсахьа. Иаҳҳәозар, усеиԥш иҟоу астиль аҟазшьақәа иаҳа улаԥш иҵашәоит М. Лашәриа, А. Аџьынџьал, М. Миқаиа Т. Аџьба, Г. Аламиа, Р. Смыр, Р. Лашәриа, С. Ҭаркьыл, С. Делба, Г. Кәыҵниаԥҳа, Г. Сақаниаԥҳа ражәеинраалақәа рҿы. «Если суждение «человек смертен» по существу – аналитично, хотя к нему и пришли путем индукции, через наблюдение, что все люди умирают, то выражение поэта (Ф. Тютчева) «звук уснул» есть суждение синтетическое. Сколько ни анализировать понятие «звук», в нем нельзя открыть «сна»; надо к «звуку» придать нечто извне, связать, синтезировать с ним, чтобы получить сочетание – «звук уснул», – иҩуан В. Бриусов асинтетикатә поезиа аҟазшьа, аилазаашьа иазку истатиаҿы.
 Аԥсуа лирика афилософиа-дунеихәаԥшратә, амилаҭ-хдырратә ҟазшьа инарҵауланы иҭаҳҵаарц азы, аӡбахә мҳәакәа ҳзавсуам аԥсуа милаҭтә идеиа аԥсуа литература иахьынӡаныԥшыз, насгьы ишаныԥшыз иадҳәалоу апроблема. Ари аҭҵаарадырратә аспект азҿлымҳара ду цәырнагартә иаарԥшуп ҳаамҭазтәи алитератураҭҵааҩ К. Султанов иусумҭақәа рҿы: «Суть в том, что литература не воспроизводит и не транслирует национальную идею, а каждый раз как бы заново порождает ее как новость, как акт открытия и прозрения. Так воспринимаются лучшие страницы В. Распутина и В. Астафьева, Г. Матевосяна и Ч. Айтматова, И. Базоркина и Б. Шинкубы. Любовь и всепроникающий дар художника превращает познание многоликого национального мира в род духовного кладоискательства. Поэтому национальная идея не может привноситься в произведение в готовом виде, как обязательный тезис и монопольная установка: она именно прорастает, наращивает свой смысловой потенциал».
 Амилаҭтә идеиа ҳәа ҳзышьҭоу, зегь раԥхьаӡагьы, ажәлар етно-культуратә акзаарак раҳасабала рхаҿеиқәырхара, насгьы адунеи ралахәра, аԥсадгьыл амаҵ аура иреиҳаӡоу доуҳа-культуратә хәарҭарак аҳасабала ахьчара акәзар – абарҭ ахшыҩзцарақәа асахьаркыратә цәа рҟәынҵараҿы, егьырҭ алитературатә жәлахкқәа зегь реиԥш, апоезиагьы еицнархыраауеит аҭоурыхтәи афилософиатәи знеишьақәа. Иреиӷьу ҳаԥсуа поетцәа рырҿиараҿы ари амҩа – ахаҿсахьа агәылыршәара, аԥыжәара змоу теманы аҟаҵара – атенденциа хадақәа ишреиуоу ҩашьом.
 Аҩажәатәи ашәышықәса алагамҭаз Д. Гәлиеи И. Коӷониеи, М. Лакрбеи рлирикаҿы, насгьы рлиро-епикатә хәыцраҿы еиуеиԥшым асахьаркыра-стильтә ҟазшьала зхы кыз атемақәа: «ауаҩи-аамҭеи», «ауаҩи-аԥсабареи», «ауаҩи-адунеии» иара абри ашәышықәса анҵәамҭазы азеиԥшуаҩытәыҩсатә мҽхаки аҵаулареи рыманы ицәырҵуеит аԥсуа поетцәа рабиԥара ҿыц рырҿиараҿы. Ари апроцесс ахьаҳгәаладыршәо рацәоуп доуҳала иаҳзааигәоу кавказтәи егьырҭ амилаҭтә литературақәа рҿы имҩаԥысуа ацәырҵрақәеи асахьаркыратә ԥшаара ҿыцқәеи. Убас, иаҳҳәозар, аҵарауаҩ К. Паранук «Ауаҩи аԥсабареи Нальби Куиок ипоезиаҿы» ҳәа хыс измоу иусумҭаҿы ҷыдала иалылкаауеит абас еиԥш иҟоу ахшыҩзцара-концепциатә ҷыдарақәа: «В стихах последних лет Н. Куека главным качеством становится погруженность в себя, как бы самоотрешенность от воспроизведения явлений внешнего мира, каких-то предметов, деталей быта. Лирический герой его стихов жаждет сделать свою душу вместилищем мира, Вселенной, и он может с полным основанием сказать про себя: «Душа перед миром раскрыта от ветра» или «Во мне поднимаются травы седые, Скрипят, не смолкая, деревья сухие». 
 Амилаҭ-лирикатә хаҿсахьа, даҽакала иаҳҳәозар, алирикатә хшыҩзцара аҿиареи, амҽхак аҭбаахареи рыпроцесс аҿы аҭыԥ ҷыда ааннакылеит 1992-1993 ш.ш. раан аԥсуа жәлар ирхыргаз атрагедиа ду сахьаркыра-философиатә знеишьала иаҭахаз ахәшьарагьы. Амилаҭ-хақәиҭратә қәԥареи доуҳала аҽышьақәырӷәӷәареи рымҩаҿы зроль ӷәӷәоу ари апериод аантәи аҭоурыхтә хҭысқәа иаҳа ирласны, насгьы план рацәала, полифониатә ҟазшьала анырра, анырԥшра ахьроуз зегь раԥхьаӡагьы апоезиаҿы ауп. 
 Аибашьраан иит, ауаа ирылаҵәеит, насгьы амилаҭтә музыка еиуеиԥшым ажанрқәа рҿы аларҵәара ҭбаа роуит ахьыԥшымраз ақәԥара атемала иаԥҵоу ажәеинраалақәа, ашәақәа, абалладақәа. Традициала ишаԥу еиԥш, ажәеинраала иаҳа ирласны ианыруеит ашәарҭара бааԥс иацу аибаха-еибафара, аибашьра аҭәага шоура иалагылоу ауаа рхьаа-рыгәҭыха. Насгьы апоет иахьеи-уахеи дызлаԥшуа, лабҿаба иибо ахҭысқәа зны-зынла емоциала, гәышԥлымҳала, даҽазныхгьы хшыҩзцара хьшәашәала, ҳәоу ҭынчла, илирикатә хаҿсахьа аҿиара зырцыхцыхуа цәырҵрақәак реиԥш раарԥшышьа дақәшәоит. Ҳара ҳҿы ари атематика иаҵанакуа апоезиа, апроза, асахьаркыратә публицистика макьана инарҭбаау ахәшьара ҷыдагьы рымаӡам. 
 Аԥсны жәлар Рџьынџьтәылатә еибашьра апроблематика иаҳа-иаҳа аҽарҵаулоит, ганрацәала аҽаанартуеит аибашьра ашьҭахь (1994 ш. инаркны иахьанӡа). Уи адоуҳа-сахьаркыратәи, аҭоурых-философиатәи аспектқәа рыҭҵаара макьана ишхьысҳаугьы, иҟоу аҽазышәарақәа ирныԥшроуп агәҭахәыцра- гәҭыхаарԥшратә (рефлеқсиатә) лириказы агәаанагарақәа.
 Аҩажәатәи ашәышықәса анҵәамҭеи ҩажәи актәи алагамҭеи ирҭанагӡаз аамҭазы аԥсуа поезиаҿы, лымкаалагьы аԥсуа лирикаҿы иубартә иҟоуп еиуеиԥшым атенденциақәа стильла ирыбжьоу аконтраст, аха аамҭакала урҭ хшыҩҵакла, доуҳала, зеиԥш гәҭыхатә ныррала реиқәҿҭрақәа. Ашьақәгылара иаҿу, аибашьра ашьҭахьтәи зыхәрақәа мӷьац Аԥсынтәыла алахьынҵа азхәыцра, адунеитә геополитикатә еиндаҭларақәа ирхылҿиаауа ауадаҩрақәа, еиқәымтәац ақырҭуа-аԥсуа конфликт ахылҟьа-ҿылҟьақәа, аибашьра иалҵны, ҩаԥхьа здац-зԥашә зҳарцаз икәыкәы-цыкәуа ихандеиуа ауаҩытәыҩса иԥсихологиа аарԥшра, иацтәи ахҭысқәа иахьатәи рретроспективатә цәқәырԥа – абарҭқәа зегьы идырҿиуеит ҳаамҭазтәи аԥсуа лирика асахьаркыра-философиатә дунеи, афон, ақәыԥшылара. Аамҭакала улаԥш иҵашәоит ихадароу апоезиатә темақәа раарԥшра ахьысҳахара, иааидкыланы ҳмилаҭтә литератураҿы имҩаԥысуа илыҵшәадоу «алуқәа реибафара».
 Ишдыру еиԥш, аклассикатә литературадырраҿы џьоукы-џьоукы аҵарауаа (иаҳҳәозар, Л. Гинзбург) иазырыԥхьаӡоит апоет ихазхаҭалатәу аҟынтә изеиԥштәу (адедукциатә аҟнытә аиндукциатә ашҟа) амҩа азылихуеит ҳәа илирикатә хшыҩзцара. Аха иара убри аамҭазы апоет Н. А. Заболоцки игәаанагарала апоезиа иамоуп иарбан схемазаалак иузҭамгӡо, арҿиаратә гәазыҳәара ҵабырг иацныҟәо иара ахатәы ԥсабаратә ԥҟарақәа. Ари апроблема дазааҭгылауа, аурыс ажәа азҟаза иҩуан: «Каким же путем идет поэт – от частного к общему или от общего к частному? Думаю, что ни один из этих путей не годится, ибо голая рассудочность неспособна на поэтические подвиги. Ни аналитический, ни синтетический пути в отдельности для поэта непригодны. Поэт работает всем своим существом, бессознательно сочетая в себе оба этих метода». Ари агәаанагара иамоу аԥыжәара шьақәнарӷәӷәоит апоетцәа хатәрақәа аӡәырҩы рырҿиаратә ԥышәа беиа. Ҳаззаҭгылаз апроблемақәа макьана ганрацәала иҭҵаам, насгьы егьырҭ амилаҭтә литературақәа рҿы имҩаԥысуа ҳаамҭазтәи арҿиаратә процессқәа ирҿырԥшны анализ ҵаула рызум. 
Уаанӡа ишаҳҳәахьоу еиԥш, уарла-шәарла, мамзаргьы азеиԥш сахьаркыратә хәшьарақәа инарцырҟьашәа ауп аԥсуа поезиа афилософиа-дунеихәаԥшратә ҟазшьаҷыдарақәагьы ахәшьара шрыҭоу ҳаамҭазтәи аԥсуа литературадырраҿы. Еилкаауп, уи ус уназдыххыланы иҭуҵаауа тенденцианы ишыҟам. Ари ааигәа зҽалызкаауа иалагаз, иҿыцу, макьанагьы цқьа иҭышәнымтәалац, зымҽхак змырҭбаац хырхарҭоуп. Убри азы акәхап ҳара ҳлитературадырраҿгьы уи аҟара инҭырҳәцааны изеилыргам, изрыхцәажәам амилаҭтә поезиатә рҿиара адунеихәаԥшра-философиатә ҽазышәарақәагьы. Аха егьа ус акәзаргьы, ҳаамҭазтәи аԥсуа поезиа аҿиареи аҭагылазаашьеи уи ахырхарҭақәеи рызҵаара иамоуп имаҷымкәа азҿлымҳара. Аԥсуа лирика акәша-мыкәша апрофессионалтә цәажәарақәа рхы ркижьҭеи шьҭа акрааҵуеит. Убас алирикатә поезиа иахылҿиаахьеит ажурнал «Алашара» (1984 – 1985 шш.) адаҟьақәа рҿы икьыԥхьыз аимак-аиҿак. Уи усҟан рҽаладырхәит: Вл. Аҵнариа, Ш. Инал-иԥа, Х. Бӷажәба, Б. Гәыргәлиа, А. Аншба, В. Анқәаб, Т. Аџьба, С. Таркьыл, Р. Қапба, Р. Ебжьноу, В. Занҭариа, З. Џьопуа.
Уи адискуссиа хацзыркыз Вл. Аҵнариа «Ахәшҭаареи амцабзи» ҳәа хыс измоу истатиаҿы инарҭбааны дырзааҭгылеит усҟантәи аамҭазтәи аԥсуа лирика «амҩақәак, аформақәак, аиҿыхырсҭақәак». Еицырдыруаз аҵарауаҩ, акритик илшеит иааидкыланы, зеиԥш ҟазшьала уи аамҭазы иаҳа зҽалызкааз аԥсуа лирика абжьы рацәареи, астильтә еиуеиԥшымреи, хазы игоу хырхарҭақәаки, тенденциақәаки ахәшьара рыҭара. Иахьынӡазалшоз еиҿирԥшит, ҿырԥштәыла ишьақәирӷәӷәеит аклассикатә традициеи амилаҭтә поезиаҿы аҿыцаԥшьгаҩцәа аӡәык-ҩыџьаки рԥышәеи реизыҟазаашьа. Аҵарауаҩ фрагментла акәзаргьы ари истатиаҿы иазгәеиҭоит Б. Шьынқәба, Ш. Ҵәыџьба, И. Ҭарба, М. Лашәриа, А. Аџьынџьал, В. Анқәаб, Н. Кәыҵниа, Т. Аџьба, В. Амаршьан, Г. Аламиа, Р. Смыр, Р. Лашәриа, С. Ҭаркьыл уҳәа егьырҭгьы аԥсуа лирикцәа рметафоратә хәыцшьа иамоу аҷыдарақәа, аиқәҿыҭрақәа, аиуеиԥшымрақәа. Вл. Аҵнариа азҿлымҳара ӷәӷәа аиҭоит алирикатә ԥҵамҭа аҵаки аформеи реизыҟазаашьа. Акырӡа игәцаракны ахәшьара риҭеит еиуеиԥшым авторцәа рлирикатә ԥҵамҭақәа рсахьаркыратә ган, рыструктура аҷыдарақәа. Иааидкыланы 70-80-тәи ашықәсқәа раантәи алирикатә поезиа аҩаӡареи амҽхаки ахәшьара рыҭауа, Вл. Аҵнариа истатиа «Ахәшҭаареи амцабзи» аҿы иазгәеиҭоит: «Иахьатәи аԥсуа лирика имҩашьахуа аԥсихологиатә цәаҩа шьҭнакааит, алирика лирикаҵәҟьахеит, ҳзышьцылоу акатегориақәа рыла уи шьҭа ахцәажәара ауа иҟам.Араҟа аԥсихологиатә проза анырра иабзоуроу рацәоуп, иара апрозагьы апоезиатә бызшәа шаныруа ҩашьом…»… Аха зыӡбахә ҳамоу аимак-аиҿак зҽалазырхәыз апрофессор Шь. Инал-иԥа истатиа «Аҵаки аформеи реимадаразы» аҟны ишазгәеиҭаз еиԥш, ажурнал адаҟьақәа рҿы ишьҭыхыз ари апроблема маҷк аконкреттә ҟазшьа агын, «иаҳа инҭкааны аҳәаақәа арбазар еиӷьын». Аимак-аиҿак зхы алазырхәыз аҵарауаҩ А. Аншба иаҳа азҿлымҳара аҭаны дахәаԥшуеит аԥсуа поезиа, хьыӡҳәалагьы алирика ауаажәларратә ҵакы. Иааидкыланы Вл. Аҵнариа аԥсуа лирика аҿиара апроцесс иазыҟаиҵо анализ, насгьы иеиҭо ахәшьара иашоуп ҳәа азыԥхьаӡауа, А. Аншба принципла дшырзыразым иҳәоит хазы игоу гәаанагарақәак, аргументқәак. «Иахьатәи аԥсуа лирика имҩашьахуа аԥсихологиатә цәаҩа шьҭнакааит – алирика лирикаҵәҟьахеит, ҳзышьцылахьоу асхоластикатә категориақәа рыла уи шьҭа ахцәажәара ауа иҟам, «араҟа аԥсихологиатә проза анырра иабзоуроу рацәоуп (иаҳҳәап, А. Гогәа инырра ду)» ҳәа Вл. Аҵнариа иаликаауа ахшыҩҵак иамакуа, А. Аншба ииҩуеит: «Ари ацитатаҿы ихадоу ахшыҩҵак – иахьатәи аԥсуа лирика аԥсихологиатә цәаҩа шышьҭнакааз – иашоуп ҳәа ҳгәы иаанагоит, аха уи зыбзоуроу аԥсуа ԥсихологиатә проза, ҷыдала А. Гогәа ипроза анырра акәзаргьы, ихадоу уи амацара акәхарым. Аԥсуа поезиа, алирикагьы налаҵаны, анырра азҭо рацәоуп. Ара аҭыԥ амоуп алирика ахаҭа аизҳа-зыӷьара. Уи акы. Насгьы иҩбахаз, урҭ рхы иадырхәоит аешьаратә жәларқәа рлирика аԥышәа, адунеи зегьтәи алирика аихьӡарақәа».
Арҭ агәаанагарақәа реиҿырԥшра логикала ҳкылнагоит абас еиԥш иҟоу хшыҩзцарак аҿы: ҳәарас иаҭахузеи, ихадароу, зегь зыӡбо, иҳәаақәызҵо факторны иҟамзаргьы, апрозеи апоезиеи реинырра иԥсабаратәу процессуп, избанзар урҭ аҩбагьы зеиԥш милаҭтә хьаак, зеиԥш доуҳа-естетикатә хықәкык амаҵ руеит. Иаҳҳәозар, Б. Шьынқәба ифилософиатә жәеинраалақәеи А. Гогәуа ифилософиатә прозеи периодк аан реиццәырҵра (60-70-тәи ашықәсқәа), доуҳа-рҿиаратә гәаҭеира дук, милаҭтә идеиак акәша-мыкәша ииуаз атмосфера иабзоуроуп ҳҳәаргьы агха ҳахьуам. «Литература существует как среда. «Братья Карамазовы» могли появиться и существовать только в соседстве с другими произведениями», – иазгәеиҭон академик Д. Лихачиов. 
Иара убас аҳәаанырцәтәи арҿиаратә нырра афактор аҵакы ҳасаб азутәуп алитературатә рҿиаратә процесс зегьы ахәшьараан, аха иарбан литературазаалак, насгьы иарбан литературатә жәлахкызаалак, раԥхьаӡа иргыланы, иара ахатәы зеиԥш концептуалтә шьагәыҭ, ахатәы милаҭтә доуҳа-естетикатә принципқәа, ахатәы ҿиашьа формақәа амоуп. Уи ихымԥадатәу, иреиҳаӡоу доминантуп. Егьырҭ афакторқәа зегьы, аҳәаанырцәтә литературатә ныррақәакгьы убрахь иналаҵаны, иааныркыло, ацхыраагӡатә роль ауп. В. Аҵнариа истатиа «Ахәышҭаареи амцабзи» аҿы аԥсуа лирика ацәаҩеи аҿиашьа ахырхарҭа хадақәеи рышҟа ҳхьазырԥшуа даҽа лкаакгьы ҟаиҵоит: «Латын бызшәала иахьагьы ирҳәоит афилософиа-естетикатә рҿиаратә ҵакы змоу ҩ-ҳәоук: Natura naturata – иаԥҵоу, ирҿиоу, инапылаҟаҵароу аԥсабара, ирационалтәу аԥсабара. Natura naturans – иԥсабаратәу аԥсабара, ҩнуҵҟала зыҽзырҿио, изырҿио аԥсабара. Актәи ахырхарҭа иаҵанакуеит, сгәанала, Л. Кәыҵниа итрадициа. Аха аԥыжәареи аринахыстәи аперспективеи змоу аҩбатәи ауп. Аԥсуа поезиа ании инаркны иахьанӡа ҳара иаҳамоуп анҭыҵгьы иӡыраагаша, хагьӡырызгаша, аԥсшәа аԥсабара ианаало, аԥсуа ицәаҩа иақәшәо, насгьы урҭ инархыҳәҳәаны, азеиԥш-уаатәыҩсатә ҵакы аазырԥшуа алирикатә хьыршәыгәқәа – агармониатә ԥҵамҭақәа». 
Иааидкыланы, ажурнал «Алашара» адаҟьақәа рҿы 1984, 1985 шықәсқәа раан имҩаԥысуаз аимак-аиҿак иагу-иабзоу шмаҷымгьы, иқәнаргылаз апроблематика аҳәаақәа цқьа еилыхха ишеилыргамызгьы, амилаҭтә литератураҭҵааратә процесс арҿыхеит, иарцыхцыхит, аԥсуа лирика иаҳа иахьыӷәӷәоу, ма иахьуашәшәыроу хыхь-хыхьла акәзаргьы иаанарԥшит. Даҽа ганкахьалагьы, уи ахҭыс амҩа ҿыцқәа азаанарит алитература аҿиаразы зыда ԥсыхәа ыҟам адискуссиатә культура. Зеиԥш ҟазшьала акәзаргьы ари аицәажәараҿы иалкаан 60-70-тәи ашықәсқәа раан, насгьы 80-тәи ашықәсқәа ралагамҭазы аԥсуа лирикаҿы иҟалаз ахаҭабзиаратә ҽырҿыцрақәа, хәҭакахьала, атрадициатә хырхарҭақәа инарываргыланы, амедитативтә лирика амилаҭтә поезиатә хәыцра аҿиараҿы иааннакылаз арольгьы хазы инаҵшьны.
 Аԥсуа литература еиуеиԥшым ажанрқәа, хьыӡҳәалагьы апоезиа аҿиара ицәырнаго апроблемақәа рыҭҵаара иазкуп иара убас абарҭ аҭыжьымҭақәа: А. Аншба – «Аамҭақәа реиқәҿыҭра», Вл. Аҵнариа – «Абырҵкал», В. Аҵнариа – «Аҳәатәи аҳәашьеи», «Аша-еҵәа», В. Аҵнариа – «Алирикатә аамҭақәа», М. Лашәриа – «Ажәа аҳәаақәа», Шь. Хь. Салаҟаиа – «Алитературатә ҳәаақәа», Шь. Салаҟаиа – «Аԥсҭазаара ахьеилашуа» (алитература-критикатә статиақәа), С. Зыхәба – «Ажәа сахьарк аԥшааразы» (алитературатә- критикатә статиақәа), М. Ладариа – «Аԥсуа литература иазку астатиақәа реизга» (1960-2005).
Еиқәаҳаԥхьаӡаз аусумҭақәа рҿы анс акәу, арс акәу ишьҭыхуп асахьаркыра-стилистикатә зҵаарақәа реиԥш, алитературатә жәлахкқәа рыҿиараҿы ҷыдала зҽалызкааз асахьаркыратә хәыцшьа аформақәагьы. Инеиҵыхны, инарҭбааны акәымзаргьы, фрагментла, хәҭа-хәҭала ицәыргоуп урҭ аҭҵаамҭақәеи хаз игоу астатиақәеи рҿы – аԥсуа лирикаҿы ауаҩытәыҩса иҩныҵҟатәи идунеи аҭҵаара аганахьала еизыркәкәоу арҿиаратә ԥышәа ахәшьара, алирикатә хаҿсахьа аструктура ҽеиҭакрақәас ианыԥшыз, иазгәаҭоуп уи злаӷәӷәоу еиԥш, излахьысҳаугьы. Аха еизыркәкәоу атеориа-ҭҵаарадырратә ԥышәа ҳасаб азуны, ҳара ҳҽазаҳшәеит аԥсуа поезиа зегьы азын аҵак ду змоу, уи аҩаӡара ашьҭыхраҿы ароль ду назыгӡо афилософиа-дунеихәаԥшратә хырхарҭақәа ралкаара, тезис ҳасабла уи арҿиаратә мҩа ҟазшьас, иамоу, доуҳатә шьагәыҭс еибаркны измоу азгәаҭара. Ҳгәы иаанагоит, ас еиԥш иҟоу алкаақәа рыҟаҵаразы аԥсуа лирикаҿы аҽеиднакылахьеит ҳәа уаҩ иҟәнимшьаша, егьырҭ ажанрқәа рҿеиԥш, амилаҭ-сахьаркыратә дунеихәаԥшра система ашьақәгылара алзыршо аматериал, аԥышәа.

 Еицакра зқәым Даур иажәа

Ицоит аамҭа. Иџьбароуп уи алеишәа. Иӷәӷәоуп ахыԥша. Еиндаҭлоит, иԥибашәоит Аҭоурыхи Аамҭеи Ауаҩи! Аамҭа ажәытә баҳчааӡаҩ бзиа иеиԥш, еилнахуеит аҩеи-аӡеи, еилнаргоит агәаӷь зызҭоу – изызҭам, здацқәа ӷәӷәоу – здацқәа уашәшәыроу. Убас ауп алитературеи аҟазареи рҭоурыхаҿгьы. Иҟоуп иаԥсоу – иаԥсам еилзырго ижәҩантәу амчқәа, набыцра зқәым аобиективтә рҿиаратә ԥҟарақәа.
Даур Занҭариа збаҩхатәреи, зинтеллекти, зырҿиаратә хыҭҳәааи еибакапануа, насгьы урҭ ирыцназго агәаӷьра зманы аԥсуа литературеи аурыс литературеи рышҟа имҩахыҵыз шәҟәыҩҩуп. Уи дҿарымҳәеит, дыриааит еилаӷьахьаз атрадициатә канонқәа, иаԥиҵеит даҽакы иаламҩашьо ихатәы сахьаркыратә стиль, ихатә дунеи. «Сара иаԥысҵоит ҳаамҭазтәи аепос…» – абас иҳәаақәиҵон ашәҟәыҩҩы иалихыз амҩа. 
Ҳабла зышьцылашәа, ҳнапсыргәыҵа ианушәа иаабалоз абжьааԥнытәи аԥсуа ԥсҭазаареи ҳаамҭазтәи афольклори инарҵауланы ирылибааит цқьа ҳазлаҭҵаамыз ҳдунеихәаԥшра, ҳмилаҭтә ҟазшьа, З. Фреид «гәынхәҵысҭалатәи адунеи» ҳәа дзышьҭаз ҳхәыцшьа аҷыдарақәак. Даур иссиршәа еинираалеит, ахьтәы цҳа рыбжьеиҵеит амифи аҵабырги, аҭоурыхтә факт абызшәа хьшәашәеи иара ихатә хәыцшьа аметафоризми. 
Д. Занҭариа ипроза ашәшьыра иҵамхеит уи илирика. Иара ихатә ԥсҭазааратә драма, илахьынҵа, идунеидкылашьа нарҵауланы ианыԥшуеит. Иажәеинраалақәа рҿы аԥсуа доуҳатә проблематика адунеитә лирика ицәырнаго ауаҩышәара-ԥсихологиатә зҵаарақәа иаарыдҩыло ишьҭыхуп. Даур илирикатә фырхаҵа игәҭацәажәарақәа, лоунытә иқәыԥсычҳарақәа аҭоурыхтә гәалашәара еиԥш иҵаулоуп, гәаҟреи-ааӡаби зхызгаз, аамҭа ахынҭа-ҩынҭа иалсны иахьанӡа иааз ауаҩы имонолог иашьашәалоуп, иақәҿнаҭуеит.
70-80-тәи ашықәсқәа раан апоет иаԥиҵахьаз алирикатә рҿиамҭақәа иаҳа аромантикатә цәаҩа рныԥшуан, аха урҭ рҟынгьы дубоит Даур: зырҿиаратә индивидуалра ҩашьара ақәмыз, збаҩхатәра мшынҵас еилацәқәырԥоз, зпоезиатә мацәысеимҟьарақәа згәаҵа иҭалашоз.
Сгәанала, аурыс поет Евгени Реин даараӡа иманшәаланы аҳәашьа дақәшәеит Даур ихаҭареи ирҿиареи еиҟәыҭхашьа рызымҭо аҟазшьақәа ртәы: «Даур Зантария – один из самых одаренных людей, встреченных мною в жизни. Мягкий, доброжелательный, милый, он был открыт всему талантливому и в русской, и в абхазской литературе».
Д. Занҭариа ирҿиара аҳаракыра -кьышәкьышәрақәа ируакны иҟалеит ароман «Золотое колесо». Уи иналкааны иазгәарҭо цәырҵрахеит ҳаамҭазтәи аԥсуеи аурыси романистикаҿы. Ароманаҿ ауаажәларратә хҭысқәеи ауаатәыҩса рыҩныҵҟатәи рдунеии ашәҟәыҩҩы агәыр аҵа икылыршәаны иааирԥшуеит. Даҽа стилистика-хаҭабзиаратә гәылыршәашьак аиуеит араҟа апрозаик игротеск.
 Ароман аиҿыбаашьаҿы ҳаамҭазтәи апроблемақәа реиҿыхырсҭақәа егьа мифологизациатә ҟазшьала иаарԥшызаргьы, уи аӡыхь цқьеиԥш иагәылсуеит ақыҭеи ақалақьи рфольклор ҿыц иарҿио, иарцыхцыхуа ахәыцрақәа. Насгьы иазгәаҭатәуп, Д. Занҭариа ипрозатә ԥҵамҭақәа реиҳарак аԥсышәала ишҩугьы, урҭ рыдраматә ҵаҵӷәы ԥсуа колоритла ишеибарку, насгьы раԥхьа иҭыҵыз ишәҟәқәа ихатә манера ҷыда зныԥшуа ԥсуа бызшәала ишцәыригаз.
80-тәи ашықәсқәа рынҵәамҭаз Даур Москватәи алитературатә ԥсҭазаараҿы дцәырҵит аснобизм злаҽны иҟаз, зыхьӡ иаҵаҽырбоз литераторцәақәак ршьара иқәҟьауа, апрофессионалтә ҟазацәа ракәзар – еицакра зқәым истили исахьаркыратә хәыцшьа ҷыдалеи иршанхауа. Андреи Битов машәыршақә имҳәеит «Даур илахьынҵа адунеитә мчхара ду аҩаӡарахь дышьҭнахыр алшон» ҳәа.
Д. Занҭариа ибаҩхатәра ӷәӷәала итәырԥссахьан апрозаҿы еиԥш алирикаҿы, апублицистикаҿы, асахьаркыратә еиҭагара ажанр аҿы.
Марина Москвина астудентцәа данырԥылауаз ирабжьалгон Селинджери, Бредбери, Ковали, Екзиупери, Сароиани, Воннегути рҩымҭақәа реиԥш, ирызҿлымҳазарц Д. Занҭариа иаԥҵамҭа ссирқәагьы.
Абас адунеитә сахьаркыратә ԥшаарақәа рышҟа зхатәы мҩахәасҭа ылхны инеиуаз шәҟәыҩҩын Д. Занҭариа. Ибаҩхатәра ҵкар рацәала аҽанцәырнагашаз, аԥсуа тематика иҵегьы мҽхакы ҭбаала Аԥсны аҳәаақәа ианырҭигашаз аамҭазы еиԥҟьеит уи иԥсҭазаара. Аха иара ирҿиара ҩашьара зқәым аҭыԥ ылнахит ҳмилаҭтә литературатә дунеи аҿы еиԥш, ҳаамҭазтәи аурыс сахьаркыратә культураҿгьы. Уи ҳаԥхьаҟа иҵегь азҿлымҳара шаиуа агәра згоит.

Ауаҩи, аҭоурыхи, аамҭеи Витали Амаршьан ипоезиаҿы

Аԥсуа лирика аклассикатә традициақәа реихаҳараҿы, иара убри аамҭазы уи аҩныҵҟатәи адоуҳатә лшарақәа инарҵауланы раарԥшраҿы ибаҩхатәра аҽцәырнагеит апоет Витали Амаршьан. 60-тәи ашықәсқәа рынҵәамҭаз икьыԥхьу уи иажәеинраала «Ашәышықәсақәа рнаҩс» аҿы амилаҭтә доуҳа, амилаҭтә ҟазшьа ӡра-ԥсра шақәым аарԥшразы апоет ихы иаирхәоит асахьаркыратә контекст аиндивидуализациа, нас маҷ-маҷ хазхаҭалатәи агәҭахәыцрақәа азеиԥшмилаҭтә ҵакы роурц азы:

Ашәышықәсақәа рнаҩс, ҳаԥхьаҟа зны,
Аԥсуак дҭынчӡа дыштәоу иҩны,
Игәиҽанӡамкәа ашә аатуеит,
Аԥша иаанартызшәагь ибауеит.
Аха аԥшакәӡам иаазыртуа,
Са соуп иҩнало усҟан уа!

Изалшом хаҭала сибарцы,
Избанзар, иҩналоит уахь сыԥсы.
Сцәа-сжьы ԥсыргьы, о мап, бзанҵы,
Ари адгьыл иқәҵуам са сыԥсы!
Ашәышықәсақәа рнаҩс, ҳаԥхьаҟа зны,
Сыԥсы ҩналоит аԥсуа иҩны.

Абас ареалтә хәыцра аҳәаақәа днарҭыҵны, амифрҿиара-метафоратә стиль амчхара, анырра ихы иаирхәоит апоет, хаҵашьа змамгьы – хаҳҵартә, агәра аагартә ҳабла иаахиргылоит:

Ибызшәа мырӡкәа иго-имго,
Иҵасқәа мырӡкәа иго-имго,
Инхашьа-инҵышьа… зегь збарцы,
Сыԥсы ҩналоит аԥсуа иҩны!
Сцәа-сжьы ԥсыргьы, о мап, бзанҵы!
Ари адгьыл иқәҵуам са сыԥсы…

Ари ажәеинраала аиҿартәышьа, аԥсреи абзареи рызхәыцра уи аҿы аарԥшышьас ирымоу, насгьы аконтекст амч агәра ҳдыргоит XX ашәышықәса аҩбатәи азбжазы аԥсуа лирикаҿы рҽалыркаауа ишалагаз ихадароу атемақәа. Аҵарауаҩ Лидиа Гинзбург усеиԥш иҟоу азҵаарақәа абас ахәшьара рылҭон: «…Здесь я собираюсь говорить о тех отвлекаемых нами от текста больших, ключевых темах лирики, которые можно определить как ценностные, аксиологические, поскольку лирика – это прежде всего разговор об основных человеческих ценностях или о том, что их разрушает, уничтожает. Так, одна из самых традиционных лирических тем – тема смерти – предстает в двух своих ипостасях: смерть как уничтожение главной ценности человека – его жизни и смерть как условие новой, высшей и блаженной жизни духа».
Витали Амаршьан илирикаҿы аԥсихологиатә нырра зырҿио, ахаҿсахьа амчхара азҭо зегь раԥхьаӡа иргыланы агәҭыхоуп. Агәҭыха цәыргоуп шамахамзар зегьынџьара – аԥсреи, абзареи, ауаҩы иԥсабареи, ауаҩи, аамҭеи, аҭоурыхи, абзиабареи ирызку ажәеинраалақәа рҿы. Агәҭыха аарԥшышьа аформақәа еиуеиԥшым. Зҭак ҟаҵамкәа иныжьу ацәаҳәабжьаратә философиатә ҵакы змоу азҵаара – урҭ астильтә мыругақәа ируакуп:

Ажәҩан, ажәҩан, мшын ҵаула,
Ҵҩа змам аеҵәа зҵаԥсоу.
Са сухәаԥшуеит суҵагыла,
Сгәы ҭаӡыӡо ауразоуроу…

Ажәҩан, ажәҩан мшын ҵаула,
Еҵәак кыдшәеит, ицәеит нас.
Изыхьчамзеи урҭ уа ула,
Изкыдшәозеи урҭ абас?!

Мрагыларатәи апоезиа алаконизм аԥсуа поезиатә хәыцра акультура ишахәҭаку узырбо аҿырԥштәқәа маҷӡам Витали Амаршьан илирикаҿы. Бжеиҳан ус иҟоу ахаҿсахьақәа аԥсабараҿы имҩаԥысуа, азныказы рацәак улаԥш иҵамшәо ацәырҵрақәа ирымадоуп:

Бнак агәҭахьы, инаскьаган,
Ҵлак ҩагәшьоит хәыҷ-хәыҷы.
Ҵыск ҵәыуоит уа игәыҭшьааган,
Аҵх иагәылҩуеит абжьы…

Ахыркәшаратә строфа ахшыҩзцара арҵаулоит, ажәеинраала аемоциатә ныррагьы арыӷәӷәоит:

Аҵла ашьапы шуашәшәыроу,
Аҵла акаҳара шазԥшу,
Аҵыс хәыҷ акәӡоуп уаҟа издыруа,
Уи ауп аҵәыуара изаҿу!..
1969 

Витали Амаршьан иеилацалоу аформақәа, имаҷу алирикатә жәеинраалақәа – аминиатиурақәа иаҳа ишиқәҿио азгәеиҭахьан ашәҟәыҩҩы Фазиль Искандер. Апоет илаԥшҵарреи игәырҵҟәыли, исахьаркыратә хыҭҳәаа абеиареи рыҽцәырыргоит аду аҿы еиԥш, рацәак зҵазымкуашәа иаабо аҿыханҵатә штрих аҿгьы. Убас иҟоуп ажәеинраала «Аҭакар» ахыркәшамҭа:

Ишьшьылаҳауа, амч каԥсазшәа,
Аԥшаҳәа ианыла аӡиас цоит.
Уаҟа ирызҭымго ак рыцәҭахазшәа,
Ашәаԥыџьаԥ хықәгыла иџьабоит…

В. Амаршьан илирикаҿы апланрацәаратә ҵакы змоу асимволқәа ахархәара ду рымоуп. Урҭ апоет иреалтә дунеидкылашьеи ирҿиаратә ассоциативтә хыҭҳәааи рҳәаақәа еизааигәазтәуа, ажәеинраала ҩныҵҟалатәи аибаркыра зырӷәӷәо стилистикатә мыругақәоуп. Убас иҟоуп аҿыханҵа ааугәалазыршәо ажәеинраала «Бнаршәыра дук агәҭан дәҳәыԥш хәыҷык шьҭоуп…»:

Бнаршәыра дук агәҭан дәҳәыԥш хәыҷык шьҭоуп,
Адәҳәыԥш хәыҷ шәҭыла, какаҷла иқәҵоуп.
Ҭәа-ҵла дук гылоуп уи агәҭа изазо,
Зымҵан лассы-ласс ашьабсҭақәа еизо.

Анаҩстәи астрофақәа рҿы автор штрихқәак, риторикатә зҵаарақәак, гәҽанызааратә шьҭыбжьқәак зхыҩуа фразақәак рыла ашьҭа ҳхиҵоит аҩбатәи аплан маҷк иԥхьакны иамоу ахшыҩзцара. Уи амилаҭ рхеиқәырхаратә инстинкт ашҟа ҳхьанарԥшуеит:

Еизоит ишәаԥырҳаԥуа, дара-дара еицәшәо,
Еидҳәыԥла иаагылоит, ҳгарҭа рымбо…

Издыруада ашьабсҭақәа зеизало ас?
Издыруада ашьабсҭақәа ирымоу гәырҩас?
Абна иаҳа-иаҳа арахь имааскьои,
Адәҳәыԥш хәыҷ есааира ишагхо рымбои?

Ахәбатәи астрофа аҩбатәи аплан иаҵоу адраматизм арҵаулоит, уи аллегориатә ҟазшьала ҳазнархәыцуеит ихьчам, еснагь ашәарҭа иазыԥшу аԥсадгьыл алахьынҵа:

Абна иаҳа-иаҳа адәҳәыԥш иахаԥоит,
Адәҳәыԥш-хәыҷ есааира еиҵало инаскьоит.
Иблахкыгаха, аԥшӡара иакны ишагауа,
Иалшоит абнара инылаӡӡар уа…

Афбатәи ахыркәшаратә строфаҿы ажәеинраала ашьҭыбжь агәҽанызаара шаҵоу иаанхоит. Апоет аԥхьаҩ алшара ииҭоит иаалырҟьаны еиԥымҟьо алирикатә гәалаҟазаара иҽалаихалартә аҵыхәтәантәи акәаԥрацәара ашьҭахьгьы:

Уи акәхап ашьабсҭақәа зеизало ас,
Уи акәхап ашьабсҭақәа ирымоу гәырҩас.
Еизоит ишәаԥырҳаԥуа, дара-дара еицәшәо,
Еидҳәыԥла иаагылоит, хгарҭа рымбо…

70-тәи 80-тәи ашықәсқәа раан иаԥҵоу иажәеинраалақәа «Ҵабал ду», «Унеихьоума уара Ҵабал?», «Сықәнакит сара ҽнак агәысакара», «Схахьы исзаагауам аԥсра», «Аидгылара», «Ахра», «Ашьауардын», «Ауаҩы лаша», «Зхьышьҭра зыԥсахыз», «Ицахьоу рацәаҩӡоуп…», «Аԥсуа археолог…», «Аҭоурых азхәыцра» рҿы апоет иҭоурых-философиатә ԥшаарақәа рыҽдырҵаулоит. Лассы-лассы аҭоурых азхьаԥшра – ҽырбарам, хӡыргарам изызку, ретроспективала ҳаамҭазтәи ауаажәларратә проблемақәа рызхьаԥшра, рыхәшьара ауп сахьаркыратә хықәкыс иамоу.
Ауаҩышәаратә идеал аԥшаарагьы Витали Амаршьан илирикаҿы аҭоурыхтә хыҵхырҭа амоуп. Аамҭақәа реиқәҿыҭреи, аҭоурыхтә хынҭа-ҩынҭареи ирылҵны ауп ҳҿаԥхьа ишцәырҵуа амилаҭтә идеиа иасимволу, иабираҟу аԥсадгьыл аиқәырхаҩ ихаҿсахьа:

Лаҳәеиқәа цашам ианыӡаа,
Иԥхьарылан иаацәырҵуеит ԥсҭҳәаҵас.
Ауаҩы лаша дгәаҭан шәихӡыӡаа,
Бла-ҷыцны шәыбла дҭасаз.

Иаԥнушәа еснагь мракаԥхасҭак,
Иамуӡо ҵаак иакыр,
Ауаҩы лаша дыҟанаҵ шәарҭак,
Аԥсадгьылгьы иамам, ижәдыр!..

 Витали Амаршьан илирика иаҳа излауашәшәыроу аҟазшьақәа иреиуоуп – џьара-џьара аҭакԥхықәра ду зцу атемақәа иааинырслацәаны раарԥшра иҽахьазикуа. Убас изхыццакцәоу, апоет идунеихәаԥшра цқьа иззаамырԥшуа жәеинраалақәоуп: «Адунеи сызлахәу», «Сӡыхтарҭа». Атрафареттә ӡбашьа лабҿаба аҽунардыруеит иара убас ажәеинраалақәа «Сгәы казыжьуа иахь», «Абӷацамкыра иаҿоу», «Иудыруазеи!..» рҿы.
Иааидкыланы В. Амаршьан илирикаҿы ихшыҩзцареи ацәанырреи рсинтез ӷәӷәаны ицәырҵуеит, аамҭакала алирик ихаҿра, идунеидкылашьа ааԥшуеит амҽхак ҭбааны, акырӡа ажәлар ирзааигәаны.
 
 Таиф иеҵәахә ҭашәаӡом
 (Апоет ирҿиаратә хаҿсахьа аштрихқәак)

Таиф Шьаадаҭ-иԥа Аџьба. Зыԥсҭазаара зегьы доуҳатә еимгеимцара ссирла еибаркыз, ус наԥшыхақә имариаӡоушәа иаабало, аха агәи-аԥси рыхраӡага икылху ажәала иреиҳаӡоу ахшыҩзцара ацәыргашьа иақәшәоз апоет! Амҩа хьанҭа иашәаз, иаркараз иӡышара хиҽразын ҿамҩак аӡышхәа шизирхо еиԥш, ҳаргьы доуҳала ҳанӡышо, ҳаншабало иҳазҳархоит Таиф Аџьба ипоезиа аҿамҩак, аҟәыҵәак. Иахьа ԥсҭазааратә хабыхацрак, гәаҟ-ҵәаҟрак ҳанаргәамҵуа, иаҳа ҳанымгәыӷӡо асааҭаз ҳрыцҳарақәа рынаҟә лашьца ҳаалнагалоит ԥсра зқәым уи илирика ашәахәа. Шаҟа иаҳныԥшуазеи апоет иҟамзаара иахьа… Ишаҳныԥшуеиԥш Алықьса Лашәриеи, Анатоли Аџьынџьали, Владимир Аҵнариеи реиԥш иҟаз аиаша азықәԥаҩцәа, аҟазацәа, алирикцәа дуқәа рыҟамзаара, Саида Дел-ԥҳа лҭыԥ аҭацәра. Шаҟа иҳагузеи жәлар гәынхәҵысҭалатәи рыԥсабарадкылашьа хыҵхырҭас измоу, аха ҳаамҭазтәи апрофессионалтә рҿиара акьышәкьышәрақәа рҟынӡа иҩагоу Т. Аџьба ифилософиатә хшыҩзцарақәа. Ацәанырреи ахшыҩзцареи рсинтез ҳаракы аҟынӡа амилаҭтә поезиатә хәыцра ашьҭыхра зылшақәаз рыгәҭа дгылоуп Таиф Аџьбагьы. Абар уи иԥсҭазааратә хықәкы, ирҿиаратә дунеихәаԥшра адоуҳатә дац-ԥашә еилыхха изныԥшыз аклассикатә ԥҵамҭа.

 Ԥсҭазаашьа сымам
 Ҽакала зынӡа.
 Сшыҟоу сынхоит ауп – 
 Абар слахьынҵа!

 Сықәуп сара адгьыл,
 Аиаша сҽаршьны.
 Сҟалашам ахаангьы
 Уаҳа схы стәны.

 Зхы зтәу зегьы зхыкәшо
 Иагәыдло са соуп.
 Саџьал ааигәазаргьы – 
 Сгәыӷра хароуп.

Қәыԥсычҳарак, рҿиаратә гәеибафарак, интуициа ӷәӷәак ишахылҵыз, иагьшарцәқәырԥаз ҩашьом апоет иажәеинраалақәа. Урҭ ирныԥшуеит Таиф Аџьба игәҭыха, истиль, амхалдыз еиԥш уздызхало иҩышьа манера, иара ихаҭа ицәаҩа џьбара. Ирҿиара ахархьуаҩгьы дадзыԥхьалоз аилыххара, амариара. Аха аамҭакала ҩашьара ақәм уи иаԥиҵоз алирикатә хаҿсахьа аклассикатә еилыххара, агәылҭәаара. Иԥсҭазаара аҵыхәтәантәи ашықәсқәа раан Таиф икалам ԥынҵа иҵижьыз алирикатә ԥҵамҭақәа, уи имилаҭтә дунеихәаԥшра аҳәаақәа рцәыҭшәахазшәа, ирҭамӡозшәа маҷ-маҷ азеиԥшуаҩытәыҩсатә естетикатә зҵаара уадаҩқәа рҽыргәылархалон, иаҳа-иаҳа иҵаулахон. Уи поетк иаҳасабала имҽхак ҭбаахон, аҵла ашьапы шаҟа ишәпахо аҟара, ацәа наҟәырԥаны, адацқәа рҟынтә иԥсҭаҵагоу амч ҿыцқәа шаԥшаауа еиԥш. Аха урҭ ажәеинраалақәа џьаргьы ирныԥшуамызт асеиԥш иҟоу апоезиатә мҽхакы бжеиҳан иззымиааило, амч зқәымхо арационалисттә хәыцра ахьанҭара. Уи зегь реиҳагьы изыбзоуроу Таиф ипоезиа адац-ԥашәқәа зырӷәӷәо жәлар рдоуҳатә ԥсҭазаара ихатә қәыԥсычҳареиԥш ицәа иахьаныруаз акәзар ҟалап. Ахшыҩзцареи алирикатә емоциа беиеи, аҟыбаҩ ҷыдеи реинырра убриаҟара иӷәӷәоуп, иагьԥсабаратәуп апоет ирҿиараҿы, знык иара иажәеинраала иаԥхьаз, издызкылаз, зхьаақәа хнаҽыз аԥхьаҩ, даҽазныкгьы уи ипоезиа гәхьааганы азыхынҳәра иҭахымхарц залшом. Ус иҟоуп иахьагьы, иара ихаҭа ааигәа-сигәа, цәала-жьыла данаҳамбогьы, иҭынчу, аԥсҭазаара иҭышәнартәалахьаз ибжьы анаҳмаҳауагьы. Таиф даабом иахьа лабҿаба, аха ашықәсқәа рӡеибафара ҭахәаҽ иалыҩны иааҩуеит еицакра зқәым ибжьы, иҳацәажәоит и-Доуҳа! 
 Иузымдырӡакәа, иажәақәа ырхәмаршәа, џьара-џьара агротеск инадцәылашәа, џьара-џьара лафшақә иҳәоушәа, зынӡаск имырхьааӡакәа ицәыргоушәа иуирбо асахьақәа рыла апоет зынӡаск иумырдырӡакәа уалаихалоит ԥшшәахәы рацәала иҩычоу, контраст хаҿсахьала еибарку, еибаха-еибафара згым ицәаныррақәа рдунеи ссир. Таиф Аџьба иажәеинраала ҿыцқәа ажурнал «Алашара» адаҟьақәа рҿы, ма даҽа ҭыжьымҭақәак рҿы рцәырҵра, шамахамзар, алитературатә ԥсҭазаараҿы анырра, ахылҟьа-ҿылҟьа змаз хҭысны иҟалон, ус баша ибжьааԥнытәу, аԥхьаҩ игәы зқәыԥҵәахьоу, иц зҿахьоу акеиԥш иниасны ицомызт. Иаҳҳәап, хәҩы-фҩы асахьаҭыхыҩцәа рҿыханҵатә ԥҵамҭақәа ахькыду ацәыргақәҵаҿы руаӡәк инапкымҭа, ишәыгақәа реилаӡҩашьа ҩашьара шақәым, зегьы ирылукаартә ишеилыџьџьаауа еиԥш, апоет ирҿиамҭақәа азеиԥш доуҳатә атмосфера иаразнак џьара ианыԥшыртә, иаарцыхцыхыртә еиԥш рҵакы ӷәӷәан. 
 Иахьа ҳлитературатә ԥсҭазаара ахә акырӡа илазырҟәыз ҳара ҳмеркантил-цәыхцәыфаратә еизыҟазаашьақәа, ҵаны-мцны ҳаибарҽхәарақәа, ҳӡырибагарақәа реиԥш иҟоу аҟазшьақәа маҷк днарцәыхарашәа дгылан иара. Уи моу зны-зынла ипоезиатә рҿиара иҽынахаршәаланы, алитературатә критика ишьҭнахуаз азҵаарақәа данырзааҭгылалоз, иҭыҵыз шәҟәык, ҩымҭак ахәшьара анаиҭалоз, даара дыџьбарахон, икритикатә хшыҩзцара иакапануаз ӷәӷәан, иаргументқәа раҿаԥҽрагьы ус имариамызт, избанзар урҭ ҿырԥштәыла,хатә гәаанагарала, хатә хәыцрала, лкаала ишьақәырӷәӷәан. Ҿыӷәӷәала дцәажәартә дыҟан, избанзар иара ихаҭа ирҿиара аҩаӡара ҳаракын. Иҳаракын зегь раԥхьаӡа иргыланы Т. Аџьба ипоезиатә хәыцшьа акультура. 
 Сгәанала, Таиф Аџьба ихатәы жәеинраалақәа иаарыдҩыло иҟоуп иҟазара, ибаҩхатәра ҷыда зныԥшуа иеиҭагамҭақәагьы. Уи илшеит аурыс классикцәа Пушкин, Лермонтов, Баратынски, Тиутчев, Блок, анемец ҟазацәа дуқәа Ҳоете, Ҳаине уҳәа раԥҵамҭақәа еихышәшәа-еиҵышәшәа аԥсышәала рырцәажәара. Бзиа ибон, иссиршәа иеиҭеигахьан Б. Пастернак иажәеинраалақәак. Дазҿлымҳан Арсении Тарковски ипоезиа. Т. Аџьба зеиӷьаҭамала идыруан анемец бызшәа, убри аҟнытә Владимир Аҵнариа иеиԥш, иаргьы аоригинал акәама-ҵамақәа, ахаара-бзаарақәа мырӡкәа, рритмгьы еиқәырханы аԥсшәахь реиҭагара иҽазишәон анемец лирикцәа раԥҵамҭақәа. Иџьабаа алыҵшәагьы – лабҿаба иубартә иҟоуп. Аурыс поезиа аԥсышәала арцәажәараҿы уи аӡәгьы ишьҭахь дгылам, иеиҭагамҭақәа рхыԥхьаӡара даара ирацәамзаргьы. Иаҳҳәозар, игениалтәу Ал. Блок ипоема «Жәаҩаҩык» аиҭагара нап аиркырц азы, дарбанзаалак апоет- аиҭагаҩ иааирԥшыроуп агәаӷьра ду. Избанзар, ари апоема иаҵоуп ацәаҳәабжьаратә философиа ду, насгьы излеибарку ашәага-загақәа, аритмқәа лассы-лассы рҽеиҭаркуеит, рҽеиҭнырыԥсахлоит, аԥҵамҭа аҩныҵҟатәи аполифонизм аԥхьаҩ иԥсы еихәланархоит. Ареволиуциатә ӡеилагьежьра, ауаа рлахьынҵақәа, рхаҿсахьақәа, аамҭа аҟазшьа – ацәа иҭанагӡо даара ирацәоуп. Таиф Аџьба урҭқәа зегьы цаԥхак-цаԥхак рзиԥшааит, аҩымҭа иаанарԥшуа аепоха аилашыҩкра иҽазааигәатәны, иҽалахаланы, иашьашәалоу ажәа-еицааирақәа,абызшәа лас ԥшааны, аԥсуа ԥхьаҩ иҿаҿы иааиуа иҟаиҵеит. Хашҭра ақәума, мамзаргьы, апоет аԥсы зхеиҵаз, змузыка ссир еиқәирхаз М. Светлов иажәеинраала «Гренада».
 Таиф Аџьба иҭеиҭԥш, ицәажәашьа, игәҭыхаҳәашьа, итәашьа-игылашьа уазхәыцны, иҟазшьа-ицәаҩа ахә ушьозар, уаҩ ҭынчк иоуп ҳәа агәаанагара уоур алшон азныказ. Насгьы уи аполитикатә хынҭа-ҩынҭарақәа, аимак-аиҿакқәа уи аҟара дрыламызт. Амитингқәа рҿы ажәа иҳәо, ааԥхьарақәа ҟаиҵо, џьоукы-џьоукы реиԥш атрибунақәа «гәышԥыла дрыжәло», ареволиуциатә ӡыблара иалаз уаҩымызт. Аха иара итәылауаҩратә позициа, иԥсадгьыли ижәлари рлахьынҵа аӡбара иадҳәалоу азҵаараҿы – хьаҵра иқәмызт! Уи ус шакәу даара зҵакы ӷәӷәоу символла иаанарԥшуеит аԥсуа граждантә лирика иашаҿы зҭыԥ ылызххьоу иажәеинраала «Сара сҭынчра».

 Арҩашқәа иҳәынҷам – 
 Ари сара сҭынчроуп.
 Сгәы-сыԥсы иҭынчым –
 Ари сара сҭынчроуп.


 Ашәақәа исзымҳәац – 
 Ари сара сҭынчроуп,
 Сажәақәа иҭымҟьац – 
 Ари сара сҭынчроуп.

Нас, аҵыхәтәаны, ҵакыла еинымаалошәа, еиҿагылоушәа иаабо, аха нахьнатә аахыс еиҿагыларала еибарку аԥсҭазаареи аамҭеи рыԥҟара хада ашҟа ҳхьазырԥшуа, ахаҿсахьа зырҿио ацәаҳәа- еилаҭәахқәа.

 Ари сара сҭынчроуп – 
 Ҭынчра змаӡаҵәҟьам.
 Ҭынчра змаӡаҵәҟьам – 
 Ари – сара сҭынчроуп.

Аполитикатә цензура аныӷәӷәаз аамҭазы Таиф Аџьба иажәеинраалақәагьы агәҽанызаара рызцәырыргон аредакторцәеи ацензорцәеи. Уи ицәаҳәақәа ирыҵаҵәахыз аллегориатә ҵакы ҭынч иамыртәоз, иамырцәоз, иацәшәоз рацәаҩын аидеологиатә ҿаҳа-ҿымҭра аҷаԥшьаҩцәа рыҩныҵҟа. 1992-1993 шықәсқәа раан аԥсуа жәлар ирхыргаз атрагедиа иузаҟәыҭхом иналукааша аԥсуа поет, апатриот, аиаша азықәԥаҩ ду Таиф Аџьба иԥсҭазааратә драма, уи игәы ашьала иҩу Аҟәатәи имшынҵа. Ари Амшынҵа – ҿагылашьа змам харадҵароуп, гәҽанҵара џьбароуп, уи иҿаҿаӡа иаанарԥшуеит ақырҭуа фашизм агыгшәыгтә хаҿра. Таиф Аџьба ихы идыруа даныҟала инаркны дазықәԥон аҵабырг-хаҭа, аиаша, аԥсҭазааратә самарҭал. Аиаша амчхара агәылыжжуеит иара илирика, аиаша акәын ахаҵаратә цәаҩа џьбара азҭоз иара ирҿиара зегьы. Уи дыцқьоуп ишыцқьоу еиԥш нахьхьынтә, ашьхақәа рхаҩаӡарахьтә иаҳхалашо анаҟәоуқәа ирыҵыҵны иааиуа арҩаш еиԥш. Дыцқьоуп амш, ҿыц иины адәы ишнықәлаз ҳзырдыруа аша-еҵәа алабжыш зхьыжжу шьыжьшәаԥшь еиԥш.
 Шаҟа аамҭа цо аҟара иџьбарахоит апоет иажәа, аҽаанартуеит уаанӡа ҳгәы ззымҩаӡоз уи аҵакы. Уахгьы-ҽынгьы ҳгәы иқәыҩуеит, ҳагәҽанызаара арҿыхоит, ааԥынтәи асыԥса-тҟәацыбжьеиԥш ҳаԥсҭазаара доуҳатә мчхара ҿыцк ацызҵо, еихсыӷьра зқәым, аԥсуа поезиа аԥааимбар Таиф Аџьба ибжьы!

Иҳамоуп, ҩ-ԥсҭазаарак ҳамоуп ҳара,
Ак ҳамала иаҳтәуп, егьи раҳҭоит ауаа.
Актәи ҳаԥсҭазаара ӷәӷәоушәа ҳажьоит – 
Ҳаҟанаҵ иҟоуп, ҳаныҟам иԥсуеит,
Аҩбатәи ауп ҳара ҳашьҭахь инхо,
Мышкызны, ҳаныҟамгьы, ҳаӡбахә зҳәо. 

Геннади Аламиа ирҿиаратә хаҭара амаӡақәа

Иҳаҩсыз ашәышықәса 60-тәи ашықәсқәа рҽеиҩшамҭазы, насгьы 70-тәиқәа ралагамҭазы уарла-шәарла акәзаргьы аԥсуа лирикаҿы аҽцәырнаго иалагеит зхы иақәиҭу ажәеинраала аформақәак. Еиҳаракгьы уи уаҩы ибартә иҟалеит Г. Аламиа ипоезиатә рҿиамҭақәа рҿы: аизгақәа «Адәы иаҵәа» (1971), «Мышкы аԥсҭазаара» (1976). Аԥсуа лирикаҿы маҷ-маҷ зҭыԥ ылызхыз аверлибр аҿырԥштәқәа уи адунеитә аналогқәа ԥҟарак еиԥш ирықәшәо иҟам. Аԥсуа верлибр аҿырԥштәқәа рҿы аклассикатә жәеинраала анырра ҩашьом, уи аелементқәа ахьуԥыло маҷым. Аха иагьа ус акәзаргьы Г. Аламиа илшоит хаҭабзиарала иҿыцу, ахаҿсахьа-ассоциативтә хәыцра ашҟа аԥхьаҩ ихьарԥшра. Уи ус шакәу агәра ҳнаргоит, иаҳҳәозар, 1966 шықәсазы акьыԥхь аҿы ицәырҵыз аминиатиуратә жәеинраала «Аҟама аҭра ишҭыҵуа еиԥш…».

Аҟама аҭра ишҭыҵуа еиԥш, 
Амшын ихыҵуеит ашара.
Дыԥшуп иахьагьы, 
Дшыԥшыц еиԥш,
Сахьыԥшуеит лцәаара
Ԥҳәызбак.
Дыԥра шкәакәан 
Дгылоуп аҟәараҿы.
Ацәқәырԥ,
Акгьы лзаамгакәан,
Иԥсуеит лшьапаҿы… 

 Ишаабо еиԥш, араҟа аԥсабареи аԥҳәыс лыԥшӡареи реизыҟазаашьа асимволтә еиҿырԥшрақәа рыла ицәыргоуп, ахаҿсахьақәа ҩнуҵҟала еизааигәазтәуа, изырӷәӷәо ахшыҩзцаратә цәаҳәа ргәылгоуп. 
Г. Аламиа иформеи истили рҷыдара хадақәа дырзааҭгылауа, М. Т. Лашәриа иҩуеит: «Г. Аламиа иажәеинраалақәа угозар, урҭ, шамахамзар, арифма рымоуп – аклассикатә жәеинраала атрадициаҿы аасҭа еиҳа иԥсыҽны, еиҭа иҭахәаҽны ахы аанарԥшуазаргьы. Абас шакәугьы, уи иажәеинраала рифма-ритмла ихырҷоу, иҭәы-иԥха иҟоу агармониа здубало, зыԥхьара мариоу, еихышәшәа ицо атрадициатә жәеинраала рацәак иузадкылом уи аелемент ӷәӷәа шалоугьы, - уи еиҳа зхы иақәиҭу аформа иаднацәылоит, даҽа интонациак, ментрк ала иҳәаақәҵоуп».
Апоет зхы иақәиҭу аформа инапаҿы иаагауа, уи аформаҿы иҽԥышәауа, иҽалаихалоит абызшәатә стилистикатә, насгьы акомпозициатә ԥынгылақәа маҷымкәа изцу арҿиаратә процесс. Џьара-џьара аплан рацәаратә ҟазшьа змоу ахаҿсахьақәа, инеиҵыху аметафорақәа алирикатә ԥҵамҭа ахшыҩзцара хада ҭарҳәҳәацәоума ҳәа агәыҩбара анузцәырыргогьы ыҟоуп. Иаҳҳәозар, «Зегь мҩасуаз. Рҽырыԥсахуаз…» (1971) ҳәа хыс измоу ажәеинраала ахыркәшаратә фрагмент аҿы аиреи, еиԥхьбара зқәым аԥсҭазаареи адунеитә еиҭакрақәа зегьы иреиҳазарц зҭаху апоет ихшыҩзцара – ассоциативтә хәыцрақәа рыжәпара иалаӡуама уҳәо аҟынӡа ибызшәа дырхьанҭоит:

Иацтәи ахәыҷқәа – 
Сашьцәа, 
Саҳәшьцәа,
Адгьыл шыӷәӷәоу агәра згахьоу,
Сашҭа иаҵәа – 
Амра иаҵәа,
Амҩахәасҭақәа
Шәахәаҵас иҟьо,
Ирнуп,
Амҩахәасҭақәа – 
Ашәахәасҭақәа
Адунеи ҭбаа ду иахьӡоит.
Аамҭа, аамҭа,
Еиҳау ҳамҭак 
Уара уҟынтәи сазыԥшым – 
Ааԥын – аԥхын,
Ҭагалан – аӡын,
Еишьҭагылоу ҵхи мши
Рыда еиҭакрак,
Аира ада еиҭакрак,
Сашҭа уаҳа иҭоумырԥшын.

 
 В. Аҵнариа зыӡбахә ҳамоу апоет ирҿиараҿы аметафоратә хәыцра астиль рҿиаратә ҵакыс иамоу дазааҭгылауа, иазгәеиҭоит: «Г. Аламиа изын акәзар, аметафорагьы, зхы иақәиҭу ажәеинраала еиԥш ихадоу формахеит, стильтә хырхарҭахеит. Абри ауп, сгәанала, уи ииашаны деилаҳкаарц ҳҭахызар, иҳәатәны иҟоу. Насгьы инаҵшьны иазгәасҭарц сҭахуп, аметафора арҿиараҿгьы Г. Аламиа, аԥхьагылаҩ, аметафоратә хәыцра азҟазаҵәҟьа дышимоу. Ури – А. Аџьынџьал иакәын». 
Акритик, алитератураҭҵааҩы, апоет А. Аџьынџьал иметафоратә хәыцра итиптәу аҿырԥштәык аҳасабала, иааигоит ажәеинраала «Ашыцламшә иагәылатәа ицәеит абааԥҽыха».
Кузмин иажәеинраала «Как песня матери над колыбелью ребенка…» ҿырԥштәыс иаагоу, аритмикатә прозеи зхы иақәиҭу ажәеинраалеи реизыҟазаашьа, насгьы зхы иақәиҭу ажәеинраалаҿы аметрикатә ԥҟарақәа хархәарас ирымоу азҟазшьагәаҭауа, В. М. Жирмунски иҩуан: «Особенность свободных стихов в том именно и заключается, что они метрической схеме не подчиняются, отклоняются от строгой закономерности в расположении ударений; поэтому всякая попытка отыскать метрическую формулу такого стиха, а тем более так называемой ритмической прозы (например, статья Андрея Белого о ритмической прозе Гоголя) заранее, по теоретическим и общим причинам, должна быть неудачной. Однако, взамен отсутствующего метра выдвигаются другие формы упорядочения, или построения словесного материала, в данном случае – именно потому более отчетливо, что на них лежит теперь задача без помощи метра создать художественное построение стиха». Абар зхы иақәиҭу аформа ҳәаақәҵарас иамоу алитературатә енциклопедиа аҿы: «Основным признаком всех типов свободного стиха является членение на строки, графически расположенные как стихотворные и их ритмико-звуковая соотнесенность. Сочетание этих двух моментов позволяет разграничить свободный стих и прозаические жанры (стихотворения в прозе и др.). С другой стороны, намечается дифференциация между верлибром и строгими стихотворными формами». Г. Аламиа ицәаҳәа, ихаҿсахьа, иҳәоуртәашьа метрикатә ԥҟарас изықәныҟәоугьы, раԥхьаҟа иргыланы, уи иҿаԥхьа сахьаркыратә хықәкыс иқәиргыло ауп.
Г. Аламиа ипоезиа астрофа еиҿкаашьа мзызс иамоу логикатә ҵаҵӷәыс иазиԥшаауа ҳәа азҵаара анықәгылоу аамҭазы, ҳрызхьаԥшыр ҟалоит иналукааша аерман поет Паруир Севак иажәеинраала еиҿартәышьа иазкны Б. Залумиан иҟалҵо хра злоу азгәаҭарақәа. Ҳгәанала, Севаки Аламиеи рдунеидкылашьаҿы, рстильтә ԥшаарақәа рҿы инықәырԥшшәа акәзаргьы, еиҿурԥшыша, еидукылаша аҷыдарақәа ыҟоуп. 
«В первую очередь обращает на себя внимание строфика поэта: она индивидуальна и зависит только от поэтического задания. Севак, следуя семантическому развитию стиха, распределяет поэтический материал различными по величине и значимости отрывками. Каждая строфа является относительно законченной смысловой единицей, она служит выявлению и акцентуации смысловых «груд», интонационному курсиву». 
70-тәи 80-тәи ашықәсқәа рзы Геннади Аламиа дцәырҵуеит аԥсуа лирикаҿы акырӡа зҽызшьақәзырӷәӷәаз амедитатив-хаҿсахьаарԥшратә хырхарҭа дахаҭарнакны. Уи ауаҩи аԥсабареи реизыҟазаашьа иаҵибаауеит адоуҳамч иарҿио аԥшӡара амаӡақәа. Ус ҟазшьас измоу ажәеинраала иаласоуп хыхь-хыхьла иумбо ахатәы ҩныҵҟатә хаҿсахьатә сруктура. Абар 1965 шықәсазы иҩу алирикатә миниатиураҿы аҽшаанарԥшуа Г. Аламиа ипоезиа иажьрацәароу инеиҵыху аметафоратә стиль:

Аӡә деихсны икыдиршәазшәа,
Еҵәак ҭалеит икакәкәа.
Азныказы сынхеит сшанхазшәа,
Аха сдәықәлеит сыццакуа,
Аеҵәа ахькашәо сазнеирц,
Аԥхарра азысԥшаарц сгәаҿы,
Еиҭа ссирӡашәа ицеи-цеирц,
Иамур, иҿыцәаарц снапаҿы… 

 Геннади Аламиа илирикаҿы ажәеинраала иалкаау темак, ҳәаа-ҷыдак азыԥҵәаны, уи навс-аавсшьак амамкәа иҟам. Ихшыҩзцарақәа азеиԥшуаҩытәыҩсатә мҽхакы ахьрымоу аҟнытә, жәеинраалак аҩныҵҟа еиуеиԥшым асахьаркыратә ассоциациақәа еиқәҿырҭуеит, аха идеиа хадак ауп урҭ зыцныҟәо. Абри агәаанагара шьақәнарӷәӷәоит ҳәа ҳгәы иаанагоит аҵарауаҩ ду Лидиа Гинзбург лыхшыҩзцара: «…Стихотворение не обязательно охвачено одной темой; разные ценностные темы могут в нем скрещиваться. Тема разветвляется производными, образует иерархию подтем. Экзистенциальная тема в лирике не всегда выражена словесно, иногда она только мерцает, мелькает, появляется с тем, чтобы исчезнуть, порой появиться снова».
1966 шықәсазы иҩу ажәеинраала «Сан лнапсыргәҵа адунеи ду иахсаалоуп…» аҿы алирикатә фырхаҵа ихаҿсахьа цәыргоуп аԥсреи аԥсҭазаареи рызхәцра иарҵысыз аԥсихологиатә гәалаҟазаара ҵаула иузаҟәымҭхо:

Сан лнапсыргәыҵа адунеи ду иахсаалоуп,
Адунеи, зны сгәырӷьо, зны сҵәыуо сызқәуу.
Сан лнапсыргәыҵа снахәаԥшны схала
Ишәасҳәарц сылшоит лахьынҵас исзыԥшу.

Сан лнапсыргәыҵа сыԥсҭазаара иахсаалоуп,
Цәаҳәақәак уи иану еиԥылоит џьарак.
Ари адунеи саргьы акы шысзалоу
Агәыӷра снаҭоит ииашоу цәаҳәак.

Абас иҿио, изызҳауа, исубиективтәу ацәалашәарақәеи агәҭахәыцрақәеи рҟынтә изеиԥшуаҩытәыҩсатәу адунеидкылашьахь уиазго апоезиатә хшыҩзцара ахала амҩа ылнахуеит, аҽышьақәнарӷәӷәоит анаҩстәи астрофақәа рҿы:

Агәырҩеиԥш, анасыԥгьы арбоуп уи ахсаала –
Иснаргоит сара аԥсҭазаара агәра.
Иҭысҵааит ахсаала исылшоз ала,
Аха ианысымбаалеит исԥеиԥшу аԥсра.

Сан лнапсыргәыҵа – слахьынҵа ахсаала,
Аԥсра арбам, аԥсра сан лзы иартым.
Иаартым дгьылуп, иҵәаху ԥҭа еиқәаҵәала,
Аԥсра, ан зыгәра лгарц лҭахым.
 
Аԥсуа лирикаҿы асеиԥш ахәыцшьа, концептуалтә ҟазшьала иуадаҩу азҵаарақәа имариам, акырӡа змаршәа ктәу сахьаркыратә бызшәа ҿыцла раарԥшра – иҿыцу цәырҵроуп. Аҵакы рацәа ныҟәызго ахаҿсахьақәа реибаркыра дазааҭгылауа афилолог ду Борис Ларин иазгәеиҭон: «Метафора именно как двоезначимость (одновременное представление двух значений) необходима в лирической речи. Но это только простейшее, легче всего наблюдаемое явление поэтической семантики. Лирика в большинстве случаев дает не просто двойные, а многорядные (кратные), смысловые эффекты; эти ряды значений не равно отчетливы и не одинаково постоянны».
Г. Аламиа илирикаҿы зны-зынла ахшыҩзцара амч асахьаркыратә емоциа аҵнашьаауеит, ажәеинраала ҩныҵҟатәи логикала мацара ахы ҿнахуеит. Аха даҽаџьара, ахшыҩзцареи аемоциеи, афымца ҭелқәа анеидкьыслалакь аҽыԥҳәа амцабз шхәыҵдырҟьо еиԥш, метафоратә ҳәоуртәашьа еинаалак рхылҿиаауеит. Уи зеиӷьаҭам ала ианыԥшуеит ажәеинраала «Агәҭынчра» (1972):

Аҵх ҵәца
 магана хьӡыркыла
Аеҵәақәа ианырхыслак
 ирхны,
Ахьтәы шьыҵәрақәа
 алышәшәоит,
 жәҩантәыла.
Ҳаззыԥшу
 еҵәақәоуп ҳәа ишьаны,
Ихырхаау аеҵә ргәцәқәа,
Уаҵәуханӡа
 ирхылҿиаап аҿа,
Уыцәа!
Гәырҩа ыҟам узмырцәо,
Еицакӡом жәҩантәыла ахаҿра!

Аҩныҵҟатәи агәалаҟазаара Г. Аламиа илирикаҿы апоезиатә хаҿсахьа зырҿио доуҳатә хыҵхырҭа хадоуп. Аԥсабара аҽалаӡҩарагьы апоет изын доуҳатә ҽрыцқьароуп, естетикатә гәаҳәароуп. Зны-зынла ус еиԥш иҟоу аестетикатә цәалашәарақәа ажәеинраалатә форма рыҽҭарыгӡоит маҷ-маҷ зымаӡақәа аазыртуа гәҭыхаҳәарак еиԥш, монологк иацыԥҵәахоушәа. Усҟан аинтонациагьы ишьҭнакаауеит иҭынчу агәҭыхаҳәаратә ҟазшьа:

Архақәа иргәыҵырхыз ахрақәа сыргәыларшәуп,
Ахаҳә џьаџьа сзыразуп сан илнапсыргәыҵоушәа.
Дҟьалеит ҳәа исышьҭоу ирзырхашам сышьҭақәа –
Бжьы заҵәны сызҿыҵшәаз тышоуп инхаз сышьҭахьҟа…
Насыԥуп,
Шьхатәылан сҟьалеит сара!

Геннади Аламиа ибаҩхатәра аҽцәырнагоит адунеитә лирикаҿы акырӡа азҿлымҳара змоу атема уадаҩқәа раарԥшраҿы. Аҟазаареи аҟамзаареи, аԥсреи абзареи рызҵаара аарԥшышьа хаз игоу иажәеинраалақәа рҿы аимпрессионисттә ԥсабарадкылашьа аҩаӡара аҟынӡа ишьҭыхуп. Ажәеинраала «Дыҟам ауаҩы» (аизга «Амцажәла», 1979) аконтекст аҿы машәыршәагьы иаҳԥылом ажәақәа «аԥсра» – «аԥсҭазаара». Иҟам, имҩасыз ауаҩы ихаҿсахьа – аарԥшуп ӡра-ԥсра зқәым адунеи иахәҭакны, ахаантәи аԥшӡара асимвол ссирқәа ирылаӡҩаны:

Дыҟам ауаҩы,
Дыбжьаӡит –
Ишалаӡуеиԥш
Ажәҩан аԥсаатә,
Ишхыӡло еиԥш
Аӷба амшын…
Дыҟам ауаҩы
Инаԥшны
Дыздыруаз рзыҳәан,
Згәы даныруаз
Рзыҳәан –
Уи дыҟоуп,
Ишыԥыруеиԥш аԥсаатә –
Лаԥш ахьзымнаӡо аҳаракыраҿ,
Ишыӡсо еиԥш аӷба –
Алаԥшҳәаа анаҩс… 

 Лабҿаба иубартә иҟоуп Г. Аламиа араҟа шьахәлаҵәҟьа ихы ишаирхәаз адунеитә поезиаҿы верлибр ҳәа изышьҭоу зцырақәа еилаԥсоу (еиҟарам), аха иахьынӡазалшо зметрикатә ԥҟарақәа еиқәырхоу ажәеинраалеиҿыртәышьа. Ари аформа уи лассы-лассы ихы иаирхәоит. Ҿырԥштәқәас иаагар ҟалоит алирикатә ԥҵамҭақәа: «Аиаҵәара» (1973), «Ԥсҳәы» (1973), «Аӡы» (1982), «Иԥсхьоугьы еиҭаҵуеит…» (1970). Г. Аламиа илирикаҿы иаҳԥылоит иара убас џьара-џьара, иналкаа-ҩалкааны арифма змоу аверлибргьы:

Ауаҩы иԥшаара цәгьоуп,
Даныҟам џьарак деизганы,
Адунеи даналоу дыԥсаҟьаны,
Ианизымҳәо:
«Ари сара соуп!»
Ашәҭқәа ихәҭак анрылоу;
Амра ихәҭак аналоу;
Ашьхақәа ихәҭак анрылоу,
Аха иааиуеит абзиабара,
Адунеи зегь аҟнытә деизнагоит
Ауаҩы.
«Сара!» - ҳәа ибжьы иргоит…
Шьҭа ирыԥшаауеит
Ауаҩы илоу рыхәҭақәа.
Ашьхақәа,
Ашәҭқәа,
Амра,
Амшын…

 Зыӡбахә ҳамоу ари ажәеинраала ҳахәаԥшыр ҟалоит ҩ-ганк, ҩ-знеишьак рыла. Зегь раԥхьаӡагьы – ари ҳаамҭазтәи европатәи апоезиатә хәыцшьа ашҟа акырӡа ҳхьазырԥшуа ҿырԥштәуп. Арҿиаратә хыҭҳәаа ауаҩы даԥсаҟьоит – арҿиаратә хыҭҳәаа ауаҩы деизнагоит, аԥхьаҩ иԥсеиқәырхагоу абзиабареи ауаҩышәареи рышҟа дхьарԥшны. «В своем движении от частностей к ключевым темам стихотворение захватывает непредсказуемые жизненные ракурсы и повороты. Все мы подвержены соблазнам этой безгранично раздвигающейся поэтической символики» – абас ахәшьара алҭоит Л. Гинзбург ҳазлацәажәо асахьаркыратә хәыцшьа.
70-тәи 80-тәи ашықәсқәа раан Г. Аламиа аԥсадгьыли, аҭоурыхи, ауаажәларратә ԥсҭазаареи ртема акырӡа иҽалахалауа, амилаҭ-доуҳатә хыҵхырҭақәа иҽырзааигәатәуа илиршоит урҭ раарԥшраан ифилософиатә лкаақәеи ибызшәеи истили иаҳа игәылҭәааны, ган рацәала ишьҭибахуа аарԥшра. Убас иҟоу иреиӷьу илирикатә ԥҵамҭақәа ируакуп ажәеинраала «Адгьыли аԥсадгьыли»:

Аԥсра ахьузымгәаӷьуа дгьылуп сыԥсадгьыл.

Араҟа уԥсҭазаара цәа-ԥшӡак ахалоит,
Араҟа уԥсҭазаара гәы-ӷәӷәак азҭалоит.

Даҽа мчык амоуп сыԥсадгьыл уи адагь:
Амреиԥш ушьҭнахуеит,
Улаԥшҳәаа еиҵыхны,
Адунеи зегь убарҭахартә,
Хьаас зегьы уман…

Дунеик згәы иҭазыгӡаз
Днызкыло адгьыл хәыҷума…

Сыԥсадгьыл аԥшӡара - мҵәыжәҩоуп,
Иакуп адгьыл ду шьҭыхны.
Амҵәыжәҩа змоу рахьтә
Ас,
 краамҭа иҳаракны,
 иԥырхьада…

Сыԥсадгьыл аԥшӡара – мҵәыжәҩоуп – 
Зны ианеикәаԥса,
Адгьыл ду ԥыххааса,
Аеҵәақәа инарылаԥсоит.
Уахи-ҽни рымамкәа,
Аеҵәақәа
Ахыԥсаалап, нас, ирылыԥсааз…

Аԥсра ахьузымгәаӷьуа дгьылуп сыԥсадгьыл. 

 Уаанӡа ишаҳҳәахьоу еиԥш, Г. Аламиа амҩа ззылихуаз астиль ҿыц аҿы иԥылоит ауадаҩрақәа маҷымкәа: џьара-џьара ажәеинраалақәа ирационализм иахәаҽцәоума, аҳәоуқәа рсинтаксис мыцхәы имчцәоума, ирххацәоума ҳәа агәаанагара узцәырымҵырц залшом. Усеиԥш ахәыцшьа иаҿырԥшыгоуп, ҳгәанала, ажәеинраала «Ахьааи аҳәааи» (Аизга «Аԥшьаҭыԥ», 1985). Абар уи афрагментқәа руак:

Досу зегьы ҳәаак-ҳәаак
Еиҳа-еиҳа амшын ҭбаахозар
Аҵаулара иахәҭоуп иазцозарц
Досу зегьы – хьаак-хьаак
Амшынгьы нас зны иҭабароуп
Иӡааҟәрыло аӷбақәа хынҳәлароуп.

Аԥсуа поезиаҿы, иара убас егьырҭ ажанрқәа рҿы маҷ-маҷ зхатә ҭыԥ аанызкылаз аналитика-философиатә хәыцра абызшәа-лексикатә ԥынгылақәа ирнымԥшырц залшом, азныказы, аха нас ишнеи-шнеиуа уи ҭышәынтәалоит, изоит, иҳаракӡоу аилкаарақәа рыҩаӡараҟынӡа аҽышьҭнахуеит. Анемец философ ду Вильгельм фон Гумбольдт иазгәеиҭон: 1980 шықәсазы иҩу Г. Аламиа иажәеинраала «Иԥсит ари амш шәышықәса ахыҵны», агәра ҳнаргоит мацәысеимҟьарак, еимгеимцарак идырҵысыз шакәу уи исубиективтә дунеи амаӡақәа иаҳа иахьаҳбарҭоу:

Иԥсит ари амш шәышықәса ахыҵны.
Аеҵәақәа аҵагылан, ашьхақәа ирхыҵны,
Инеимдаа-аимда инаргоит.
Иабарго?
Иабарго?
Аӡәгьы шәхымлароуп аеҵәақәа рышьҭа,
Аԥсыжра ҟалоит шәышықәса рышьҭахь.
Шәааԥшыроуп уаанӡа,
Жәҩантәыла иалган
Иааргаанӡа…
Иԥсит ари амш шәышықәса ахыҵны…
Схынҳәуеит усҟан аеҵәақәа срыцны…

 Ажәеинраала хзыркәшо аимперативтә интонациеи – ахы инаркны аҵыхәанӡа метафоратә бызшәала иаарԥшу алирикатә гәалаҟазаареи рыҩаӡара шьҭибахуеит:

Исныҟәазеи!
Аха шәымшьыцын, -
Сызҵагылаз сзымдырӡо,
Шәышықәса аеҵәақәа срыцын…

 Геннади Аламиа истиль – ҳаамҭазтәи аԥсуа лирикаҿы асинтетикатә-хаҿсахьаарԥшратә хырхарҭа амҩа азылызхыз цәырҵроуп, аха ҩныҵҟала, доуҳала, гәҭыхала уи атрадициатә ԥышәа изладҳәалоу рацәаӡоуп.
Г. Аламиа аԥсуа лирикаҿы илихыз амҩа, астильтә хырхарҭа еиуеиԥшым аныррақәа ҟанаҵоит 70-тәи ашықәсқәа рынҵәамҭаҿы аԥсуа поезиахь иааиз апоетцәа ҿарацәа гәыԥҩык рырҿиараҿы. Ҷыдалагьы уи ус шакәу убартә иҟоуп зҩымҭақәа рҿы аметафора-ассоциативтә хәыцшьа аԥыжәара амоу апоетессацәа С. Дел-ԥҳа, Г. Кәыҵниаԥҳа, Г. Сақаниаԥҳа рырҿиарала. Урҭ рстильтә ԥшаарақәа рҿы лабҿаба иубартә иҟалеит ажәарҿиаратә ҽԥышәарақәа, аԥсуа ажәа асахьаркыра-семантикатә лшара ҿыцқәа рцәыргара. 

Рауль Лашәриа исубиектив-сахьаркыратә дунеи

60-тәи 70-тәи ашықәсқәа рзы акырӡа исубиективтәу апоезиатә цәалашәарақәеи ахшыҩзцарақәеи, ибжьааԥнытәым, илыԥшааху аметафоратә дунеидкылашьеи ҳрызхьазырԥшуа поетны дцәырҵуеит Рауль Лашәриа. Уи играждантә лирикагьы иамоуп ахатәы шьҭыбжьы, ахатәы гәҭыхаҳәашьа, ҽакы иаламҩашьо ахатәы манера:

Кырынтә, џьым, суазырхьеит,
Сыбла иҭасхьеит, џьым.
Аџьынџь захьӡыҵәҟьоу здырхьеит,
Аџьынџь захьӡыҵәҟьоу, џьым.

Сара агәаҟра исхызгоз
Мца-шоуран исзынхашт…
Сабацәа – сызхылҵыз,
Рыԥсыбаҩқәа анысхашҭ…

Рауль Лашәриа дыруаӡәкуп апланетартә зҵаарақәа рцәыргараҿы агәаӷьра аазырԥшуа, адунеиеибаркыра амаӡақәа раартра зҽазызшәо аԥсуа лирикцәа. Имариам азеиԥшуаҩытәыҩсатә проблемақәа иҽрылагалауа, уи бзазаратә сахьақәак рыла еиқәирхоит амилаҭтә цәаҩа. Абар уи шьақәзырӷәӷәо ажәеинраала «Адунеиеибаркыраҿ»:

Адгьыл-зда ҳамам, ҳзықәгәыӷуа ҳазҭоу,
Иҿыжуа игьежьлашт уи алыра.
Ауаҩи даҽа хәыцҩыки иарбан аамҭоу
Ианеиқәшәо, сымч ақәхом адырра.

Игәыӷрақәа рымца акыз иххаӡа,
Ауаҩы дыҟаз еснагь амаакыраҿ.
Аха хәыцҩыкгьы дыҟаз џьара, хараӡа,
Инымҵәо адунеиеибаркыраҿ. 
 
Рауль Лашәриа илирикаҿы лассы-лассы иуԥылоит азныказ акырӡа еицәыхароушәа, акагьы ззеиламшәа иубо аиҿырԥшрақәа. Аха асимволқәа реинырра уи иажәеинраалақәа рҿы ишымҩаԥысуа ҩныҵҟалоуп, хыхь-хыхьла улаԥш иҵамшәо аимадаралоуп. Убас иҟоу апоезиатә культура иаҿырԥшыгоуп ажәеинраала «Алакәымҳа» (1974):

Жәҩанахьтә, ахы сгәанарԥхоушәа
Амзаҿа ҟәашӡа илашоит.
Зынӡа ихьшәашәаӡа, џьуоушәа
Алакәмҳа аӡаӡа аҿыкәкәоит,

Амышьҭа… Алаԥшцәгьа… Џьарҵас
Иара ақьышә еиҟәырԥоуп.
Ирқьақьан амӷыш, мацәазҵас,
Напҟазала уаҟа иахарԥоуп.

Амистикатә ҟазшьа змоу ахыркәшагатә строфаҿы апоет исимвол аамҭалатәи аҳәаақәа ирҭигоит, иҟаиҵоит аԥхьаҩ дыззыԥшымыз аиҿырԥшра:

Сқыҭа ду… Аԥсуара… Слымҳа
Иҭаҩуеит ирхәцгоу ашәак.
Нтенноушәа саԥхьа алакәымҳа
Иаларсуп аанда алушәак.

 
Абас еиԥш иҟоу ахаҿсахьақәа реицәыхарареи аамҭакала реизааигәареи ҳазнархәыцуеит афранцыз поет-ессеист Пиер Реверди ихшыҩзцара: «Сильный образ по своей сущности обусловлен самопроизвольным сближением двух весьма отдаленных реальностей, связи которых были угаданы только сознанием».
Рауль Лашәриа илирикаҿы иныҵыҩ-ааҵыҩшәа акәзаргьы рыҽцәырыргоит гәынхәҵысҭалатәи аԥсихологиатә мотивқәа, иҭҵаам, акырӡа игәыгәҭажьу ауаҩытәыҩса иҩныҵҟатәи идунеи амаӡақәа:

Ианыцәо сыхшыбаҩ аԥыркқәа,
Дсымам аӡәгьы сеиқәзырхаша,
Сыбзарӡык ирхааны изҳәаша,
Ианыцәо сыхшыбаҩ аԥыркқәа.

Аконтрастә еиҿырԥшра амҩала апоет дазкылсуеит еиуеиԥшым ауаҩытәыҩса игәалаҟазаарақәа рсахьаркыратә стенограмма:

Ианҿыхо сыхшыбаҩ аԥыркқәа,
Сгәыԥжәара иацлоит акырӡа,
Егьсыгхаӡом амца акырцаз,
Ианҿыхо сыхшыбаҩ аԥыркқәа.

 
Зыӡбахә ҳамоу ари ажәеинраала ишьҭнахуа аидеиа иацназго асахьаркыртә ҩаӡара амамзаргьы, ҳаамҭазтәи аԥсуа поезиа иаланагалоит ихдырратәу, насгьы ихдырратәым ацәалашәарақәа реизыҟазаашьа инықәырԥшшәа акәзаргьы ҳазхьазырԥшуа амотивациа. Иналукааша иусумҭа «Я и ОНО» аҿы австриатәи аԥсихолог ду Зигмунд Фреид иазгәеиҭон: «Все наше знание постоянно связано с сознанием. Даже бессознательное мы можем узнать только путем превращения его в сознательное…».
Рауль Лашәриа ирҿиаратә индивидуалраҿы рҽеиларыгӡоит, рҽеиндраалоит азныказ еинаалашьа змамызшәа, еиҿыбаашьа змамшәа иубо ахәыцшьа формақәа: ихьанҭаӡоу азеиԥшуаҩытәыҩсатә темақәа рцәырҵраан абжьааԥнытәи апублицистикатә стиль аҽаԥнашьуеит агротеск-хәмарратә ҟазшьа змоу аметафоратә стиль. Ҿырԥштәыс иаагар ҟалоит ажәеинраала «Адунеи ду аӡлагара»:

Ари адунеи ду аӡлагара
Ахыҵшьа сақәшәом, сахахеит.
Алу дуқәа ирымам ԥсгарак,
Шьҭа зынӡа рыԥсы цәгьахеит.

«Ихы зиргәаҟуазеи, ахәылак» –
Абас сзызҳәо рацәаҩуп.
Рҭәышьак сзаҭаӡом ахәыла,
Иагьа зундазгьы иҭацәуп.

Апарадокстә ҟазшьа змоу аҳәоуртәашьақәа апоет «аӡлагара» иадкылашәа иааирԥшуа идунеидкылашьа ашҟа иҳазцәырҵуа азҿлымҳара дырӷәӷәоит:

Дсыԥшаарц сишьҭоуп алахәыла,
Аха аӡәгьы сыгәра изгом…
Аеҵәақәа ҭаԥсоит схәыла,
Наҟ иахысуеит, излагом.

Иажәит, иабаҟоу сара сгара?
Маҷ-маҷ ибгеит, иузырҵысуам.
Ари адунеи ду аӡлагара,
Схаҭа самлагар ауам.

Аҵыхәтәантәи аҩ-строфак рҿы ажәеинраала злахацырку агротесктә стиль аелементқәа аҭыԥ шрымоу иаанхоит:

Урҭ алуқәа сшәом ихар ҳәа,
Аха усгьы иҵаӷахеит.
Исхыччалоз сара аӷар ҳәа, –
Ӡлагарахьчас схы ҟасҵеит.

Исымаӡамзааит, нас, зынчарак,
Сикыз аԥсцәаҳагь сҿаҳәаны,
Знык адунеи иазызуеит чарак,
Саԥырҵуеит шәа-хаак азҳәаны.
 
Ҳәарас иаҭахузеи, џьара-џьара апоет арифмақәа рырхәмарра дшахнаԥаацәо лабҿаба иубартә иҟоуп, аха иара убри аамҭазы аинтуициатә хылҵшьҭра змоу арифмагьы ахаҿсахьа аҿиара ианацхраауа ыҟоуп, «Аеҵәақәа ҭаԥсоит схәыла» ҳәа ҿыцбарах иаабаша аметафорақәа гәылыршәауа.
80-тәи ашықәсқәа рзы Р. Лашәриа истиль акырӡа аҽараӡоит, аха асиурреалисттә ҟазшьа змоу – аԥсуа лириказы цәҩычага ҿыцк иаҩызоу – аметафора ҿыцқәа – иажәеинраалақәа рсахьаркыратә цәашәҵатәы ианубаалоит лассы-лассы. Уи аазырԥшуа ҿырԥштәуп «Амш-ӡыхь» ҳәа хыс измоу алирикатә ԥҵамҭа шьахә (аизга «Аԥшақәа ргәил» – Аҟәа, 2004 ш.):

Хҿыхшьак змамыз ныхак саҭан,
Аганахь дгылан аӡә дааԥшуан.
Сиаҭым цәымзадан, сымзадан,
Ҵыркантла аҵх ҵаула зжуан.

Сышԥагәаҟуаз, сара қәашьда,
Гәырҩала баша сгәы сырҩон.
Сызхыԥшылоз гәыӷрак ашьҭа
Ажыц ԥхамшьа ихнаҩон.

Акырӡа исубиективтәу, маӡала иҭаҳәҳәоу апоет – алирикатә фырхаҵа игәҭацәажәарақәа џьара-џьара ахаҭаратә ҳәаақәа ирҭыҵуеит, ауаатәыҩса рантагонисттә еизыҟазаашьақәа рхылҟьа-ҿылҟьа инадҳәалашәа иаарԥшуп:

Еиҿахысуан шьоук аҟәҟәаҳәа,
Аҷан еимазкыз еибарԥсуан.
Ԥсҿыхшьак змамыз ԥсҿыхрак саҳәо
Ҵеџьҵас аҵх ҵаула зжуан.

Сыԥсы маҷхон… Жәҩан акалҭгьы
Абар, абар, шьҭа ацәаара збон.
Сҵеџь иаӡыхьыз амш раҳаҭгьы
Сҵыркант цәыкәбарны иахьыкәкәон. 

Р. Лашәриа илирика аԥсыҽрақәа иреиуоуп џьара-џьара астилизациеи, ажәа, ус баша хамҳа-џьымшьа архәмарреи раҳаҭыр аҟынтә иахьнихуа. Уи ус шакәу шьақәнарӷәӷәоит ажәеинраала «Идуӡӡоу ддуӡӡаз – хшыҩла»:

Идуӡӡоу ддуӡӡаз – хшыҩла
Идуӡӡоу ддуӡӡаз – мчыла.
Разҟыла идуӡӡоу – ддуӡӡаз,
Ԥсынҵрыла идуӡӡоу – ддуӡӡаз.

Абас мацара, логикатә гәыцәк иазеидымкыло, ауп ишыҟоу ажәеинраала злашьақәгылоу ф-строфак. Аконструктивтә знеишьа аныԥшуеит ажәеинраала «Маҵурауаҩык икабинет дышдәылҵуеиԥш».
Ақыҭеи ақалақьи реизыҟазаашьа апроблема нарҵауланы иазаарԥшуам, ҳгәанала, ажәеинраала «Лассы сдәықәлоит Аҟәаҟа». Уи нагӡам, игәылҭәаам хшыҩҵакла. Автор иидеиа амҽхаки аарԥшышьеи ҩаӡарала изеиваҟәалом. Иааидкыланы уахәаԥшуазар, астилизациа зызуу ихәыццәоу ахаҿсахьа – Рауль Лашәриа илирикаҿы иныҟәцацәоума ззуҳәаша поетикатә хархәагоуп:

Аԥсцәаҳа ихаҿы сшьышьуеит,
Сиазҵааӡом сыблақәа инырҵуа.
Ихаҿы зегь шьала исҟьашьуеит,
Снацәкьарақәа ахәрақәа инырҵоит.
 
Р. Лашәриа илирика иааидкыланы ахәшьара аҭауа, иазгәаҭазарц ахәҭоуп, уи ишаныԥшуа аԥсуа традициатә хәыцшьа аҳәаақәа иҽырҭамыгӡакәа, апоет аԥхьаҩ дшазхьаирԥшуа азеиԥшуаҩытәыҩсатә проблематика, адунеи еибаркыра маӡас иаҵоу афилософиа, аха аамҭакала уи зегьы ихатә дунеихәаԥшра ахраӡага икылхуа, ицәалашәара ҳаракқәа, игәҭыхақәа рӡеибафара иалаӡҩауа. 
 
Апоет-қәрахьымӡа лхаҿсахьа лаша...
(Лиолиа Тәанԥҳа илызку ахәыцрақәа)

 ...Уи аԥсуа поезиа ашҟа дымҩахыҵит аҟыбаҩ ҷыда шлымоу, анцәа ишлыцишаз ҩашьара ақәымкәа. Раԥхьатәи ллирикатә жәеинраалақәа ирыҵан ақәыԥшра иацыз гәҭыхаҳәарак, лара илтәыз, лдунеихәаԥшра ацәыргара иацхраауаз романтикатә гәаҭеирак. Уи агәалаҟазаара қәыԥсычҳарас иаман апоетесса лритм ссирқәа, лбызшәа ахаара, лцәалашәара-емоциатә дунеи ацқьара.
Л. Тәанԥҳа леизгақәа «Ашамҭаз», «Аҵх алакәқәа», «Аҳақашәа» – иааидкыланы урыхәаԥшуазар иаадырԥшуа ахьаа, ирыҵоу агәжәажәара – зџьынџьи, зыжәлари рлахьынҵа шәышықәсала тәамҩахә, цәамҩахә знамҭо аԥсуаа рдоуҳатә ҭоурых иахылҵшьҭроу акеиԥш иудукылоит, апоет лгәы-лыԥсы, лаамҭа, лхәыцра рыхраӡагала ираӡоуп.
 Исгәалашәоит, хынҩажәеи жәабатәи ашықәсқәа рылагамҭазтәи раԥхьаӡатәи ҳаибадырра, ҭынч ҳаицәажәара. Ашәҟәыҩҩцәа ҿарацәа рсеминар аҿы апоезиа иазкны еибаҳҳәоз агәаанагарақәа. Лиолиа Тәанԥҳа лажәеинраалақәа данрыԥхьоз- ҳлыршанхон, рҿиаратә гәаҳәара ҿыцк ҳазцәырылгон. Ашьҭахь, уи дрылаԥшит, лхы- лгәы иҭлыжьит аԥсуа жәлар ирхыргаз адраматә хҭысқәа зегьы. Иҟан аамҭак, лажәеинраалақәа лассы-лассы акьыԥхь ашҟа рнагара данахымыццакуаз, избанзар даара инарҵауланы еилылкаауан асахьаркыратә ажәа иацыз аҭакԥхықәра. Еснагь лажәа-лҳәоу раӡан, иҳаракын, ибеиан, игәылҭәаан, ишыҳаракыз еиԥш лара лхәыцрақәеи лгәыӷрақәеи рыжәҩан.
 Абар лажәеинраалақәа руакаҿы апоет ишаалырԥшуа еихсыӷьра зқәым аԥсҭазааратә ӡеибафараҿы лара илылхыз амҩа, лара лдоуҳа-естетикатә ԥсабарадкылашьа:
 
 ...Шәыԥшаала са сахьыҟамгьы ҭыԥкаҿ,
 Сахьыҟамгьы ҩныкаҿ шәаанҿас.
 Урҭ зегь еизызгахьеит гәыкаҿ,
 Иагьысшьеит еицакрада нцәас...

 Ашьац иаҵәа, ижәытәу агәара,
 Сыԥсҭазаара рысҭеит мраҵас.
 Сыԥсҭазаара асҭеит агәыӷра,
 Иныҳәо хәыҷы-хәыҷла сҵас...
 
 Сыҟоуп сара аблақәа ахьыччо,
 Аблақәа ахьҵәыуо игәырҩо,
 Абзиагьы ацәгьагьы зчычо,
 Рынасыԥ сацуп еиҩшо!

 ...Нас, 1992-1993 шықәсқәа раан, ҳажәлар аҟазаареи аҟамзаареи ианрыбжьагыла, Лиолиа Тәанԥҳа лцәаҩа ԥагьа, лмилаҭтә ҟазшьа еицакра ақәымкәа аҽгәылнаршәеит зпафос ҳараку лпатриоттә лирикаҿы. Ҵакыла, ныррала, интонациала гимнк иацназго лажәеинраала «Аиааира» ахаҭеи, уи ҳкомпозиторцәа иалырхыз ашәеи- ӡра-ԥсра зқәым, аԥсуа жәлар зегьы ирылаҵәахьоу ԥҵамҭоуп. Агәра згоит абас еиԥш иҟоу ажәеинраала аԥызҵаз аԥҳәызба арҿиаратә гәазыҳәара ҷыда шлынаҭаз ҳабыжь-ныхак рымч, рылыԥха, ҳажәлар рдоуҳамч.
 
 Лиолиа Тәанԥҳа лбиографиа иузаҟәыҭхом уи лыԥшәма, Аԥсны Афырхаҵа, аҵарауаҩ Аполлон Шьынқәбеи лареи еицырхыргоз аԥсҭазааратә хынҭа-ҩынҭарақәа, икәыкәы-цыкәуа изҿаз ашьхацамҩа. Дара реилибакаара, раамсҭашәара, рынхашьа-рынҵышьа – иџьоушьартә-илакәушьартә иҟоуп. Урҭ аҟазшьа ссир ҷыдақәа рыларааӡеит ԥхьаҟатәи амилаҭтә елита иахаҭарнакцәахараны иҟоу рыхшарагьы.
 ...Иҳаҳауам иахьа Лиолиа лыбжьы, хрыжь-хрыжь илҳәоз ажәа. Иҳагуп уи лыуаҩышәара, лбаҩхатәра, лыччаԥшь хаа, лныҟәашәа ԥшӡа.
 Аха лара леиԥш иҳацәажәоит уасиаҭҳәарыла еибарку лажәеинраала ссирқәа. Урҭ такәаамҭа еиқәырханы ирымазаауеит лара лгәамч, лара лыбла ҟәышқәа ирхылҵуаз ашәахәақәа:
 
 Аҿымҭрагь иамоуп хатәы бжьык,
 Хатә гәыӷрак, гәҭыхак,
 Хатә ашәак.
 Аҿымҭра иамоуп хатә дунеик,
 Хатә хәыцрак,
 ныррак, хатә бызшәак...

Л. Тәанԥҳа лырҿиаратә дунеихәаԥшраҿы, драмала еибарку уи лбиографиаҿы аҭыԥ ҷыда ааннакылеит аизга «Алахьынҵа». Араҟа еихшьаалоуп уи ллирикатә ԥшаарақәа рсахьаркыратә лыҵшәа, аҽалнакааит лыгәҭыхаҳәара асимфониа:

Акырынтә уҿыцәеит усныҩны,
Акырынтә ҳаиԥылеит, ҳаиԥырҵт… 
Сгәы ахьыбылуа инсыжьыз мшынны,
Мшыцәгьаказ уԥаҩаҿ сыӡхыҵт.

Аха уцәқәырԥа сыхан, имчыдаз,
Сагеит еилаҩынтуа агәахьы.
Сагеит, исзымдырӡо исыхьыз,
Иҟәымшәышәӡа ихышхыҵәаз убжьы…

Апоет лажәа, лҳәоу, линтонациа лара лхатә субиективтә дунеи аҳәаақәа рыҽҭарыгӡом, урҭ ҭшәацәоуп, азеиԥшуаҩытәыҩсатә– гумантә ҟазшьа шьҭыркаауеит, ҳазегь ҳзыргәамҵло, гәыҵхас иҳамоу азеилибамкаара апроблема ашҟа ииасуеит, емоциала ҳдырбеиуеит, ҳахдыррагьы дырмацәысуеит аамҭала…

Гәаныла исыргылоит уахәамак,
Ныҳәаҩык даансыжьуеит убра.
Сшәыҳәоит, ишәхашәыршҭла аимак,
Ҳахыст – амаҷ-саҷқәа рҳәаа….

Анаҩсан, абзазаратә ҟыба-ӡыбақәеи, асса-мыссақәеи, маӡа-аргама аӷыӷибагареи наҟ иныԥхьаҳәҳәаны, ауаҩреи, агәыӷреи, афырхаҵареи рдунеи лаша ашҟа ҳхьалырԥшуеит Л. Тәанԥҳа ллирикатә фырԥҳәызба:

 Ишәхашәыршҭла, аимакқәа шәхашәыршҭла,
 Ҳахыст амаҷ-саҷқәа рҳәаа.
 Арԥарцәа, шәҽыжәла, шәеиндаҭла,
 Ицәырҵит еиужьӡоу адәқәа!

Анна Ахматова аибашьраантәи ллирика ахылҟьа–ҿылҟьа џьбарақәа реиԥш ауп џьара-џьара ҳлымҳа ишҭаҩуа Лиолиа Тәанԥҳа 1992-1993 шш. рзы ҳажәлар зҭагылаз аҟазаареи аҟамзаареи рыдрама иазкны иаԥылҵаз ажәеинраалақәа ирхылыҩуа афырхаҵаратә пафос ҳаракы. Убасоуп ишеибарку апоетесса лгәеилашыреи лпатриоттә цәаҩеи еилыхха изныԥшуа алирикатә рҿиамҭа «Гәымсҭатәи ахацәа»:

 Иадыруеит Гәымсҭа уи ахҭысқәа,
Ҩ-мцак ицҳаражәҳәо ирыбжьаз.
Иадыруеит уи адыд мацәысқәа,
Цҳәыроуп анаҩсан инхаз…. 

Уа игылоуп ихьамҵыз ахацәа,
Ашьхақәа ирхыҳәҳәо инхаз,
Ахацәа! Гәымсҭатәи ахацәа!
Ишеишеиуа мраҵас икаԥхаз…

Л. Тәанԥҳа лажәеинраалақәа рҿы акырџьара ҩашьара ақәым игәҭарӡыӡагоу, иагьгәҭархәыцгоу ацәалашәара – лара лаџьал шылхыццакуаз, агәыхәтәхьымӡара аҿаԥхьа дшымчыдаз, дшызаҵәыз, дшыхьчамыз агәра ҳзырго ахьаа, еибаха-еибафарала иҭәу ацәаҳәа, афраза. Ус иҟоуп ажәеинраалақәа «Аиашахь шьаҿак», «Аамҭацыԥхьаӡа…»:

Аамҭацыԥхьаӡа дыҟан агәымбыл,
Аамҭацыԥхьаӡа иҟан аҳақ.
Иҟан асыҭәҳәа, асымҟәыл,
Анаҩсан иԥхахуан шәахәак…. 

Абас аԥсреи-абзареи, ацәгьеи-абзиеи, агәыӷреи-агәкаҳареи, агәрагареи-гәрамгареи ирызку ахәыцрақәа џьара еибахәаҽуеит, џьара ҩныҵҟала еибарку, еиҿагылоу, аха еицрыхшьа змам контрасттә хаҿсахьаны апоетесса лдунеи рҽаларыгӡоит.
 Ауаҩы иҩныҵҟатәи идунеи аилацәқәырԥара иаҵоу адраматизм аҵауларақәа рахь ҳхьазырԥшыз, аамҭакала аԥсҭазаара еихсыӷьра шақәым, уи амаҷ-саҷ ишанымшәо агәра ҳзыргаз фырԥҳәызбаны, баҩхатәрала аҿахәҳәашьа иақәшәоз лирикны даанхоит уи ҳара ҳгәалашәараҿы. Уи лхатә ҿахәы мацара акәмызт илҳәоз, илҳәон зегь ҳҿахәы, лаамҭа уадаҩ, лаамҭа ԥагьа, лышықәс џьбарақәа рҿахәы!

Аԥшаара ҿыцқәа: урҭ рлыҵшәа
(апоетцәа рабиԥара ҿыц рырҿиаратә ԥышәа)

70-тәи 80-тәи ашықәсқәа рзы аклассикатә традициақәа иаҳа дырзааигәаны, аха зхатәы ритмқәеи, зхатәы мелодикеи, зҳәоуртәашьеи мҩашьо ицәырҵыз поетессоуп И. Аҳаш-ԥҳа. Уи зеиԥшыҟамала иаадырԥшуеит ажәеинраалақәа «Цыра-цырала», «Зегь ҳамҩасуеит, нас ашьшьыҳәа…», «Анҵәамҭа». Аха амелодика ус гәалаҟазааратә момент мацараны иҟам апоет лҩымҭақәа рҿы, бжеиҳан уи лирикатә хҭыск, ситуациак иаццәырҵуеит. Ус еиԥш иҟоу ахацыркышьа ҳԥылоит «Адгьыл сыԥхьон» ҳәа хыс измоу ажәеинраалаҿы:

Хыхь сыхәнон, сыхәнон, сабацоз –
Аихагылақәа рацәан.
Хыхьынтә адгьыл знык избарцаз
Уахьынтә ажәҩан ааигәацәан.

Ахыркәшаратә строфақәа рҿы алирикатә сиужет хаҭәаауеит алирикатә фырԥҳәызба лдунеидкылашьа амаӡақәа рышҟа ҳхьазырԥшуа ассоциативтә хәыцрақәа рыла:

Адгьыл сыԥхьон, адгьыл сныруан,
Уажә сыдгьылтәын еиҳагьы.
Адгьыл иқәымҵыз издыруам
Адгьыл хьаақәа зегьы…

Хыхь сыхәнон, сыхәнон сабацоз –
Ажәҩан кырӡа ихаран.
Уахь сыхәнызгоз амҩа збарцаз
Даҽа ԥсҭазаарак сыхәҭан…

Зхы иақәиҭу ажәеинраала аформақәагьы уԥылоит И. Аҳаш-ԥҳа лпоезиаҿы џьара-џьара. Ажәеинраала «Дунеик ҭахоит…» ус еиԥш иҟоу ҿырԥштәуп, иаанарԥшуеит ауаҩи адунеии реизыҟазаашьа иаҵоу аибарххара, аԥсихологизм. 

Дунеик ҭахоит,
Дунеик нхоит,
Дунеик адунеи иазхоит.
Ашәак ашьхақәа ирхыҩуеит,
Иԥсхьоу ргәы арахәыц иаҿыҩуеит,
Аҳаԥы лашьца иҭыҩуеит,
Игоит… игоит…
Ибылуеит адәқәа,
Ибылуеит агәқәа,
Рыццышә аԥша иалаӡуеит,
Рымбара адунеи алаӡоит…

Иҟалап ихтцәазар, асахьаркыра-семантикатә лшарақәагьы маҷзар ауаатәыҩса реизыҟазаашьақәа рҿы хаҭалатәи асимпатиақәеи антипатиақәеи рыпроблема зеиԥш ажәала, хыхь-хыхьла иаазырԥшуа ажәеинраала «Сырҭахыҵәҟьам, сырҭахым». И. Аҳаш–ԥҳа анаҩсантәи леизгақәа рҿы акырӡа аҽарҵаулеит ауаҩи аԥсабареи, ауаҩи аамҭеи реизыҟазаашьа атема. Араҟа иҟоуп ахатә гәҭыха аарԥшышьа, ахатә хьаа – азеиԥш милаҭтә хьаа амҽхак аиуртә ацәыргашьа формақәа, аманерақәа («Адгьыл ахьаа»). Абар аԥсҭазааратә хҭысқәа лирикатә лаԥшыла ахәшьара рыҭара иарҿиаз аминиатиура:

Ауаҩытәыҩса иԥсы
Шаны ирылоуп зегьы.
Хәыҷы-хәыҷла ишоит,
Нас дышнеиуа – инҵәоит…
Аҵыхәтәан еизигарц
Иаргьы дцоит….

70-тәи ашықәсқәа раан ицәырҵыз апоетцәа Е. Ажьиба, В. Ҷыҭанаа, В. Коӷониа досу дара рхатәы ҩышьа манера, рыгәҭыхаҳәашьа, равтортә индивидуалра шрымоугьы, иҟоуп еизааигәазтәуа ҟазшьак – амилаҭтә цәаҩа, амилаҭтә колорит аиқәырхара иахьашьҭоу. Зразҟы зхыццакыз апоет В. Ҷыҭанаа илирикаҿы иаҳа иӷәӷәоуп агәҭыхаҳәара иацу аинтуициатә цәалашәаратә мчы:

Сгәы аҳәонаҵ абас –
Арҩаш кнаҳа абжьы,
Егьсыхьуам, мап, зынӡаск,
Шәынсыжьӡаргьы шьыжьык.

Мап, сцаӡом хара,
Ишәыцзаауеит сыԥсы.
Ишсыцыз еиԥш ара
Арҩаш кнаҳа абжьы.

Енвер Ажьиба ирҿиартә лшарақәа иаҳа иааԥшуеит аԥсҭазааратә хҭысқәа рацәак иҳамбо рганқәа илаԥш иҵганы, урҭ рсахьаркыратә еихшьаалара иҽаназишәо:

Амра шкаԥхоз ҳбан, ашәа азаҳҳәеит,
Былфҩыкгьы ҳмаҳаит.
Ақәа цәыкәбарқәа ҳреигәырӷьо ашәа рзаҳҳәеит,
Хәаҽбжьыкгьы ҳмаҳаит.
Асы хьанҭа бамбоушәа ҳалаиеит, ианлеи,
Ацқьара бжьаҳхт.

Абас ихацырку алирикатә гәҭахәыцрақәа, еиҿырԥшрала еибарку амедитатив-хшыҩзцаратә хыркәшашьа рзыԥшаауп:

Абарҭ зегь еилаҳкааит ҳажәраҿ ҳаннеи,
Ашәырҵлеиԥш еилаҳхит.
Ҳашықәсқәа иаҳхаагаз, аха аҵла иажәыз 
Ашәыр ҿыц заҿалом.
Иҿалахьаз ииасхьеит, урҭ анҵәахтәыз
Аԥхыӡ хаа ҳа ҳалан…

Енвер Ажьиба, шамахамзар, атрадициатә строфа ашәага-зага дышҭаныҟәогьы, 80-тәи ашықәсқәа раан аԥхьаҩцәа ирыдигалоит жәеинраалала иҩу апроза аҿырԥштәқәак. Иаҳҳәозар, «Аҽыҩ», «Аԥсҭазаара азхәыцра» (1988), «Аԥхыӡ шана» (1989). Урҭ ирымоуп амонологтә аҟазшьа. Иқәдыргыло азҵаарақәа ауаҩытәыҩса иҩныҵҟатәи игәҭахәыцрақәа ирымадоуп. Апоет илирикаҿы инагӡаны изымҳәаз, кәаԥрацәарыла ихиркәшаз иажәа, ифраза анагӡара иҽазишәоит иновеллақәа рҿы.
Иара убри аамҭазы апоет ирҿиаратә ԥшаарақәа ирыдубалоит хаз игоу иуадаҩу темақәак инарҵауланы ишыҭҵаам. Урҭ ҩныҵҟала, ԥсихологиала акәымкәа, ус хыхь-хыхьла, илитературатәцәаны, иааинырсланы раарԥшра иҽазишәоит зны-зынлагьы автор. Ҿырԥштәыс иаагар ҟалоит ажәеинраалақәа «Аҭакәажә», «Аԥҳәыс лгәы».
Аха иааидкыланы – Е. Ажьиба ипоезиаҿы аԥыжәара амоуп агәҭыхаҳәара, ахатә хьаа ацәыргара, амаҷ иарҿио аду гәаҭаны, аԥхьаҩ иҟынӡа анагара.
70-тәи 80-тәи ашықәсқәа рынҵәамҭеи 80-тәиқәа рылагамҭеи рзы аԥсуа классикатә традициа аныррақәа раасҭа, ҳаамҭазтәи европатәи аналитикатә поезиатә хәыцшьа аныррақәа зныԥшыз аԥсуа поетцәа ҿарацәа рыбжьы, рпочерк ҩашьара ақәымкәа ҳабла иаахгылоит.
Урҭ рахьтә аӡәык-ҩыџьак шьахәла рхы иадырхәоит зхы иақәиҭу ажәеинраала аформа. Ус ҟазшьас иамоуп апоет Алхас Кәарҷиа ирҿиаратә стиль:

Ауаҩы даауеит алаԥшҳәаа аҟынтәи
Даауеит иара убасҵәҟьа аамҭаҿ.
Даауеит адгьыл дықәлан…
Иԥсҭазаара аамҭа иацуп,
Ауаҩ иоуп аамҭа иаԥхныҩло.
Дыԥсуеит…
Инхоит араҟа –
Алаԥшҳәааи – алаԥшҳәааи рыбжьара ашьҭақәа.

80-тәи ашықәсқәа рзын уарла-шәарла акәзаргьы улаԥш иҵашәартә аԥсуа лирикаҿы аҽцәырнагоит хаз игоу авторцәақәак рырҿиараҿы иапониатәи аклассикатә апоезиа ассоциациақәа угәалазыршәо ажәеинраала кьаҿқәа. Ишдыру еиԥш, ижәытәӡоу аиапон поезиа доуҳатә хыҵхырҭас иаман дзен-буддизм ҳәа изышьҭоу аилкаара. Уи излаҳәоз ала аҵабырг ҭҵаашьас иамоу ҽа дунеик аҟынтә иаауа ацәалашәара амчалоуп. Ҷыдалагьы асеиԥш иҟоу апоезиатә культура ашьҭамҭақәа ааԥшуеит Валери Касланӡиа илирикаҿы. Абар аҿырԥштәы:

Март
Атама
быбышӡа ишәҭит.
Аԥхьаҟа –
аҷыхьи акырцхи…
Шаҟа ԥсҭазаара жьоузеи!
(1981)

Адунеи ду, 
Адунеи, 
 угәҿыӷьроума
Ҳанызҵо – ҳанызхуа?
Уи алоума
 угәгьы
 злаурҿыхо?

80-тәи ашықәсқәа рзы ҿыц аԥсуа поезиа иаҵагылаз апоетцәа рхаҭақәа рыстильтә ԥшаарақәа рҿгьы иҟоуп дара еизааигәазтәуа аҟазшьеиԥш – излеиԥшым, равтортә индивидуалра хыҵхырҭас иамоу аҷыдарақәагьы.
Иаҳҳәозар, Валентин Кәаӷәаниеи Анатоли Лагәлааи еизааигәазтәуа, сгәанала, – зегь раԥхьаӡагьы аклассикатә традициа, афольклор-доуҳатә шьагәыҭ азхьаԥшра, уи аиқәырхара ашҟа ирымоу агәаҳәароуп. Излеиԥшым – досу ирҿиаратә хаҭарала, иманера алызкаауа алирикатә хаҿаарԥшра ҷыда ауп. Валентин Кәаӷәаниа иаҳа дазҟазоуп ахатәы субиективтә цәалашәарақәа раарԥшра, хаз игоу иажәеинралақәак рҿы аԥхьатәи аплан аҿы ицәырҵуеит алирикатә «сара» (лирическое «я»). Уи аарԥшышьас иамоу – алирикатә ҩымҭа аракурсқәа зыррацәо алирикатә субиект ишҟа ирхоу азҵаарақәа роуп. Урҭ апоезиаҿы иԥышәоу стильтә мыругоуп, насгьы алирикатә ԥҵамҭа аиндуктивтә лагамҭа арҵаулоит:

Сышьҭахьҟа схьаԥшуеит… Ԥсҭазаарак ыҟазма,
Ус срылазу амшқәа, сеиԥшха ацәқәырԥа?
Ргьама хаацәазу, мамзаргьы ԥхыӡызма?
Сымшқәа, аӡаӡеиԥш ицаз инкаба?

Сшьаҿа еихызгар – сҿаҳаха, сшәарҭаха,
Қәа зхылымҵуа аԥҭеиԥш сықәхеит хазы.
Еҳ, сышԥалахеи аҵых сыгәҩараха,
Сыԥшқацәоумашь макьа «уаҵә» азы?

Саԥхьаҟа схьаԥшуеит… ԥсҭазаарак ыҟоума,
Исзеилкаауам саамҭа аҟазшьа, аҵас.
Адунеи ыҟоума, сымцахә алоума?
Амшқәа шәабацои, сабажәгои сымҵарс?
(1984)

В. Кәаӷәаниа илирикатә фырхаҵа – згәеисыбжь иазыӡырҩуа, имаӡоу аԥсабаратә цәырҵрақәа ирзыӡырҩуа, ахәшьарақәа, алкаақәа ирхымццакуа хаҭароуп. Уи ус шакәу ҳзырбо ҿырԥштәқәоуп ажәеинраалақәа «Ҭагалантәи аҵх» (1977), «Икыдҵаны слымҳа» (1978), «Ацәқәырԥақәа» (1978). Аха жәеинраалақәак рҿы («Аԥсадгьыл аҵеицәа шәахь» – 1978) алабжьара-хшыҩрҵаратә тони ишьҭыху атемақәа иқәдыргыло аконцептуалтә ҳасабтәи ахьынӡаеибакапануа аҳәара уадаҩуп:

Адәы ицәхалаз,
 хыҵакырҭак шумоу удыруаз,
Хҭырԥоушәа иухагылоуп
 уабацәа рыжәҩан хыбра!
Ууахҭа ааир –
 уимыҳәан аԥсцәаҳа ҽа мшык ҳәа,
Иҭарыҳәҳәо ажәлеиԥш
 узмардо удгьыл хәыҷ ныҳәа.

Анатоли Лагәлаа илирикаҿы хыхь-хыхьла аԥсуа классикатә жәеинраала аформалтә атрибутқәа еиқәырхоушәа ишаабогьы, ҩныҵҟала, ахаҿсахьақәа реигәныҩра, урҭ метафоратә стильла реибаркышьа аганахьала аҽазышәарақәа шааирԥшуа улаԥш иҵамшәарц залшом. Апоет иалихуа астрофикагьы заа изызхәыцны ишьақәыргылам, алирикатә гәалаҟазаара, алирикатә ситуациа ауп изыцныҟәо. Еиҳаракгьы арҭ аҷыдарақәа рҽахьцәырырго цәаҩала, манерала Роберт Биорнс иҩымҭақәа ааугәалазыршәо, жәлар рлафи, рсамырҟәыли ирзааигәоу абзиабаратә жәеинраалақәа рҿоуп:

Ацгәы еиқәаҵәа сымҩа еихнаҵәеит
Ишԥазуеи, сеиқәымшәар сынҵәеит.
Иаҳәазшәа уи: «Уцҳақәа ԥҵәеит,
Агәыӷра арахәыц еиԥш иҿҵәеит…»
Иааҭгылан ишкьыууаз збеит,
Иаҳәашазеи, ацхь иагеит!

Абас ирхәмарны ихацырку алирикатә сиужет ф-цәаҳәак рыла еибарку актәи астрофа аҳәаақәа аҽырҭанагӡоит. Алирикатә хҭыс хнаркәшоит быжь-цәаҳәак иҟоу аҩбатәи астрофа. Аепитетқәеи аиҿырԥшрақәеи рыстиль аҽаԥсахуам, алирикатә гәалаҟазаара ишазҳауа мацара иааиԥҟьоит:

Ишԥазуаз, акыргьы сгәаҭеит,
Нас сыхаара лааҵраҿ дызбеит.
Уааи ҳәа лнапы ԥшӡақәа лҟьеит,
Сқәыԥшымзи, маҷк сыԥхашьеит,
Ацгәеиқәаҵәа абз еиԥш сҟаԥшьхеит,
Аха сгәы-ҷкәын саԥысны сагеит –
Ацгәеиқәаҵәа, иахьа усҟаҭәеит.

Апоет ибзиабаратә лирика иаҵоу ақәыԥшратә романтика ус баша апафос аҟынтә мацара ихәыцу цәырҵрам, уи арҿиаратә гәазыҳәара, апоезиатә темперамент иабжьныҩроуп:

Ҿымҭӡакәа, ԥшьаала лнацәкьыс,
Нақәылкит ибылуаз лқьышә.
«Иудыруаз, сыҳәҳәоит уаныскьыс,
Сҽысшьуеит, ма скылԥан ахышә»…

Алирикатә фырхаҵа, алирикатә фырԥҳәызба лцәажәара иҽалаигалаӡом. Лара лажәақәа ҳаҳауеит, иара ихымҩаԥгашьа ҳабла иаахгылоит. Иара убри аамҭазы еиқәырхоуп ажәеинраала архитектоникатә акзаара:

Снықәгылан ԥшьаала сшьацәкьыс –
Ахышә аӷәарӷәал аасыркит…
«Сышьҭыхи, уауми саҵкыс! –
Аԥарда ҟадыџь маҷк иуцәатит…»

А. Лагәлаа ипоетикатә хархәага хадақәа иреиуоуп аметафореи аиҿырԥшреи. Аха џьара-џьара урҭ апоезиатә контекст изладнакылаша аҩныҵҟатәи асахьаркыратә ҵаҵӷәы рымаӡам, «разностилие» ҳәа изышьҭоу ацәырҵра угәаладыршәоит. Абар аҿырԥштәқәа: «Аиаша, умгылан хараны, Умаҳә «хылԥа» ухуршәароуп. Знык убжьы зегь ныҭкааны иааилаӡыӡартә уажәа уҳәароуп», мамзаргьы: «Аеҵәақәагь жәҩанаҿ наӡаӡа инхаӡом, Ашьабсҭа ршьап иацҟьо хаҳәҵас иҭалоит. Сызхысхьоу сԥырҵны ицаӡом, Аҭыҭын бӷьеиԥш сцәа иадҷаблоит…». Иубартә иҟоуп, апоет џьара-џьара метафорак, ма епитетк деилаҳацәаны, инарҵауланы ихы-игәы иҭмыжькәа, иааинырслацәаны ихы ишаирхәо.
80-тәи ашықәсқәа рзы акьыԥхьаҿы ицәырҵыз апоет Зураб Џьапуа иаҳа иқәҿиоу формоуп алирикатә миниатиура. Ус еиԥш иҟоу аформаҿы иаҳа ираӡоуп ажәа, аҳәоу, игәылыршәоуп аметафора.

Аҵх еиқәара бшәысҵеит,
Иансаӡа ббара.
Аҵх наӡа ахҭнысҵеит
Знык быбла аҭаԥшра.

Насыԥуп са сзыҳәан,
Абыржәоуп ансызша!
Снеиуеит ашьшьыҳәа –
Быччаԥшь схьырша…

Аверлибр иахьазааигәо рацәоуп ажәеинраалақәа «Ҭынчроу џьысшьоит» (1985), «Измааноу сыздыруам, бзиа узбоит…» (1981), «Аиқәшәара» (1980). Иубартә иҟоуп алирик алирикатә хҭыс арҿиараҿы аклассикатә стиль маҷк дацәхьаҵны, ихатәы автортә манера ашьақәырӷәӷәара дшашьҭоу. Аха зны-зынла, сгәанала, уи илирикатә хаҿсахьақәа анапы иаиршьцәоит, иметафорагьы иазышьҭымхуа, аидара иаҵеиҵоит: 

Адгьыли ажәҩани ршара 
Ахьтәы маҟа намӷаҵа, 
Амра ԥхныга – ажәҩан аблагә 
Иаалҵит алҩақ ԥсҭҳәақәа рыбна!!!

80-тәи ашықәсқәа рзы аԥсуа лирикаҿы имҩаԥысуа аклассикатә жәеинраала адеканонизациа апроцесс, иацуп иара ахатәы кәама-ҵамақәа. Аҿар рпоезиаҿы имҩаԥысуа аформалтә ԥшаарақәа, аклассикатә строфика злеибарку амарҭхәқәа «рыԥсаҟьара» зыхҟьо зегь раԥхьаӡагьы аҩныҵҟатәи асемантика-хшыҩзцаратә структураҿы зыҽцәырызго аҽырҿыцра, аконсервативтә хәыцшьа анымшәара ауп.
Уи атенденциа лабҿаба иубартә иааԥшуеит абаҩхатәра змоу аԥсуа поет Саида Дел-ԥҳа ллирикаҿы. Аамҭеи, анаӡааӡареи, ауаҩи уи иҭыԥи ркатегориақәа уи лдунеихәаԥшраҿы хатәы субиективтә ԥҟарақәак рышҟа ииагоуп имацәыс-еимҟьароу алирикатә хҭысқәа рымчала:

Сышәхашҭхьеит, сара зны
 ара ашәҭқәа сыҟәшәон,
Сышәхашҭхьеит…
Сара ани амрагьы здыруан,
Уара ухьӡ есышьыжь исҳәон,
Ухьӡ хасҵон нцәахәҵас,
Нас ӡыхьжәра мҩахәасҭала сцон,
Аха уажә сынхарҭа сыԥсахын сышәхашҭхьеит,
«Дыԥсит» – рҳәан, шәҭы-цырақәак рыла
 иаахыркаан сынхарҭа
 ицеит ицалоз,
Нас имҩаслоз урҭ ашәҭқәа ҿырхуан,
 дара рынхарҭақәагь ҭахыркааларц…

Ажәеинраала злеибарку асиурреалисттә цәалашәарақәа идырҵысыз ахаҿсахьақәа, егьи исубиективтәзаргьы, алирикатә гәалаҟазаара иацҿиуеит, хазы-хазы ицәырҵуашәа иаабо ассоциациатә ҟәыҵәақәа – ҩныҵҟала, цәаҳәабжьаратә ныррала еиқәҿырҭуеит:

Ах, ишԥаздыруаз ухьӡ,
Аха ҳәаак сахысын исхашҭхьеит,
Аӡ нырцә аӡә сызҿиҭлон,
Сибарц саргьы изҿысҭлон…
Аӡы ӡлагара сахылаԥшуан нас,
 ҳа ҳабжьара,
Ҳа ҳабжьара, абжьқәа ҵәахын,
 ажәҩан ҭакнаҳан,
Аҽыҩқәа зҭаԥслоз тышак жын,
 абнара, азаҵәра ԥшын,
Сызхысыз аҳәааҿ сыԥшын…

Аԥсабареи ауаҩи реизыҟазаашьаҿы агармониа аарԥшразы, зны-зынла ҳаамҭазтәи апоетцәа ҳазхьадырԥшуеит адисгармониа. Усеиԥш иудукылар алшоит Саида Дел-ԥҳа лпоезиатә хәыцшьа ацыԥҵәахақәак:

Сара исхыҽҽан ашьыжь сычча 
 сыцәкаҭәеит.
Ашьыжь ҿыцӡаҿ, аԥсра, уҽаанкыл,
Суршәахьеит…

Мамзаргьы, абар даҽа ҿырԥштәык:

Сынҵәаӡом.
Снырхуеит срахәыцушәа,
Аамҭа сыларшәоит цас.

Сынҵәаӡом.
Сызхәыцда, исыцда?
Дгьыл тышеи жәҩан тышеи
Срымшьыкәа сааргоит…

Алитератураҭҵааҩы Вера Ахтырскаиа Раинер Мариа Рильке илирикатә цикл «Орфеи изку асонетқәа» астиль дазааҭгылауа иалылкаауеит абас еиԥш хшыҩзцарак: «Склонность к использованию алогичного, на первый взгляд, парадоксального, изобилующего оксюморонами языка, столь ярко проявившаяся в «Дуинских элегиях», здесь усиливается. Рильке нередко смешивает в метафорах «Сонетов» абстрактное и конкретное, сливает воедино принципиально различные сферы мышления и воспринятия…».
Хдыррала акәымкәа, гәынхәҵысҭала абас еиԥш иҟаз арҿиаратә хеиҭаҳәашьа аманера акырӡа дазааигәахахьан ҳәа ҳгәы иаанагоит Саида Дел-ԥҳа.
Ҳабла зышьцылахьоу аԥсабаратә сахьақәа рҿы апоет илыԥшаауан џьашьахәыс иукша аҟазшьақәа. Урҭ еимгеимцарак иаццәырҵуан, нас ушымгәыӷӡо аекзистенциалисттә цәалашәарақәа зыҽрылазырҩашьо, хашҭра зқәым лаԥшҵашәарақәаны иаанхон:

Аеҵәақәа акакала
Ажәҩан иалышәшәан аҵх иалаԥсон,
Аԥсра иахьымӡошәа иццакуан аԥҭақәа,
Адгьыл аҽа маҷк иааҭгылар,
Иҟоу зегьы агәы рыхшәаны аҽашьуан.

С. Дел-ԥҳа иаҳзынлыжьит ҩба-хԥа цәаҳәа иреиҳам алирикатә гәҭахәыцрақәагьы. Урҭ рмаҷра – ҩныҵҟалатәи рыхшыҩзцаратә беиара иаҟазшьарбагоуп:

Ауаҩы драцәазароуп,
Имала даныҟоу
Дыҟоу дыҟаму узгәаҭаӡом.

С. Дел-ԥҳа аԥсуа поезиаҿы даанхеит адоуҳамчи ажәарҿиара амаӡақәеи ҳәаак шрымам агәра ҳзыргаз иналукааша лирикны, аԥсадгьыли ахақәиҭреи реиқәырхара – иреиҳаӡоу идеалны ишаанхо атәы зҭахарала еиҭаҳгәалазыршәаз фырԥҳәызбаны. Апоет лырҿиаратә гәеилашра амцажәла аԥсуа лирика анаҩсантәи аҿиара иамалдеит. Иашоуп, апоетесса лыстиль аҿы уаҩы ибарҭоуп, акырџьара алирикатә ассоциативтә цәаҳәа ахыбжа-ҿыбжара– аԥхьаҩ игәы еихьнашьыргьы шалшо.
80-тәи ашықәсқәа рылагамҭазы алирикатә хаҿаарԥшразы ахатәы мҩа ҿыцқәа рыԥшаара рҽазыршәоит апоет Гәында Сақаниа-ԥҳаи Гәында Кәыҵниа-ԥҳаи. Урҭ ражәеинраалақәа рҿы ҟазшьа ҿыцк шьҭнакаауеит ажәарҿиара. Иаҳа аҽҟьарҭақәа роуеит зхы иақәиҭу ажәеинраала аелементқәа, аамҭакала адоуҳатә нырра ӷәӷәахоит амузыкатә лагамҭа. Уи зхылҿиаауа, ахыԥша зырӷәӷәо аҩныҵҟатәи агәаҳәара ауп. Маҷ-маҷ иҭышәынтәалоит Гәында Сақаниа-ԥҳа лҳәоуртәашьа, лажәеинраала аҩныҵҟатәи аритм:

…Аҵхгьы иамоуп аҵх,
Амшгьы иамоуп амш,
Еиларыӡҩоит, рыԥштәызаҵәқәа нҵәаӡом…
Аԥштәыдара иаркараз,
Аӡқәа ԥсуеит ахаҳә аҿы.
Иԥсаанӡа игәнқьуеит.
Иржәуеит аҽқәа адәы иаҵәа,
Аҵх иҭанарцәаанӡа иубаӡом.
Рыԥсыԥ ргоит иӡышьҭыбжьны,
Ршьапышьҭыбжьқәа дыдрашьҭыбжьны
Рыԥсы мацәыс иахьӡоит.
Иржәуеит аҽқәа аӡиаҵәа,
Иржәуеит аҽқәа адәиаҵәа,
Аҽызаҵәқәа
 рыԥсызаҵәқәа
 аҵхаҿ иеиҵәахоит…

Сахьаркырала аҽцәырнамгар ада ԥсыхәа амамкәа ҩныҵҟала зҽеиззыркәкәаз алирикатә гәалаҟазаара апоетесса илыҵанаҳәоит ажәеицааира ҿыцқәа. Џьара-џьара урҭ алогизм аҟынӡа инагоуп, ахаҿсахьеи ахаҿсахьеи еиҿагылоит. Аԥсреи аԥсҭазаареи рызхәыцра иарҵысуа, иарҿыхо ацәалашәарақәагьы зны-зынла иара арҿиаратә мцашоура ишармацәысуа еиԥш, ахьшәашәаха амҭакәа ауп ақьаадахь ишиагоу:

Аԥсыҭира – цәаахәароуп,
Ацәарԥшӡара – ԥсроуп.
Аԥсраԥшӡара – ԥсҭазаароуп,
Аԥсы – ацәа иаӷоуп…
Сыԥсҭазаара ицаз амш хнымҳәӡеит.
Иҟаӡам.
Мшыбылроуп.
Ашәаԥшь мцакит.
Мап, мап, сышәзырхынҳәӡом,
Сара сыԥсит…

Маҷ-маҷ Гәында Сақаниа ллирикаҿы рҭыԥ ылырхуеит аемоциеи ахшыҩзцареи реинырра, рсинтез зырӷәӷәо агәҭацәажәарақәа. Иаҳа аҽыунардыруеит, хаз игоу аконтекст азынгьы аҵакы еиҳахоит абаҩхатәра ҿахәҳәагас иамоу аметафора. Азныказ зыдкылара уадаҩу абызшәа-стилистикатә ҽеиҭныԥсахларақәагьы улымҳа рышьцылоит. Урҭ зегь зырҵабыргуа – арҿиаратә гәыҩбарақәеи агәжәажәарақәеи иалҵны ахаҿсахьатә форма шьҭызкааз алирикатә гәалаҟазаара ауп:

Адгьыл сыҩныҵит аҩнеиԥш
Аҵх нкыдҵан,
Џьоук аамҭа сырҭеит рыԥсеиԥш,
Рхьаақәа сыцҵан.
Амш иабоит ишынҵәо,
Избоит амш сабар ишыԥсуа,
Азаҵәра ахьҭа ишынҵәо,
Инҵәоит џьара – хьаак шииуа.
Адгьыл сыҩналеит сыԥсеиԥш,
Амш аартны сара схала,
Адгьыл сыҩныҵуеит аҩнеиԥш,
Аҵх нкыдҵан снапала.

Гәында Сақаниа лыбзиабаратә лирика, линтимтә цәалашәарақәа рдунеи иамоуп ахатәы еволиуциатә ҿиашьа. Абзиабаратә емоциа ҳаракқәа ирытҟәаз алирикатә фырԥҳәызба лгәалаҟазаара инаркны – ахшараиура иазыԥшу аԥҳәыс иԥшьоу лыгәҭацәажәарақәа рҟынӡа:

Ажәҩан амшын ианыԥшылоит,
 – ҳаиԥшума,
Убла схыԥшылоит, 
 еиҭах усзыԥшума?..
…Сгәы усҭеит,
Сгәы умаз,
Сгәы удкыл,
 сгәыдкыл,
 сгәыдкыл!..
Иахьакәыз,
Уаҵәакәыз,
 ԥсҭазаарак акәыз,
 мышкакәыз,
 сыԥсырҭа уа уакәыз…

Апоет лсахьаркыра-естетикатә ԥшаарақәа ирлыҵшәоуп, иаазыркьаҿу, зҵаара дыргала ихыркәшоу ажәеинраалақәагьы:

– Иқәсхи Адунеи?
– Иқәсҵаз!
– Иалысхи Аԥсҭазаара?
– Иаласҵаз!
– Иқәсхи Адгьыл?
…? …?

Гәында Сақаниа-ԥҳа ллирикаҿы аҭыԥ ҷыда ааннакылоит анцәахаҵаратә тема (аизга «Аматанеира»). Анцәа иҳәарақәа, аматанеира, аҿаҭара, аҿыхра реиԥш иҟоу ажәеинраалақәа – доуҳатә ҽрыцқьарак, гәнаҳахыхрак, ҵабыргԥшаарак еиԥш иҟоу аҩныҵҟатәи агәалаҟазаара дырҿыхоит. Асовет идеологиатә клише кырӡа ихәаҽны иамаз ари ахырхарҭа ҳаамҭазтәи аҟазараҿы аиҭарҿиара – шьардаӡа аҵанакуеит.
Апоет лырҿиараҿы иҵегь аҽышьақәнарӷәӷәароуп аидеиатә доминанта, ажәарҿиаратә шоурамца иалҵны, иҵегь иҭышәынтәалароуп, аҽараӡароуп автортә стиль. Аԥҳәыс иаԥылҵо алирикаҿы ацәаныррақәа рыцәқәырԥара, ахшыҩзцара амхәаҽуазароуп, урҭ реинырра, реилаҵәара ауп иаҳагьы иҳаразкуа аԥҵамҭа аестетикатә ҩаӡара. Абар уи аҟазшьа шҳәаақәиҵоз Владислав Ходасевич: «В наше время самая одаренная из русских поэтесс, Анна Ахматова, создала как раз синтез между «женской» поэзией и поэзией в точном смысле слова. Но этот синтез лишь кажущийся: Ахматова умна. Сохранив тематику и многие приемы женской поэзии, она коренным образом переработала и то и другое в духе неженской, а общечеловеческой поэтики. Там, где случайно это ей менее удавалось, образовывались у Ахматовой срывы. Этим-то срывам, кстати сказать, чаще всего подражают ее многочисленные подражательницы».
 Гәында Кәыҵниа-ԥҳа лажәеинраалақәа рҿы абзиабаратә цәалашәарақәа баҩхатәрала ицәыргоуп, алирикатә фырԥҳәызба лдунеихәаԥшра агалактикатә ҳәаақәа еиҵызхуа, изырҭбаауа доуҳатә гәалаҟазаараны:

Унеиуан, ацыԥхь уцрыҵуан,
Еиҳа-еиҳа еиҵыҵуан иуҿыкәыршаз умра,
Еиҳа-еиҳа ушьҭыҵуан адгьыл уакӡамшәа,
Уханы акакала ажәҩанқәа еихыҵуан.
Ҵаҟагь быжьра-быжьҵәа аатуан, 
унҭаԥшыртә еиԥш,
Улаԥш аауан, исызхымган, сыԥсыртә еиԥш.
Ашацәарӡатә – ауаҩытәыҩса ихшара.

Алирикатә фырԥҳәызбеи адунеиеибаркыреи реизыҟазаашьа апроблема бла иабо, бла иамбо аганқәа раарԥшразы Гәында Кәыҵниа-ԥҳа лхы иалырхәо аметафора маҷк авангардисттә ҟазшьа ахьаҵубаауа ыҟоуп, аха иара убри аамҭазы шәытақәак, тон бжақәак, қыцә-ԥшқала иалдоу цәаҳәақәак рыла уцәа ианырыртә еиқәырхоуп амилаҭтә колорит ашьҭамҭақәа. Ажәеицааирақәа рхархәашьа шҿыцугьы – абызшәа рзырхәанчом, анкьа зны даҽаџьарагьы иуаҳахьазшәа аиллиузиатә гәалаҟара уздырҵысуеит:

Ихӷәым, иҵӷәым ҩнык сыҩноуп,
Ԥенџьыр цыԥхьаӡа аԥша ҭасоуп,
Шәы-цыԥхьаӡа аԥсра ҭасоуп,
Ихӷәым, иҵӷәым дунеик сҭасоуп…
Уахь дҭакуп иҩналауа,
Дунеик сҭасоуп – санаалауам.

Перутәи апоет ду Сесар Валиехо ирҿиара аҷыдарақәа дырзааҭгылауа аиҭагаҩ, алитератураҭҵааҩ В. Столбов иаликааит абас еиԥш хшыҩзцарак: «В мире абсурда теряются реальные очертания пространства и времени. И пространство, и время становятся внутренним состоянием поэта, замкнутым кругом, который может до бесконечности повторяться». Аамҭеи анаӡааӡареи, агәҭахәыцреи агәалашәареи рассоциативтә еигәныҩра ашьҭамҭақәа иналкаа-ҩалкааны рыҽцәырыргоит Гәында Кәыҵниа ллирикатә мшынҵақәа рҿы:

Агәхашҭра аҳаскьын гәыҵаӷара иҳазҩеиуа,
Еималеит ҳаԥсҭазаара.
Зынҭаԥса ахәыҷра ҳәа,
Хәыҷра ԥсахра гәылара снеиуеит.
Агәхашҭра аҳаскьын гәыҵаӷара исызҩеиуеит…

Апоет лхәыцшьа аметафоризм сахьаркыратә ԥыжәарас иамоу – хаз игоу хаҿсахьак шәыгахкыла еилаарцыруа аҩычара акәӡам, алирикатә гәалаҟазаара арҿиара, аҵакы арҵаулара ауп:

Аҽқәа аҵх иагәылоу рыҵәҵәабжьы,
Аҽқәа аҵх иагәылоу ишьаҳаны,
Аҵхгьы ишьаҳама аҽқәа зтәыз?
Аҽқәа аҵх иагәылган измышьҭыз.

Гәында Кәыҵниа-ԥҳа ллирикаҿы иубартә иҟоуп иҳаҩсхьоуи иҟалашеи аамҭақәа реинырра – иаку, ҩныҵҟала еибарку символикатә хаҿсахьақәаны, қәыԥсычҳарак еиԥш ишцәырҵло зны-зынла. Ус еиԥш иҟоу арҿиаратә гәаҳәара иаԥшаауеит хыхь-хыхьла иаҳа иҭынчу, аха ҩныҵҟала ԥықәсылара змам аритм:

Иҩаҵхахеит имԥхацыз мрак,
Схьаақәа наҟ иныԥхьак,
Уи амра саԥыларц сыӡбеит,
Уи амраз са сгәы аасыртуеит.
Инымҵәо исхакнаҳан зны ақәа,
Исаҩсхьоу сашьҭан сгәыкуа,
Исызирхынҳәуаз џьысшьон Ҳазшаз,
Сыԥсҭазаара ахҭнысҵон ицаз.
Сҿаԥхьа илашьҭын аԥарда.

Ажәеинраалаҿы абас ицәыргоу, кырӡа ҩныҵҟала еибарххоу алирикатә ситуациа алҵшьа ԥшаауп аҵыхәтәаны иаалырҟьаны зыбжьы ҿацаӡа иааҩуа ԥсеиқәырхаҩ – нцәахәык иҟаиҵо ааԥхьарала:

– Бышьҭахьҟа бхьамԥшкәа бцала,
Бҳашҳатәрахар алшоит бнаԥшыр,
Иаабыкәыршан, бшымгәыӷӡо, ишәшьыр,
– Багәылс! – ҳәа сызҿиҭуеит аӡәы,
Амреиԥш дагәылԥхан ашәшьы.

Гәында Кәыҵниа-ԥҳа лсахьаркыратә ԥшаарақәа аԥсуа лирика амедитациатә лшарақәа кырӡа ишарҭбаауагьы, иҟоуп ҿырԥштәқәак автор аексперимент аҳәаақәа данрызҭымҵуа, уи аметафора иалымшо, иаламӡогьы алалыгӡарц лҽаназылшәо. Иаҳҳәозар:

Аԥша сеилаҳан… ԥшала сҽеилаҳәан
Са сандәылҵуаз,
Шьацла сҽыриаҵәан,
 блада, сҽырлашәны, –
Снапыршьышьуа адунеи санықәыз,
 анышә сҽеиуатәны, аӡаҿы –
 аӡаҵа акәны, схаҳәмацараха,
Уи ахаҳә ашыцламшә ақәын –
Аӡшьац…
Ахаҳә татақәа сыхчнын, –
 амшын иахчнызоу ахаҳәқәа.
 зны сыԥсаан, сымҵәыжәҩақәа аҵх ракәын,
 абна ракәын сымҵәыжәҩақәа,
Зны сыԥсаан
Зны сыԥсуан, сыԥсы схыҵуамызт,
 исхаломызт…
Уажә иаха, ԥшала сҽеилаҳәан сындәылҵуан
 сааԥшуан…

Ааи, аԥхыӡи алабҿабеи реинырра иахылҿиаар алшоит зеиԥшыҟам алирикатә, ассоциациатә еибаркыра, агәалаҟазаара. Аха уи зегьы ԥсеивгарҭак амҭакәа шынеибаку метафоратә бызшәала аиҭаҳәара еснагь ианырҵабыргым ыҟоуп лирикатә хҭысла, поезиатә индукциатә хәыцшьала. Абар уи аӡбахәала илыҩуаз алитература атеоретик ду Лидиа Гинзбург: «Итак, индуктивный способ поэтического видения имеет свои условия. Это конкретность ситуации единичной и в то же время символически расширяющейся. Контекстуальность, то есть непредсказуемость индивидуальных поэтических значений, обусловленных данным контекстом. Это пространственно-временная локализация. Это, наконец, требование структурной целостности, в силу которого частное должно предстать ракурсом бытия, а не попутно вторгшейся эмпирической деталью».
Абасала, 70-тәи ашықәсқәа раан аҽалнакааит, 80-тәи ашықәсқәа ралагамҭазы иҵегь аҽарҵаулеит, аҽышьақәнарӷәӷәеит алирикатә сиужет тематикала арҿиара аасҭа, план рацәала, ҩныҵҟатәи цәалашәарала алирикатә хаҿсахьа аарԥшра иадҳәалоу атенденциа. Ари ахырхарҭа зҽадызцәылоу ҳаамҭазтәи поетцәақәак џьара-џьара мап рцәыркуеит атрадициатә классикатә жәеинраала азын ихадароу атрибутқәа. Урҭ иаҳа азҿлымҳара арҭоит алирикатә ԥҵамҭақәа аҩныҵҟатәи реиҿкаашьа, агәаӷьра аарԥшны асубиективтә дунеидкылашьа аҷыдарақәа иаҳа ирышьашәалоу ажәақәеи, ажәеицааирақәеи рпоезиатә жәар ҿыц иаларгалоит. Ҳәарас иаҭахузеи, анеологизмқәа зегьы еиҟараны, инеибеиԥшны иузудкылом. Иҟоуп аԥсуа лирикцәа иаҳа ирықәҿиаз, ашәыр еихаҳаҩ бзиа, еиԥш ажәытәи аҿатәи реиҿыбаашьа иақәшәаз, иҟоуп – абызшәа аԥсабара иаднамкыло, жьымдырҵас уи ицәеижь ианыԥшуа.
Аамҭакала, ишыҿиац иҿиуеит аԥыжәара амоуп аклассикатә жәеинраала еиуеиԥшым аформақәа. Иҟоуп урҭ ҟазарыла рхархәара аҿырԥштәқәа реиԥш, еизадацәаны, инеибеиԥшцәаны высшьа змам канонк аҳасабала рықәныҟәара аҿырԥштәқәагьы.

Ҳаамҭазтәи аԥсуа лирикеи алитературатә еимадарақәеи

 XX ашәышықәса анҵәамҭеи XXI ашәышықәса алагамҭеи рзы аԥсуа литератураҿы имҩаԥысуа арҿиаратә ԥшаарақәа рҿы ихадоу аҭыԥ шамац иаанхоит аҭоурых-ретроспеқциатә знеишьала иахьатәи ауаҩышәара-естетикатә проблемақәа ганрацәала рыҭҵаара. Аԥсуа лирикаҿы ахшыҩзцаратә акцент хадақәа, ԥыжәарыла, иахьатәи ауаҩы иҩныҵҟатәи идунеи ашҟа ирхоуп. Ҳаамҭазтәи аԥсуа поетцәа рахьтә аӡәырҩы рҽазыршәоит ауаҩи аԥсабареи реизыҟазаашьаҿы ихадароу, игәыӷырҭоу, адоуҳатә ҿиаразы, аҭышәынтәаларазы ихымԥадатәу аниуансқәа ргәынкылара, насгьы урҭ монолог-рефлеқсиақәаны, гәҭахәыцрақәаны раарԥшра. Ари астиль рҽахьадырцәыло рацәоуп аклассикатә традициатә ԥышәа иқәныҟәо авторцәақәакгьы. Иаҳҳәозар, М. Миқаиа, ҩ-строфак рыла ишьақәгылоу иажәеинраала кьаҿ аҿы, абас иааирԥшуеит аԥсҭазааратә еимгеимцарақәа рыҳаиҭқәиҭ, рҿаҳаҿымҭра иаларҩашьашәа ицәыргоу иҩныҵҟатәи игәалаҟазаара:

Амра шьыбжь агәы еиҩнахит,
Ҵыс иаҵәак ҷыр-ҷыруеит схаҿы.
Аҭынчра дунеи ҿыцк хнахит,
Маӡажәак хәыҭ-хәыҭуеит сгәаҿы.

Ашәахәаш ықәнаҵеит ахәымра,
Ашәахәеиԥш аҳатәы аҳауеит.
Убас иҭынчроуп аҭынчра,
Ажәымҭыӷьла аҵәыӷьабжь саҳауеит…

Амчхара ӷәӷәа шамац иаанхоит ҳаамҭазтәи аԥсуа лирикатә поезиаҿы аҭоурых-етникатәи адоуҳа-етникатәи еилкаарақәа ирыдҳәаланы ахаҿаарԥшра апроблема. Ари азҵаара актуалра иаҳагьы иӷәӷәахо иалагеит аԥсуа жәлар рхатәы ҳәынҭқарра ахьыԥшымра џьамыӷәа цәгьала иааганы, адунеиатә уаажәларра рыҩныҵҟа ахатә ҭыԥ аанкыларазы рықәԥара иаҳагьы аҽанарӷәӷәо, аҽанарҭбаауа аамҭазы. Аха, ишдыру еиԥш, ахатәы ҳәынҭқаррагьы, уи ахьыԥшымрагьы дац-ԥашәс ирымоу, зегь раԥхьаӡа иргыланы, амилаҭ рдоуҳатә гәамчи, рбызшәа-культуратә хаҿреи роуп. «Термин этнодуховная идентичность, в общем-то, находится в том же ряду, что и терминология, способствующая проявлению внутренних, глубинных констант восприятия мира индивидом…» – иазгәалҭоит Л. Балагова-Кандур.
 М. Лашәриа иажәеинраала «Уеиха, ауаҩԥсы!» аҿы ԥсра зқәым атема – адоуҳатә-ҭоурыхтә даракәац аиқәырхара азҵаара цәыргоуп иҿыцу, аԥсҭазааратә хынҭа-ҩынҭа иалыҩны иҳаҳауа цәаҳәала, интонациала:

Умҩа хьанҭоуп, иуԥгыло рацәоуп,
Ари адунеи аҵас џьбарацәоуп! – 
Иашьҭоуп уаныхра, урхәашара…
Уҟанаҵ уҟаз, иамак аԥсра!

Уеиха, ауаҩԥсы! Ушьҭақәа анҵа,
Башаӡа уҟан, ус баша уанца!.

Анаҩсан, апоет ҩаԥхьа интонациа-хшыҩзцаратә курсивла иаликаауеит адоуҳа-уаҩышәаратә ҭынха, ауаҩытәыҩса ишьҭахьҟа инижьуа, ԥсра-ӡра зқәым ахәарҭарақәа рызҵаара:

Имариам ари аԥсҭазаара:
Қәԥароуп, еибашьроуп,
Ажәытә уаҩ иҳәан еиԥш: адунеигьы уаароуп…
Инужьыз ауп ушьҭақәа анызҵо, инхо,
Инужьыз аԥсазар, уаҩ илаԥш азхо….

Алирик ихшыҩҵак хада (аԥсҭазаара адоуҳатә шьаҭамырӡга аиқәырхара) аарԥшраҿы игәы зыҳәо арҿиаратә хақәиҭра алиршоит илирикатә ԥҵамҭаҿы еиуеиԥшым аметрика-ритмикатә шәага-загақәа, астрофикатә еиҿкаашьақәа реинраалара абзоурала. Ажәеинраала ахыркәшамҭаҿы амҽхак, адинамизм ӷәӷәахоит, адоуҳамч-дгьылахаантәи аҵакы, анырра, уи анаунагӡара:

«…Нышәуп ҳазхылҵыз, нышәуп ҳазго…»
Иамак! – иеиқәхароуп, аԥсцәаҳа иԥго
Анышә иафаран иҟам ҳдоуҳа,
Уи ауп иреиҳау, уи уашьҭал, ирҳа!..

Уқәԥа, ауаҩԥсы! Ушьҭақәа анҵа,
Башаӡа уҟан, ус баша уанца!

Ушьҭақәа ирҳәааит: ушитәыз Анцәа,
Уҵабырг аҿаԥхьа ишкәадаз уаӷацәа!..
Ушьҭақәа ирҳәааит: ушьҭа шынхаз,
Ушреиуам, ушрылам Шьҭанымҵа зыхьӡхаз!..

Аҵыхәтәанӡа ҩаԥхьа ахархәара амоуп ажәеинраала аидеиа хада еихсыӷьра амамкәа, иазырҳауа иаазгоз арефрен:

 Уеиха, ауаҩԥсы! Ушьҭақәа анҵа,
 Башаӡа уҟан, ус баша уанца!

Апоет «уеиха-ауаҩԥсы!» ҳәа хаз-хаҭала ҳазегь ҳашҟа, ауаатәыҩса ҳашҟа иҟаиҵо аимператив-хзырхаратә ааԥхьара иаҵоу ахшыҩҵак азеиԥшуаҩытәыҩсатә ҟазшьа шамоугьы, лымкаала досу дзызнархәыцуа, зегь раԥхьаӡагьы, иара адунеи даӡәыкны дызлалахәу имилаҭтә цәаҩа, идоуҳатә еицамкра, иетника-культуратә хдырра, иҭоурыхтә гәалашәара ауп.
Апоет ижәлар рҭоурыхтә хдырра, иара ихатә сахьаркыра-философиатә хдырра ахраӡага икылхны ахәшьара анаиҭо, имҩаԥысуеит аиндивидуалтә дунеихәаԥшреи азеиԥшмилаҭтә дунеихәаԥшреи ҩныҵҟала реинырра. Асеиԥш арҿиаратә мчхарақәа реилаҵәара, автор ипозициа, иажәа-ихшыҩ амч иаҳагьы иарӷәӷәоит. Уи афактор алкааны иазгәаҭоуп Л. Х. Балагова-Кандур лусумҭаҿы: «Отождествление со своим народом не означает потери собственной индивидуальности – напротив, происходит познание, расширение и углубление собственного внутреннего мира. Человек начинает обладать как своим духовным наследием народа, его духовным достоянием, духовными достижениями. Он начинает проявлять свою способность развивать и совершенствовать эти достижения».
 Аԥсадгьыли, ажәлари, ахаҭареи рдоуҳатә еимадара, апоет игәаҵа уахгьы-ҽынгьы иҭыҩуа аҭоурыхтә аамҭақәа реиқәҿыҭра азҵаара ахатә сахьаркыратә интерпретациа аиуеит «Абас уара угәы еисуанаҵы» ҳәа хыс измоу Џьамал Абыгба изку Н. Кәыҵниа иажәеинраалаҿы:

Иӡхьоугьы ҿыцӡа иаацәырҵуеит,
Иааҩуеит харантәи убжьы.
Уажәа хьыршәыгәқәа ианхырцо
Ари адгьыл иахаҳаз ашәшьы.

Унеилоит угәҭыха нараҳәо,
Убжьаӡрангьы уҟам бзанҵы,
Аԥсынра, Аԥсынра, Аԥсынра ҳәа,
Абас уара угәы еисуанаҵы.

Ацәаҳәақәа «Аԥсынра, Аԥсынра, Аԥсынра ҳәа, абас уара угәы еисуанаҵы…» стилистикатә хархәагак аҳасабала ажәеинраала иарҭоит амчхара ҷыда. Ауаҩы иԥсадгьыл ада ԥсыхәа шимам еиҭах иаҳгәалазыршәо ацәалашәара иарҿуеит алирикатә гәалаҟазаара ҷыда.
Иахьатәи аԥсуа лирикаҿы зҽалызкааз атенденциақәа рҳәаақәҵаразын зҿлымҳарыла ҳрызнеирц ахәҭоуп аҵыхәтәантәи ашықәсқәеи иахьа ҳазҭагылоу аамҭеи рзы ҳакәша-мыкәша имҩаԥысуа арҿиаратә процессқәа.
 Иахьатәи аԥсуа лирика аҿиара адунеитә поезиа аҿиара доуҳала изламадоу, џьара-џьара излақәҿнаҭуагьы, џьара-џьара хәыцшьа культурала излацәыхароугьы рацәоуп, иара амилаҭтә специфика ҳасаб азуны ҳахәаԥшуазар. Иара убас, ҳгәанала, иазгәаҭатәуп, адунеитә поезиа аҿиараҿы аԥсуа лирика иааннакыло аҭыԥи ароли рыӡбахә анаҳҳәо, зегь раԥхьаӡагьы, уи здац-ԥашә ҵаулоу кавказтәи акультура-сахьаркыратә дунеи, уи адоуҳатә феномен иазааигәазтәуа амҩақәа, аимадарақәа шалкаатәу. Урҭ рахьтә иаҳа ихадароу, адунеихәаԥшратә шьагәыҭ зырҿио, ашьхарыуа жәларқәа ркультуратә симбиоз зырӷьацо, еихазҳауа акы акәны иахәаԥштәуп аҭоурых-етикатә хырхарҭа, ашәышықәсақәа рӡыблара бааԥсы зхаҿра, зҟазшьа, зцәаҩа, зхымҩаԥгашьа аламырӡкәа иахьанӡа иаазгаз, урҭ ирыхӡыӡаауа амилаҭқәа рдоуҳатә ԥышәа ду, адунеи иалазмырҩашьо рыԥсихологиа ҷыда – ргәымшәара, рыԥсадгьыл ашҟа ирымоу аҩныҵҟатәи агәрагара, ахьӡи-ахьымӡӷи рзы адәы ақәзаара, аԥсабаратә аамсҭашәара.
 Абарҭ асубстанциа-шьаҭаркыратә дац-ԥашәқәеи, рыжәларқәа рхақәиҭра, Кавказ ахьыԥшымра разықәԥареи роуп изхылҿиаауа, иаҳҳәозар, хәҭакахьала, Д. Гәлиеи, А. Шогенцукови, К. Хеҭагәырови, Т. Керашеви, даҽа хәҭакахьала, Б. Шьынқәбеи, Р. Гамзатови, К. Кулиеви реиԥш иҟаз аҟазацәа дуқәа рырҿиара амчхара, адунеитә нырра, ахыԥша. Хьыӡҳәала иаҳҳәозар, еижьрацәароу аԥсуа адыӷа милаҭқәа рлитературақәа, рсахьаркыратә хәыцшьа атипқәа игәыӷырҭоу ацҳа рыбжьазҵо акы акәны иҟоуп аамҭа иараӡахьоу ауаҩышәара-хымҩаԥгашьатә кодексқәа «аԥсуара», «адыӷаӷа». Аҭоурыхтә лахьынҵа, кавказтәи ажәларқәа рыдраматә хынҭа-ҩынҭара бааԥсқәа , рԥеиԥш азхәыцра – высшьа змам темахеит Р. Гамзатови, Б. Шьынқәбеи, И. Машбаши, А. Кешокови рпоезиа мацараҿы акәымкәа, рыпрозаҿгьы, егьырҭ репикатә рҿиамҭақәа рҿы, рсахьаркыратә публицистикаҿы. Аиқәҿыҭрақәа рыбжьоуп, иаҳҳәозар, «Ацынҵәарах» (Б. Шьынқәба), «Сара с-Даӷьысҭан» (Р. Гамзатов), «Ахрақәа лацәааихьшь рымам» (А. Кешоков), «Адыӷаа», «Алуқәа» ( И. Машбаш). Аԥсуа литературеи Нхыҵ-Кавказтәи ажәларқәа рлитературеи реизыҟазаашьа аҭоурых-культуратә контекст аарԥшра – иактуалтәу литературадырра-культурологиатә проблемоуп. Уи аганахьала макьана иҟаҵоу маҷзаргьы, азҵаара зҿлымҳара шагым, аперспективагьы шамоу ҳзырбо аҿырԥштәқәа цәырҵуа иалагеит. Иаҳҳәозар, В. Бигәаа имонографиа «Абхазская литература и литературы народов Северного Кавказа» аҿы аиҿырԥшратә анализ ҵаҵӷәы хадас, мотив хадас иамоу зегь раԥхьаӡагьы аԥсуа-черқьес жәларқәа рлитературатә традициақәа ретикатә шьагәыҭ ауп. Уи ус шакәыз аадырԥшит ари аусумҭаҿы иззааҭгылоу С. Хангиреии И. Коӷониеи, Б. Шьынқәбеи К. Кулиеви раԥҵамҭақәа рҿы иҟоу асахьаркыратә ременисценциақәа, адоуҳатә еигәныҩрақәа рҿырԥштәқәа, урҭ рфырхацәа рхаҿсахьақәа раарԥшраҿы џьара-џьара ҟазшьала аиԥшымра, аконтрастра аҭыԥ шамоугьы. Иаҳҳәозар, Абаҭаа Беслан ихаҿсахьа ацәыргараҿы. 
 Аԥсуа литература адунеитә ҩаӡарахь ацәырҵразын рҵакы ӷәӷәан Д. Гәлиеи, И. Коӷониеи Б. Шьынқәбеи, И. Папасқьыри, М. Лакрбеи, Ал. Лашәриеи реиԥш иҟаз арҿиаратә хаҭара дуқәа рбаҩхатәра, рреформатортә роль, рыгыдра, рхыԥша, рестетикатә гьама. Урҭ иаԥырҵаз адоуҳа-сахьаркыратә қәыԥшылара ду, ихацдыркыз атрадициа ду ауп анаҩсан ҳаԥсуа литература зегьы адунеи ду ашҟа ашә-гәашәқәа азаатыртә алшареи аперспективеи азҭаз. Убри адоуҳа-естетикатә дац-ԥашә ауп Аԥсны аҳәаақәа ирҭызгаз, Урыстәыла еиԥш егьырҭ атәылақәа рышҟагьы аларҵәара роуртә амҩақәа рзаазыртыз М. Лашәриа, А. Гогәуа, Џь. Аҳәба, В. Амаршьан, Т. Аџьба, Р. Смыр, Г. Аламиа. Иара убас Ф. Искандери, Гь. Гәлиеи, Д. Занҭариеи, Е. Басариа-ԥҳаи аурыс литература цәқәырԥа ҿыцны иалаҵәаз рырҿиара адоуҳатә хыҵхырҭақәа ҵәахуп аԥсуа бызшәеи, жәлар рытрадициатә культуреи, афольклори, амилаҭтә литературатә традициеи рыҵаулараҿы.
 Ҳәарас иаҭахузеи, амилаҭтә литература, хәҭакахьалагьы апоезиа аҳәаақәа рырҭбаараҿы аҵакы маҷӡам алитературатә еимадарақәа рфакторгьы. Б. Шьынқәба илирикеи, иажәеинраалоу ироманқәа «Аҿатә уааи», «Ахра ашәеи» Москва рҭыҵра, ироман «Ацынҵәарах» хыԥхьаӡара рацәала адунеитә милаҭтә бызшәақәа рахь реиҭагареи, М. Лакрба иновеллақәа аҳәаанырцәҟа ироуз аларҵәареи– аԥсуа сахьаркыратә хәыцра адунеитә культура иахәҭакны аҟаҵараҿы ирыбзоуроу рацәоуп. 
Асовет аамҭазы аҭыԥ змаз адунеижәларбжьаратә рҿиаратә еиҭанеиааирақәа, иаҳҳәозар, И. Ҭарба еиуеиԥшым европатәи азиатәи аҳәынҭқаррақәа рахь иныҟәарақәа, урҭ ирхылҿиааз атемақәа – аԥсуа литература ахроника иахәҭакуп. Машәыршақә иҟамлеит, Б. Шьынқәба искульптуратә хаҿсахьа Венгриа аартрагьы. Уи иамоуп иара ахатәы уаажәларра-литературатә ҭоурых. 1984 ш. азы Аԥсны инарҭбааны имҩаԥысыз асовет литература амшқәа, 2007 ш. азы аурыс шәҟәыҩҩцәа алархәны ҳтәылаҿы еиҿкаахаз Б. У. Шьынқәба 90-и шықәсхыҵратә иубилеитә ныҳәа ду – акыр идырцыхцыхит арҿиаратә еигәныҩрақәа рпроцесс. Аԥсуа культура аӡыргараҿы аҵак ду шьҭнахит 2010 ш. азы, Москва, Кремль Урыстәыла Ахада Д. А. Медведев иҟынтә М. Т. Лашәриа иахьианашьахаз «А. С. Пушкин имедаль», насгьы араҟа аԥсуа ажәа азҟаза аԥсышәала дахьаԥхьаз иара иеиҭагамҭоу ароман «Евгени Онегин» ацыԥҵәаха. 
 Хәҭакахьала, асахьаркыратә еиҭагара алшарақәа ирыбзоураны, аԥсуа поезиа аҽарҭбаауеит, доуҳала, естетикала аҽарҵаулоит. Иаҳҳәозар, аурыс поезиеи аԥсуа поезиеи ҭоурых-философиатә шьагәыҭла, традициала досу дара рхыҵхырҭақәа шрымоугьы, урҭ еизааигәанатәуеит азеиԥшуаҩытәыҩсатә проблематика, ауаҩы ихьаа, игәҭыха, иԥсҭазааратә гәаҟ-ҵәаҟрақәеи, иҳәаадоу игәыӷрақәа рдунеии. Аиҭагара аусхк (ажанр) аҿы еизаку, ирҿиоу аԥышәа маҷым. Ҷыдалагьы рнырра ӷәӷәоуп аурысшәаҟынтә аԥсшәахь еиҭагоу аԥҵамҭақәа. Еиҳаракгьы аинтенсивтә ҟазшьа аманы иҿиуеит апоезиатә жанр иаҵанакуа арҿиамҭақәа реиҭагара апроцесс. 60 – 90-тәи ашықәсқәа раан еицырдыруа аԥсуа поетцәа-аиҭагаҩцәа ркаламԥынҵа иҵрыжьит аурыс классикатә лирика аҿырԥшыгақәа жәпакы. Еиҭагоу аԥҵамҭақәа рхыԥхьаӡараҿы иҟоуп А. Пушкин, М. Лермонтов, Ф. Тиутчев, А. Фет, В. Маиаковски, А. Блок, С. Есенин, А. Ахматова, Н. Гумилиов, Б. Пастернак, О. Мандельштам, М. Волошин, Н. Тихонов, М. Светлов, А. Твардовски, Н. Тихонов, К. Симонов, А. Вознесенски, Ф. Искандер, Е. Евтушенко, Б. Ахмадулина, И. Кузнецов, Н. Рубцов, Р. Казакова, А. Тарковски, С. Куниаев, Р. Рождественски, Л. Озеров уҳәа аӡәырҩы рҩымҭақәа. 
 Иреиӷьу аурыс лирикатә ԥҵамҭақәа аԥсшәахь реиҭагараҿы аџьабаа збахьоу, насгьы ари аусаҿы аԥышәа маҷымкәа изырҳахьоу аԥсуа ажәа азҟазацәа иреиуоуп: Б. Шьынқәба, И. Ҭарба, М. Лашәриа, В. Аҵнариа, К. Ломиа, Гь. Гәыблиа, В. Анқәаб, Н. Кәыҵниа, Н. Ҭарԥҳа, Б. Гәыргәлиа, П. Бебиа, В. Амаршьан, С. Ҭаркьыл, Т. Аџьба, Г. Аламиа, Р. Лашәриа, Д. Чачхалиа, Д. Занҭариа уҳәа егьырҭгьы. Иҟоуп иара убас егьырҭ аҳәаанырцәтәи абызшәақәа рахьынтә (аоригинал аҟнытә) аԥсшәахь еиҭагоу аҩымҭақәагьы. Иаҳҳәозар, Г. Геине илирика хаз шәҟәны иҭыжьуп аԥсышәала, анемец поет ду ирҿиамҭақәа аԥсшәахь еиҭеигеит В.Аҵнариа. Иара еиҭагамҭақәа иреиуоуп иара убас Гиоте, Шиллер рлирикатә ԥҵамақәа. Шекспир исонетқәа англыз бызшәахьтә аԥсшәахь еиҭеигеит Б. Амҷба.
 Аурыс еиҭагамҭақәа рхархәарала аԥсшәахь еиҭагоу иналукааша аҳәаанырцәтәи алирикцәа иреиуоуп: Верлен, Лорка, Рильке, Бодлер, Киплинг, Бернс, Петефи уҳәа аӡәырҩы рпоезиатә рҿиамҭақәа.
 Аха аиҭагара аус анырра акырӡа ишыӷәӷәоугьы, алитературақәа рсахьаркыра-естетикатә еинырраҿы акрызҵазкуа факторны иҟан, иагьаанхоит еиуеиԥшым аҿиаратә етапқәа раан урҭ (амилаҭтә литературақәа) рҿы аԥыжәара змоу астильтә хырхарҭақәеи атенденциақәеи ирыбжьоу аигәныҩра. Ҳәарас иҭахузеи, асовет ҳәынҭқарра аилыбгара ахҟьа-ԥҟьақәа ирыхҟьаны ҳаамҭазтәи аурыс литературеи уи акәша-мыкәша иҿиоз амилаҭтә литературақәеи зныз амҩаҿы иҟалеит имаҷымкәа аиҭакрақәа. Иакыз, иҟәыҭхара змамыз акультура-доуҳатә ҳәаақәа ҭшәахеит, ашәарҭа бааԥс зхылҿиааз аетноконфликтқәа ирыхҟьеит шәышықәсалатәи арҿиаратә симбиоз аԥсыҽхара. Абарҭқәа зегьы алитературақәа кылыргеит иҿыцыз даҽа ҿиарамҩақәак, еиныррақәак рыԥшаарахь. Акритик, алитературадырҩы Н. Иванова ҳаамҭазтәи аурыс литература иахҭнаго, ианыруа аҽышьақәырӷәӷәаратә уадаҩрақәа ахәшьара рыҭауа, иазгәалҭоит: «Эстетически доминирующим направлением стал вышедший за пределы первоначальной маргинальности постмодернизм, латентно присутствующий в отдельных произведениях еще с конца 60-х годов. Его дальнейшее влияние привело к взаимодействию и последовавшей кантаминации течений и рождению новых художественных постмодерных явлений в сложной системе вызовов и оппозиций. Все это вместе и представляет всемирную русскую литературу постмодерна в начале нового века».
 Ҳаамҭазтәи аурыс литератураҿы еиԥш, аԥсуа литератураҿы, хьыӡҳәала, ҳаамҭазтәи аԥсуа поезиа арҿиаратә процессаҿы иалукааша еиҭакра дуӡӡақәак ҟамлазаргьы, асахьаркыратә ԥшаара ҿыцқәа мҩаԥысуеит.
 Иаҳҳәозар, ԥыжәарыла атрадициатә рҿиаратә ԥышәа иахаҭарнаку В.Амаршьан илирикаҿы уаҩ илаԥш иҵамшәарц залшом апритча-мифрҿиаратә ҟазшьа змоу ахаҿсахьатә хәыцшьа культура. Ажәеинраала «Агәҭыха» аҿы апоет ишынеибаку метафоратә хәыцрала иеибарку астиль ихы иархәаны, иаԥиҵоит, ԥшәымада-ҭынхада инхаз лабашьақәак реиниара, зыԥсы ҭоу џьоук реиԥш урҭ «реицәажәара-гәжәажәара» асцена («Аҽыҩ-сыҩҳәа иҵақшахуеит, Гәамҵрак шрымоу аргама избахуеит…»). Араҟа ҳалаԥш иҵамшәарц залшом ҳзышьцылахьоу алиро-епикатә ҳәоуртәашьа аҩныҵҟа, уи асахьаркыратә структура аҽалагӡаны, аҽшаанарԥшуа ҳаамҭазтәи ахыҭҳәаатә стилизациа. Уи моу ажәытә фольклортә нырра змоу арифмақәагьы («исаҳахуеит – еизахуеит», «сыццакӡахуеит – избахуеит») ҟазшьала, типологиала иҿыцу апоет ихшыҩзцара амаҵ руеит. Даҽакала иаҳҳәозар, ажәытә формеи аҵак ҿыци ҭибагоит, ишьҭибахуеит иахьатәи алирикатә ситуациаҿы:

 … Ажәытә ҵаулахьтә бжьык саҳахуеит:
«Ҳаит, амарџьа, уараид имыхәа,
 Иумоуӡеитеи уаҳа ԥсыхәа,
 Уара ҳадгьыл, ҳхы зыхҭнаҳҵоз,
 Адунеи ршазар ҳшьа зызкаҳҭәоз!..»

Ажәеинраала ахыркәшашьаҿы, апоет ҩаԥхьа ҳрызхьаирԥшуеит, ҳаамҭазтәи адунеитә лирикаҿы иаҳа-иаҳа зыҽзырҵауло амифрҿиаратә хәыцшьа алшара ҿыцқәа:

 Исывагылоуп ажәытә лабашьа,
 Оумашәа иҟоуп иара ацашьа,
 Арахь изку ҳәа уаҩ дызбом,
 Сыԥсаанӡагьы ҭынч сартәом…

Ишаабо еиԥш, алирикатә ԥҵамҭаҿы еиԥгалоуп, еилархәуп ареалтә аамҭеи асахьаркыратә аамҭеи. Алабашьақәа зкыша абыргцәа рыҟамзаара, урҭ рцынхәрас асахьаркыратә ԥсы зхаҵоу алабашьақәа рхаҭақәа «рырцәажәара» – алирикатә новелла иаҵоу адраматизм (ажәлар рлахьынҵа итрадициатәым даҽа формак ала ҳаззырхәыцуа) иаҳагьы иарҵаулоит. 
 Ҳаамҭазтәи аурыс лирикаҿы имҩаԥысуа асахьаркыратә ԥшаарақәа дырзааҭгылауа А. Алиохин иҩуеит: «…Эксплуатация «суггестивности слова», как и всякий единожды открытый художественный прием, никуда из текущей поэзии не исчезла, но отнюдь не является ее «главным признаком». Более того – как раз отход ее на второй план видится приметной чертой сегодняшней поэтики. Если уподобить суггестию слова размытым краскам, то впечатление, что сейчас все чаще стихи пишут как раз «чистыми» красками. Именно ими написана большая часть стихотворений Олега Чухонцева, составивших его последнюю книгу «Фифиа»… 
 Ишдыру еиԥш, апоезиаҿы асуггестивтә цәалашәарақәа зырҵысуа ауаҩы гәынхәҵысҭалатәи идунеи, иемоциақәа рырҿыхара иазку, зны-зынлагьы згәынкылара мариам, ахаҿсахьа-ассоциативтә дунеихәаԥшрақәа роуп. Урҭ раарԥшышьақәа иагьакуп, иагьыҩбоуп. Ҳаамҭазтәи аԥсуа лирикаҿы асуггестивтә хырхарҭа – ихадароу тенденциамзаргьы, уи авторцәақәак рҿы аҽцәырнагоит еиуеиԥшым ҟазшьала. Иаҳҳәозар, Р. Лашәриа илирикаҿы усеиԥш иҟоу ахәыцрақәа акырӡа исубиективтәуп, насгьы амистикатә лакҩакрақәа маҷымкәа ирыцуп :

 …Исыцрымҵуа исыцуп сгәала,
 Усҟак сшигәамԥхо збоит Анцәа.
 Сықәра…Сықәра…Нкыдыгәгәала,
 Иҵкааны ишԥауки сыхәдацәа.

 Сықәра ду аҭӡамц икыдлан
 Икыдҳәазала ицоит маҭык.
 Уи алаԥш самазаргь сынкылан,
 Макьаназ сацәшәаӡом митәык.

 Усс сымкыкәа, шахак ыршан,
 Саӷа дансышьҭоу сихәаҽӡарц.
 Сықәра схаршҭны, сҽы скәадыршан,
 Хақәиҭра мрала Аԥсны лашарц.

Асуггестивтә дунеидкылашьа ахылҟьа-ҿылҟьақәа маҷымкәа иаҳԥылоит Гә. Кәыҵниаԥҳаи Гә. Сақаниаԥҳаи рырҿиараҿгьы. Г. Кәыҵниаԥҳа лыԥсабарадкылашьаҿы еиларҩашьоуп аамҭеи анаӡааӡареи, еилаӡҩоуп дгьыли- жәҩани ршәыгақәа, рыԥшшәахәқәа. Алирикатә фырԥҳәызба лхаҿсахьа иаалырԥшуа алирикатә ситуациа иузаҟәымыҭхо ицәыргоуп:

 Ашьац аҷапан ԥытлеит,
 Шьацырныҳәа, шьац ҟаҳҵеит.
 Ашьацра сҟьеит дунеи сцаны,
 Дунеи тланы наџьнатәра ицеит,
 Дунеи планы иҳалалт нас,
 Еҵәа ҵытлан иҭалеит нас,
 Аҵх иаҵәа ашьац иаԥшшәхаз,
 Амза уаҟа нышьра зуаз,
 О, иахәалак!.. Сҭахеит, сҭахеит!
 Ашьац аҷапан ԥытлеит.

 Аԥсабараҿы имҩаԥысуа ацәырҵрақәа, маӡалатәи аиныррақәа, ауаҩытәыҩса гәынхәҵысҭалатәи ицәалашәарақәа ирыбжьныҩраны ауп ишцәырҵуа иара убас Гә.Сақаниа-ԥҳа ллирикаҿы. Уи ус шакәу шьақәдырӷәӷәоит абарҭ ацәаҳәақәа:

 Аӡы ахьаа хаҳәхоит зны,
 Адунеи иадыруа аҳәарцаз.
 Адгьыл иалхәрааны аԥсы,
 Адунеи ахаҵкы ицарцаз,
 Иараӡарцаз ҿыц аԥсы,
 Ахаҳә иаҵабоит аӡы,
 Аӡы ахьаа хаҳәхоит зны… 

 Аԥсуа поезиаҿы имҩаԥысуа асахьаркыра-естетикатә ԥшаарақәа, уаанӡа ишаҳҳәахьоу еиԥш, астиль-поетикатә еиуеиԥшымрақәа маҷымкәа ирымоуп. Уи апроцесс аҩныҵҟа аҭыԥ рымоуп абызшәарҿиара-семантикатә ҽԥышәарақәагьы. Аха лабҿаба иубартә иҟоуп, ауаҩытәыҩса иҩныҵҟатәи идунеи иҵәахны иамоу амаӡақәа раарԥшраҿы акәзааит, ауаҩи, аамҭеи, аԥсабареи наунагӡатәи реихьыԥшра, реинырра атема ацәыргашьа акәзааит, – зегьынџьара аԥыжәара шамоу атрадициатә рҿиаратә ԥышәа амч. Ажәа агәылыршәашьа, аиҿырԥшреи аметафореи, аепитети ахаҿсахьа хада агәылцәааразын рхархәашьа – абарҭқәа зегьы рҿы иаҳа-иаҳа ахә ҳаракхоит алирика аҩныҵҟатәи аҭышәынтәалара. Уи ус шакәу агәра ҳзырго аҿырԥштәқәа маҷымкәа иаҳԥылоит Р. Смыр иахьатәи ирҿиаратә дунеи аҿы:

 Шьауардыншәа сҽаҳарак,
 Сышьхақәа сырҭоуп.
 Ажәҩан – даҽа еихаҳарак…
 Саркьаны иҭасоуп.

 Сазыԥшуп уи кылкааны,
 Иаргьы са исзыԥшуеит.
 Снахьынҳалон сыԥаны,
 Исцәыԥҽыр ҳәа сшәоит…. 
 
Арҿиаратә гәеибафареи, арҿиаратә ԥшаарақәа ирыцу еснагьтәи агәыҩбара-гәынамӡарақәа рмотивқәа маҷымкәа иаҳԥылоит И. Аҳаш-ԥҳа лажәеинраала «Шәсыцхраа, сҭахоит!» аҿы. «Снеилап, сзаҵәызаргь са схала, Сыцқьазарц, аӡы цқьа схьырша. Лаԥшыла сшәымбозаргь хаҭала, Инсыжьуеит, шәыҿнахырц схыԥша!» – лҳәоит уи «Абжьы маӡа» ҳәа хыс измоу ллирикатә ԥҵамҭаҿы. Ауаҩытәыҩса иҩныҵҟатәи иеибаха-еибафарақәа, ихи иареи реицәажәарақәа, рыгәҭыха-еибыҳәарақәа иаҳа-иаҳа рҽалыркаауеит апоет ллирикаҿы :

Ныҩбжьык ааҩуан имеихсыӷьуаз,
Рхьышьҭрахь хәыцрақәак гьежьуан.
Сгәаҵаҿ ахәреиԥш зышьҭа нзыжьуаз,
Дара еиқәхарцаз са сыршьуан…

Аибашьратә драмеи, аԥсадгьыли ажәлари рлахьынҵеи рызхәыцрақәа ҳаамҭазтәи амилаҭтә лирика аполифониаҿы ахатә ҭыԥ шамац иаанхоит. 
 
Аԥсны алахь иану ахәрақәа
Иахьанӡагьы ианымҵӡац.
Иарбан мҩоу ауаатәыҩса ҳазнылаша,
Ҳиаанӡа ҳамԥсырцаз?..

– абас ихы дазҵаауеит Е. Ажьиба илирикатә фырхаҵа. Уаанӡатәи ашықәсқәа раан аԥсабареи, аԥсҭазаареи, ахҭысқәеи рзеиԥш ҟазшьақәа, рзеиԥш еилкаарақәа иаҳа зылаԥш рзырхаз алирик, иеизгақәа «Схәышҭаара акәицқәа», «Сдоуҳамч» рҿы иаҳа дрызҿлымҳахо далагеит ауаҩытәыҩсеи абжьааԥнытәи ахҭысқәеи еизааигәазтәуа, аамҭакала иагьеицәыхаразтәуа аԥсихологиатә ниуансқәа.
 А. Лагәлаа аҵыхәтәантәи иеизгақәа рҿы, иажәеинраалақәа рҿы атематә еиуеиԥшымра ахы шунардыруагьы, ҷыдала аҽалнакаауеит абзиабаратә лирика. Уи иахыҩуеит аԥсуа фольклор аҟнытә иаауа, аха апоет импровизациатә ҽазышәарақәа ирыцныҟәо ацәаҳәа лахҿыхқәа, насгьы абзиабаратә лирикатә хҭысқәа рмелодраматә ҟазшьа: 

 Шьҭа сабацои џьымхеит, сыцҳа агәҭаҵәҟьа ԥҵәеит,
 Саԥхьаҟа уаҩ днымхеит, сышьҭахьҟа зегь хҵәеит!
 Ас сеиҭымны сықәхар, луазма, уи сылгеит,
 Лакә-дунеи ссирк ҳшалаз аҵыхгьы ааимыггеит!..

 З. Џьапуа А. Лагәлаа илирика асахьаркыра-стилистикатә ҷыдарақәа дырзааҭгыло, иазгәеиҭоит: «Уи ипоетикаҿы ицәырҟьа-цәырасуа иубоит еиуеиԥшым (европатәи, мрагыларатәи, мраҭашәаратәи уҳәа) апоезиатә цәаҩақәа, аформақәа. Ихадароу, апоет дзызхьаԥшуазаалакгьы, ирҿиамҭақәа иара ихатә цәаҩа риҭоит, иажәеинраалақәа аԥсуа цәа рхоуп, иара ицәажәашьа, иҳәоуртәашьа рныԥшуеит…»
Аформа ҿыцқәа рыԥшаараҿы А. Лагәлаа илшарақәа ишрызирҳазгьы, акырџьара, астилизациа мыцхәы (ажәақәак, ажәеицааирақәак) иахырҟьацәаны реиқәыԥхьаӡара, реиҭаҳәара, сахьаркыратә еффект ӷәӷәак аназмырҿио ыҟоуп. Иаҳҳәозар, абас иҟоу ажәақәак реиқәыԥхьаӡара-еиҭаҳәарақәа :
 
 Шәлаԥина ҷыӷә-ҷыӷәуеит, иҷыӷә-ҷыӷәуеит, 
 иҷыӷә-ҷыӷәуеит.
 Шәлаԥина ҷыӷә-ҷыӷәуеит.
 Уаҩ днанашьҭрым ҳәа бгәыӷуеит, бгәыӷуеит,
 бгәыӷуеит,
 Уаҩ днанашьҭрым ҳәа бгәыӷуеит… 

 Хыхь иаагаз аҿырԥштәқәа иаҳдырбоит, ҳаамҭазтәи аԥсуа лирикаҿы имҩаԥысуа асахьаркыратә ԥшаарақәа шлыҵшәадам, ҷыдалагьы, ҳазҭагылоу аамҭазтәи ахҭысқәа рҟазшьа иацу ауадаҩрақәа гәаҭаны, аԥсуа поетцәа рыҽшазыршәо ауаҩытәыҩса иҩныҵҟатәи идунеи иахҭнаго аиҿыхарақәа раарԥшра. Насгьы аԥсадгьыли ажәлари, аҭоурыхи, амилаҭтә хдырреи, ауаҩи – аамҭеи, аԥсреи – абзареи реиԥш иҟоу атрадициатә классикатә темақәа раарԥшраҿы имҩаԥысуеит ахаҭабзиара-дунеихәаԥшратә ҽеиҭакрақәа.
 Аха иара убри аамҭазы, аклассикатә стиль, асубиектив-цәанырратә гәҭыхаҳәашьа манера зхы иазырхәогьы, ҳаамҭазтәи аналитика-синтетикатә стиль ҿыцқәа рыԥшаара зҽазызшәо арҿиаҩцәагьы рҩымҭақәа злахьысҳау аганқәа иреиуоуп: мыцхәы ахеиҭаҳәарақәа, атемассара, ажәеинраалаҿы, мамзаргьы алирика егьырҭ аформақәак рҿы аҩныҵҟатәи ахшыҩзцаратә гәыцә аԥсыҽра, аметафоратә хәыцрақәа рысхематә ҟазшьа, адунеитә поезиаҿы акырынтә рхы иадырхәахьоу ахаҿсахьақәа реиҭаҳәара (аепигонра). Алитературатә критика аԥсыҽра рхы иархәаны, иаармарианы иаарԥыхьашәо атемақәа зегьы ирызкны ажәеинраалақәа рыҩра зҽазызкуа рацәаҩхеит. Асеиԥш апроблемадара ҳмилаҭтә литература зегьы шарӷаруа ҩашьом. Арҭ азҵаара хьанҭақәа иахьа ицәырымҵит. Ҳпоезиа 70-тәи ашықәсқәа раантәи аҭагылазаашьа ахәшьара аҭауа, В. Аҵнариа иҩуан: «Аԥсуа поезиаҿы иахьа уажәраанӡагьы иумԥыхьашәоит адәахьала уахьрыхәаԥшуа ҭеиҭԥшла ажәеинраала асахьа змоу, аха ҩныҵҟала ипоезиам аҩымҭақәа, урыхәаԥшыр, арифмагьы аритамгьы рымоушәа иҟоуп, аха ԥсы рхам, шьа рылам, асахьаркыратә гәаӷь рыӷраршәым, ирныԥшуам ауаҩытәыҩса илахьынҵа, уи игәеисра ргәеисрам, аҵаа еиԥш ихьшәашәоуп».
 Иахьа адунеитә литератураҿы, хьыӡҳәалагьы, аурыс литератураҿы аҭыԥ змоу адоуҳатә кризис, рныԥшит уи акәша-мыкәша иҟоу егьырҭ алитературақәагьы. Ф. Кузнецов, абасеиԥш иҟоу атенденциақәа ахәшьара рыҭауа, иазгәеиҭоит: «Литература стала мелкотравчатой, ее погубила постмодернистская литературная мода, потому что суть постмодернизма заключается в принципиальном отказе от подлинных человеческих ценностей, от устремленности к высокому. Появилось огромное количество прозаиков и поэтов, которые интересны лишь друг другу, самим себе…». Аурыс литературеи аԥсуа литературеи рҭагылазаашьақәа зеиԥш ҟазшьала, шәага-загак, знеишьак ала иузеидкылом. Аха, ҳгәанала аклассикатә традициа ӷәӷәақәа рыԥсыҽхара, атемассара рныԥшуеит аҩбагьы.
 Ҳәарас иаҭахузеи, иахьатәи аԥсуа литератураҿгьы, Аԥсны жәлар Рџьынџьтәылатә еибашьра ашьҭахь аиҭашьақәгылара апроцесс иацуп ауадаҩрақәа. Аибашьра ршьара иқәнаҟьеит жәларык рыԥсҭазаара, ркультура, рҭоурыхтә ҿиара асистема, уи азакәанеиуаршәаратә ԥҟарақәа. Убри аҟнытә амилаҭ рыԥсихологиа аҭҵаараҿы, урҭ ирхыргаз агәаҟҵәаҟрақәа сахьаркыратә бла ҵарыла ахәаԥшразы, аихшьааларазы иаҭаххеит аамҭа, аҽазыҟаҵаратә ҽазышәарақәа маҷымкәа.
 Ҳаамҭазтәи аурыс литератураҿы иҟоу аҽԥышәарақәа, аекспериментқәа, астильԥшааратә ҭагәҭасрақәа риааиразы, арҿиаратә еинҭәылара ду ахацыркразы иаҭахуп ҩныҵҟала адоуҳатә ҽрыцқьара ду. Уи атәы инҭкааны аӡбахә иҳәоит Ф. Кузнецов уаанӡа ҳаззааҭгылаз илкаақәа рҿы: «Но я думаю, что это переходный период, потому что скоро обязательно придет большая литература. Она придет из той формулы, которую в свое время очень точно выразил Александр Герцен, говоривший о русских писателях: «Мы – не врачи, мы – боль». А сегодня в народе накопилось столько боли, что однажды она неминуемо прорвется сквозь клапаны сегодняшней беспощадной экономической цензуры – и это будет большая и подлинная литература».
 Ҳгәанала, аурыс ҵарауаҩ иқәиргыло азҵаара актуалра амоуп иахьатәи аԥсуа литературазгьы, избанзар ҳажәлар рхьаа, рыгәҭыха, адунеиаҿы имҩаԥысуа ахҭысқәа рӡымшынаҿы ҳарҭ аԥсуаа хаҿрас, ҭыԥс иҳамоу аарԥшра аганахьала апроблемақәа маҷымкәа иҟоуп. Ари ауаажәларра-сахьаркыратә ҳасабтә аӡбараҿы, ҳаамҭазтәи аглобалтә зҵаарақәа рышьҭыхра аганахьала иагу рацәоуп аԥсуа литература (апроза, адраматургиа), иара убас ҳмилаҭтә поезиа, хазҷыдала алирикагьы.
 Аха иахьатәи ауаҩытәыҩса иҩныҵҟатәи игәаҭеирақәа, игәыҩбарақәа, ицәаныррақәа реиуеиԥшымра, реинаалара, реинымаалара уҳәа раарԥшраҿы ҳаамҭазтәи аԥсуа поетцәа рабиԥарақәа рҽазышәара алыҵшәа иаҳа-иаҳа ишыӷәӷәахо ҩашьара ақәым. Избанзар иахьатәи ҳауаажәларратә ԥсҭазаара ахаҭа иҵәахны иамоу, ицәыргам аиҿыхарақәа апоезиаҿы (иара убас егьырҭ алитературатә жанрқәа рҿы) ҵәахышьа амаӡам. Иахьатәи аԥсуа поезиа иарлабҿабароуп, иаанартыроуп ацивилизациақәеи акультурақәеи реиҿагылараҿы ауаҩытәыҩса идоуҳатә ҵаулара еиқәырхашьас иамоу, иаҳа-иаҳа зыҽзыраргамо агыгшәыгратә цәаныррақәа иааишьас ирымоу. «Поэзия – это нечто, препятствующее превращению людей в носорогов (помните Ионеско?), а сейчас ионесковские носороги вырвались на волю громадными стадами…» – абри ахшыҩзцара аагоуп апоет Новелла Матвеева линтервиуқәа руак аҟнытә.
 Аԥсуа лирика амхалдыз еиԥш иаднакылозароуп, сахьаркырала иаланарҵәозароуп аԥсуа сахьаркыратә қәыԥшылара мацара акәымкәа, адунеитә доуҳатә ԥсҭазаара зегьы зырцәқәырԥо ахҭысқәа, ацәырҵрақәа, аибахаеибафарақәа. Иахьа имҩаԥысуа атенденциақәа усеиԥш агәыӷра дуқәа ҳарымҭозаргьы, арҿиратә ԥшаарақәа рымҽхак шыӷәӷәахо азы агәыҩбарагьы ҳазцәырыргом. Аԥсҭазаара аҳәаақәа еиҵыхуа, аԥынгылақәа аԥыхуа ԥхьаҟа ишцо еиԥш, ҳлитература зегьы аҿеиԥш, амч ҿыцқәеи, ахәыцра ҿыцқәеи, аперспектива ҿыцқәеи рымҩа ылырхуеит алирикаҿгьы.

