Рауль Лашәриа

Аихьӡынҩылара ыҟанаҵ

Аӡлагараҿ аџьықәреи рыцқәа ахәыла иахаԥсаны, нас рыц-рыц илаганы, ашыла аӡәгьы унапсыргәыҵа ианиԥсалаӡом. Абри ашыла сақә ҳнапсыргәыҵа ианыԥсаларц азы шаҟа џьабааи адоуҳатә мчеизакреи аҭахузеи. Насгьы, омашәа иубашәа, шәынтә унапсыргәыҵа ианыԥсаланы узхыҭәҳәалахьоу ашыла сақә ахьурӡы ахь ианиаслакь, аганахь игылоу џьоукы шаҟа кәаԥ еиқәаҵәа хырбаалоузеи, ҵәылхырҭас иҟарҵоузеи.
Аԥсҭазаараҿ уаҳа ԥсыхәак ыҟаӡам, аӡәы уирҽхәалароуп, даҽаӡәы, аанда  жакьак, «уцәа ухихлароуп. Аха хадара злоу, аҵыхәтәаны ууаҩытәыҩсаратә хаҿсахьа ацәашьы узаркыр, убри ауп инасыԥу, убри ауп ихьӡырҳәагоу.
Ашьха аҳаракыра угыланы уанаҵаԥшуа зкьатрацә убо акызаҵәык ауп, аха хыхь ихазгало ашьапқәа шаҟа рҽеихарԥс ичҳаны, шаҟагьы рҽеикәыршаны игылоузеи. Убрахь, аҳаракырахь, иԥшуа ихаҭагьы аҽыҳаракышьа дақәшәозароуп, иагьа мыҟәмабара ихигаргьы, иԥынгылақәа дыриааины, игәҭакы дацәхьамҵкәа дазцороуп. Аха, убри азы аханатә инаркны иаҭахуп адоуҳатә ҽеидкылара, ҳәарада уи амҩа шшапаӡа изцашам, кырџьара аҭагәҭасрақәа ацлашт, аха чҳарала, зда ԥсыхәа ыҟам ачҳарала аиааира гатәуп.
Ауаҩы иқәрахь даннеилак, ихшыҩ аҟәышрахь ианиаслак аамҭазы, ихы ихәыцырҭахо дықәзырхо рацәоуп. Абарҭ ихәыцрақәа иргәылаҵәаху адаҷ ссақәа шаҟа иара иахь иааскьо аҟара, шаҟагьы иԥырҵны рхы ахьынахо ицоузеи. Ҩаԥхьа урҭ иара иахь иргьежьны згәаҵаҿ реидкылара зылшо усҟакҵәҟьа ирацәаҩым.
Апрозаик, адраматург, апоет, жәлар рартист ауаажәларратә усзуҩы, ашәаԥҵаҩ – абарҭ ажәа лыԥшаахқәа зегьы еиднакылоит Рушьни Кәыкәыиа-иԥа Џьопуа ихаҿы. Уи рҿиаҩык иаҳасабала ицәа иҭеигӡаз, еихеиҳаз рацәоуп. Ирҿиара ахаҭаҿы аиԥшҵәҟьа иахьа уажәраанӡагьы ихатә ԥсҭазаараҿы хаҵаҵас ихы амҩаԥгара даҿуп.
Рушьни Џьопуа аҵыхәтәантәи ишәҟәы «Аԥарда ашьҭахь» иаҵаиргылеит ахьӡ: «Атеатртә роман» ҳәа (Аҟәа – 2013). Уи ииашахаҭангьы иахьӡуп. Абас еиԥш иҟоу жанрла иаԥҵоу даҽа ҩымҭак сара хаҭала исԥымлацт – (Р.Л.).  «Атеатртә роман»  ҵҩа змам аиҿыршәшәарҭақәа амоуп, рызегьы ҩнуҵҟатә доуҳатә  еибарххарала ишҭәугьы, сиужеттә цәаҳәак иқәыргыланы рыхәаԥшра мариам. Ахи-аҵыхәеи аус злоу, ҳара ҳазхыҽхәаша аҟазара аганахьала ҳаамҭа ҿыцӡазтәи аҭоурых адаҟьа аазырԥшуа арҿиамҭа ҟаимаҭ ҳаԥхьаҩ инапаҿы иуоит.
Еилкаауп нас, ауаҩы иқәра амардуан даҿаланы хыхь дхалацԥхьаӡа, ихьаа-гәыҵхақәа иаҳагьы ирацәахоит. Рушьни Џьопуа ишәҟәы «Аԥарда ашьҭахь» лакҩакрак унаҭар ҟалаӡом, ишәҟәы ахацыркымҭа инаркны иааиҳәо зегьы ламыс ажәоуп, иуаз ажәоуп, џьарамзар џьаргьы дынцәыҵагыла-ааҵәыцагыло дцәажәаӡом.
Зегь реиҳа  ухызхуа, угәы-уԥсы аҟынӡа инеиуа, Рушьни Џьопуа ишәҟәаҿы иҟоуп ҭагылазаашьак: уи аԥхьатәи адаҟьақәа инадыркны Ауаҩы Аҳаракырахь иԥхьоит, ара Ауаҩи Аҳаракыреи еисимволцәоуп, еибахьчоит.
Хаҭала, аԥхьаҩ дамеигырӷьар ауам заб ицны ашьха икыду аҷкәын хәыҷ игәеилҷҷара, уи маҷк дсаԥаӷьзаргьы, исымҳәар сгәы иауам, акы: Рушьни ЏЬопуа итеатртә ҟазараҿы иԥсаҭыҩрақәа руаӡәк – Леуарса Касланӡиа Аҳаракырахь уԥшла ҳәа идиҵоит ақәыԥш, аха ихжәацәамхозар, Леуарса Ду иабжьагажәа аҟынӡагьы , Рушьни иаб дишьҭаԥало Аҳаракырақәа рахь  ддәықәлахьан.
«Сара аҳаракырахь сыԥшра ус аламала иҟамлаӡеит. Саб ианаацәылашоз дҩагылан ҳԥацха аԥхьа ишьҭаз ахаҳә ҟьаҟьа шкәакәа дҩықәгыланы, ашьхарахь иҿы нарханы, Ҟадеи Мышәқьар иӡӷеи днарыбжьыԥшны, Ԥанаҩ аҳаракырахь днахьаԥшны, Ерцахә зкьатрацәқәа ибоз ашҟа дматанеиуан…»
Рушьни ихаҭа дҳаразкуа ҷыдарак адызбалоит иаԥҵамҭа: иара ихаҭа ихы-иԥсы раҵкыс дрыхӡыӡоит ҳаԥхьаҟа ицәыригараны иҟоу ауаа нага ҟәышқәа рхаҿсахьақәа. Итеатртә роман афырхацәа убысҟак ддыргәаҭеиуаеит, убысҟак рӡыргара дашьҭоуп, иара ихаҭа ихы аҵкыс урҭ рыхьӡ дахӡыӡоит. Ажәакала, дара рыда ԥсыхәа имам. Абри ашәҟәаҿы Рушьни Џьопуа ирҿиаратә хаҵарақәа зегьы иреиҳауп иаб Кәыкәиеи, азажәра иаманакуа иҷкәыни, Аазиз Агрбеи, Леуарса Касланӡиеи, урҭ рыцнагаҩцәеи уҳәа рхаҿсахьақәа еицгәылҭәааны, еицеиҳаракны иахьааирԥшыз. Рушьни Џьопуа иуаҩыԥсыцқьара дуқәа ируакҵәҟьоуп урҭ рхаҿсахьақәа раарԥшра дахьахгәаҟуа. Аха аамҭакала уи ипоезиатә гәаҭеира ӷба шахак иазынкылом:

Ианыхәло инаркны иаашаанӡа,
Аҵхи сареи ҳаилаҳантоит.
Ианша инаркны иаахәлаанӡа,
Ашәахәеи сареи ҳаицыкәашоит.
Мшуп сара сыԥсҭазаара,
Аҵх лашьцара сызрыцҳароуп.
Сагарц саамҭа ахара,
Амра кәасҭӷа сҩаҵхароуп.

Аԥарда ашьҭахь зыбжьы  ннамкыло, 80  шықәса дшырҭагылоугьы, зыхшыҩ ҟәышра иахьа уажәраанӡагьы иҳаракны иаазго Рушьни Џьопуа игәашьамх меицаккәа шаҟа илиршахьоузеи, ирҿиаратә чықьмаџьа шаҟа аҩымҭа хазынақәа ахьхьа-хьхьаҳәа иҭеиԥсахьоузеи.
Рушьни Џьопуа иԥсҭазаараҿ акгьы кылқәыршәааны иҭахӡам. Иҟоу шыҟаҵәҟьоу иҿаҿаӡа иаҳирбарц дашьҭоуп, иагьҳирбоит. Сара иџьасшьоит уи ихәыҷтәы зажәра, убриаҟараҵәҟьа иџьасшьоит арԥыс еиҿамс гәыла иҽырӷәӷәаны, Аҳаракыра ахалара иԥсы ахьазцо. Адоуҳатә гәадуреи уи иацу агәаӷьратә мардуани рхалара ахьилиршо.
Аԥхьаҩ ашәҟәаҿы изныкымкәа иԥылоит игәы кылзҵәаша аҭыԥқәа. Убарҭ ируакуп ухаҿы иузаамгаша абри ахҭыс. Еилашәшәарц егьагым. Зыԥсҭазаара шьақәҟьаны иҟоу аҷкәын дшаҟьшаҟьо Ҷлоуҟа (Аимараҟа) ицо амҩа ихалазаҵәык дангылоуп. Амҩаду иахаҵәины иааидгылаз амашьына днаԥыххылеит. Аха уи аԥсҟы зкыз ақәыԥш ихы-иҵыхәа иаҳахьазаарын, уара уеиԥш иҟоу ацәаԥҽыга, ҳзырԥхашьаз смашьына дсызҭартәом иҳәан, ахәыҷы амҩа днаныжьланы дцеит. Избан сыздыруам, аха сара сзызхәыцуа даҽакӡоуп: издыруада, ҳара аԥсуаа ҳабжьара иахьагьы дыҟазар амҩа ианыжьланы ицаз ахәыҷы, иламыс дамфаӡакәа, дкаҳабӷало маҵурала  хыхь ахалара даҿызар аӡәы. Иудыруазеи… Иудыруазеи… Анцәа иумҳәан. Анцәа иумҳәан.
Рушьни Џьопуа итеатртә роман аҿы убысҟан ахҭысқәа еиларшоуп, урҭ зегь сылаԥш ҳәаа рыҵгара сылшарыма ҳәа  аԥхьаҩ дшәартә аҟынӡа. Автор иԥсҭазааратә мҩасшьа исгәаланаршәеит, кыргьы еиԥшнысшьылеит Ҷлоутәи аҳаԥы. Уи нап зыдкыламкәа иахьанӡагьы иаанхаз, ҳдоуҳатә гәадура ду иҭалахьоу заманала идыруеит аҟазшьа ҷыдақәа: шаҟа ҳаракырҭақәеи лбаарҭақәеи рыла еибыҭоу, шаҟа ҵаарк џьынџьыхәала иҩычоу. Иџьоушьаша акы акәны исыԥхьаӡом ашәҟәыҩҩы аҳаԥы иҭаҿаҳәоу Абрыскьыл диламкьыскәа ифырхацәа рҟазареи, дара рдунеии, ихаҭеи ахьеизынижьыз, избаназар Абрыскьыл игәырҩа-гәнысрақәа иҽрылеигало далагазҭгьы, усҟан ишәҟәы атеатртә роман  ахаҿра ацәыӡны, маҷ-маҷ амифологиатә хаҿрахьы ииасыр ҟалон.
Аҳаԥы адурагьы ахәыҷрагьы иара ишамоу иамазааит. Зҽыргәаԥны заҵәца шьҭыхны аныҳәаҿақәа зҳәо, аха игәаӷьны аҳаԥы изҭамлац, игәаӷьны иҭало Анцәа иҟаиҵааит.
Иаазгарц сҭахуп Рушьни Џьопуа иажәеинраалак аҟнытәи цәаҳәа гәыҿгаагақәак:

Шьоук еибарыҩуа иаван аԥшаҳәа,
Ацәқәырԥа ҳаман ицон аҽыҭҳәа .
Аӡы иаго дыччоит, ирҳәо ҵабыргуп,
Ахәыҷ исгәыдкыло аччара даҿуп…

Махәык самҵасит, ашьапы кәадан,
Аӡыхәашь гәрымуа амшынахь иццакуан,
Ауаа ахьгылаз ацхыраараз иҳәҳәон,
Арахь ацәқәырԥа ҳаман ицон.

Аԥаҩ дықәсыршәит, аҵеи деиқәырхан,
Лхәыҷы дышьҭылкәыцәааит дгәырӷьаҵәа ан,
Сара сызхьынҳалаз ахаҳә аҿыбгеит,
Дәаб саман амшын ахь еихеит.

Шьоук еибарыҩуа иаван аԥшаҳәа,
Ацәқәырԥа еихагылан, ицоит аҽыҭҳәа.
Аӡы иаго дыччоит, ирҳәо ҵабыргуп,
Аӡы сагоит, аччара саҿуп.

Абри ахҭыс уаӷеимшхараҿы апоет иааирԥшыз агәаӷьра – хаҵараҵәҟьоуп. Аха акызаҵәык, иаармарианы иаҳҳәозар, уи иаҳзаанижьуеит игәырԥшаагоу ажәақәа: «Дәаб аӡы хәашь санхылаз инаркны иахьа уажәраанӡагь аԥсҭазаара аӡыхәашь схуп. Уи азы иагьагымхеит, иагьацымлеит…». Рушьни Џьопуа аханатә инаркны, гәык-ԥсыкала изыҟоу аԥхьаҩцәа руаӡәк иаҳасабала иасҳәарц сҭахуп: игәы ҭызгаша, имҵәыжәҩақәа еиҵызхша имоуп иажәеинраалақәеи ипрозатә аԥҵамҭақәа рыла, аԥсуа сценаҿы ҳартистцәа иаадырԥшхьоу ифырхацәа рхаҿсахьа ҟаимаҭқәа рыла. Аԥсны ахы-аҵыхәа Рушьни  Џьопуа ҳәа ихьӡи ижәлеи еидкыланы ирҳәо дзыҟаломызт иԥсҭазаара ахырхарҭа хадақәа ҳажәлар ирзымдыруазҭгьы, ҳаҭыр рықәрымҵозҭгьы. Агәыԥжәаратә цәаныррақәа ԥшьаала аганахь днарыханы, уи аԥсҭазааратә еиҿыхарақәа зеиԥш философиатә категориала рызхәыцра зылшо рҿиаҩуп.
Автор итеатртә роман аҿы ифырхацәа хаданы иаликаауа ҩыџьа ҳартистцәа дуқәа – Аазиз Агрбеи Леуарса Касланӡиеи роуп. Урҭ роуп арԥыс қәыԥш аҳаракырахь дзырԥшуаз, длакҩакуа данықәхогьы имҩа дахымҟьартә дҟазҵоз. Ҳәарада, урҭ ижәҩахыр ԥшқақәа рнап џаџақәа ықәырҵеит, дрыдыркылеит азоуп иаргьы ихы зрыдикылаз, урҭ рыбзиабара акәиц иԥсы ахьынӡаҭоу иҿымцәаауа игәаҵаҿ изаанхаз. Ашәҟәаҿы иаҳԥылоит егьырҭ ҳартистцәа хатәрақәа ирызку акымкәа-ҩбамкәа ҟазарала иаԥҵоу, инеиԥшьу асиужеттә ҟазшьа змоу ахаҿсахьақәа. Сара еилыскаауеит шықәсқәак раԥхьа атеатраҿ иуцҟаз, асценаҿ иуцыхәмаруаз ауаа рхаҿсахьақәа раԥҵара шаҟа иуадаҩу. Аха иахьатәи иара иқәра аҳаракыра аҿынтәи дрыхәаԥшны, рхаҿсахьақәа еиламырҩашьакәа, рырҿиаратә цәаҩа ҷыдақәа гәыблыла иааирԥшит.
«Аазиз Рашьыҭ-иԥа Агрба, - ҳәа азгәеиҭоит Рушьни Џьопуа ишәҟәаҿы – хьаас имаз Аԥсны ахьаа акәын. Иаснагь игәы иҭыхон аԥсуаа мшыннырцә иҟаз. Ҳабла шааԥшуаз иаҳцәыӡыз ҳашьцәа ҳәа иҳәалон иара. Аазиз ихиҿы сара сзыҳәан амра аныԥхо иаҩызан. Иагьа сҭагылазаашьа цәгьазаргьы, данаасҿаԥшлакь, ашәалҟьа шәахәа еиԥш, сгәаҵа ирԥхон». Узҭаху иуҭаху изы уаҳа еиӷьны ҳәашьас иамоузеи!
Лымкаала ирхәыцгоуп, харшҭшьагь рымам абарҭ ажәақәа: «Сара аԥарда еиқәаҵәа савҵызгаз Аазиз Ду». Дызлавҵигозгьы, адраматург ипиесақәа  рҵыхәала дзықәдыршәоз, рықәыргылара мап ацәкразы аныӡба цәажәарақәа раан Аазиз ихы-иҿы ҭынч ала дааникылон иҩыза қәыԥш. Абар, урҭ реицәажәара аҟынтәи иаазгарц сҭахуп цыԥҵәаха хәыҷык:
«–Шьыжьбзиа Аазиз Рашьыҭ-иԥа, - наиасҳәеит убри аизара аахыс  ҳаибамбацкәа, шьыбжьон атеатр  аԥхьа ҳанааиқәшәа.
– Бзиа збаша, уԥсы ҭоума анҭ алақәа урымҟаҟаӡакәа?
– Ааи, сыԥсы ҭоуп, - сҳәеит саргьы, иаснагь зҟәышра сазыԥшыз ауаҩы ишҟа.
– Уи аизара аан уара иузҳәаз ахьақәҿысымҭыз угәы иалсма?
– Мап, иауазеи сгәы иалсыртә…
Иара ибла ҵаулақәа рыла даасыхәаԥшын, ҿааиҭит:
– Аҳаԥшьа уҭаҟаар иухәлаҟаауеит. Убарҭ зегьы лахшақәоуп. Иуҳәаз атеатр аҿы акәым, уа хыхь аиҳабырагьы еиланаргьежьит»,
Аазиз Агрба, иара иқәра ишаҵанамкшаз игәы дахаԥжәо, абарҭ ажәақәа аниҳәоз ицламҳәа ажьышәақәа қәацомызт, акрызхыҵхьаз, зхаҭагьы акырынтә идырххахьаз жәлар рартист ицәа иҭеигӡоз рацәан.
Аазиз Рашьыҭ-иԥа адунеитә драматургиа идыруан. Шекспир иҩымҭақәа рахьтә, иаҳа иаликаауан «Ҳамлет».
Ахынҩажәижәабатәи ашықәсқәа раан ажурнал «Театр» иакьыԥхьит Ионеску ипиеса «Атәыҩа зхагыло». Ахьӡ-аԥша адунеи иахыҵәеит. Аазиз Рашьыҭ-иԥа аԥсшәахь еиҭаганы ақәыргылара нап аиркит, аха апремиера ҟалаанӡа асовет цензура иааннакылеит: Апиеса аиҭагареи уи ақәыргылара аҟынӡа анагареи шаҟа џьабаа аҭаху атәы алацәажәара аҭахым. Аспектакль асцена иқәҳәаны акажьра, ари – агазеҭ азы аинформациа ҩны, нас иԥыжәжәаны акаԥсара еиԥшым… 
Даныхәыҷӡаз инаркны згәыжәла цәгьаз, иагьа иуашәшәыразаргьы зхатә ԥаҩ зҽадкыланы амҩа иқәыз, зажәа иамеижьоз ҳашәҟәыҩҩ аԥсҭазаараҿы иҵабӷьаҭуаз ауаа зегьы хәмаргахеит, иҿаасҭахеит. Урҭ, цәыхацәыфарала ихәыцуаз ауаа мишәанқәа рыԥшыжәла убысҟак иԥсаҟьаны аӷьара ихыԥсалоуп, кәытқәак хыланы ирымфозар, уаҳа рышьҭамҭа рӡышьак амаӡам…
…Имықәшәатәыҵәҟьан ирхыргоз  ҳтеатр ахацыркымҭацәа инадыркны урҭ рыцнагаҩцәа рҟнынӡа изнысыз аџьамыӷәа мҩа, уи аарԥшра ԥсҭазаарак аҭахуп. Ҳҟазара аҭҵааҩцәа инҭкааны акьыԥхь аҿы ирзырҳәахьо кырӡа ишырацәоугьы, уи азхом.
Иагьа иҳарԥшӡаргьы, уаӷеимшхара усын хыбрак аҿы ааибышьак змамыз ҩ-рҿиаратә коллективк реицыҟазаара, иаҳараӡак коллективк – ақырҭуаны - Қарҭтәи ЦК инаркны аԥсуа обком аҟынӡа уи рҽыҭҳәаны ианадгылаз; егьи аколлектив –   аԥсуа коллектив рлабақәа шьҭыхны еибарыҩуа ианашьҭаз, аҩнуҵҟатәи ацәгьаҳәацәа аҿыгә-ҿыгәҳәа аиҳабыра рышәқәа ианрысуаз. Урҭ  рыӷәаԥсеирақәа, рыцәгьа-еиҵакәаҳарақәа уажәы ачча уадыркуеит.
Рушьни Џьопуа итеатртә роман уагәылаԥшыр иагәылҷҷаауеит Аазиз Дуи Леуарса Дуи рнаҩсангьы, ихьырԥсараны ашәҟәы зырлашо Дмитри Кәартаа, Нели Ешба, Минадора Зыхәԥҳа, Шәарах Ԥачалиа, Екатерина Шьакырбаи, Агрба Разанбеи, Анна Аргәын-Коношок, Михаил Ақаҩба, Иасон Ҷоҷуа, Хәыта Џьопуа уҳәа рхаҿсахьа дауаԥшьқәа. Иҟоуп зыхьӡ ӡыргатәу, зыбзырӡы ҳәатәу артистцәа аӡәырҩы. Абраҟа автор дызлацәажәо артистцәа рыԥсҭазааратә неиҭанеиҭасрақәа рхала ирҳәоит урҭ  зқәыз аҟазара адунеи шаҟа уадаҩра ацыз.
Иаҳҳәап, Рушьни Џьопуа ипиесақәа руак ықәдыргылеит, даҽакы ааныркылеит, аха узеигәырӷьаша акы акәӡами усҟантәи аамҭазы аҷкәын қәыԥш хыхь игылаз ауаа рҿагылара ахьилшоз (изаҳӡарызеи, иагьа иҳарԥшӡаргьы, дзаҵәын), уи иарҵабыргуан атеатр аԥсы шҭаз, уажәеиԥш ихәылаԥсӡаны ишыҟамыз. Ажәакала, исҳәарц исҭаху: хыхь еиқәыԥхьаӡоу атеатртә ҟазацәа дуқәа ирыдкыланы уанрыхәаԥшлак абанҭ аиҵабаацәа рылацәажәара зынӡа иаԥсам.
Автор омашәа дақәшәаны иааирԥшуеит Леуарса Касланӡиа дназлаз аԥсуа театр Аимара анеира иацыз алахҿыхреи агәырӷьареи. Ауха  хашҭра зқәымыз хҭысны иҟалеит аҭыԥантәи ауаа Шәарах Ԥачалиа идрама аспектакль «Салуман» дырбара. Уи ироль наигӡон Леуарса Ду.
Абраҟа иаазымгар сгәы иауам Леуарсеи иҿабӷӡа зхы мҩаԥызгоз Рушьни ЏЬопуеи реицәажәара хәыҷык:
«…Леуарса саниба, сигәалашәеит, нас алаф сылхшәа дсазҵааит:
– Иабаҟоу ани ухылԥа алымҳаҵә дуқәа змоу, Аҟәа иухаз?!
Сыԥхамшьаӡакәа саргьы аҭак ҟасҵеит:
– Аӡын азы иҵәахны исымоуп.
Исҳәаз игәаԥхан инапы хьамҭақәа сыжәҩахыр инықәҵаны, ибжьы гәаҩала дааччан, ус иҳәеит:
– Аҳаракыра ахалара ухамышҭааит.
Иаразнак исгәалашәеит Аҟәа иасҳәаз аҳаракыра бзиа избоит ҳәа. Иара иаҳарц ииҭахыз наиасҳәеит:
– Аҳаракыра ахалара саҟәыҵрангьы сыҟаӡам».
Аазиз Агрбеи Леуарса Касланӡиеи актиорцәа ҿарацәа ирырҭоз ахылаԥшра аган рацәа аман, уахьақәымгәыӷӡоз Аԥсны еиуеиԥшым аҭыԥқәа рҿы ицәырҵуан, аха зегь акоуп, урҭ рымч ахьеизакыз аԥсуа театр аҿы акәын.
«Иара дзыргәырӷьоз ииашара акәын. Исгәалашәоит, игәамԥхоз акы анибалак, ма ианиаҳалак иблақәа шыҟалоз. Аԥшатлакә амшын ихыгьажьыло иаҩызахон. Аиашаз, дыҵҟьар аанкылашьа имамызт. Аха ибзиоу, иԥшӡоу, ихәарҭоу анибалакь, ааԥын ԥша ҟәанда даҩызан, дуаҩы хаахон,  мзаҭәын еиԥш ихы-иҿы лашон. Убасҟан акәын сара ибара анысҭахыз». Атеатртә роман автор иажәа мыррацәакәа, ҽырбабарак аламҵакәа иааирԥшуеит Леуа Ду ихаҿсахьа. «Анаурқәа» рҿы артист (Рушьни Џьопуа) инаигӡо Луман ироль азы уи ииҭо абжьагарақәа рымацара зыԥсоузеи. Даҽаӡәызҭгьы, Сара Отелло ироль насыгӡахьеит ҳәа иҽырԥагьаны ажәак иҿыҵшәараны дыҟазма.
Рыцҳарас иҟалаз, ари астатиа иаабац статиа кьаҿуп. Аазиз Агрбеи Леуарса Касланӡиеи реиԥш иҟоу ыҟанаҵ, дыҟоуп Отелло – Леуарса Касланӡиа. «Анаԥар зшәу ауаҩы» дыҟанаҵ – дыҟоуп Леуарса. «Аҳәынҭқар ҟьантаз» дыҟанаҵа аԥсҭазааратә лахҿыхра ицуп ҳҟаза Ду, зхаҿсахьа ҳирбо афырхаҵа  акәҷышь еиԥш дҟьантазӡа дцәырҳәны, аха ихаҭа дшеилаҳәац деилаҳәаны.
Хыхь иааҳгаз Леуарса Касланӡиа исценатә ҟазарақәа рҟынтәи епизодқәак зегьы ирыцкуп уҳәаратәа иҟоуп Баграт Шьынқәба иажәеинраалоу ироман «Ахрашәа» иалхны арежиссиор Нелли Ешԥҳа иқәлыргылаз аспектакль. Леуарса Касланӡиа уаҟа инаигӡо ароль ԥсихологиатә еибарххарала иҭәуп. Иааирԥшыз ахаҿсахьақәа наунагӡа аԥсуа сценатә ԥсҭазаара иазынхоит. Шаҟа ихигозеи, шаҟа иҽаҿшьааны иаԥсуара ихьчарц дашьҭоузеи Шабаҭ. Аҭауад Наҳарбеи иакәзар, ихы имакәачраха, инеидкыланы Аԥсны аҭира дазхиоуп, аха аҭишьа дақәшәом. Шабаҭ Аԥсны ахьчара гәышԥыла дазгылоуп. Наҳарбеи Шабаҭи реицәажәара иахьагьы аҵакы мыӡӡацт, изгәаларшәалатәу аԥсуаа иахьагьы иҳамоуп. Шабаҭи аурыс генерал ҭацәачи реимак, ҳфырхаҵа аныҳәаҿа анааникылоз уи иҿаижьуа ажәақәа иеиҳаны акгьы ҳәашьа амаӡам.
Снавала-аавало акәымкәа исҳәарц сҭахуп акызаҵәык: Рушьни Џьопуа ирҿиамҭа шьаҭас иҟаҵаны, уи адраматургиатә уасхыр иқәыргыланы, аԥсуара агьама ҷыда ахызымбаауа режиссиорк инапаҿы иҭазҭгьы, зеиӷьыҟам ателеспектакль аҟазара абзиабаҩцәа ироуан. Ари исҳәаз агәаанагара иԥнашәырччо аӡә дҟалозар акәхап, уи аазгоит ахшыҩ еснагь ааԥсарада иаҵаҽырбо аԥсуара аҟнытә:
Иаазгарц сҭахуп Кандит Ҭарба иансамбль «Кавказ» дацны Рушьни Џьопуа Ҭырқәтәыла даныҟаз ииҩыз ажәеинраала аҟнытәи хәҭак:

Ашәа цәырызгеит адгьыл ацәҳәыраҿ,
Ԥсадгьылда, аԥсҭазаара, мап иаԥсаӡам.
Сылаӷырӡ алабеит асакара шыраҿ,
Схы збоит схушәа амшын ҵа змаӡам.

«Риҵа» зазоит Трабзон абаӷуазаҿ,
«Маҳмадиа» ацәаара зынӡа избаӡом.
Зоурҟани сареи ҳкәашоит асакараҿ,
Сымҩа ԥслымӡроуп, инҵәом, инҵәаӡом.

Агәырӷьа насыԥи агәырҩа насыԥи аԥслымӡ шыраҿ реигәныҩра, рнапеикәыршара хаҵароуп, асакараҿыҵәҟьагьы агәы ашьҭыбжь иаҳа ишьҭыҵны иуаҳауеит.
Аԥслымӡ шыра дахьылакәашоз Рушьни Џьопуа илымҳа иҭыҩуан испектакль «Ажәеиԥшьаа рҭыԥҳа» аҟнытәи ифырхацәа рыбжьқәа. Зегь акоуп «Ажәеиԥшьаа рҭыԥҳа», иагьа хынҭа-ҩынҭара ацлазаргьы, иҿаҿаӡа ианылеит аԥсуа театртә ҟазара аҭоурых. Апоет игәаҭеира аазырԥшуа иажәеинраала аҟнытә иаазгарц сҭахуп цәаҳәақәак:

Сзеиҭамҵуа сызшьаҳуаз ԥырсалуп,
Ҳәагәыжьуп излыху аԥдан.
Иаасыкәыршан  еиқәара сымсалуп,
Дҭахоит имҩахҟьаз акаԥдан.

Рушьни Џьопуа абарҭ ипоезиатә цәаҳәа хьанҭақәа дыргәылԥаны ԥхьаҟа дымцар ада ԥсыхәа имаӡам, дагьцоит.
Атеатртә роман аҿы ухы-уԥсы-угәы зкыша ахаҿсахьақәа ируакуп Дмитри Кәартаа ихаҿсахьа. Автор бзиабарала, идунеи амҽхак арҭбаарала дааирԥшуеит- уи аԥхьаҩ идоуҳа гәыӷрала иарҭәуеит, ԥхьаҟа дарԥшуеит, еҵәа лашак изкыднаҵоит. «Адунеи аҿы ауаҩра злоу аӡәы ҳәа  дрылагылан» - ҳәа изиҳәоит. Абарҭ ажәақәа ирыцҵаны ҿырԥшӡагас иарбан иҳәатәу.
Абар, атеатртә роман автор шаҟа иҵаулоу, иагьа хынҭа-ҩынҭара ацзаргьы, ииҳәо абарҭ ахшыҩҵакқәа: «Ауаҩы иагьа дҟәышӡазаргьы, иихәыцуа  ицызхәыцуа данимоу, ихәыцрақәеи иареи анеизынхалакь, мчы имаӡамкәа дҟалоит. Мчы змам аҟәышра аҳәынҵәа илакәаҳау ашәҭыц иаҩызахоит».
Абас еиԥш иҟаз аицәажәара ҵаула цәырҵит Рушьни Џьопуа ипиеса «Ашьаҿақәа» арольқәа реихшараан. Зегьы рҭыԥ-рҭышә иқәиҵеит арежиссиор ҟаза. Рушьни Џьопуа ифырхацәа раб иҷкәынцәа еибаирԥсуеит аполитикатә ӡымшын еилаҩынтраҿы. Усҟак хара ҳазцозеи, иахьатәи аполитикатә   бжьеиҿадоурақәа шаҟа ҳаԥсҭазаара хәырны иркузеи.
Аишьцәа реиҿагылара, рӷыӷеибагара, реибарԥсра зегьы-зегьы рыгәра угартә баҩхатәрала иҭихуеит автор.
Срывсны сызцом Рушьни Џьопуа исахьаркыратә цҳафырра иахаршәаланы аӡәыҳәа дызлагылаз ахҭыс еилагьежьрақәа. Уи иқәҿырҭуан, иаргьы убри ақәҿыҭбжьы илымҳа иҭаҩуан, иахәҭаны иахьибоз дашьҭаланы дцон. Ихатә уаҩытәыҩсаратә позициа иман, уи ифырхацәа акгьы иаҵаимырхеит: «Ҭакәираа, Маевскираа, Хабыгәраа рдунеиқәа еиҟәыжәжәоуп, ихаз-хазуп. Аҩымҭа иаалжәаны епизодк аагара цәгьоуп, аха ус иагьа иҟазаргьы маҷӡак ҳнацрасып:

Хабыгә
Даацәырҟьоит ашәалҟьамра еиԥш, нас дныбжьаӡуеит. 
Икыдҟьо ирымоуп ҳаҷкәынцәа ҟадыџьқәа, абра иҟоуп шуҳәо даҽаџьара еиҭаҵуеит. 
Иқьамҭажәха игылоуп урҭ рыҩнқәа, аҽнышьыбжьон ҳашԥарфеи алақәа.

Араҟа ажәа «алақәа» ахшыҩҵак иаанагогьы, изызкугьы еилкаауп. Маевскии Ҭакәии реицәажәара аҟынтәи ҳаԥсуа фырхаҵа имонолог.

Ҭакәи
Хьаас сҟаумҵан, схы сахәап,
Схьаа здыруеит, шәусқәа сырмыцхәрым,
Ҳаицәажәап иаахтны:
Аӡәгьы ишәџьысшьом  иазыжәухьо Аԥсны,
Ҳнырҵәара шәаҿуп, ҳуаами ҳаргьы.
Аԥҳәыс ҳалхылымҵи уаргьы-саргьы,
Усышьҭыҵ, уаӷрамгылан игәаҟхьоу сыԥсы,
Иамаҿоуп сызхылҵыз саб рыцҳа иԥсы
Сшаанымгыло снацәкьыс аус ауанаҵы.
Иҳахьхьо ҳазхоит, гәырҩала ҳҭәуп.

Рушьни Џьопуа иаҳирбо аԥсуа ҵеицәа гәеицамкқәа акызаҵәык ирҭаху рыԥсадгьыли дареи еизынхарц, абарҭ ашьха ҳаракырақәа дара ишырҭаху ихало илбааларц, Рушьни ЏЬопуа иеиԥш иҟоу арԥыс еибага ибжьгьы ықәыҩларц.
Зымҽхак ҭбаау арҿиаҩы, ҽырԥшӡашақә иҩымҭақәа унарыхькьысыр-аарыхькьысыр ҟалаӡом. Урҭ зегьы иааныркыло рҭыԥ-рҭышә ирызхәыцны ахцәажәара рҭахуп.
Рушьни Џьопуа идраматургиатә рҿиамҭақәа ирхылҵуаз ахҟьа-ԥҟьақәа зегьы хыхь, ашьхарахь дхазгалаз, арҿиаратә иааира изҭаз мчны срыхәаԥшуеит.
Атеатртә роман автор Аԥсуа театр ахыбра аҵаҟа шықәсы рацәала аус ицызуаз зегьы иашьцәеи иаҳәшьцәеи роуп, маҷ-саҷк зеилибамкаарак аныҟалогьы агәынқьратә шьҭыбжьы аԥшаӷьы иаманы ицон. Ашәҟәыҩҩы дҳаракны ихы ааирԥшуеит аус ицызуаз рхаҿсахьақәа злаҭихуа ала. Аӡәгьы игәы иалымсыроуп «Аԥарда ашьҭахь» зегьы ахьазеидымкылаз азы. Иеилкаатәуп акы: ари арҿиамҭаҿы Рушьни Џьопуа дзызгәдуҵәҟьаны зыӡбахә иҳәаз арӷьажәҩара изызуз ауаа роуп. Аха иԥсаҵаҟа иҵәахны имоуп  иҩызцәа, иқәлацәа, аус ицызуаз зегьы.
Аҵыхәтәаны иаазгарц сҭахуп Рушьни ЏЬопуа данқәыԥшӡаз Разынбеи Агрба изкны иаԥиҵаз жәеинраалак:

Ҵлажәлак ыҟоуп ашьха цәҳәыраҿ,
Аҽазеиҵнахуам умҳәозар.
Уи акгьы ахьуам асыԥса аурҭаҿ,
Ишыҟац иҟоуп, ахра бгозаргь.

Ахы шьҭнахуеит уи ааԥынраз,
Аҽазеиҵыхуам умҳәозар.
Иахароузеи нас аӡынраз,
Иасышықәса асы иариозар.

Рушьни Џьопуа ишәҟәы «Аԥарда ашьҭахь» аԥсуа ԥхьаҩ акыр еилзыркаауа, инарҵауланы дзырхәыцуа аԥҵамҭоуп. Атеатртә роман аҩышьа аформа ахаҭа ҳлитератураҿы иҿыцу акы акәны сахәаԥшуеит. Уи Аԥсны жәлар рартист Аазиз Агрба ихьӡынҩылоуп.
Аихьӡынҩылара ыҟанаҵ иҟоуп Аԥсуара.

