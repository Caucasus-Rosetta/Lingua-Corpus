С. Л. Зыхәба











Аԥсуа мифологиа
















АԤсны аҬҴаарадырраҚәа ракадмеиа
Д.И. Гәлиа ихьӡ зху АԤсуаҬҴааратә институт


С. Л. Зыхәба







Аԥсуа мифологиа
Аҭҵаарақәа












Аҟәа Аԥҳәынҭшәыҟәҭыжьырҭа
2011



УДК
ББК
З

Аредактор: У. Ш. Аҩӡба – афилологиатә ҭҵаарадыррақәа ркандидат, адоцент.
Р. Хә. Қапба – адоцент. 
Арецензент – А. Е. Ашәба, афилологиатә ҭҵаарадыррақәа ркандидат, адоцент.

Зыхәба С. Л.

Аԥсуа мифологиа. Аҟәа Аԥҳәынҭшәыҟәҭыжьырҭа 2011. – даҟьа

Аԥсуа мифологиа даара ибеиоуп, ауаатәыҩса знысхьоу ажәытәӡатәи аамҭақәа рышьҭамҭа аныԥшуеит. Академик С. Л. Зыхәба абри имонографиаҿы аԥхьаӡакәны аԥсуа  мифологиа ахадаратә персонажқәа еидкыланы рхырҿсахьақәа ныҭкаа-ааҭқааны иҭҵаауп.
Ашәҟәы рзынархоуп аԥсуа жәлар ржәытә традициатә-доуҳатә культура хшыҩзышьҭра азҭауа, игәцаракны измоу афольклорҭҵааҩцәа, аетнографцәа, аҭоурыхҭҵааҩцәа, абызшәадырҩцәа. Иара убас аусумҭа рхы иадырхәар ҟалоит аиҳабыра ҵараиурҭақәа ирҭоу астудентцәа, арцаҩцәа, абжьаратә ԥхьаҩцәагьы.








УДК
ББК
© С. Л. Зыхәба. 2011.





АԤсуа мифологиа

Абра уажәы аԥхьаҩ идаагало ашәҟәаҿы иҭаҳҵаауеит ҳәа изқәаҳкыз амаҭәар цқьа еилкааны ҳхаҿы иааҳгарц азы амиф захьӡу, ҳәаақәас иамоу ҳдыруазароуп. Иахьынӡаҳзалыршо ала иахьатәи абзазаратә ҟыба-ӡыбақәа ҳҽаарҟәыҭханы, урҭ ҳнарылҵны, амифтә дунеи ҳҽынагәылаҳхалап. Уи зынӡа даҽа дунеиуп, даҽа доуҳатә малуп, иуадаҩу, хкы рацәала еиларсу, иеилышьу дунеиуп.
Егьырҭ ажәларқәа рмифологиаҿы аԥсуа мифологиа ҭыԥс иааннакыло, излареиԥшу, излареиԥшым, ҷыдарақәас иамоу уҳәа еиуеиԥшым азҵаарақәа жәпакы реилкааразы маҷк иадамзаргьы ҳакәша-мыкәша иҟоу, аҭҵаарадырра абри аганахьала иҟанаҵахьоу, иахьынӡанеихьоу маҷк иадамхаргьы ҳалаԥш нахаҳгароуп.
Абар уажәшьҭа акыр ааҵуеит еиуеиԥшым аҵарауаа (аетнографцәа, афольклористцәа, алитератураҭҵааҩцәа, абызшәадырыҩцәа, афилософцәа) акыр рҽадцаланы амифологиа захьӡу, изакәу, изнысыз аҭоурыхтә мҩа, изхәарҭоу, уаажәларратә функциақәас иамоу реилкаара иашьҭоуижьҭеи. Ҵабыргынгьы, адунеи ажәларқәа рмифқәа ирызку аҭҵаарадырратә литература зеиԥшла улаԥш нахугаргьы иубарҭоуп акыр ишырацәоу, зегьы рымҽхакрагьы мариам.
Аҵарауаа асҟак  амифқәа интересс иахьрымоу, иахьыгәцараркуа машәыршақә иҟамлаӡеит. Амифқәа ирхылҿиааны, ирыдҳәаланы иқәгылоит инарҭбааны ауаажәларрратә ҵакы змоу армӡаа азҵаарақәа. Урҭ рахьынтә акыр шьҭа еилкааны иҳамоу шырацәоугьы, иаҳзымдыруагьы, аҭҵаарадырра макьана иалымшацгьы акрыҟоуп. Уи моу, иџьоушьаша, азнык азы имариаӡоушәа уаҩы ибозаргьы, иахьагьы иҟам аҵарауаа зегьы зықәшаҳаҭу, еицрыдыркылаша амиф захьӡу формулак. Амиф захьӡу ҳәа иахьа адунеитә ҭҵаарадырраҿы 500 инареиҳаны еиуеиԥшым агәаанагарақәа ыҟоуп. 
Аҵарауаа амиф ианалацәажәо еиҳараӡак аҭҵаарадырра иаҿдырыԥшуеит. Избан акәзар, аҭҵаарадыррагьы, амифгьы хықәкыс ирымоу акоуп, ахадаратә хықәкаҿы еиқәшәоит. Аҩбагьы – аҭҵаарадыррагьы, амифгьы, – ауаҩытәыҩса иааикәыршаны иҟоу, иибо, иаҳауа аԥсабаратәи асоциалтәи цәырҵрақәа закәу, изыхҟьо, рыҿиара мзызқәас ирымоу реилкаароуп. Аха алҵшәаҿы еиқәшәаӡом: аԥсабаратәи асоциалтәи цәырҵрақәа аҭҵаарадырраҿы ииашаны еилнакаауазар, амиф имцны ииашамкәаны ауп ишеилнакаауа. Даҽакала, еиҳа ирмарианы иаҳҳәозар, аԥсабаратәи асоциалтәи цәырҵрақәа ирызкны ииашам агәаанагарақәа зныԥшуа ажәабжьқәа амифқәа ҳәа ҳрышьҭоуп.
Абра хыхь иҳәоу ахшыҩҵак зырҵабыргуа зегьы еицырдыруа ҿырԥштәы заҵәык аазгарц сҭахуп. Иаҳҳәап ауаҩы (аӡәы) ашьыжь дҩагылан џьара дахьцаз аҽны дманшәаламхеит, дышгәыӷуаз ала ииҭахыз аус изеиҿымкааит. Даныгьежь дхәыцуеит, еиликаар иҭахуп иусқәа зиқәымҿиаз амзызқәа. Дышхәыцуаз иааигәалашәеит ашьыжь иашҭа дҭыҵны данцоз (амҩа данықәлоз) ацгәы еиқәаҵәа имҩа шеихнаҵәаз, мамзаргьы игәыла «мышьҭацәгьа» дшиԥылаз. Иқәымҿиаз, изынамыгӡаз иус убри ацгәы еиқәаҵәа, ма убри игәыла «мышьҭацәгьа» ирықәиҵеит, ирхареитәит.
Ари мифологиатә хәыцроуп изыхҟьаз, изызҳәоу, акәымзар обиективла ацгәы еиқәаҵәа акәзааит, агәыла «мышьҭацәгьа» иакәзааит уи ауаҩ иус анагӡара иаԥырхаганы ҳәа изыҟаломызт.
Амиф  ианакәзаалакгьы иқәнаргылоит, иара атәалагьы аҭак ҟанаҵоит азҵаарақәа: Избан? Изакәузеи? Амифқәа рӷьыраӡак ауаҩытәыҩса иаҩсхьоу аамҭоуп изызку («ажәытә зны»), аха иҟоуп ҳаԥхьаҟа иҟалаша иазкқәоугьы. Иаҳҳәап аесхаталогиатә мифқәа ҳәа изышьҭоу – ҳаԥхьаҟа зны акатастрофа, акаамеҭ, адунеи аилабгара, ақәӡаара ҟалараны иҟоуп зҳәақәо. Ас еиԥш иҟоу амифқәа еиҳараӡак уаҩы иахьиԥыло даара иҿианы иҟоу амифологиақәа рҿоуп, насгьы адинтә дақтринақәа рҿы уаҩы иԥылоит. Ус еиԥш амифқәа рыман, акыргьы ирылаҵәаны иҟан ажәытә ацтекаа, маиаа, аџьамцәа, агерманцәа, иара убас ақьырсианреи, аталмудтә иудаизми, аԥсылманреи реиԥш иҟаоу адинқәа рҿгьы иаҳԥылоит аесхатологиатә  мифқәа.
Амиф захьӡу ҳәа аҭҵаарадырраҿы иҟоу адефинициақәа зегьы ахҳәаа рзаауп ҳәа ҳалагарым. Урҭ рзеиԥш хҳәаа акәым, ус баша реиқәыԥхьаӡара мацарагьы акыр хара ҳагоит. Ара иааркьаҿӡаны акәзаргьы иазгәаҳҭап еиҳа уаҩы идикылартә, дақәшаҳаҭхартә иҟақәоу акык, ҩбак, ҳара иҳалшо адефинициагьы ҳҳәап.
Ажәытәӡатәи абырзен ҵарауаҩ, афилософ Аристотель (ҳера ҟалаанӡа 384-322 шш.) излаиҩуаз ала, еиуеиԥшым аԥсабаратә цәырҵрақәа зыхҟьо, мзыз ирымоу рыԥшаароуп амиф зызку. Аҵарауаа џьоукы амиф аҵыхәтәан илакәхаз ҭоурыхуп ҳәа иахәаԥшуан. Ҳерала XVII ашәышықәсазтәи англыз философ. Френсис Бҽкон (1561 – 1626 шш.) «Ажәытә уаа рҟәыӷара» ҳәа хьӡыс измоу иусумҭаҿы амифқәа поезиатә формала ажәытә уаа рфилософиа аадырԥшуеит ҳәа шьақәирӷәӷәон.
Аҭҵаарадыррагьы амифгьы гәҭакыс, хықәкыс ирымоу акоуп: иааҳакәыршаны иҟоу аԥсабаратәи асоциалтәи цәырҵрақәа закәу, изыхҟьо реилкаара. Аха алыҵшәаҿы дара зынӡакгьы еиқәшәом, еивыгоуп: аҭҵаарадырраҿы иқәнаргыло азҵаарақәа абиективла ииашаны еилнакаауазар, амиф урҭ азҵаарақәа рҭак ус иазеилкаауам, ианагь ииашамкәан, аобиективтә ҵабырг иацәыхараноуп рҭак шыҟанаҵо.
Иахьынӡаҳалшо ала ирмарианы иаҳҳәозар, еиуеиԥшым аԥсабаратә цәырҵрақәеи, ауаажәларратә, асоциалтә цәырҵрақәеи зыхҟьаз ҳәа ииашам агәаанагарақәеи адунеихәаԥшышьақәеи зныԥшуа ажәлар рҳәамҭақәа роуп амиф захьӡу. Амифқәа реизгагьы, урҭ ҭызҵаауа аҭҵаарадыррагьы амифологиа ҳәа иашьҭоуп. Амиф иқәнаргылоит азҵаарақәа: Избан? Изыхҟьазеи?
Иԥсҭазаарутәуп ауаҩытәыҩса дуаҩны данышьақәгыла инаркны икәша-мыкәша иибоз аԥсабаратә цәырҵрақәа зыхҟьо реилкаара интересс иахьимоу, дахьашьҭоу. Иџьбарақәоу, ишәарҭоу (адыд-мацәыс, аӡхыҵара, аҵаа ӷәӷәа, ашоура, адгьылҵысра уҳәа) ихы зларцәихьчашаз иԥшаалар акәын. Ҳабантәаанагеи, ҳашԥақәнагалеи, ҳазшада ҳара ауаатәыҩса ҳхаҭақәа? Лахьынҵас иҳамоузеи, ҳаԥхьаҟа иаҳԥеиԥшузи? Абас еиԥш иҟоу азҵаара уадаҩқәа ианагь дрызхәыцлар акәын, неиԥымкрада ддыргәамҵуан.
Ауаҩытәыҩса ареалтә ԥсҭазара иаразнак ииашаны иауизеилкаахуаз, иауизгәынкылахуаз. Аартра дуқәа шыҟаиҵахьоугьы, аԥсабара акыр ишимпыҵаихалахьоугьы, иахьагьы изымдыруа, изеилымкаац заҟа аҟоузеи?
Аԥхьаӡатәи амиф ауаҩы ипримитивтә хәыцра иалҵшәан. Мифла ахәыцратә стадиа (епоха) адунеи иқәынхо ажәларқәа зегьы анысит. Анс акә, арс акә амиф змырҿиаз ҳәа жәларык адунеи аҿы иҟам.
Ауаатәыҩса ржәытә культура знапы алазкыз аҵарауаа аӡәырҩы иаалаган адунеи иқәынхо аӡәырҩы ажәларқәа рмифқәа хыԥхьаӡара рацәала еизганы, аки-аки еиҿырԥшны ианҭырҵаа, ирбеит акырџьара ишеиԥшқәам. Убас шакәугьы, акыр еицәыхараны иҟоу, культурала аимадара змам атәылақәа ирыланхо ажәларқәа рмифқәа злеиԥшқәоугьы рацәоуп. Уаҩы иааџьеишьартә тематикала, асиужетқәа рыла, амотивқәа рыла, ахаҿсахьақәа рыла уҳәа еиԥшқәоу, еиқәшәақәо ыҟоуп.
Ауаҩытәыҩса иԥсҭазаараҿы амифқәа шыҿиаз, урҭ шьаҭас ирымоу, ҵакыс ирымоу, функциақәас инарыгӡо рыҭҵаара акыр рҽаныршәеит Мақс Миуллери Едуард Таилори, Герберт Спенсери, Едриу Ленги реиԥш иҟаз XIX ашәышықәсазтәи аҵарауаа дуқәа аӡәырҩы. Ҿырԥштәыс дааҳгозар, Ендриу Ленг еиуеиԥшым ажәларқәа рмифологиатә материалқәа ҭҵааны, еиԥшу амифологиатә сиужетқәа маҷымкәа иазгәеиҭеит. Уи имҩаԥигаз аҭҵаара иабзоураны абас еиԥш алкаа ҟаиҵеит: ауаатәыҩса зегьы рԥсихалогиа, ринтеллект еиԥшуп азы идырҿион амифологиа хырхарҭак аҭаны. Убри ауп асиужетқәа  реиԥшрагьы зыхҟьаз.
Амиф ажәлар ркультура ахыкқәа зегьы ирымадоуп. Ара зегь раԥхьа иалкааны иазгәаҭатәуп амифи адини акыр еилышьны ишыҟоу. Уи моу, аҵарауаа гәыԥҩык излаҭырҵааз ала, амифи адини убасҟак еилаҵәаны иҟоуп, зныхгьы урҭ реиҩдыраара уадаҩуп. Убас шакәугьы дара ихаз-хазу маҭәарқәоуп.
Хронологиала амиф адин аасҭа ижәытәтәиуп. Амиф ахаҭа динӡам, аха адин хыҵхырҭас иамоу амиф ауп.
Абри ҳашәҟәаҿы зыӡбахә ҳалацәажәо аӷьыраӡак амырҭаҭра (урысшәала «язычество») ҳәа изышьҭоу адин иахылҿиааз, иадҳәалоу роуп. Амырҭаҭра ауаатәыҩса зегьы аамҭала изхысыз, ирымаз, идырҿиаз динуп. Адунеи аҿы еицырдыруа иҟоу егьырҭ адин хадақәа (ақьырсианра, буддизм, аԥсылманра) раасҭа архаикатә ҟазшьа амоуп, урҭ аҿиара иалагаанӡа иара шьақәгылахьан. Иара амырҭаҭрагьы хыҵхырҭас иаиуз уаанӡатәи, аԥхьаӡатәи адин – анимизм ҳәа изышьҭоу ауп. Аԥхьаӡакәны аҵарадырраҿы адин шьаҭас иамоу анимизм ауп ҳәа аконцепциа шьақәиргылеит XIX ашәышықәсазтәи англыз ҵарауаҩ Едуард Таилар. Ари аҵарауаҩ дызлахәаԥшуаз ала, еиуеиԥшым ажәларқәа рымцхаҵарақәа арымӡаа ҭиҵааит. Убри иҭиҵааз шьаҭас иҟаҵаноуп адин аҿиара уасхырс иаиуз анимизм ауп ҳәа алкаа шыҟаиҵаз.
Едуард Таилор итеориа иадгылақәаз, издызкылақәаз аҵарауаа рацәаҩхеит. Убарҭ дреиуан иара ихаан аус зуаз, еицырдыруа афилософ-асоциолог Герберт Спенсер. Амифологиа аганахьала аҭҵаара аиҭакра дуӡӡа ҟанаҵеит хыхь зыӡбахә ҳҳәахьоу аҵарауаҩ Ендриу Ленг иусумҭа «Амиф, аритуал, адин» ҳәа хыс измоу.
Амифологиа ажәытәӡатәи (аԥхьаӡатәи) ауаҩы ишаԥиҵаз мацара ихаҳәханы, ишьақәханы иаанымхеит. Зқьышықәсалатәи анаҩстәи амҩа ду аҿы абиԥарақәа идырҿион, ихадырҭәаауан, аиҭакра дуқәа аиуит. Ажәа «мифологиа» ажәытә бырзен бызшәа аҟнытә иаагоуп: mythos – «аҳәамҭа», loqos – «ажәа».
Аурыс бызшәаҿы «язычество» ҳәа изышьҭоу, ҳара аԥсуаа амырҭаҭра ҳәа ҳзышьҭоу ауп.
Абызшәадырҩы В. А. Касланӡиа еиқәиршәаз «Аԥсуа-аурыс жәлар» аҿы «амырҭаҭра» («амурҭаҭра») аурысшәахь «язычество» ҳәа еиҭеигеит. Шь. Камкиа еиқәиршәаз аизга «Ажәақәа рдунеи» аҿы амырҭаҭцәа рзы абас иҳәоуп: «Ақьырсианра ҟалаанӡа, анцәа дхарҵо иалагаанӡа (акыр зқьышықәса раԥхьа), адинхаҵарахь имиасыцыз, ажәак ала, нцәас иҟаз зегьы ирымҵахырхәоз амилаҭқәа амырҭаҭцәа ҳәа ирышьҭан (урыс бызшәала, язычники)».
Ас еиԥш иҟоу адефинициа цқьа еилыргам, игәылыршәам, акыр еилататоуп. Ауаатәыҩса амырҭаҭра андырҿиоз аепохазы амилаҭқәа абаҟаз, насгьы амырҭаҭра ахаҭа динупеи, «адинхаҵарахь имиасыцыз…» ҳәа ҳазҳәома?
Ари ажәа гәцаракны абызшәадырҩцәа аӡә дахцәажәо ҳәа акьыԥхь аҿы уаҳа џьаргьы исымбац. Иҟалап ажәытә зны аџьам бызшәа аҟнытә аԥсуа бызшәа иаланагалазар. «Амерҭаҭ» «Авеста» аҿы «имԥсуа», «ԥсра зқәым» аанагоит. Аџьамцәа рмифалогиаҿы амерҭаҭ быжь-ҩыкны иҟоу анцәахә қьиақәа, анцәахәы разқәа дрылахәуп, дыруаӡәкуп. Амерҭаҭ ҷыдала аҵиаақәа рхылаԥшхә иоуп. Ҳәарас иаҭахузеи, аԥсуаа хҿы ари ажәа ажәытәтәи асемантика ацәыӡхьеит, аҵакы еиҭарсхахьеит, аха хылҵшьҭрала уахьынтәи иаагоуп ҳәа агәаанагара уаҩы иоуртә иҟоуп.
Амырҭаҭратә мифологиа ӷәӷәала ианыԥшит ажәытәӡатәи ауаа рдунеиқәыԥшылара аҷыдарақәа. Иара убас ирныԥшит ихымҩаԥгашьа ажәытәтәи аԥҟарақәа, иестетикатә гьама.
Зегь реиҳа ижәытәқәоуп ҳәа иԥхьаӡоуп апримитивтә ҟазшьа змоу, еиуеиԥшым аԥстәқәа рҷыдарақәа раарԥшра иазку амифқәа. Аха анаҩстәи аетапқәа рҿы амифқәа ерархиала аилазаашьа уадаҩ змоу ракәны иҟалеит.
Иара убас аҵарауаа акырӡа ижәытәқәоуп ҳәа иалыркаауеит ажәҩантә цәырҵрақәа ирзку амифқәа: амра иазку (урҭ аҵарадырраҿы асолиартә мифқәа ҳәа ирышьҭоуп), амза иазку (урҭ лунарные мифы ҳәа ирышьҭоуп), аеҵәақәа ирызку (урҭ астралтә мифқәа ҳәа ирышьҭоуп). Иара убас аԥсуаа назлоу амифқәа акыр иҿианы измоу ажәларқәа рҿы имаҷым аҭыԥ ааныркылоит ҳазлоу акосмос, адунеи иазку амифқәа (урҭ акосмогониатә мифқәа ҳәа ирышьҭоуп), ауаҩы ихылҵшьҭра иазку амифқәа (антропогониатә мифқәа).
Арҭ амифқәа рҿы ихадароу, еицырзеиԥшу адунеи зегьы иԥсабаратәым мчык иашеит, еиҿнакааит ҳәа ахшыҩҵак ахьырныԥшуа ауп. Арҭ амифқәа иага еиуеиԥшымзаргьы, иага инеивга-ааивгазаргьы, абри аидеиа, абри ахшыҩҵак еиднакылоит, ирзеиԥшуп.
Бжеиҳан акосмогониатә мифқәа рҿы анцәеи ауааи ирызку, урҭ реизыҟазаашьақәа ирызку асиужетқәа еилышьны иҟоуп. Шамахамзар ажәларқәа ржәытә мифқәа рҿы ари ҳазқәу адунеи еиҿызкааз, иҟазҵаз, изшаз анцәа иоуп, мамзаргьы иԥсабаратәым амч ду змоу аҽаӡәы иаԥиҵеит.
Адунеи (акосмос) еиҿкаахаанӡа иҟаз цқьа еилкаам, амифқәа уи аӡбахә цқьа еилырганы ирҳәом. Ирҳәоит ус зеиԥш ажәала иҟаз еилаԥаҭаран, хаосын, еиқәылашьцаран ҳәа, нас ауп аӡи акәтаӷьи уҳәа ирылҵны акосмос аныҟалаз. Акосмогониатә мифқәа ирыдҳәаланы акыр ирылаҵәаны иҟоуп нашанала аиреи, аԥсра зыхҟьази ирыдҳәалоу амифтә сиужетқәагьы. Акосмогониатә мифқәа ирықәҿырҭуа иҟоуп еиҳа ихьшәаны аҿиара зауз алахьынҵеи, нырцәытәи адунеии ирызку  амифтә дунеихәаԥшышьақәа.
Ауаатәыҩса ркультура аҭоурых аҿы амифрҿиара ихадароу доуҳатә мчхеит, акультура хацзыркыз форма хаданы иҟалеит.
Ари аныҟалаз аепохаан ауаҩы аԥсабара иҽаҟәыҭханы дхәыцуамызт. Амифологиатә хдырра ныҟәызгоз ауаҩи аԥсабареи еилаҵәаны, иузеиҟәмҭхо иҟан. Убри аҟнытә аԥсабаратә хҭысқәеи (ацәырҵрақәеи) аобиектқәеи ауаҩы иара иеиԥшуп ҳәа дрыхәаԥшуан, аԥсы рхаҵаны дрызхәыцуан: амифқәа рҿы аперсонификациа рыманы, ауаҩы иҟазшьақәа, ихымҩаԥгашьақәа, ицәаныррақәа рыдԥхьаӡаланы иаабоит. Ҿырԥштәыс иааҳгозар, иԥсыз (иҭахаз) адауцәа ирылҵыз шьоуп аӡиасқәа, амра ауаҩ сахьа змоу нцәахәуп, есымша уи амҩа ажәҩан иагәылганы игоуп. Адунеи аҿы абас еиԥш иҟоу амифқәа змоу рацәаҩуп.
 Амифологиатә хдырра злаҽны иҟаз ауаҩы изы амиф хыҭҳәаамызт, уи аҵакы реалтәуп, ҵабыргуп ҳәа иԥхьаӡон. Усҟантәи аамҭазы ареалтә ҵабырги иԥсабаратәыми аҳәаа рыбжьамызт, арҭ аҩбагьы еилаӡҩаны иҟан.
Хазы иазгәаҭазар ахәҭоуп ақьабзи амифи акыр ишеидҳәалоу, ишеилышьу. Ажәытә культурақәа рҿы амифи ақьабзи ианагь еизакны иаабоит: руак (амиф) ажәала ишьақәгылазар, егьи (ақьабз) – ахҭыс практикала анагӡарароуп. Ақьабз мҩаԥызго ауаҩы амиф ажәала иаҳәо аҵакы иашьашәаланы, уи инақәыршәаны имҩаԥигоит.
Аԥсуаа ҳҿы амырҭаҭратә мифологиа аҭагылазаашьа акыр аҷыдарақәа амоуп. Аԥсуаа ақьырсианра адин акыр заанаҵ ишрылаҵәазгьы, анаҩсан аԥсылман дин здызкылазгьы ԥыҭҩык шыҟалазгьы, урҭ ажәытәӡатәи амырҭаҭратә дин зынӡа ирцәымӡӡеит. Аԥсуаа ақьырсианреи аԥсылманреи динқәа иага ирылаҵәазаргьы урҭ ирызкны ифанатикцәаны иҟамлаӡеит. Ржәытәӡатәи  мырҭаҭратә қьабзқәеи анцәахәқәеи рышьҭамҭақәа иахьа уажәраанӡагьы ирхамышҭыкәа иааргақәаз ыҟоуп, уи моу, арҭ адинқәа ахԥагьы рқьабзқәа иахьеилаӡҩақәоугьы убап. Зныхгьы ақьырсиантәи аԥсылмантәи нцәахәқәа ирызку ақьабзқәеи аныҳәарақәеи реиԥш, амырҭаҭратә нцәахәқәа ирызкны ақьабзқәеи анықәарақәеи мҩаԥыргон, иахьагьы иналаршә-ҩаларшәны акәзаргьы ус имҩаԥыргақәо ыҟоуп, адин рылаҽны иҟамзаргьы, итрадициоуп  ҳәа иԥхьаӡаны.
Аԥсуаа рмырҭаҭратә нцәахәқәа дрылацәажәауа Ш. Д. Инал-иԥа ииашаны абас азгәеиҭеит: «Недостатка в богах абхазы не испытывали, их было, может быть, даже больше, чем самих абхазов. Каких только богов, духов, покровителей не придумывали себе люди. Для любых сторон жизни и деятельности человека, природы и общества были созданы свои особые сверхъестественные покровители». 
Аԥсуа мырҭаҭратә мифқәа, анцәахәқәа ианаамҭаз ишрықәнагаз еиԥкааны, системала ианызҵашаз, ҵарадыррала иҭызҵаашаз уаҩ дзыҟамлеит. Аҵыхәтәантәи шәкы, ҩышә шықәса рыҩнуҵҟала аԥсҭазаараҿы имҩаԥысыз ахҭысқәа, аиҭакра дуқәа ирыхәладырӡыз рацәоуп. Аурыс мифологиа ажәлар рыбзазараҿы «аԥсы аханы» ианыҟаз аҵарауаҩ ду А. Н. Афанасиев дахьӡаны, еизганы ишҭиҵааз еиԥш, ҳара ҳҿгьы иҟазҵоз аӡә дҟалазҭгьы, агәра ганы сыҟоуп ҳажәлар ртрадициатә доуҳатә культура ахьынӡабеиаз еиҳа еилаҳкаартә, иаҳбарҭахартә ишыҟалоз .аха иааг! Ус аӡәгьы дзыҟамлеит еиуеиԥшым амзызқәа ирыхҟьаны. Акыр ихьшәаноуп ари адоуҳатә мал ду аизгареи аҭҵаареи нап анаркхаз. Насгьы шәазхәыц: еиҳараӡак уи алацәажәара хацзыркыз атәым уаа (европатәи амиссионерцәа, аныҟәаҩцәа, аурыси ақырҭуеи ҵарауаа уҳәа) ракәын. Дара аԥсуаа иреуоу аҵарауаагьы русумҭақәа рӷьыраӡак аԥсышәала акәымкәа, убрыс бызшәала иҩуп. Авторцәа аӡәырҩы аԥсуа бызшәа зынӡа иззымдырқәоз ракәын. Урҭ еиҳараӡак игәарҭоз, рылаԥш иҵашәоз аматериалқәа хыхь-хыхь ирнырбалоз ракәын. Абжьарак аԥсуаа ртрадициатә доуҳатә культура ҩнуҵҟала иаӷраланы, хәҭаҷ-хәҭаҷла, акәамаҵамарақәа излаҟақәоу реилкаара рцәуадаҩын. Аԥхьаӡатәи аԥсуа етнограф С. Т. Ажәанба инаиркны, уи моу иара Д. И. Гәлиа иусумҭақәагьы урыс бызшәала иҩуп. Зыӡбахә ҳамоу азҵаарақәа ирызкны еиҳараӡак аҭҵаарақәа мҩаԥызгаз аетнографцәа Н. С. Џьанашьиа, Г. Ф. Чурсин, И. А. Аџьынџьал, Ш. Д. Инал-иԥа, Л. Хә. Акаба, Е. М. Малиа, Г. У. Смыр уҳәа русумҭақәа урысшәала иҩуп. Иара убас афольклористцәа Ш. Хь. Салаҟаиа, А. А. Аншба, С. А. Тапаӷәуа, Ц. С. Габниа, Р. А. Аҳашба, З. Џь. Џьапуа, В. А. Коӷониа, абарҭ ацәаҳәақәа зыҩуа авторгьы рыҭҵааратә усумҭақәа рӷьырак аԥсышәала акәымкәа урысшәала иҩуп. Аурысшәала аҭҵаара амҩаԥгара ҽеим ҳәа акәӡам исҳәарц, саззааирц исҭаху. Уи злабзиоу, иахьынӡахәарҭоу сзеилымкаауаҵәҟьа сыҟам, аха амырҭаҭратә мифологиа еиԥш иҟоу амаҭәар зегь раԥхьа иргыланы иара злаԥҵоу, иаԥызҵаз ажәлар рбызшәала иеизгазар, иҭҵаазар ахаара еиҳа ианыԥшуеит, еиҳа уаҩы ицәа-ижьы, ихдырра ианыруеит, аҷыдарақәа, аниуансқәа раарԥшра еиҳа илнаршоит ҳәа сгәы иаанагоит.
Насгьы аԥсуа мырҭаҭратә мифологиа ҭҵаауп иԥсаҟьаны, иеидкылам. Уи аганқәак аетнографцәа ахцәажәеит, даҽа аганқәак абызшәадырҩцәа рыҭҵааратә обиектс иҟарҵеит, аҭоурыхҭҵааҩцәа дара ринтересқәа рыла ирызнеины ирыхцәажәақәеит, афольклористцәагьы иара убас.
Иахьа аамҭа ҳазҭагылоу зеиԥшроу ала, уажәы-уажә зҽеиҭазкуа аԥсҭазаара ахырхарҭа хада злаҟоу ала, ажәытәтәи амифологиа назлоу ажәлар ржәытә традициатә культура аныӡаара ихықәгылоуп. Ашәҟы ианҵаны ҳнаҩстәи абиԥарақәа рзы еиқәаҳмырхар, ажәларгьы ирхашҭуеит, акагьы ҳамаӡамызшәа иныбжьахәаша ицоит. Ҳаиҷаҳаны аҭоурых азы мацара акәзаргьы еиқәырхашьак ҳзаҭозар ҳәа ҳҽанаҳшәароуп. Уажәнатәгьы иаҳхашҭқәахьоу, ажәлар рыбзазараҿы уажәшьҭа иузымԥшаақәо ыҟоуп. Ус еиԥш акыр ирхашҭқәахьоу, аха аамҭеи амчи рықәырӡны, хәҭаҷ-хәҭаҷла ицәыҵԥшааны абри сышәҟәаҿы хаз-хазы ҷыдала астатиақәа ззыскқәаз маҷӡам. Убарҭ иреиуоуп, иаҳҳәап, áцәа анцәахәы Напкылҵәа, аԥсаатә рынцәахәы Анҷакәынҷа, аԥшаӷьы анцәахәы Афарҭын, ашьамаҟа рынцәахәы Ахын, амшын анцәахәы Ҟәадашь уҳәа убас иҵегьы.
Ари ашәҟәыҿы аԥсуа мифқәа зегьы рхы еидкыланы иҭҵаауп ҳәа ҳәашьа амам. Урҭ рацәаӡоуп, ас еиԥш иҟоу шәҟәык рызхоны ҳәа иҟам. Ара зхы еидкылоу аԥсуа мифқәа рӷьырак роуп. Еиҳараӡак ара рыӡбахә ҳәоуп анцәақәа, анцәаратәи амифтәи ҟазшьақәа змоу алакәи аепоси рперсонажцәа. Досу аԥсуа мифтә хаҿсахьақәа рыхцәажәараан, рыҭҵаараан, автор акыр инарҭбааны ихы иаирхәеит адунеитә мифологиаҿы иаҳԥыло акыр апараллельқәагьы, досу ирышьашәалақәоу.
Иҟоуп зхатәы сиужет змоу амифқәа, урҭ реилазаашьа уадаҩым, аха асиужет змақәамгьы, џьара дара ҷыдала ирыдҳәалоу сиужет змақәамгьы маҷӡам. Ҳбызшәа ҭәуп ауаатәыҩса ажәытәӡатәи рмифтә хәыцра иахылҵыз, иалҵшәоу, изныԥшыз ажәақәа рыла. Ҿырԥштәыс иааҳгозар, «амра гылеит», «амра ҭашәеит» ҳәа иахьа ианаҳҳәо, арҭ ажәа еицааирақәа ажәытә мифтә хәыцра ишахылҵыз ҳазхәыцӡом. Мифтәла ихәыцуаз ауаҩы ида аҽаӡәы иҳәашамызт арҭ ажәақәа. Ҭҵаарадыррала ҳрызхәыцуазар, амра иагьгылом, иагьҭашәом. Аха аԥсуаа зхылҵыз ажәытә уаа рзы  амра ашьыжь ашьхақәа ирывҵны игылон, ахәылԥаз «амшын иҭашәон» («аӡы иӡаалон»). Иара убас амифтә хәыцра иалҵшәоуп  ажәақәа «адауҳа», «алахьынҵа», «аҳақ», «агәнаҳа» уҳәа убас ирацәаны. Абас еиԥш иҟақәоу абызшәатә маҭәахәқәа акыр ицхыраагӡоуп ажәытә мифқәа ареконструкциақәа рзуразы.
Амифқәа ԥсаҟьаны ирылаԥсоуп афольклор атрадициатә жанрқәа зегьы, еиҳараӡакгьы амифи, афырхаҵаратә епоси, анашанатә лакәқәеи аимадарақәа рымоуп, еилышьуп. Уи зыхҟьо аԥсуа жәлар рҿаԥыцтә ԥҵамҭақәа афольклор ажәытәӡатәи  аҟазшьа хада – асинкретизм ашьҭамҭақәа  рзынханы иахьыҟоу ауп. Аԥхьаӡатәи (ажәытәӡатәи) афольклор аҿы ажанрқәа еиҟәыҭхамызт, амифгьы, аепосгьы, алакәқәагьы уҳәа релементқәа еизакын, еилан.
Афырхаҵаратә епоси анашанатә лакәқәеи мифтә хаҿсахьақәаҵәҟьаны ирылоу рнаҩсгьы, ирылахәу аперсонажцәа иуаауп ҳәа иԥхьаӡақәоугьы аӡәырҩы амифтә ҟазшьақәа рыманы иаабоит. Даҽакала иаҳҳәозар, ус еиԥш иҟоу аперсонажцәа амифтәгьы, ауаҩытәыҩсатәгьы ҟазшьақәа рыманы иаабоит.
Абра ҳазлацәажәо азҵаарақәа рыҭҵаараҿы аус ду мҩаԥызгахьоу аҵарауаа изларҳәо ала, амиф зегь реиҳа алакә иазааигәоуп, иадҳәалоуп. Уи моу, алакә зхылҿиааз амиф ауп ҳәа шьақәзрыӷәӷәақәогьы рацәаҩуп. Урҭ ргәаанагара, хымԥада иҵаҵӷәыданы иҟам. Еиҳараӡакгьы архаикатә ҟазшьа змоу алакәқәа сиужетла ажәытәӡатәи амифқәа ирыдҳәалоуп. Амифи алакәи реиҩдырааразы акры аҵанакуеит дара аԥызҵаз ажәлар шырзыҟоу. Ажәлар уажәы ааигәанӡа амиф иаҳәо аҵакы иҟалахьоу акы акәҵәҟьоуп ҳәа агәра ргон, алакә иаҳәо хыҭҳәаауп ҳәа ирыԥхьаӡоит. Бжеиҳан амиф иаҳәо аҵакы агәрагара анацәыӡлак, илакәхоит, сахьаркыратә ԥҵамҭак аҳасаб ала ажәлар рыхдырра иазынхоит.
Ажәак ала, амифқәа ареконструкциа рзураан алакәқәа ҳацхраауеит, ҳрывсны цашьа ҳамам.
Иахьабалакь ажәларқәа аҩыратә культура змоу, аҟазара зырҿиаз рҿы ажәытәӡатәи амифқәа ароль ду нарыгӡеит. Аԥсуаа ҳҿгьы ҳмилаҭтә сахьаркыратә ҩыратә литература ашьаҭакҩы Дырмит Гәлиа инаиркны иналукааша ҳашәәҟыҩҩцәа зегьы раԥҵамҭақәа рҿы инарҭбааны амифқәа ахархәара роуит. Ари ҷыдала, конкретла аҭҵаара иаԥсоу, изыхәҭоу зҵаароуп.
Ажәақәак ари ашәҟәаҿы аҭҵаамҭақәа реишьҭагылашьа иазкны.
Ара уаҩы ихы  иаирхәар ҟалон еиуеиԥшым апринципқәа, урҭ рахьынтә иалкааны сара сзықәныҟәаз апринцип абас иҟоуп. Аԥхьа исыргылеит зегьы иреиҳау, зегьы зшаз ҳәа иԥхьаӡоу Анцәа инаиркны иҳараку амифологиа ҳәа изышьҭоу анцәахәқәа ирызку астатиақәа.
Анцәахәы ҳаракқәа ажәҩан ахь ауп иахьыҟоу, иахьырҭыԥ урҭ инарываргыланы адунеитә мифологиа иадыруеит илаҟәу амифологиа (урысшәала «низшая мифология» ҳәа изышьҭоу) ахаҭарнакцәагьы. «Илаҟәу амифологиа» ҳәа атермин аԥхьаӡа аҵарадырра иалазгалаз XIX ашәышықәсазтәи агерман ҵарауаҩ В. Маннгардт иоуп. Илаҟәу амифологиа еиуеиԥшым аганқәа рыла акыр инҭкааны иҭырҵааит Вильгельм Вундти, Дж. Фрезери, В. И. Проппи, Е. В. Померанцеваи реиԥш иҟаз аҵарауаа дуқәа аӡәырҩы.
Аԥсуаа ҳҿгьы арҭ амифқәеи урҭ рперсонажцәа аӡәырҩы рхырҿсахьақәеи ирыхцәажәахьеит: С. Т. Ажәанба, Н. С. Џьанашьиа, Г. Ф. Чурсин, Ш. Д. Инал-иԥа, И. А. Аџьынџьал, Л. Хә. Акаба, Ш. Хь. Салаҟаиа, В. Г. Арӡынба, А. А. Аншба, Р. А. Аҳашба, З. Џь. Џьапуа, Ц. С. Габниа, В. А. Кәагәаниа, С. А. Тапаӷәуа, абарҭ ацәаҳәақәа зыҩуа автор уҳәа убас егьырҭгьы ԥыҭҩык. Аха, еиҭасҳәахуеит, аԥсуа мифқәа иахьа уажәраанӡа џьарак (шәҟәык аҿы) еидкыланы ҷыдала аӡәгьы иҭимҵаацызт. Абри аганахьала ари ашәҟәы аԥхьаӡатәи ԥышәоуп.
Аԥсуаа ҳҿы илаҟәу амифологиа ахаҭарнакцәа рхыԥхьаӡара анцәа ҳаракқәа рхыԥхьаӡара аасҭа акырӡа еиҳауп. Шамахаӡак акәамзар, ус еиԥш ауп ишыҟоу адунеи егьырҭ ажәларқәа рмифологиақәа рҿгьы. Иахьабалакь еиԥш, аԥсуаа ҳҿгьы илаҟәу амифологиа ахаҭарнакцәа амырҭаҭратә дунеихәаԥшышьақәа ирыдҳәалоуп. Амырҭаҭратә дунеихәаԥшышьақәа рҿы иарбанзаалак ԥсы зханы адунеи иқәу (ауаа роума, аԥстәқәа роума) зегьы, рхатәы нцәахәқәа рымоуп. Досу инцәахәы (анцәахәы) дизылԥхаргьы ҟалоит, дизыцәгьахаргьы ҟалоит. Досу инцәахәы «игәаԥхаша» ҟаиҵалароуп, «димыргәаароуп», мамзар дизыцәгьахоит, дизыӷьашкуеит.
Илаҟәу амифологиа ахаҭарнакцәа абжьааԥны анцәа ззаҳҳәақәо, анцәа ҳаракқәа иреиԥшҵәҟьаны иҟаӡам. Ҵабыргуп, амцхаҵарақәа ирыдҳәалоуп, аха еиҳараӡак ацәгьа аршра, ацәгьа аҟаҵароуп изызку. Иалкаау ԥсҭазааратә ганк (иаҳҳәап, арахә, ашәарах, аарыхра (адгьылқәаарыхра), ахәышҭаара, аӡы уҳәа хаз-хазы) досу ирхылаԥшхәу рымоуп, аха анцәаратә статус ҳаракы рылаӡам, уаанӡа изыҩаӡом.
Илаҟәу амифологиа ахаҿқәа (аперсонажцәа) еиҳараӡак ауаҩытәыҩса иԥсҭазаара иадҳәалоуп. Ауаҩи дареи «еиқәшәар» рылшоит ҳәа иԥхьаӡоуп, уи моу, ауаҩ ԥшра аахәаны рҿыҟарҵар рылшоит ҳәа агәрагара ыҟан. Еиҳараӡак арҭ ахаҿқәа персонажқәаны иаабоит алакәқәеи, амиф-ҵабыргқәеи (урысшәала «былички» ҳәа изышьҭоу), архаикатә ҟазшьа змоу афырхаҵаратә ҳәамҭақәеи рҿы.
Илаҟәу амифологиа ахаҭарнакцәа згәыжәла цәгьоу, ауаҩы изы (арахә ,аарыхра рзы уҳәа) ацәгьа аҟаҵара, аԥхасҭатәра, аилахәара иазҿлымҳауп. Анцәа ҳаракқәа рҭыԥ ахьыҟоу ажәҩан ҳарак, ҵа змаӡам ажәҩан лашаҿы акәзар, илаҟәу амифологиа ахаҭарнакцәа адгьыл аҿоуп еиҳараӡак иахьыҟоу, идгьылтәқәоуп. Алашара ахьыҟоу акәымкәа, ацәылашьцарақәа, атышақәа, агәаҩарақәа, абна бааԥсқәа, абна тоурақәа, амшын аҵа уҳәа роуп тәарҭас, гыларҭас иахьырмоу.
Зны-зынла анцәа дуқәа, анцәа ҳаракқәа ҳәа изԥхьаӡақәоугьы еиуеиԥшым амзызқәа ирыхҟьаны, илбааганы, рыстатус анылаҟәхо ыҟоуп. Ҿырԥштәыс иааҳгозар, Сибра инхо ажәлар кетаа рмифологиаҿы хыхь иқәтәоу анцәа ду Ес иԥҳәыс Коседем длызгәааны адгьыл ахь дылбааишьҭуеит. Нас лара хәыҷы-хәыҷла илаҟәу мифтә хаҿны дҟалоит.
Аԥсуаа ҳҿгьы аҩсҭаа ажәытә зны дмаалықьны ажәҩан ахь дыҟан, дԥыруа ажәҩан далан, аха ихымҩаԥгашьа анҽеимха, ианыцәгьаха, анцәа иҳәатәы дықәымныҟәо даналага, дылбаагахеит, дыцәгьаршыҩхеит, даҩысҭаахеит ҳәа иԥхьаӡоуп.
Илаҟәу амифологиа аперсонажцәа досу аҷыдарақәа рымоуп, досу рхатә локалтә функциақәа рзыԥҵәаны иҟоуп. Досу изызку рҿы иӷәӷәоуп, иԥсабаратәым амч рымоуп.
Иҳаракуи илаҟәуи амифологиақәа рхаҭарнакцәа рнаҩс еишьҭагылоуп амифтә ҟазшьа змоу афольклортә персонажцәеи, амифтә ҟазшьа змоу ауаа рхаҿсахьақәеи досу хаз-хазы ирызку астатиақәа. Ашәҟәы хыркәшоуп ахатәы хьӡы змам, иабстракттәу амифтә дунеихәаԥшышьақәеи аҭыԥқәеи ирызку астатиақәа рыла.
Ари ашәҟәы аҩра инеиԥынкыланы акәымзаргьы ҩажәа шықәса инареиҳаны саҿын. Ахәҭақәакгьы ажурнал «Аҟазара» адаҟьақәа  рҿы иркьыԥхьхьеит. Исылшоз агсмырхеит, сгәы адкыланы изҩит ҳәа ишысыԥхьаӡогьы, ҳәарас иаҭахузеи, иагқәоу ҟалашт. Исцәыбжьахаз, исызгәаамыгӡаз азгәаҭаны, аамысҭашәала, изҩыданы исазҳәо аԥхьаҩ дҟалозар, гәык-ԥсык ала исыдыскылоит, заанаҵгьы ҭабуп ҳәа иасҳәоит.


Сергеи Зыхәба
17. VI. 10ш. Аҟәа-Маиҟәаԥ


















Иҳараку аԤсуа мифологиа.
Ижәҩантәу,  мамзаргьы акосмогониатә мифҚәа. Антропогониатә мифҚәа

Анцәа

Ажәытә  бырзентә мифологиаҿы анцәахәқәа зегьы реиҳа амч змоу ашьха ҳарак Олимп иқәтәоу Зефс шиакәу еиԥш, аԥсуаа рмырҭаҭратә (урысшәала  «иазычество» ҳәа изышьҭоу) пантеон аҿы анцәа зегьы дреиҳауп.
Анцәа адунеигьы, уи иқәугьы (ауаа, аԥстәқәа, агыгшәыгқәа, аҵиақәа, ахәаҷа-маҷақәа уҳәа) зегьы ахьишаз, иахьеиҿикааз мацара акәым рольс идԥхьаӡалоу. Анцәа урҭ зегьы ахьишаз анаҩсгьы дагьырхылаԥшуеит ҳәа дыԥхьаӡоуп. Убри аҟнытә «иаҳхылаԥшхәу» анырҳәо ыҟоуп иара изы. Зегьы рлахьынҵа рзишәоит.
Аԥсуаа уи изкны ирымоу амифтә гәаанагара зеиԥшроу ала, ауаҩытәыҩса ихы иирбаӡом. Иара адгьыл аҟны акәымкәа, ажәҩан аҿоуп дахьыҟоу, тәарҭас-гыларҭас иахьимоу, уантәи дылбааԥшны ауп адунеи илаԥш шахиго. Хыԥхьаӡара рацәала имоу амаалықьцәа адунеи иалаҵәаны иҟоуп, хҭысс иааҟало зегьы (иага идузаргьы, ихәыҷызаргьы) иара иҿы инеины иарҳәоит, адырра ирҭоит, ԥымкрада иҳәатәы харҵоит, инаргӡоит. Иага дқьиазаргьы, диашазаргьы, аџьбарарагьы илоуп. Иҳәатәы иахымԥакәа иацныҟәо зегьы рзы дқьиоуп, дырзылыԥхоит, иҿагыло, ихәарҭам ҟазҵо ацәгьа-мыцәгьа зыршо дырзыӷьашкуеит, меигӡарахда рыхәҵәы ықәихуеит.
Анцәа адәахьтәи иҿныԥшылара зеиԥшроу ҳәа ажәлар цқьа еилырганы акгьы рҳәом. Аха уеизгьы уи аԥсуаа рыхдырраҿы ауаҩы диеиԥшыншьаланоуп дышрымоу. Ҟазшьалагьы ауаҩы дызлаеиԥшқәоу рацәоуп, абзиарақәа реиԥш, ацәгьарақәагьы илоуп. Дыӷәӷәоуп, иҳәатәы наӡоит, аха ауаҩытәыҩсатә ԥсыҽрақәагьы инубаалоит: Мчрас иҟоу зегьы иара инапаҿы иҟазар иҭахуп, аӡәы имеикыр, ма ицеиҩишоит ҳәа далагар иуам. Агәаара идыруеит, агәыбзыӷра идыруеит, уи моу, агхақәагьы ихьлоит.
Амифтә дунеихәхаԥшышьақәа изларҳәо ала, ари акосмас аиҿкаара, аизакра, ашьақәыргылара шилшаз еиԥш, ақәхрагьы, аиларбгарагьы илшоит ҳәа дыԥхьаӡоуп анцәа. Иара аԥсыҽрақәагьы имоуп, ацәгьарақәагьы дрылаҟоуп, ихәарҭам, иҽеим аҟазшьақәагьы ныҟәигоит ҳҳәеит, аха абзиара аҟаҵареи, уи аиааира аргареи роуп еиҳараӡак дзызку, функциа хадас имоу. Ацәгьа зыӡбо, иҟазҵо зегьы ахьирхәуеит мышкы ахы, мышкы аҵыхәан ҳәа дыԥхьаӡоуп. Иара дзаҭәазымшьарц иақәызкуа, ма иҿагыло, ихымхәыцуа, игәы иахәаша ҟазымҵо дарбанзаалак аӡәы диеигӡо ҳәа дыҟам, мышкы ахы, мышкы аҵыхәа ирџьбараны дахьимырхәыр иуӡом. Уи ус шаку хьаҳәа-ԥаҳәада агәра ҳдыргоит хыԥхьаӡара рацәала аҿаԥыцтә рҿиамҭақәа ана, ара иԥсаҟьаны ирылаԥсоу акыр мифқәа.
Ара иаҳгәалаҳаршәап дабатәи нцәоу ҳара ҳзымҵаныҳәо, ҳзызхәыцуа, ҳара ҳаҵкыс ииааиуа мчы ыҟаӡам зҳәоз аҵан (амифтә уаа ссақәа) абамба сы рзылашьҭны, уи амца аркны рҵыхәтәа шықәиблааз атәы зҳәо аԥсуа миф. Иара убас иаҳгәалаҳаршәап анцәа сиацлабуеит, уи иаҵкыс са сеиҵоума ҳәа аԥагьара ҵызгаз афырхаҵа Абрыскьыл дыкны дызҭымҵуа аҳаԥы лашьца иҭаҿаҳәара шыҟалаз уи изку аԥсуа фырхаҵаратә ҳәамҭаҿы. Анцәа иҿагыла акәым, драҭәарымшьо акәым, ауаҩра иаҵанамкуа аҟазшьақәа ҵызго, ихәыҷы, иду еиуеиԥшым ацәгьарақәа зуа, изҳәо ахьирхәуеит. Анцәа иҳәахьалоуп, игәаԥхаралоуп зыуааҳәцәа аҳәа ырҟааны ала рзызшьыз апап каҷбеи инхарҭагьы, иаргьы рыҵабганы аӡы шҩеиз Очамчыра араион Гәыԥ ақыҭан иҟоу Папанҵҟәыр ҳәа изышьҭоу аӡиа иазку алегендаҿы. Анцәа иҳәахьалоуп ауаа каҷбеиқәа ахьықәынхоз иҭарбганы аӡиа Риҵа шыҟалаз (Риҵа иазку алегенда).
Ас еиԥш иҟоу аҿырԥштәқәа рацәоуп. Типологиала урҭ иреиԥшқәоу, ирзааигәоу амифтә сиужетқәа хыԥхьаӡарала ирацәаны иаҳԥылоит адунеи ажәларқәа аӡәырҩы рфольклор аҿы.
Аԥсуаа (ажәытәтәи адин, амцхаҵарақәа злаҽны иҟақәоу, иказмыжьыц) иахьагьы анцәа игәра ганы, дҳахәоит, даҳхылаԥшуеит ҳәа игәыӷны имҵаныҳәоит, иматанеиуеит, «Анцәа ухьышьаргәыҵа ҳакәыхшоуп», – рҳәоит, абзиараҿгьы, ацәгьараҿгьы, агәырҩа анырмоугьы, иангәырӷьогьы иара ихьыӡ рҿакуп, зегьы иреиҳау гәыӷырҭас дрымоуп. Анцәа ҳаитәуп ҳәа рхы рыԥхьаӡоит, дырныҳәоит, уи ихьыӡ ала акымкәа, ҩбамкәа аныҳәагатәқәа рымоуп. Аӡә дырныҳәозар, уи ихьыӡ ала дырныҳәоит:  «Анцәа уиныҳәааит», «Анцәа дузылԥхааит», «Анцәа уимшьааит», «Анцәа илԥха уауааит», «Анцәа уирӷьацааит», «Анцәа духылаԥшааит»… Ас еиԥш иҟоу, традициала стереотипқәак раҳасаб ала анцәа идҳәалоу аныҳәарақәа аԥсуаа имаҷымкәа ирымоуп. Ирцәымӷу, цәгьарак иуит, цәгьарак иҳәеит ҳәа ирԥхьаӡо аӡәы дыршәиуазаргьы, иара ихьӡала дыршәиуеит: «Анцәа дуқәшәиааит», «Анцәа уицәымыӷхааит», «Анцәа уқәихааит» уҳәа убас иҵагьы ирацәаны. Анцәа инықәуеит: «Анцәа иныс», «Анцәа имаҿуп». 
Аԥсуаа ржәытә мифологиатә хәыцрақәа злаҟоу ала, бзиарак иақәшәар, анцәа иџьыршьоит, уи илԥха роуит ҳәа ирыԥхьаӡоит. «Анцәа иџьшьоуп, сынтәа аамҭа бзиоуп», «Анцәа иџьшьоуп, уеибганы уааит» (мҩа харак, мҩа уадаҩк аҟнытәи еибганы иааз изы ирҳәоит); «Анцәа иџьшьоуп, агәабзиара ҳагым» ҳәа убас иҵагьы. Абзиара ианақәгәыӷуагьы анцәа ихьыӡ иадырҳәалоит:  «Анцәа иҳәар, сынтәа аамҭа бзиахоит, аҽаҩра ҟалоит», «Анцәа иҳәар, еибашьра ҟалом», «Анцәа иҳәар, убзиахоит» (ичамазаҩу иарҳәоит), «Анцәа даҳзылыԥхар, ҳрыцҳаишьоит» уҳәа убас иҵагьы.
Абри адунеи (акосмос) зшаз, зегьы зымчу, зегьы рлахьынҵа зшо, изыӡбо анцәа иоуп, аха амифқәа рҿы иара данымчыдоугьы ыҟоуп, ицәымшәаӡакәа, игәхьаа мыкӡакәа иҿагыло аӷацәагьы имоуп. Убарҭ иаӷацәа зегьы рахьынтә зегь реиҳа дшәарҭоуп аҩсҭаа. Анцәеи аҩсҭааи реизыҟазаашьақәа зеиԥшроу уашьҭаншәа ҵаҟа иара аҩсҭаа ҷыдала ҳанилацәажәо, изкны иҩу астатиаҿы игәаҳҭап. Араҟа иазгәаҳҭап ихадароу акы: анцәеи аҩсҭааи еинышәара зқәым антиподқәоуп.
Аҭҵаарадырраҿы изҵаара уадаҩны иҟалеит аԥсуа термин «анцәа» аетимологиа аилкаара. Уи аҵарауаа аӡәырҩы ихҭакны ирымеижьҭеи акыр ааҵуеит, аӡәырҩы алацәажәахьеит, еимактәы-еиҿактәыс ирымоуп иахьа уажәраанӡагьы, аха зегьы еицҿакны изықәшаҳаҭу етимологиак аӡәгьы изымҳәац.
Абызшәадырҩы П. К. Услар дызлахәаԥшуаз ала, «анцәа» азаҵә аҿы акәымкәа арацәа хыԥхьаӡараҿы игылоу, арацәа хыԥхьаӡара аформа змоу ажәоуп. Уи диқәшаҳаҭхауа П. Гь. Ҷариа излаиҩуаз ала, интересс иҳамоу ажәа ҩ-хәҭакны ишон: «ан-цәа». «Ан» шьагәыҭуп, «цәа» арацәа хыԥхьаӡара ҳзырбо суффиқсуп ҳәа иԥхьаӡон. Ари агәаанагара дадгылон академик Н. И. Марр.
Н. С. Џьанашьиагьы Т. Гь. Ҷариа игәаанагара дадгылон. Н. С. Џьанашьиа излаиҩуаз ала, анцәа даӡәыкуп, деизакуп, иеиҳау дыҟам. Аха ԥсабаратә цәырҵрас иааҟоу зегьы, ауаҩгьы, ажәлантәгьы, аҭаацәарагьы убрахь ирыдкыланы досу рынцәахәқәа дрымоуп. Аԥсуа иҳәоит: сынцәахәы, унцәахәы. Ажәа «анцәа» ажәа «ан» иахылҿиааит. Уи ус шакәу агәра ҳзырго иреиуоуп егьырҭ аԥсуа нцәахәқәа жәпакы рыхьӡқәа «ан» иахылырҿиаан иахьыҟоу, насгьы урҭ анцәахәқәа ахьыҳәсақәоу: Џьабран – џь – шьагәыҭуп, ажәа «аџьма» ауп иаанаго, аб (урысшәала – «отец») «Р» – ахԥатәи ахаҿы ҳзырбо хьыӡцынхәроуп, арацәа хыԥхьаӡараҿы, «ан» (урысшәала – «мать»). Ус анакәха, зегь неицҵаны «Џьабран» иаанаго «аџьмақәа+абқәа+ран», аџьмақәа рынцәахәы. «Жәабрангьы» убас ауп ишеиҿартәу: а+жә-ажәқәа раб+ран, ажәқәа рынцәахәы – Жәабран. Анцәа даӡәыкуп, деизакуп, егьырҭ анцәахәқәа зегьы иара импыҵакуп, дреиҳабуп.
Ажәа «анцәа» иазкны игәаанагарақәа еизыркәкәаны, Н. С. Џьанашьиа абас азгәеиҭеит: «Итак, вместе с г. Чарая, я думаю, что слово «анцәа» происходит от слова «ан» во множественном числе. Я думаю, что из обогатворения предков получилось и имя высшего божество анцва. Сначала, по-видимому, оно употреблялось без окончания множественного числа и в женском роде, потом с течением времени из «многих матерей – богов» получился еидиный бог анцва мужского рода. Изменение пола богов часто наблюдается в религиях первобытных; в этом отношении анцва не состовляет исключения». 
Апофессор Ш. Д. Инал-иԥа иакәзар, ара зыӡбахә ҳамоу атермин аетимологиа зынӡа даҽакала еилкаатәуп, иҭҵаатәуп ҳәа иԥхьаӡон. Уи излаиҩуаз ала, «ан» ажәытәан «ажәҩан» аанагозар ҟаларын, иҟалап хылҵышьҭрала ажәытәӡатәи шумераа ажәҩан нцәахәыс ирымаз Ану идҳәалазаргьы. Ш. Д. Инал-иԥа дызлахәаԥшуаз ала, ажәа «анцәа» аҿы ахәҭаҷ «цәа» арацәа хыԥхьаӡара ҳзырбо суффиқсӡам, «ацә» ауп иаанаго. Абри агәаанагара еиҳа ииашоуп ҳәа аҵарауаҩ изырҳәаз акымкәа, ҩбамкәа аҵаҵӷәқәагьы иман: аԥсуаа анцәа дыԥҳәысуп ҳәа акәымкәа, дхаҵоуп ҳәоуп дшырыԥхьаӡо, анратә (аԥҳәысратә) функциа наигӡо џьаргьы даабом. Аӡәырҩы ажәларқәа рмифологиаҿы ишыҟоу еиԥш, аԥсуа мифқәа рҿгьы ажәҩан ахаҵаратә мчы иахыҵхырҭоуп, насгьы ацә акульт акыр амҽхак амоуп уҳәа убас иҵагьы.
Зыӡбахә ҳамоу атермин аӡәымкәа, ҩыџьамкәа ақырҭуа ҵарауаагь ахцәажәахьеит. Академик И. А. Џьавахишьвили агырқәа рмырҭаҭратә нцәахәы Антари, ахевсурцәа рынцәахәы Анатори, аԥсуаа рынцәахәы Аиҭари еидҳәалоуп ҳәа иԥхьаӡон. Еиҳа ижәытәуп ҳәа дахәаԥшуан ахевсурцәа рынцәахәы Анатори ихьыӡ. Атермин «Анатори» актәи ахәҭа «ан» аԥсуа «ан» иадиҳәалон, насгьы ажәытәӡатәи ашумерцәа рыжәҩан нцәахәы «Ану» ихьыӡ иахьирԥшуан, аҩбатәи ахәҭа «тори» арамеиаа рхатәы хьыӡқәа ируакуп ҳәа иҩуан».
Д. И. Гәлиа Анцәа иӡбахә ала абас иҩуан: «Анта» ҳәа ахьыӡ змоу абиссиниатәи анцәа дыԥҳәысуп, акәырқәа ҩба зҵоу аныҟәага (урысшәала колесница ҳәа изышьҭоу) дақәтәаны ажәҩан далоуп. Аԥсуа жәа «Анцәа» ҩ-хәҭакны  иаҳшар ҟалоит: «ан» – «цәа». «Цәа» арацәа хыԥхьаӡара ҳзырбо суффиқсуп. Абас ала, алкаа ҟаҳҵар ҟалоит: абиссианиаа рҿы нцәас иҟоу дшыԥҳәысу еиԥш, аԥсуаа рҿгьы уи дыԥҳәысуп, дара рыхьыӡқәагьы акыр еиԥшуп; «Анта», - «Анцәа».
Ари ахшыҩҵак ҭҵаарадыррала ашьақәрыӷәӷәара мариамзаргьы, Д. И. Гәлиа акы дӡааԥшылон, ус баша иҩрымызт. Убри аҟнытә хшыҩзышьҭра иаԥсоуп.
Излаабо ала, аԥсуа термин «анцәа» аетимологиа азуразы аӡәырҩы рыҽшԥыршәахьоугьы, макьанагьы цқьа инагӡаны еилкаам. Убас шакәугьы еиҳа ииашоуп, еиҳа аҵабырг иазааигәоуп ҳәа уаҩы иԥхьаӡартә иҟоуп хыхь зыӡбахә ҳҳәахьоу апрофессор Ш. Д. Инал-иԥа игәаанагара.
Абызшәадырҩы Б. Гь. Џьонуа даалаган «Анцәа» аетималогиа ашьақәыргыларазы зыҽԥызшәахьоу аҵарауаа (П. Гь. Ҷариа, Н. С. Џьанашьиа, Д. И. Гәлиа, Н. И. Марр, Ш. Д. Инал-иԥа, Қ. В. Ломҭаҭиӡе, Г. В. Смыр) ргәаанагарақәа азеиԥш хҳәаа рзуны, урҭ аӡәгьы диқәымшаҳаҭхакәа иара ихатә етимологиа азиуит. Ари автор дызлахәаԥшуала, ажәақәа «(а)мца», «(а) фы//цы» // «(а) – мацәыс» «(а)нцәа» шьаҭас ирымоу (ма)цәа амца ауп ҳәа алкаа ҟаиҵеит.


Аллаҳ

Аԥсуа мифқәа рҿы иаҳԥылоит традициала ҳмилаҭ иаиуоу, ажәытәан аԥсуаа рмифтә хәыцра иаӡбаз,  иарҿиаз ахаҿқәа маҷымкәа. Убарҭ дреиуоуп хыхь зхаҿсахьа ҳалацәажәахьоу анцәагьы. Аха еиуеиԥшым аамҭақәа рзы, еиҳараӡакгьы ақьырсианреи аԥсылманреи рныррала аԥсуа мифологиатә дунеи иаланагалеит атәымқәагьы акымкәа, ҩбамкәа. Иаанагозеи уи? Уи иаанаго, иааркьаҿӡаны иаҳҳәозар, аԥсуаа ақьырсиантәи аԥсылмантәи динқәа ирыдҳәалоуижьҭеи акыр ааҵуеит ауп. 
Иахьа шьҭа урҭ иԥсахны џьарантәи иаагоу амифтә хаҿсахьақәа ҳажәлар акыр ирылаҵәаны иҟоуп, дара рхатәқәак реиԥш ирыԥхьаӡоит. Ус анакәха, урҭ рыӡбахәгьы ҳҳәароуп. Убас аԥсуаа рмифологиа аамҭала зны иаланагалаз ауп аллаҳ ихаҿсахьагьы. Аԥсуаа аллаҳ иӡбахә бзианы ирдыруеит, акыр ирылаҵәаны иҟоуп. Еиҳараӡак аллаҳ иӡбахә здыруа, уажәы-уажә есымшатәи ацәажәараан изҳәо, изҿаку аԥсылман дин злаҽны иҟоу роуп, урҭ ирхыԥхьаӡара рацәамзаргьы.
Аллаҳ иӡбахә аԥсуаа ирдыруа иҟалеит аԥсылманра анрылала ашьҭахь, аха уаанӡатәи рынцәа зынӡа дырхамышҭӡеит, дырзымԥсахит. Аԥсуаа рҿы адагьы ас еиԥш апроцесс егьырҭ ажәларқәа рҿгьы акырџьара имҩаԥысит. Ҿырԥштәыс иааҳгозар. Даӷьсҭантәи ажәларқәа лакааи, цахәырааи, рутулааи, аварааи, татааи ажәытәӡатәи рынцәа ду Зал ихьӡуп. Аха урҭ ажәларқәа аԥсылманра анрылаҵәа ашьҭахь Зал диаҟараны, уи ифункциақәа наигӡо рыхдырраҿы дшьақәгылеит аллаҳгьы.
 Аԥсуаа рҿы анцәеи аллаҳи функциала еиҟароуп уҳәартә иҟоуп. Анцәа еиԥш, аллаҳгьы даӡәыкуп, уи анцәара имазкуа даҽаӡәы дыҟам. Иага ус акәзаргьы, аԥсуаа рыхдырраҿы анцәа ицназго аӡәгьы дыҟам.
Аллаҳ, анцәа деиԥшны, ҭыԥс имоу ажәҩан ауп, уантәи дылбааԥшны зегьы ибарҭоуп, зегьы дырхылаԥшуеит. Анцәа иеиԥш, аллаҳгьы ианагь дыҟан, дыҟоуп, дҟалоит, ари нахысгьы наӡаӡа дыҟазаауеит ҳәа дыԥхьаӡоуп. Аԥсылманцәа рышәҟәы хада аҟәырҟан иаҵшьны излаҳәо ала, аллаҳ ҩыза ҳәа аӡәгьы димаӡам, ицназго аӡәгьы дыҟаӡам. Аҟәырҟан излаҳәо ала, аллаҳ дагьыџьбароуп, дагьқьиоуп. Зегь зымчу, зегь зылшо, зегьы зшаз иоуп.
Аԥхьаӡа аллаҳ иӡбахә ахьцәырҵыз ажәытәӡатәи араԥтә мифологиаҿоуп, уантәи ауп егьырҭ адунеи ажәларқәа ишрылаҵәаз. Акыр шәышықәсақәа раахыс уи ихаҿсахьа аиҭакрақәа аиухьеит. Убас шакәугьы, ауаа рыхдырраҿы, ргәынкылараҿы, аллаҳ зегьы иреиҳау  нцәахәны даанхеит. Аԥсуаа рынцәа иеиԥш, аллаҳгьы адунеи зегьы (адгьыл, ажәҩан, амра, амза, аеҵәақәа уҳәа) арҿиара, ашара иара ибзоуроуп ҳәа иԥхьаӡоуп, егьырҭ анцәа ссақәагьы абас ирымоу, ирхылаԥшхәу, амҩа иқәызҵо, ахырхарҭа рызҭо иара иоуп. Убасҵәҟьоуп аллаҳ аԥсуаагьы дшырыԥхьаӡо. Анцәа иеиԥш, аллаҳгьы аԥсуаа есымшатәи рныҳәарақәеи рышәирақәеи дрылоуп: «Аллаҳ уиныҳәааит», «Аллаҳ дузылԥхааит», «Аллаҳ абзиара узиҳәааит», «Аллаҳ уишәиааит»… Бзиарак иақәшәар «Анцәа иџьшьоуп», ҳәа шырҳәо еиԥш «Аллаҳ иџьшьоуп» анырҳәогьы ыҟоуп.


Иасҭа Қьырсҭа

Ари  аперсонаж ихьыӡ иарԥсуаны (иаԥсыуатәны) иҳәоуп акәымзар, иҩашьаӡом ақьырсиантәи абиблиатәи мифологиа иалаҵәаны иҟоу, уа ихадараӡоу аҭыԥ аанызкыло Иисус Христос шиакәу. Ҳәарас иаҭахузеи, ари аԥсуаа рмифологиа дызлалалаз ақьырсиантәи абиблиатәи мифологиақәа рнырралоуп. Аԥсуаа акыр дрылаҵәаны дыҟоуп иахьагьы, ана, ара иахьабалак есымшатәи рыбзазараҿы иӡбахә рҳәалоит, еиҳараӡакгьы абиԥара еиҳабы иаҵанакуа ауаа. Иара изкны иахьагьы еиуеиԥшым аҳәамҭақәа здыруа ыҟоуп. Урҭ аҳәамҭақәа Иисус Христос изку абиблиатә ҳәамҭақәа акыр иугәаладыршәоит, еиқәҿырҭуа иҟоуп, аха ҷыдарақәакгьы рныԥшуеит.
Иасҭа Қьырсҭа изку аԥсуа ҳәамҭақәа руак аҿы иара дышиз, нас изҳашьахаз, дзықәшәаз еиҳа игәцаракны иаарԥшуп егьырҭ икьыԥхьны иҳамоу авариантқәа раасҭа. Абри авариант акыр иҟазшьарбагоуп аҟынтә маҷк ҳааҭгыланы ҳнагәылаԥшып, ихадароуп ҳәа иуԥхьаӡаша аҭыԥқәак азгәаҳҭап.
Ара излаҳәоу ала, ажәытәӡа зны адунеи иахылаԥшуаз, ҭынхас иамаз (Анцәа иакәхап – С. З.) ԥҳак диман, иаалырҟьаны «абри иԥҳа илылымшо дҟалеит». Лаб дара ихьмыӡӷишьеит иԥҳа хаҵа дымцацкәа ас ахьлыхьыз, длызгәааит, аха иага умҳәан, ашьразы дизымшьит, атеқст излаҳәо ала, «дрыцҳаишьеит», ихьшьцәа иреиҳәеит: «Абри дганы ашьха дшәыртәа… ашьха дыртәаны арахь шәылбаа, – иҳәеит». Ус иагьыҟарҵеит ахьшьцәа, лаб иажәа ааҩбамтәыкәа иԥҳа дырган ашьха дыртәаны иааит.
Иҟазшьарбагоуп ари ажәабжь зҳәаз (Ԥлиа-ԥҳа Мариа Кәасҭа-иԥҳа, Очамчыра араион Река ақыҭан) азгәаҭа иҟалҵаз: «… Шанала акәын илылымшо дшыҟаз, акәмзар, ари уаҩыла иҟаломызт». Уи лаб издыруамызт. Абас ала диит Иасҭа Қьырсҭа. «Убасҟан, убри аамҭазы убыс иҟан, рҳәеит. Амра ыҟамызт, рҳәеит. Адунеигьы абас идар-даруа иҟан, рҳәеит. Еихаӷәӷәа-еиҵаӷәӷәа иҟаӡамкәан…». Ари ахәыҷы диит. Ахәыҷы даниы, амра ицгылеит… «Адунеигьы убас иҟалеит – еихаӷәӷәа-еиҵаӷәӷәа».
«Ари  иахьа ахәыҷы ииз шықәсык ихыҵуа дҟалеит мышк анихыҵ… иаҳа-иаҳа деизҳауа, абри деизҳаны, али-ԥси рыбжьара деизҳауа далагеит. Адунеи еимҽхаикит».
Иасҭа Қьырсҭа изҳашьа иабду (Анцәа) игәамԥхзт ажәҩан ахьынтә дылбааит, иҭархара дашьҭалт. Акыр аамҭа ишьҭан. Дрызкуамызт, анахь, арахь иҽиҵәахуан. Аҵыхәтәан дыркит, …хә-ҵәымаӷк дырхиеит абри инапқәа ирыларҵарц, ишьапқәа ирыларҵарц, игәы иаларҵарц. Инапқәеи ишьапқәеи аҵәымаӷ аларҵеит, аха игәы иаларҵоз аҵәымаӷ аӷьыч иӷьычит. Иӷьычит ауаҩы до, егьи дныҳәон. Избанда, ари игәы иаларҵоз аҵәымӷ имоуит, до, игәы анеиқәха, иԥсы ҭалеит ари». Иԥсы анҭала, «убри аҽны аҩада дыԥрит. «Нан… уанбаауеи?» ҳәа иан дизҵааит. «Ҩ-нызықь шықәса анынҵәо» саауеит ҳәа леиҳәеит.
Абра ҳзыхцәажәо атеқст аҿы излаҳәоу ала, мшаԥы аҽноуп Иасҭа Қьырсҭа иԥсы анҭалаз, убри аҽны аахыс ауп мшаԥы мҩаԥырго ианалагаз. Мшаԥы кәтаӷьқәа зларшәыз Иасҭа Қьырсҭа ишьапқәеи инапқәеи аҵәымаӷқәа  анрыларҵа ирылҵыз ашьа алоуп. («Убри инапи ишьапи ашьа алхьхь иҟами, убриала акәтаӷь ршәит» ).
Абиблиаҿы еиԥш, аԥсуа ҳәамҭақәа рҿгьы ари аперсонаж идгьылтәу аԥҳәыс длыхшеит, дуаҩуп, ауаҩы иҟазшьақәагьы имоуп, аха убарҭ инарываргыланы дагьынцәоуп, ауаа реиқәырхара, ацәгьа-мыцәгьа рацәыхьчара, рыгәнаҳарақәа рхихырц зҭаху, абзиарақәа рзеиӷьазшьо, ирзымҩаԥызго нцәоуп.
Иасҭа Қьырсҭа изку амифтә ҳәамҭақәа иаҳдырбоит аԥсуаа рҿы еиуеиԥшым адинқәа (амырҭаҭара, ақьырсианра, аԥсылманра) акыр еилаланы, еилаҵәаны ишыҟоу.


Аеҵәақәа

Аӡәырҩы ажәларқәа рмифқәа рҟны еиԥш, аԥсуаа рҿгьы ауаа ажәҩан ахь ирбоз ацәырҵрақәеи аиҭакрақәеи дара рынхашәа-нҵышәа иадырҳәалон: ргәабзиара, рчымазара, рыԥсра, рыбзара ирыдҳәалоуп ҳәа ирыԥхьаӡон. Уи азы акәын амреи амзеи «атыҩ ианаклакь» изрыхӡыӡаауаз, ауаа ашәара-ӡыӡара изҭагылоз.
Иара убасҵәҟьа аеҵәақәа даара аҵакы рыҭаны ирыхәаԥшуан ауаа рыбзазареи рынхашәа-нҵышәеи ирыдҳәаланы. Уи моу, аибашьрақәа раан, ашәарыцараан, ашьха иҟа, ага иҟа, амшын ихызаргьы аеҵәақәа ажәҩан ишкыду ала еилыркаауан амҩақәа рхырхарҭақәа. Насгьы аеҵәақәа рыла амш зеиԥшрахо еилыркауеит ҳәа иазхәыцуан. Ажәҩан аныцқьоу, аԥҭақәа анхым аеҵәақәа рацәамзар, амш бзиа иазҳәоуп, ус акәымкәа,  аеҵәақәа рацәазар, лассы амш еилахәоит, ицәгьахоит ҳәа ирыԥхьаӡон.
Егьырҭ аӡәырҩы ажәларқәа рҿгьы аеҵәақәа ажәытәӡа аахыс  нцәахәқәас изыԥхьаӡоз рацәаҩын. Аеҵәақәа нцәахәқәас иахьырԥхьаӡоз еиҳараӡак адгьылқәаарыхреи амшын ныҟәарақәеи ирыдҳәалан. Иара убас арахәааӡара хадаратә нхашәас ианрымазгьы аеҵәақәа аҵак ду рыҭаны ирыхәаԥшуан.
Ажәытәӡа аахыс ауаа аеҵәақәа ажәҩан аҿы еиҳа иалубаартә, еиҳа икаҷҷо, икәеицеиуа иҟақәоу алкааны, аԥстәқәеи, аҵиаақәеи, еиуеиԥшым амаҭәарқәеи рыхьыӡқәа рырҭон. Ҿырԥштәыс иааҳгозар, ажәытәӡатәи абырзенқәа рмифологиаҿы аеҵәақәа хьыӡқәас ирымаз иахьа уажәраанӡагьы ирзынханы ирымоуп.
Ауаа рмифологиа, ҷыдалагьы растрологиа иазкны иналак-ҩалакны аҵарауаа ахшыҩзышьҭра зырҭақәахьоу ыҟоуп, аха иахьа уажәраанӡагьы ишахәҭоу, иҽеины, цқьа инҭкааны, ихаҭәааны, ганрацәала иҭҵааны иҳамам. Уи моу, аеҵәақәа рыхьыӡқәа ҳәа ажәлар ирдыруазгьы аҵарауаа ахьӡаны цқьа ихаҭәааны ашәҟәы ианырҵартә, аҭоурых иазынхартә изыҟамлеит. Абри аганахьала, хымԥада аинтерес ҷыда аҵоуп Аԥсуа ҳәынҭқарратә музеи аусзуаҩы Руслан Гәажәба акыр шықәса раахыс хықәкыс иҟаҵаны, иҽазҵәылхны, цыра цыра аеҵәақәа рыхьыӡқәа аԥсуаа ирҳәо жәпакы ахьеизигаз. Дырмит Гәлиеи, Баграт Шьынқәбеи, Наҭела Аргәын-ԥҳаи, Оҭар Ӡиӡариеи рҩымҭақәа рҟынтәи иааигази жәпаҩык аԥсуа быргцәа рҟынтәи хаҭала иара абри автор ианиҵази аеҵәақәа рыхьӡқәа рхыԥхьаӡара ҩынҩажәи жәаба инареиҳауп. Еҵәак ахьыӡ ҩба, хԥа инареиҳаны рҳәашьа авариантқәа анамоугьы ыҟоуп: Хәымсарџьаа (Хымсарџьаа), Амшын-ҳәа еҵәа, Ецәышҭ, Адам Меураҭ, Аиргь, Жәырқьеҵәа, Ашарԥы еҵәа, Шәырԥы еҵәа, Ашы еҵәа, Шьапыжә, Амшцәарӡацараа, Мышәцәарҟацараа, Ҩыџьа аишьцәа, Хҩы-еишьцәа, Быжьҩы-еишьцәа, Х-кәакьк змоу. Ца-шьаҟа, Ҩарданаа, Ахьча иеҵәа, Аҵыхәа змоу аеҵәа, Шаԥсыхәԥҳа, Нарҭаа рыеҵәа, Нарҭаа ду рыеҵәа ажәпа, Нарҭаа руаса рымҩа, Сасрыҟәа иеҵәа, Гәында лиеҵәахә, Жәгараа, Хәылԥы еҵәа (Ахәылԥыеҵә), Ашәуа иеҵәа, Џьаӷала (Ашәуа иеҵәа ажәытәтәи ахьыӡ), Ашәуа дҭазырхаз, Еҵәаџьаа, Еҵәаџьаа, Иаҵәаџьаа (Фба еиццо), Џьомсараҭаа (Еҵәаџьаа ртәы иалоуп, хԥаны иеицуп, урҭ збо ауаҩы дыԥсӡом – Руслан Гәажәба иҟаиҵаз азгәаҭа – С. З.), Џьамсараҭаа, Гамсараҭаа, Џьамышьҭараа, Ахәылԥы еҵәа ду, Амҩақәцәа рыеҵәа, Асырҭы шьапы, Салҭашьаҟараа (астәы иаҿатәаны исуа иреиԥшуп Руслан Гәажәба иҟаиҵаз азгәаҭа), Џьамхасараа (хә-иаҵәак) ыҟоуп, Асаҟа (аџьар сахьа амоуп), Ауаса рымҩа, Ашьхацамҩа, Ар рымҩа, Асар рымҩа, Арахә рымҩа, Ажә рымҩа, Аишәахьчашьапраа, Жәеиԥшь ныха, Наргәҵымра, Нацәышьахәа, Амаршьанқәа рыеҵәа, Жәлар ԥсы зхоу рыеиҵәа, Ашәарах рацәа рыеҵәа, Ԥсы зхоу арахә рыеҵәа. Џьиқиӷаҭлаа, Аӷьычцәа, Аеҵәа заҵә, Акәапеи, Аҭауадқәа рыеҵәа.
Ара излаабо ала, аеҵәақәа жәпакы рыхьӡқәа авариантқәа рымоуп. Насгьы ахьыӡқәа шрыхҵоу еиуеиԥшым: џьоукы ажәҩан ишкыду иадҳәалуоп, иаҳҳәап, Жәгараа реиԥш иеицрыхәхәа, мамзаргьы жәлантәык, хатәы уаҩы  хьӡык ахьӡҵоуп (Гәында лиаҵәахә) уҳәа уб. иҵ.
Абызшәадырҩы О. П. Ӡиӡариа (Дзари) излаҭиҵааз ала, аԥсуаа рҿы акыр аеҵәақәа рыхьӡқәа амшын иадҳәалоуп. Мшынла имҩаԥыргоз хыԥхьаӡара рацәала аныҟәарақәа раан амҩа алхразы аеҵәақәа ажәҩан ишкыдыз рыцдырхыраауан. Ари автор излаиҩуала аԥсуаа ирдыруеит хынҩажәа рҟынӡа еҵәа хьӡы. Иааигеит Д. Гәлиеи, Р. Гәажәбеи, В. Кәарҷиеи рматериалқәагьы, хаҭала иара ианиҵақәазгьы неицҵаны ҩажәи акы еҵәа хьӡы аурысшәахь реиҭагарақәагьы нарываргыланы:
«1. Жәгаа (Жәгараа) – «Большая медведица» (букв. «ведущее корову».
2. Еҵәаџьаа – «Малая медведица».
3. Шарԥыеҵәа, ашыеҵә – «Утренняя звезда».
4. Хәылԥыеҵәа, ахәырԥыеҵә – «Вечерняя звезда».
5.  Хымсарџьаа – скопление звезд.
6. Амшынҳәаеҵә – (букв. «Дельфиновая звезда»).
7. Жәырқьиеҵәа – (примерно: «Старая звезда»).
8.  Аишәахьча – имеется в виду «Столик с тремя ножками»).
Как указывает Д. И. Гулиа, это трапециобразное созвездие, появляющееся на западе за 2, 3 часа до рассвета.
9. Ашьха рымҩа – «букв. «Дорога пчел»).
10. Ауаса рымҩа – (букв. «Овечья дорога»), Млечный путь.
11. Ахьча ииаҵәа – «Меркурий» (букв. «звезда пастуха»).
12. Ҩыџьа аишьцәа – «Два брата» 
13. Х-кәакьк змоу (букв. «Имеющий три угла»).
14 Ца шьаҟа – «букв. «Столб амбара»).
15. Ҩарданаа – (букв. племя «Уардан»).
16. Мудар ииеҵәа – (букв. «Звезда Мудара).
17. Ашәуа ииаҵәа – (букв. Звезда черкеса, абазина).
18. Нарҭаа риаҵәа – (букв. Звезда Нартов)
19. Амҩақәа риаҵәа – (букв. «Звезда дорог»).
20. Асырҭа шьапы – (букв. «Ножка ткацкого станка»)
21. Мышәцәа ҟьаҟьа – (букв. распластанная шкура медведя) и т. д.».
Аԥсны жәлар рпоет, аҵарауаҩ Баграт Шьынқәба иаб Басила Жьажьа-ԥа Шьынқәба иҳәамҭаны (Очамчыра араион, Ҷлоу ақыҭа) 1946 шықәсазы ақьаад ианиҵаз аеҵәа хьыӡқәеи азгәаҭа қьаҿқәа ирзыҟаиҵази абас иҟоуп: 
«1. Еҵәаџьаа.
Хәылԥы-иаҵәа.
Шарԥы-иаҵәа.
Џьамҳасараа (5 иаҵәак ыҟоуп).
Сылҭашьаҟараа (астәы иаҿатәаны исуа илеиԥшуп).
Жәгараа (ҩыџьа ажә раԥцаны иргоит, хҩык ашьҭазацәа рышьҭоуп, лак рыцуп).
Еишәахьчашьапраа.
Мышәцәарҟацараа.
Ашәуа ииаҵәа. (Ҵхабжьон игылоит). (Шәарԥиаҵәа акәыз џьышьаны ашәуа дҽыжәлеит, ахьҭа бааԥсуп, имшо иалагеит, ицхахә еихагылом. Зынӡак аԥсра
даналага, иҽы шьны амгәа рҟьаны даӷралеит, убас ииулак иршеит. Иԥсы анеиқәха, ауаа ирылеиҳәеит уи аиаҵәеи шарԥиаҵәеи рцәеиламҩашьаларц»).

Арҭ аеҵәа хьыӡқәа зегьы аԥсуа жәлар еицырдыруа, ирылаҵәаны иҟам, акыр рхашҭқәахьеит, еицырдыруа иахьагьы ирылаҵәаны иҟоу рхыԥхьаӡара акыр имаҷуп. Еиҳараӡак ажәлар иахьа ибзианы ирдыруа, ирхамышҭкәа иргәалашәо Еҵәаџьаа, Ашарԥы еҵәа, Ахәылԥы еҵәа, Жәгараа, Ашәуа иеиҵәа (Ашәуа дҭазырхаз) роуп. Хыхь иааҳгаз Руслан Гәажәба ианҵамҭақәа аеҵәа хьыӡқәа рҿы Ашәуа иеҵәа ажәытә хьӡы Џьаӷаҭла ауп ҳәа иҩуеит. Ари ахьӡгьы уарла-шәарлада иахьа шьҭа издыруа ауаа маҷуп. Ауаса рымҩа ҳәа (авариантқәа: Ашьхацамҩа, Ар рымҩа, Асар рымҩа, Арахә рымҩа, Ажә рымҩа) аԥсуаа  зышьҭоу аки ҩбеи аеҵәақәа ракәӡам, галактика ҳәа ззырҳәо, урысшәала Млечный путь ззырҳәо ҵҩа змам аеҵәақәа реидгәыԥлара, ажәҩан ихәхәаӡа иалгоушәа иубо роуп.
Еиуеиԥшым  аеҵәақәа ирызкны амифтә жәабжьқәа здыруа, изҳәо иахьагьы иҟоуп ҳажәлар рҿы. Аԥснытәи аҳәынҭқарратә университет афилологиатә факультет аԥсуа сеқтор иҭаз астудентцәа Арыш-ԥҳа (Аршба) Мананеи Хәараа-ԥҳа Аринеи 1983 шықәса ииуль 21 аҽны Џьапуа Ианкәа Ҭамшьыгә-иԥа (ақыҭа Ҷлоу) иҳәамҭаны акьаад ианырҵеит аеҵәақәа жәба рыхьӡқәа: Еҵәаџьаа, Шарԥыеҵәа, Хәылԥыеҵәа, Жәгараа, Аиба лиаҵәа, Ашәуа иеҵәа, Есҳаҟ ииаҵәа, Сарҭышьаҟьа, Марыҭбеи ииаҵәа.
Дара убарҭ астуденткацәа Ианкәа Џьапуа иҳәамҭаны ақьаад ианырҵеит Аиба лиаҵәеи Сарҭышьаҟа захьӡу аиаҵәеи ирыхҳәаау, асиужет кьаҽқәа змоу алегендақәа.
Аиба лиаҵәа иахҳәаау алегенда абас иҟоуп.
«Ажәытә зны дынхон ԥҳәысеибак. Ари аԥҳәысеиба хәыҷык длыман, нас дзықәгәыӷуаз, лхы зланыҟәылгоз лыжәзаҵә. Уаҳа аӡәы акы лзааигараҳәа ушәозу. 
Уахык зны абри аԥҳәысеиба лыжәзаҵә иӷьычырц аӡәы ааҵра даван. Аӷьыч дкылыԥш-кылӡырҩуа днеин ажә ахьҭакыз аниба, ашаха ҩахаҵаны, иааҭыганы иман ддәықәлеит. Ари аԥҳәысеиба иабалбагәышьоз, шьҭыбжьыкгьы лмаҳаит, лгәы рҭынчны дыцәан.
Аӷьыч ажә ашаха ахаҵаны ашҭа абжара ааиҟәишон еиԥш, хыхьынтәи, ажәҩан ахьтә бжьы цәгьак геит. Аӷьыч уи абжьы цәгьа аниаҳа, дшанханы ашҭа даақәхеит. Зыбжьы газ еҵәазаарын. Уи хыхьынтәи илаԥшны иабозаарын абри адгьыл аҿы имҩаԥысуаз азалымдарақәа. Аӷьыч хәымга иҟаиҵоз азалымдара ани аеҵәа ианаба, иазымчҳазт иаацәажәан ус аҳәеит:
– Ҳаи, ибыхьзеи аԥҳәысеиба, бышԥацәоу, быжәзаҵә шԥаргеи?
Аеҵәа иаҳәаз арҭ ажәақәа аԥҳәысеиба ллымҳа инҭаст иаразнак. Абӷьааҳәа дҩаҵҟьеит. Аӷьыч арҭ зегь аниба, ианиаҳа, ажә аушьҭны, уа иааныжьны, иԥсы игеит.
 Абри нахыс абри аеҵәа аԥҳәсеиба сиаҵәахә ҳәа дашьҭан. Лара даныԥсы ашьҭахьгьы, убри аеҵәа иахьӡхалеит Аиба лиаҵәа ҳәа».
Сарҭышьаҟа ҳәа изышьҭоу аеҵәа иахҳәаау алегенда абас иҟоуп:
«Ажәытә аԥсуаа ирыман амш-ӷьарс ҳәа. Уажәгьы уи атрадициа змақәоу, иқәныҟәо ыҟоуп. Абри амш-ӷьарс зықәшәоз амҽышакәын. Абри амш аҽны аԥсуа нхаҩы акгьы ҟаиҵомызт, аҩны идәылганы аӡә акы ииҭар ҵасмызт. Аҳәса ракәзар, имӡахыр акәын, имхахар акәын, имсыр акәын. Ажәак ала, изакәызаалак акгьы ҟарымҵар акәын. Абри амш еилалгеит ԥсыуа ҭыԥҳак, мҽышак азы астәы даҿатәаны дысуан. Ари аԥҳәызба ас шыҟалҵоз анылба лан, знык илалҳәеит, ҩынтә илалҳәеит, нан, баҟәыҵ наҟ, иахьа мыш-ӷьарсуп, астәы баҿатәар ҵасым, анцәа баҭаимҵааит лҳәеит, аха аԥҳа илымуит.
Аԥҳа асра данаҟәымҵ, ан лгәы ааԥжәан адоуҳа ҟалҵеит, дагьышәиит абас ала:
– Аиҳабыра, аиҵбыра зшаз дсыман суҳәоит, бшанан ажәҩан бкыдхалааит. Бызбо шәаны бџьаршьауа, бымҩашьауа, бызбо, быздыруа, ибыцәшәаны амш ршьо, амшшьара еиларымго. Абас анцәа исырба, – лҳәан дшәиит ан.
 Ан абас адоуҳа иҟалҵаз лара ишылҳәаз еиԥш иагьыҟалеит. Абри иахҟьаноуп аеҵәа Сарҭышьаҟа ҳәа изашьҭоу».
Ашарԥыеҵәеи ахәылԥыеҵәеи ирыхҳәаау амифтә жәабжьқәагьы ыҟоуп.
Ажәлар ари аума, ани аума аеҵәа иарҭаз ахьыӡ хьыӡ башамызт, џьара акы иахҳәаамкәа, акала иадҳәаламкәа иҟаларымызт, аха иахьа шьҭа урҭ зегьы акакала изыдҳәалоу реилкаара, рыҭҵаара ҳцәыуадаҩуп. Иҟоуп зеилкаара уадаҩқәамгьы. Иаҳҳәап, Ауаса рымҩа, Асар рымҩа, Ашьхацамҩа иреиԥшқәоу.
Аеҵәақәа зыхьӡ аадыруа ирыдҳәалоу амифқәа зегьы иахьа шьҭа иҳамам. Ажәытә зны урҭ аеҵәақәа ирызкны досу ирыхҳәааз амифқәа ыҟазар ҟаларын ажәлар рҿы. Иахьа иаадыруа акык, ҩбак ирыдҳәалоу ажәытә мифтә  дунеихәаԥшышьақәеи легендақәаки роуп. Насгьы аеҵәақәа ирымоу аԥсуа хьыӡқәа зегьы ирышьашәалоу егьырҭ ажәларқәа рҿы ишыҟоу ҳаздырӡом. Акык, ҩбак роуп иаадыруа. Ҿырԥштәыс иааҳгозар, Ашарԥы еҵәа (урысшәала «утреннаиа звезда») абзиара, амш лашара аира иазҳәоуп, иасимволуп. Уи ажәҩан аҿы ашамҭазоуп ианцәырҵуа, амрагылара аганахь. Уи анцәырҵлак нахыс дук мырҵыкәа ишоит, уи азоуп Ашарԥы еҵәа захьӡугьы. Ахәылԥы еҵәа (Венера) аҵх, алашьцара, ибзиам акы иазҳәоуп ҳәа иԥхьаӡоуп. Ашарԥы еҵәа антиподс иҟоуп. Уи рацәакгьы ажәҩан икыдхалом, аамҭа ҵхагәахьы инеиаанӡа иҭашәоит. Иҵоуроу, ауаа ргәы ззыбылуа, иқәыԥшу, ҳаӷеимышхара, иқәрахьымӡоу аӡә  даныԥслак, згәы далсыз ирҳәоит: «Ашарԥы еҵәеиԥш дҩаҵхахан, Ахәылԥы еҵәеиԥш дынҭашәеит».
Иара убас Аҵыхәа змоу аеҵәа (Комета) иазкны аԥсуаа рмифтә дунеихәаԥшышьала, уи ацәырҵра бзиа иазҳәам, ауаа ацәшәоит. Уи аныҟоу, ажәҩан аҿы ианцәырҵуа ачымазара ҿкы ҵысыр ҟалоит, ма жәлары зегьы ирзеиԥшу даҽа рыцҳарак ҵысуеит ҳәа ишәон.
Аҵыхәа змоу аеҵәа иазкны аԥсуаа рмифтә гәаанагара иеиԥшҵәҟьоу рымоуп адыгқәагьы.
Ажәытәан  аԥсуаа Аҵыхәа аеҵәа иазкны ирымаз рмифтә дунеихәаԥшышьа зеиԥшраз, ирхаԥаны иҟаз амцхаҵарақәа ирыхҟьаны амцхә ишшәацәоз ибзианы ианыԥшуеит 1910 шықәсазы Дырмит Гәлиа ииҩыз ажәеинраала «Аеҵәа аҵыхәа змоу». Иара убри ашықәсан лаҵарамза 5 аҽны Комета Галлеиа аҵыхәа адгьыл иалалоит, убри ала ауаа ннарҵәоит ҳәа ахьырҳәауаз иазкноуп ари ажәеинраала апоет изиҩызгьы. Иаҳгәалаҳаршәап, ҿыцны ҳаԥхьап иара иаҳәо зеиԥшроу:

Уажәтәи ауаа ҟаимаҭуп,
Рҵара сифаҭ какаҷуп,
Рдырра хааӡа, ишәҭыцуп,
Зыӡбахә рымоу каамеҭуп,
Иарбан уҳәар Кометоуп.

Ари еиԥшгьы ҳәатәума,
Агазеҭ аҿы иҩтәума,
Жәлар абрахь ихьарԥштәума,
Абри алагьы ижьатәума,
Анхара иацәыршәатәума?

Ауаа абри иацәдыршәоит,
Шьыгас, ныхгас иддырбоит,
Зегьы рдырра еиларгоит,
Ҟәыши мдыри еиқәдырԥоит,
Зегьы амдыррахь идырԥшуеит.

Иаазқәылаз ауаа шәоит,
Аеҵәақәа рыԥхьаӡоит,
Ргәы аҭыԥ иҭыҵны ицоит,
Изцәымшәаша рҽацәдыршәоит.

Абри зыхҟьо хамҵароуп,
Рхы мацара ақәгәыӷроуп,
Егьзыршәо русқәа роуп,
Русқәа зысҳәо рыцәгьароуп.

Ацәгьа згәы иҭоу дызҭынчхом,
Игәы аҭыԥ иҭагылом,
Аиаша изгәаҭауам,
Ахәахәа дарҭынчуам.

Комета захьӡу еҵәа дууп,
Аҵыхәа ҟьаҟьаӡа мыцхәы идууп,
Иара убас иаҟазшьоуп,
Наҟ ажәҩан ахь икыдуп.

Уи ҵыхәас ҳәа убри еиԥшу ацраҳәаӡам,
Уаҩ дзынҟьаша махәҭаӡам.
Адгьыл иахыҵәартә ибнаӡам,
Шьыга фҩыкгьы ҳзаанагауам.

Уи аӡәы изы иԥырхагам,
Ауаа рзыҳәа икаамеҭӡам,
Уи баша ҩымсагӡам,
Дгьыл ԥссагас икыдӡам.

Иара убас Ашәуа иеҵәа иазкны аԥсуаа ирдыруеит ахшыҩрҵага ҟазшьа змоу алегенда. Уи алегенда иамоуп маҷ-саҷк инеивга-ааивганы иҟоу акымкәа-ҩбамкәа алегендақәагьы. Аха аҵакы хада, агәыцә ааркьаҿны абас иҟоуп.
Ажәытә зны ашәыуак Нхыҵынтәи Аԥсныҟа аатәыс иман, дыццакуан. Уахынлан, амҩа дықәлан акыр дааскьеит. Идыруан, имҩан иахьшәарҭаз ҭыԥк ыҟан ҟымҟраны, бӷаларҭаны. Уа уахынланы дызҭысуамызт деибганы. Убри аҟнытә, уанӡа анеира акыр шыбжьаз, ҵлак амҵан дыԥхьеит, Ашарԥы еҵәа ангылалак ддәықәларц, ашамҭазы ани амҩа бааԥс аҿы днеип ҳәа дгәыӷны. Аҵхыбжьон данааԥш, ажәҩан аҿы Ашарԥы еҵәа еиԥшыз ижәпаӡа еҵәак ибеит. Ааи, шьҭа ишазаап, Ашарԥы еҵәа гылазаап ҳәа игәы иаанаган, ари ашәуа ныҟәаҩ иҽааибиҭан имҩа дықәлеит. Аха ани иибаз Ашарԥы еҵәа акәымзаарын, дажьазаап, аҵхыбжьон ицәырҵуа, Ашарԥы еҵәа еиԥшу даҽа еҵәазаап. Ани амҩа цәгьаҿы даннеи, изгәамҭаӡакәа дыбӷалан, дыцҟьа дцеит. Ажәак ала, Шарԥы еҵәам иара акәушәа ибаны уацныҟәар, уҭахоит ауп иаанаго ари алегенда аҵакы.
Ашәуа иеҵәа иахҳәаау ари алегенда аԥсуа сахьаркыратә литератураҿы ахархәара аиухьеит. Уи аҵак ҷыда аҭаны, асимволра ауа, акыр иеиҭарсны, ҟазара ҳаракыла ахархәара аиуит Алықьса Гогәуа иповест «Ашәуа иеҵәа» аҿы.
Аԥсуаа Ашәуа иеҵәа ҳәа изышьҭоу адыгьақәа рҿы Деджиг иеҵәа ҳәа иашьҭоуп. Уи изкны адыгьқәа ирымоу алегендақәа сиужетлагьы, ҵакылагьы хыхь зыӡбахә маҷк ҳалацәажәаз аԥсуа легенда иеиԥшуп. Адыгьа легенда  излаҳәо ала, ажәытә зны Деджиг зыхьӡыз нхаҩык иҩны дындәылҵын, ажәҩан днаҵаԥшын, икәеицеиуа еҵәа дук ибеит. Ашарԥы еҵәа акәыз џьишьан, шьҭа лассы  ишозаап иҳәан, цатәыс иахьимаз амҩа дықәлеит. Инахараны џьара цатәыс иман. Аха уи иибаз шарԥы еҵәамзаарын, ҵхабжьон ицәырҵуа, уи иеиԥшу акы акәзаап. Ауха ахьҭа ӷәӷәа ыҟан, еиҟәжәаны иҵаауан, лассы ианымша, Деджиг аҵх лашьцаха амҩа дананхала, дыхьҭакны дыԥсит. Уи нахыс-аахыс уи аеҵәа «Деджиг дызшьыз, дҭазырхаз аеҵәа» ҳәа иашьҭоуп.
Аԥсуаа Ауаса рымҩа ҳәа изышьҭоу (Галактика) ахьыӡ авариантқәа: Ашьхацамҩа, Ар рымҩа, Асар рымҩа, Арахә рымҩа, Ажә рымҩа ажәҩан аҿы ишкыду ала, ахи аҵыхәеи ахьхоу ала, ауаа рырахә рыманы ашьха ианцаша, ианааша еилкаагас ирыман. Асар рымҩа агантәи ашьхаҟа ахы анарха, шьхацара аамҭа ааит ауп иаанаго, ус акәымкәа нада-аада ианкыдла, шьҭа шьхалбаауп ауп иаанаго ҳәа иԥхьаӡан.
Арҭ аеҵәақәа ргәыԥ  дуӡӡа аԥсуа хьыӡқәа иамоу ирзааигәоу ахьыӡқәа, урҭ иреиԥшқәоу егьырҭ ажәларқәа аӡәырҩы рмифологиаҿгьы иаҳаԥгылоит. Ҿырԥштәыс иааҳгозар, ажәытәӡатәи абырзентә мифологиаҿы Фессалиа иҟоу ашьха ҳаракы Олимп аҟынтә акаршәрахь, адгьыл ахь илбаагоу мҩоуп ҳәа ирыԥхьаӡон. Ашьха ду Олимп анцәақәа иртәарҭоуп ҳәа иԥхьаӡан. Даҽа вариантқәак рыла, ҳара Асар рымҩа ҳәа ҳзышьҭоу аеҵәақәа реидгәыԥла Гера лгәыҳәԥыхш ахьыршоуп ҳәа иԥхьаӡан.
Ишдыру еиԥш, Гера ажәытә бырзентә мифологиаҿы аҭыԥ ду аанызкыло нцәоуп, анцәақәа раҳкәажә (раҳ)  лоуп. Крони Реси дрыԥҳауп, анцәақәа зегьы рынцәа Зефс дагьиаҳәшьоуп, дагьиԥҳәысуп. Зевс уи ԥҳәысс дышимаз хышә шықәса ҵаанӡагьы аӡәгьы издыруамызт, имаӡан. Хышә шықәса анҵы ашьҭахь ауп Зевс Гера ԥҳәысс дышимаз аниҳәа, егьырҭ анцәақәа раҳкәажәс, раҳс даныҟаиҵаз. Гессиод излаиҩуаз ала, Гера – Зевс абыжьбатәи иԥҳәыс лакәын. Гера афарҭыни адад-мацәыси лнапаҵаҟа иҟан, абзиабареи аҭаацәара аидкылареи дрынцәахәын. Лара илгәаԥхар, аҽаҩра барақьаҭхон, дыџьбаран, ллеишәа бааԥсын.
Ара зыӡбахә ҳамоу жәҩантә цәырҵра аԥсуаа рыҟнеиԥш егьырҭ ажәларқәа аӡәырҩы рҿгьы амҩа иадырҳәалоит. Адыгьаа рҿы «Шьыхулъагъуэ» («Аҽыуаҩ имҩахәасҭа») ҳәа иашьҭоуп. Р. А. Ханаху излаиҩуала, ари ажәҩантә цәырҵра адыгьаа иарҭаз ахьыӡ иаанаго «аҽқәа злакарцо амҩа зырлашо аеҵәа» ауп.
Апрофессор Р. И. Намитокова излалыҩуала, ара зыӡбахә ҳамоу аеҵәақәа реидгәыԥлара адыгьаа иарҭаз ахьыӡ арахәааӡаратә нхашәа иадҳәалоуп, ауаа рынхашәаҿы арахәааӡара аԥызара анамаз аепохазоуп уи ахьыӡ анцәырҵызгьы.  Асанскрит бызшәаҿы (ажәытәӡатәи индиаа ирымаз абызшәа) уи нцәатә мҩоуп; Џьамтәылан анцәа џьбарақәа, анцәа цәгьақәа реиҳабы Ариман имҩоуп; Скандинавиатәи ажәларқәа рҿы урҭ рынцәа хада Один имҩоуп; китаиаа уи Араӡын мҩа ҳәа иашьҭоуп; атунгусстә бызшәақәа рҿы Аџьанах ашьҭа ҳәа иашьҭоуп.
Адыгақәа дрымоуп Жиг-Гуашьа ҳәа ԥҳәыс нцәахәык. Уи аҵлақәа рынцәахәы лоуп. Лара даара дҟәыбҷоуп. Лмаҟҿаҳәара лахыс лыбжа аҵла еиԥш дыҟоуп, уи аҩахыстәи лыбжа ахьи араӡыни ирылху ԥҳәыс ԥшӡоуп. Жиг-Гәуашьа амшын ахықә аҿы дынхоит. Ҭлеиԥшь нарҭаа рҿы адыррақәа рыԥшааразы данныҟәоз Жиг Гуашьеи иареи еиқәшәеит. Ҭлеԥшь иҟынтәи Жиг-Гуашьа длоуит амрахша. Аҷкәын илыхшаз иан лҟәыӷара   гәникылт. Аԥхьаӡа ииҳәаз иажәақәа рыла нарҭаа ирабжьигеит амҩа хара ианықәу Асар рымҩала ориентациа ҟарҵаларц. 
Ауаԥсаа рнарҭтә епос аҿы афырхаҵа Урызмаг иҽы (арашь) Арфан ашьҭоуп ҳәа иԥхьаӡоуп ара зыӡбахә ҳамоу аеҵәақәа реидгәыԥлара. Даҽа уаԥс ҳәамҭақәак  рҿы Арфан захьӡу аҽы акәӡам, ауаҩ  иоуп. Уи Арфан зыхьӡу ауаҩы ажәҩан аҿы дынхон. Ани ажәҩан аҿы ихәхәаӡа, еилачны иаабо аеҵәақәа реидгәыԥлара аҭәа ауп. Ҽнак зны Баҭраз зыхьӡу афырхаҵа ӷьеҩ иҟынтә дыҩны данцоз Арфан икаиԥсаз ауп.
Аԥсуаа рмифтә дунеихәаԥшышьақәа злаҟоу ала, ажәҩан аҿы икыдуп адунеи иаақәу ауаа зегьы рыцԥхьаӡа еҵәак, еҵәак. Даҽакала иаҳҳәозар, досу ауаҩы ииаҵәахә ажәҩан икыдуп. Ус анакәха, аԥсуаа аеҵәа ус баша ԥсабаратә цәырҵрак аҳасаб ала акәымкәа, нцәахәык иаҳасаб ала иахәаԥшуан. Дарбанзаалак ауаҩы даниуа, ииаҵәахәгьы ициуеит. Уи жжаӡа ажәҩан икыдзаауеит ауаҩы дыҟанаҵы, даныԥсуа икыдшәоит, алашарагьы ацәыӡуеит. Аԥсуаа традициала наџьнатә аахыс абас иҟоу аҵас рыман (уажәгьы уи аҵас мыцхаҵарак аҳасаб ала иныҟәызгақәо, иназыгӡақәо маҷӡам): ажәҩан аҿы аеҵәа кыдшәаны ишлеиуа избаз ауаҩы иҳәон еиқәырццакны хынтә абарҭ ажәақәа: «Сиаҵәахә кыдуп, сызҭаху, исҭаху риаҵәахә кыдуп».
Аеҵәақәа ирыдҳәаланы иара убасҵәҟьа иҟоу аҵас рымоуп адыгьқәагьы. Адыгьқәа рҿгьы досу ауаҩы ииаҵәахә ажәҩан икыдуп, аеҵәа ауаҩы иԥсы иаҟәырҷахоуп. Адыгь аеҵәа кашәо ибар, аӡә дыԥсызаап ҳәа иԥхьаӡон, иагьиҳәон: «Анцәа суҳәоит аԥсҭазаара наӡа сыҭ, сиаҵәахә ажәҩан аҿы исзынкыл».
Адыгьаа ржәытә мифологиатә дунеихәаԥшышьа злаҟаз ала, аеҵәа акашәара (хланҵы аҭалара, алеира) зыхҟьо убри ауп аџьныш ажәҩан ахь дхаларц далагозаап. Уи ус ажәҩан ахь дхаларц дшаҿу анцәа иангәеиҭалак, дгәааны аеҵәа иршәуеит, аеҵәала аџьныш диӷәыхуеит. Иара убас адыгаа агәра ганы иҟан аеҵәа шкашәоз збоз ауаҩы уи аамҭазы ииҳәо, дзыҳәо ҟалоит ҳәа. Аеҵәақәа рыԥхьаӡара ҵасымызт. Аеҵәақәа сыԥхьаӡоит ҳәа иалагаз урҭ заҟа иԥхьаӡаз аҟара кынҵыҵыра ицәа-ижьы иақәнаԥсоит, мамзаргьы деилышәшәоит ҳәа агәра ргон.  Иара убас адыгаа агәра  ргон ачымазаҩ инацәкьарақәа рыла илацәақәа  анирҟәыҷлак, аеҵәа ила иҵашәар акыр аамҭа дыԥсуам ҳәа.  Уи аамҭазы аеҵәа имбар, ҩынҩажәа мшы инареиҳаны ԥсҭазаара иауам, иԥсынҵры кьаҿхоит ҳәа. 
Аԥсуаа рҿы иахьагьы даараӡа ишәира бааԥсуп ҳәа иԥхьаӡоп «ииаҵәахә кыдшәааит» – анырҳәо. Аӡәы изааигәоу дыԥсыр, иҳәар ҟалоит «сиаҵәахә кыдшәеит», – ҳәа. Мамзаргьы ауаҩы дзықәгәыӷуа, мчыс, гәыӷырҭас димоуп ҳәа ииԥхьаӡо (иашьа, иԥа, ианшьа уҳәа ҭынхарыла изааигәоу), ма иҩыза игәы изыгәдуны иҳәоит «сиаҵәахә дсымоуп», «сиаҵәахә иами (иоуп)» ҳәа.
Аеҵәақәа ирызкны ара зыӡбахә ҳамоу амифтә дунеихәаԥшышьа иеиԥшу, иазааигәоу рымоуп аӡәырҩы кавказтәи ажәларқәа. Ҿырԥштәыс иааҳгозар, адыгьаа рҿы наџьнатә аахыс ирҳәоит, ирымоуп абас иҟоу ашәира: «Уиаҵәахә кашәааит», «Уиаҵәахә ҭашәааит («Уижъуагчъо  тхьам къырегъфэхыжь). Аԥсуаа реиԥш адыгьаагьы агәра ргон досу ииаҵәахә ажәҩан аҿы икыдуп ҳәа.
Аԥсуааи адыгьқәеи рмифологиаҿы аиԥшрақәа рацәаны иаабозар, арҭ ажәларқәа рхылҵышьҭра акоуп, еизаку, еицырзеиԥшу аҭоурыхтә дацқәа рымоуп, убри иахҟьеит, убри иабзоуроуп ҳҳәар ҟалоит. Аха аԥсуааи адыгьқәеи ҭоурыхла, генезисла акыр ирцәыхароу ажәларқәа рҿгьы иаабоит ҵҩа змам амифалогиатә хәыцрақәеи адунеихәаԥшышьақәеи реиԥшрақәа. Уи зыхҟьо жәларык рныррала даҽа жәларык еиҭныԥсахланы иргеит, ирыдыркылт ҳәа ашьақәрыӷәӷәара уадаҩуп. Зыӡбахә ҳамоу амифалогиатә параллельқәа типологиала, ажәларқәа аӡәи аӡәи еихьымԥшыкәа, еиҭнырмыԥсахлакәа ишьақәгылт ҳҳәар еиҳа ииашоуп. Ҳәарас иаҭахузеи, аиҭныԥсахлара зынӡа џьаргьы аҭыԥ амамызт ҳәа мап ҳзацәкуам, аха уи хазы ҷыдала аҭҵаара, ҵара-дыррала арҵабыргра аҭахуп.
Ҿырԥштәыс иааҳгозар, аԥсуаа рҟны еиԥш, аславианцәа рмырҭаҭраҿгьы ауаҩы иԥсы аеҵәақәа  ирыдҳәалоуп. Асловианцәа рҿгьы ауаҩы иԥсҭазаара шьаҭас иамоу еҵәоуп. Досу ихатәы еиҵәахәы имоуп. Ауаҩы даниуа ициуеит иара ииеҵәахәгьы, даныԥсуа икыдшәоит, мамзаргьы иԥсы ихыҵны уахь – ажәҩан ахь, ииаҵәахә ахь ихалоит. Уи ауаҩы иԥсы анҭаз гәнаҳа ҟаимҵазар, ицәгьаз, ибааԥсыз аусқәа мҩаԥигазар, иҵоуроу аусқәа  мҩаԥимгазҭгьы, ԥыҭраамҭак ашьҭахь иԥсы еиҭах адгьыл ахь илбаар алшоит.  
А. Н. Афанасиев излаиҩуаз ала, асловианцәа рҿы ажәытәан ауаҩы иԥсы аеҵәеиԥш иԥхьаӡон, аеҵәа иеиԥшнишьалон, аеҵәа амца ацыԥхьқәа иреиԥшнишьалон, ауаҩы иԥсреи икыдшәаз аеҵәеи еидҳәалоуп, еимадоуп ҳәа иԥхьаӡон.
Егьырахьҟа акырџьара еиԥш, араҟагьы аеҵәақәа ирызку аԥсуа-адыгатә мифологиатә дунеихәаԥшышьақәа аславиантәқәа иахьреиԥшу аиҭныԥсахлара иалыҵшәоуп ҳазҳәом. Ажәытәан ауаа рдоуҳатә ҭахырақәа типологиала еиҳа еиқәшәон, иеизакын. Убри акәхап абарҭ апараллельқәагьы зыхҟьаз.
Аеҵәақәа ирызкны аԥсуаа ирымаз ажәытә марҭаҭратә дунеихәаԥшышьақәа акыр еилыхха ианыԥшит Баграт Шьынқәба ироман «Ахаҳә еиҩса».
Абду Бежьан аеҵәақәа  ирызкны иидыруа, гәаанагарас имоу иԥсы злоу, ԥсыуа ҵасла изҩыданы ииааӡо имаҭа Лаган иаиҳәоит. Иаҳгәалаҳаршәап хәылбыҽхак ажәҩан кахаа иҵәцаны ианыҟаз, Бежьан амӡырхаҿы имаҭа хәыҷы Лаган инапы данкны длеи-ҩеиуа, ихы шьҭыхны, ажәҩан ҵам-ҵам аҿы аеҵәақәа дрыҵаԥшуа ииҳәақәо. Нацәахыла аеҵәақәа   иирбауаз, рыхьӡқәа иеиҳәон: Хәылԥы еҵәа, Шарԥы еҵәа… Ҷыдала дазааҭгыланы Жәгараа ҳәа хьӡыс измоу х-иаҵәак алкааны иирбоит, урҭ ус ахьӡ зрымоугьы абри ауп ҳәа амифтә жәабжь кьаҿ изеиҭеиҽҳәоит:
« – Аԥхьа игылоу ажә ашаха ахаҵаны иназго иоуп, егьырҭ наҟ-ааҟ иавагыланы иаҵаҟьон иназцо, егьырҭ ҩыџьа аишьцәа роуп, иухоумыршҭын, убри азоуп «Жәгараа» ҳәа изрышьҭоу. Иубама ажәҩан иагәылҳәан инагоу амҩа? Уи Асар рымҩа ахьӡуп. Иҟоуп «Еҵәаџьаа», иҟоуп «Ашәуа иеҵәа», «Сасрыҟәа ихҿа злахаз» ҳәа даҽа еҵәакгьы, уи шамахамзар ицәырҵуам, сахьынаԥшуа уахагьы избом!..».
Анаҩсан Бежьан имаҭа иаиҳәо ажәақәа ирныԥшуеит аԥсуаа аеҵәақәа ажәҩан ишкыду ала амш зеиԥшрахо алаеилыркаауеит ҳәа ишырыԥхьаӡоз:
«– Иубома, ани ашьха ӡышқәа ирхыкыу аеҵәақәа? Сгәы иахәом урҭ акәиц аԥша анаҿасуа еиԥш, рыкәеицеишьа! Уаҵәухеи, уаҵәашьҭахь аухеи руакы ақәа ҳзуаеит, уажәы зынӡак иаҭахӡамызт».
Аԥсуаа амзаҿа анырбалак рхымҩаԥгашьа зеиԥшраз, ауаа досу риаҵәахә ажәҩан икыдуп ҳәа ирԥхьаӡоз рныԥшуеит, Лаган игәаларшәаны ииҳәо абарҭ ажәақәагьы:
«Сабду амзаҿа аниуаз идыруан. Иҿыцҳаҳараӡа амзаҿа ажәҩан ианалубаалак, краамҭа дгылан, дныҳәа-ныԥхьо дазыԥшуан, иара излеиҳәаз ала, амаҵә аӡа иадибалар, иара амза аанҵәаанӡа изыԥшын аманшәалара. Амзаҿа агәы ҩарханы икыдзар – аарҩара иатәын, агәы ларханы икыдзар – аӡыс аамҭа.
Иарбан мзоу сгәалашәом, ааԥынразы, хәылбыҽхала сабду еҵәак алхны дазыԥшлон. Мраҭашәарахьтәи ажәҩан азганк аҟны акәын уи ахьцәырҵлоз.
– Ани уара уиаҵәахә ауп, иухаумыршҭын Лаган! – иҳәон аҭаҳмада, нас симаны иҿынеихон, аеҵәа гьамгьамуа иаҳа иахьаабашаз аҭыԥ ахь. Иаԥхьа снаргыланы инапқәа сыжәҩахырқәа инарықәҵаны, аеҵәа даҵаԥшуа аныҳәара далагон. ихаакәакәараӡа, аҵәҵәа абжьы еиԥш слымҳа иҭаҩуеит аҭаҳмада иныҳәаԥхьыӡқәа, зегьыҵәҟьа сгәаламшәозаргьы, абар аӷьырак:

Уԥшишь, абан, уиеҵәахә кәалыкәаџьоит,
Уи смаҭа хәыҷ лыԥхала уадсныҳәалоит.

Ӡы-хәашьык унҭалар, аԥан уақәшәауа,
Ҵхыбжьон мҩакы уқәнаҵ, умза ҭамшәауа.

Ҵла-шшапак уалҟьар, амахә уԥыхьашәо,
Уи ааумҟәыҵшшар, бымбыл иарҭак улашәо.

Умаҭацәа ргарақәа рхы узеилахо,
Абас еиԥшгьы уара уаала убеиахо.

Уца ҭамцәуа, уӡлагара ӡы агымхо,
Ужәқәа мшарыло, иахьгәарҵыз иламхо.

Уҽаҩра ҟало, уқәаҵа хьырхәауа,
Уҽыжәлашьа, уҽыжәҵшьа зегьы иџьаршьауа.

Уаҩаԥшь лагәыӷра илаԥш ухарамкәа,
Ныҳәаԥхьыӡ ада, шәиԥхьыӡ ушьҭамкәа…

Араҟа иҳәатәуп, аԥсуааи, абазақәеи, адыгқәеи ркосмогониатә мифқәа акыр ишеиԥшу ҷыдалагьы аеҵәақәа ахьеиқәшәо шырацәоу.


Амра. Амза

Ажәҩан ахь иҟоу аԥсабаратә цәырҵрақәа ирызку амифқәа уаҩы ирыликаартә иҟоуп амреи амзеи ирызку аҳәамҭақәа. Инеиԥынкыланы адунеи иқәынхо ажәларқәа зегьы (культурала илаҟәугьы, иҳаракугьы) ирымоуп амреи амзеи ирыхҳәаау амифқәа. урҭ амреи амзеи ирыхҳәаау амифқәа аки-аки еилышьуп, еимадоуп, реиҟәыҭхара уадаҩуп. Убри аҟнытә хаз-хазы акәымкәа еидкыланы ҳрыхцәажәар еиҳа еиӷьуп, еиҳа ҳхаҿы иааиуеит, игәнаҳкылоит.
Амреи амзеи мифтә хаҿқәак раҳасаб ала ижәытәӡақәоу иреиуоуп. Аҵарауаа еицҿакны излахәаԥшуала, арҭ амифқәа цәырҵит палеолит ҳәа изышьҭоу аепоха аан (ажәытәӡатәи ахаҳәтә епоха).
Ҳәарас иаҭахузеи, еиуеиԥшым аконтинентқәа ирықәынхо ажәларқәа рҿы амреи амзеи ирызку амифқәа злеиԥшқәам, инеивга-ааивганы излаҟақәоу рацәазаргьы, зегьы иеицырзеиԥшқәоугьы маҷым. Шамахамзар амифқәа зегьы рҿы амреи амзеи ԥсы зхоу роуп, ауаҩытәыҩса иҟазшьақәа рымоуп, антропоморфтәқәоуп. Зны иеиҭынхацәоу (аиашьеи аеҳәшьеи) роуп, даҽа зныхгьы хаҵеи ԥҳәыси, мамзаргьы иеиҿынҵәаауа бзиа еибабо арԥызбеи аԥҳәызбеи роуп. Бжеиҳан амра ԥҳәызбоуп (ԥҳәысуп), амза арԥысуп (хаҵоуп). Аԥсуаа ҳҿгьы убасҵәҟьоуп ишыҟоу.
А. Иоакимов излаиҩуаз ала, амра амаҭ ацәымӷуп, игәаауеит ауаҩы амаҭ баны имшьыкәа даҩсыр, иеигәырӷьоит ауаҩы амаҭ ишьуа (шишьуа) иабар.
Аԥсуаа рҿы ажәҩантә цәырҵрақәа рахьынтә ҷыдала иалкааны ҳаҭыр рықәны иҟан амреи амзеи рынцәахәқәа. Уажәы аабыкьанӡа (иҳаҩсыз XX ашәышықәса актәи азыбжанӡагьы) ашықәсан знык (аурычра ианыҵалалак аԥхьатәи ашәахьаҽны) амра ныҳәа мҩаԥыргон амза аныҳәа инашьҭарххны.
Н. С. Џьанашьиа излазгәеиҭаз ала, аԥсуаа амза дхаҵоуп, амра дыԥҳәысуп ҳәа ирыԥхьаӡон. Амзеи амреи рынцәахәқәа ирызкны шықәсык ахь знык аныҳәара мҩаԥыргон аҭацәарақәа. Амза ныҳәа амҩаԥгараан иныҳәоз (уи аҭаацәа реиҳабы иакәын) амза асахьа змаз акәакәар аанкыланы абас иҳәон: «Уара, Амза, анцәа ду Аиҭар ихәҭа ду, ҳхацәа урхылаԥш! Уара улԥха, угәыԥха рыҭ!» Амза ныҳәараан аҳәса алахәӡамызт, урҭ маҷк инаскьаны игылан, ахацәа рхала ракәын иҟаз, избан акәзар, амза анцәахәы дхаҵоуп ҳәа дыԥхьаӡан. «Ҳарахә, ҳаарыхра аҿиара рыҭ! Алаԥш цәгьа ибла ҭыблаа, абызцәгьа ибыз иҿых! Уооцә, уооцә!» – ҳәа иациҵон аныҳәаҩ арахә дрыԥхьошәа, нас амшын аганахьи ашьха аганахьи ақәырпа каиҟьон.
Иара убри автор излазгәеиҭаз ала, амза ныҳәа ашьҭахь амра ныҳәа мҩаԥыргон. Уи азы аныҳәаҩ амра асахьа змаз (игьажьыз) акәакәар ааникылон, аҭаацәара иалахәыз аҳәса зегьы иваиргылон, абасгьы иҳәон: «Уара, Амра, Аиҭар инцәахә ду, ҳҭаацәара иаҵанакуа аҳәсақәа улԥха, угәыԥха рыҭ! Ҳарахә рҿиа!».. Усҟангьы ашьхара аганахьи амшын аганахьи ақәырпа каиҟьон, «Уооцә! Уооцә», – иҳәон.
Г. Ф. Чурсин излазгәеиҭаз ала, аԥсуаа рҿы амра акульт еиҳа ижәытәтәин амза акульт аасҭа. Аԥсуаа рымцхаҵареи, рқьабзқәеи, рлегендақәеи рҿы амра усҟак аҵакы арҭомызт, амза аҟара. Адгьыл қәаарыхратә нхашәазы амра еиҳа аҵанакуан азы, уи еиҳа ҳаҭыр ақәырҵон адгьылқәаарыхра хадаратә нхашәаны измаз ажәларқәа. Аԥхьаӡатәи (ажәытәӡатәи) аамҭақәа рзы адгьылқәаарыхра зусыз аҳәсақәа ракәын, убри аҟнытә амра анцәахәгьы дыԥҳәысуп, аҳәсақәа дырхылаԥшхәуп ҳәа дыԥхьаӡан. Уи ус шакәу аԥсуаа рҿгьы иаабоит.
Амза анцәахәы арахә рынцәахә ду Аиҭар ихаҿсахьа дзадырҳәалоз, дахьадырҳәалоз машәырны иҟамлаӡеит. Изакәу уи ауп, ахьшьцәа рзы амза акаҷҷара акыр аҵанакуан, уахынла арахә рыхьчараҿы ирыцхраауан.
Ара ҳзыхцәажәо жәҩантә цәырҵрақәа ирызку алегендақәа рвариантқәак изларҳәо ала, амреи амзеи аешьеи аеҳәшьеи роуп. Даҽа вариантқәак рҿы урҭ хаҵеи ԥҳәыси роуп, зныхгьы бзиа иеибабо, аха знасыԥ ззеидымҵаз, изеиқәымшәаз руоп.
Егьырҭ акыр мифқәа иреиԥшны, амреи амзеи ирызку амифқәагьы иахьа шьҭа еиуеиԥшым афольклортә жанрқәа ирылаҩашьаны, ирылаҵәаноуп еиҳараӡак ишаабо. Еиҳараӡакгьы алакәтә форма роухьеит. Игәаҳҭап акыр иҟазшьарбагоу атеқстқәа руак аҿы ишыҟоу. Уи абас аҳәоит:
«Қыҭак аҟны дыҟан ԥҳәызба бзиак, ԥшра сахьалеи ҟазаралеи илыцназгоз уаҩ дмаҷын.
Даҽа қыҭак аҟны, акры набжьаны дыҟан арԥыс бзиак, ҽыуаҩ хаҵа бзиак, акы иацәымшәоз, ныҟәаҩ аапкык.
Абри арԥыс бзиа уи аԥҳәызба бзиа лыӡбахә иаҳаит. Иара ус ҿаҭахьас иҟаҵаны имазаап, зныктәи сызынмаҭәа, суапа азааркӡа, сеимсы, сеимаа налаҵаны, зныктәи сыхәаԥшрала, исықәԥымҟакәа блала изӡахуа лыда уаҩ ԥҳәысс дшаасымго ҳәа.
Ари аԥҳәызба бзиа лыӡбахә аниаҳа, афырҳәа иҿынеихан, изынмаҭәа злыҵшаз аахәаны длызцеит.
Дахьнеиз аԥҳәызба илеиҳәеит иҿаҭахьа зеиԥшраз, изынмаҭәа анылӡахгьы ԥҳәысс дшигоз леиҳәеит.
Ларгьы арԥыс бзиа даара лгәы изцан, сигандаз ҳәа бзиа дылбеит.
– Умаҭәақәа ныжь, иузызӡахып, амра аҭашәамҭазы уаа, – ҳәа иалҳәеит. Ус неибыҳәаны, ахәылԥаз амра аҭашәамҭа ҿҳәарас иныҟаҵаны, еимпит. Лара шьыжьымҭан шаанӡа амаҭәақәа рыӡахра дадтәалеит.
Аԥҳәызба длатәан, амаҭәақәа зегьы ԥылҟан, аӡахра далагеит. Ахәылбыҽха амра нхықәгылеит, амаҭәақәа зегьы, еимаагьы еимсгьы ӡахны дрылгеит акәымжәи акабеи рҳәынҵәра аҿаҵарада, аха уи аҟаҵара дзахьымӡо аҟны аамҭа лыцәцеит. Амра еихахәышәарак аҟара иҳаракны икыдзар далгон, аха иара аӡаалара иалагеит.
Абас аԥҳәызба лҿахәы лзынамыгӡо даналага, лҿыналхан лсоф дналбаан, рыҩны аԥхьа хаҳәык шьҭан, ахаҳә днықәгылан анцәа иахь аҿаҭахьа ҟалҵеит.
– Иа анцәа ҳазшаз, сара сшамкәа сызшаз, суҳәоит амра еихахәык шьҭахьла иурҭрысразы, сус сахьӡаны салгаратәы! – ҳәа.
Аԥҳәызба лҳәатәы ҟалан, амра иӡааларацы егьызгымыз еихахәышәарак шьҭахьла еиҭаҵит, ларгьы дызҿыз лыӡахтә далган, иуанҭаны, еиқәҵаны дыштәаз арԥыс бзиагьы дааит.
– Сымаҭәақәа бзылгаз сыҭишь – аниҳәа, иаалгеит зегьы. Акалапот еиԥш ибзиахеит, иқәыԥҟаны илӡахызшәа.
Еицәажәаны ишыҟаз еиԥш, аԥҳәызба диҳәан, аҿҳәара ԥҵәаны дцеит.
Аҿҳәара аҽны аҭацаагацәа ҽыжәлан, ицан, иԥҳәыс дрыман иааит. Ԥҳәыс даазгаз чара иуит, жәра иуит, хаха-хымш еизаны ачара иахатәан.
Ачара ианалга ашьҭахь ианаамҭаз ԥҳәыс даазгаз арԥыс амҳарахьы днеиуан, ԥҳәыс даазгахьоу аӡәы ишиухьоу еиԥш.
Ауха имҳараҟны днеин иԥҳәыс хәыҷи иареи рҽааилыхны риарҭа аҟны ишьҭаларц ишаҿыз, аӡәы ибжьы иргеит.
– Ҳаи – иҳәан ибжьы анирга, «Уҽеилаҳәаны уааишь!» – иҳәан изҿиҭит.
Аԥшәма афырҳәа иҽааилаиҳәан, дылдәылҵны дцеит.
Аҭаца ҿыц дыԥшит, егьит, аха лхаҵа ауха дмааӡеит. Ашамҭазы аӡаӡа даганы аҩны даакылст. Иааихигеит уаҳа шьҭалара изыҟамҵаӡакәа.
Адырҩауха дышьҭаларц дшаҿыз, дырҩегьых аӡәы ибжьы ирган, диԥхьаны деиҭеигеит, шаанӡа дзымаахт. Иԥҳәысгьы макьана акгьы лҳәом.
Адырхаухагьы ус деиҭанаиԥхьахын, деиҭеигеит ҿызҭуаз.
Абас уаҳа уахык бжьажь ҟамҵаӡакәа, есуаха диԥхьаны диго далагеит.
Аҭаца ари лгәы анԥнаҵәа, ланхәыԥҳа илалҳәеит, ди, башьа есуаха аӡәы изҿиҭуеит, нас дықәланы дцоит, макьана иареи сареи хаҵеи ԥҳәысҵас ҳаизнымхацт ҳәа.
– Ус акәзар, сара уаха сихылаԥшып, сара дсышьҭрым, уи бацәымшәан, – лҳәан, ауха днеины лыҽӡаны дтәеит. Дыштәаз ашьҭаларахь ианеиха ҿызҭыц дырҩегьых изҿиҭит. Арԥыс бзиа афырҳәа ддәылҵны дандәықәла, иаҳәшьа дишьҭалт, аха иара даанымкылакәа дцо далагеит. Дихьӡаны дылкын, дылмышьҭуа далагеит, аха иҟалозма, лашьа дшылбоз  дмаҭхеит, ддаӷьхеит, мӡанрашәа дҟало даналага, доулыжьын дцеит. Ларгьы дхынҳәны аҩныҟа дааит. Абас, абас избаз ҳәа ралҳәеит аҩны.
Адырҩауха, сара дныскылап, лҳәан иан днеины дихаҩеит. Ауха дыштәаз, ашьҭаларахь инеихон еиԥш, аӡәы еиҭаҿиҭит. Арԥыс ддәылҵны ддәықәлеит.
Иан дыҿҟьаса дишьҭалан, дихьӡан дылкит, аха уи ашәа икааит иҳаӷоу: зны дмаҭхеит, ацҳара далагеит, зны ддаӷьхеит, зны дымцабзхан зынӡа дбылуа далагеит, акыр аамҭагьы дылмышьҭит, аха нас даулышьҭын дцеит.
Ларгьы дқәыкәма-шәықәмаха аҩныҟа дааит.
Адырхауха, шәара дшәызнымкылеит, аха уаха сара дныскылароуп лҳәан, иара ддәылҵны дандәықәла, иԥҳәыс дишьҭалан дылкит.
Аԥхьа еиԥш, зны дмаҭхеит, зны ддаӷьхеит, зны дымцабзхеит, аха дишьклаҳәны дылмышьҭӡеит, уахьцо соуҳәароуп ҳәа.
Иара дцәажәомызт, аха ԥҳәыск даакылҟьан, аҿаҭахьа иҟаиҵаз ауп ари есуаха дызцо ҳәа лалҳәеит.
Иааиз Амра акәзаап, арԥыс бзиа  ԥҳәыс даазгаз Амза акәзаап, арҭ хаҵеи ԥҳәыси ҳәа еиман.
Абри арԥыс аҿаҭахьа иҟаиҵаз иахҟьаны Амреи Амзеи еиқәымшәо, еихҟьа-еиԥҟьа иҟалазаап, уаанӡа Амреи Амзеи есқьынагьы еицызаарын, ахҵеи ԥҳәыси шеицу еиԥш. Уи нахыс еиқәымшәаӡакәа убас иаанхаӡеит. Убри агәнаҳара акәзаап аԥҳәыс лхаҵеи лареи еиқәымшәакәа есуаха ахаҵа данышьҭалауаз иақәыршәаны изҿыҭны дзыргоз».
Сиужетла абри хыхь иааҳгаз акыр иеиԥшуп иазааигәоуп, иреиӷьқәоу авариантқәа ируакуп «Амра аанызкылаз аԥҳәызба» ҳәа хьӡыс измоу алакәгьы.
Аԥсуа лакәқәа рҿы зны-зынла амза дыԥҳәысуп анырҳәогьы ыҟоуп. Атеқстқәа руак излаҳәо ала, хҩык аишьцәа раҳәшьа еиҵбы дгызмалхеит. Данхәыҷыӡаз инаркны зны дқәыџьмаханы лҭаацәа рырахә шьны илфон. Ус шыҟалҵоз лашьа еиҵбы иахьгәеиҭаз азы игәаӷ лкит. Дылфарц лашьа дишьҭалеит. Иара уи дылԥыхьамшәарц дыҩны дышцоз аҭыԥҳа ԥшӡа Амза лтәылан днанагеит. Дара еигәыԥхеибашьан Амза ԥҳәысс дигеит. Акыр анҵы ашьҭахь Амза лхаҵа (хҩык аишьцәа рашьа еиҵбы) адгьыл ахь дылбааны иашьцәа ибарц иҭаххеит. Дылбааны иҩны длеизар, иабаҟоу иашьцәа аҩыџьагьы, егьырҭ иҭынхацәагьы, иаҳәшьа гызмал илфахьан. Ари лашьа еиҵбы иааизгьы цәгьаршрала дизныҟәеит. Зны иҽы (зны уи азшьапык, нас аҩшьапык…) убас хәҭа-хәҭала зынӡа илфеит. Уи анаҩсан лхаԥыцқәа лхырц ажьи иахь дцеит (вариантқәак рҿы уи лхаԥыц ахра ажьи хымш дадхалеит). Уи ашьҭахь лашьа ихаҭагьы дылфарц лҭахын, аха иара аҳәынаԥ ицхрааит. Еиҭах иаҳәшьа иԥсы лцәиган, дыҩны ддәықәлеит, иаҳәшьа дыҭҟьаны хыцәнамырха дишьҭалеит. Амҩан иара аҵларкәыкәи арупапи ицхрааит. Иԥҳәыс (Амза) лҿы днеирц маҷк шигыз иаҳәшьа дихьӡан ишьамхаҟынӡа дылфеит, аха нас иԥҳәыс дицхраан деиқәлырхеит. Абас ала, аешьа иаҳәшьа иԥсы лцәигеит. Убри аахыс арахь длымбааӡакәа амзаҿы дыҟоуп, амза анҭәу, цқьа шәахәаԥшыр, дыжәбартә асахьақәа ануп аҳәоит ари атеқст анҵәамҭаҿы.
Ҵакылагьы, сиужетлагьы абра хыхь иааҳгаз иазааигәоуп А. Иоакимов зҵакы еиҭеиҳәаз  авариантқәагьы. Уи излеиҳәоз ала, иҟан хҩык аишьцәа. Аҵыхәтәан урҭ аишьцәа раби рани аӡӷабгьы дрыхшеит, аха уи аӡӷаб хәыҷы даниз аҽны аешьа еиҵбы дыӡит. Уи ииз иаҳәшьа аҩада аԥҭақәа рахь дхалгалазаап. Иара иаҳәшьа лнацәкьыс хиҵәан, иԥсы лцәигеит. Ԥыҭрак ашьҭахь иаҳәшьа дибарц данылбаа, иара зны иҽы лфеит хәҭа-хәҭала (зны азшьапык, нас даҽа шьапык, нас ахԥатәи, нас аԥшьбатәи).
Аиаҳәшьа лашьагьы дылфарц иақәикит: аҳаҭа дҭаҵаны ахы ҿалҳәан, лара лхаԥыц лхырц ддәылҵит. Аҳәынаԥқәа неин, аҳаҭа кылырҵәан, убас ала аешьа ихы дақәиҭыртәит. Напык азна ача рыци напык азна аџьыкеи иманы дыҩны ддәықәлеит. Иаҳәшьа дихьӡо даналага, ишьҭахьҟа дхьаҳәны ача рыц иигоз каиԥсан, бнара дуны иҟалеит. Аха иаҳәшьа уи абнара дугьы дазнымкылакәа еиҭах дихьӡо далагеит. Ишьҭахьҟа дхьаҳәын имаз иџьыка анкаиԥса, ауразароу мшынны иҭатәеит. Аха иаҳәшьа уи амшынгьы дазнымкылакәа дырит. Лашьа иҩны днеирц маҷк шигыз днаихьӡан, деимлагәа дылкит. Уи аамҭазы аешьа иԥҳәыс аҩны даадәылҵын, уигьы дылкит. Иаҳәшьа хазы дихеит, иԥҳәыс хазы дихеит. Аха аӡәгьы дзылиааиуам. Зны иаҳәшьа ибжа лфоит, аха нас иԥҳәыс акриҿаҵо, егьиуа деиқәлырхоит. Ахҩыкгьы абас ажәҩан иалоуп: аешьа амзоуп, иԥҳәыс амроуп, иаҳәшьа дыцәгьаршыҩны, дуаҩԥсжьыфаҩны дрыбжьоуп.
Хыхь иааҳгаз авариантқәа ирзааигәоуп Н. С. Џьанашьиа зҵакы еиҭеиҳәазгьы. Уи автор ақырҭшәахь еиҭаганы икьыԥхьит. Даҽа ҭыԥк аҿы урысшәала еиҭеиҳәахуеит. Уа излаҳәо ала, аԥсыуа ԥҳәысеибак, ԥшӡакы ԥаки ԥҳаки лыман. Абри аԥҳәыс лԥеи лыԥҳаи есымша иахьынҭыҵуаз иӡуа, игәырымло иалагеит: ашьыжь џьара ицоит, хәылԥазынӡа игәарлаӡом. Ан анс лҳәеит, арс лҳәеит, драбжьеит, илыргәыбзыӷит, аха акагьы рмыхәеит, илхымхәыцит. Данырмыхәаӡа,  маӡала, дара идмырбакәа абарҭ ахьцо збап лҳәан дрышьклаԥшуа далагеит. Ассир лбеит: абна тоураҿы, шәы-шықәса зхыҵуаз аџь ҵла амҵан ашәшьыраҿы амреи, амзеи, дареи еибархәмаруа илбеит. Фатәы хаас иааҟоу зегьы рымҵагылан. Ан дааилашәан иаалԥыхьашәаз ажә уац аашьҭыхын амзеи амреи иргәыдылҵеит. Амра – аеҳәшьа еиҳа илахҿыхыз, иеилҟьаз злалакәыз ала, аҿыӡәӡәарҭаҿ днеин, афырҳәа лҽы лыӡәӡәеит, Амза – аешьа иаразнак изымыӡбеит иҽшиӡәӡәашаз. Убри азоуп иахьа уажәраанӡагьы амза ашәытарақәа анны изаабо: Аешьа – амзеи аеҳәшьа – амреи ажәҩан ахь ихалан наӡаӡа уа иаангылт, аԥҳәысеиба лхәыҷқәа лыманы лыҩныҟа дааит.
Амреи мамзеи ирыхҳәаау афольклортә рҿиамҭақәа руак излаҳәо ала, быжьҩык аишьцәа ыҟан, даара ибеиақәан, аиаҳәшьа дрымамызт, уи хьаас иркит. Аҵыхәтәан раҳәшьак диит, аха уи нахыс рмал иагхо иалагеит: есыуаха аишьцәа рырахә гәыԥ-гәыԥла еидцаланы рыла иамбоз мчык иагон. Аиашьа еиҵбы ашана далаҟан, иҟалашаз идыруан, иашьцәа иреиҳәеит: «Аеҳәшьа ҳәа ҳаҩны ииз дыџьнышуп, даҳшьып, мамзар, ҳара ҳакәым ҳакәша-мыкәша иҟоугьы ҳуахҭа цәгьахоит». Аиҵбы ас иҳәеит, аха иашьцәа ихымхәыцит. Иара дырԥырҵны атәым тәылақәа рахь дцеит, дахьнеиз аԥҳәызба хазына – Амра ԥҳәысс дигеит. Шықәсык ааҵхьан, иашьцәа гәхьааиган, игәы иҵалан, ибарц дгьыжьит. Дахьнеиз иибазеи? Иахьынхоз иаарыкәыршаны ԥсы зхаз ҳәа аӡәгьы дыҟамызт ҳәынаԥки иаҳәшьа аџьныши рыда.
Иаҳәшьа аҟаԥыҳәа иҽы лфан лхаԥыцқәа лхырц дцеит. Аешьа – амза аҳәынаԥ излаиабжьнагаз ала, дыҩны ддәықәлеит, арыцҳара дшақәшәаз иԥҳәыс – амра адырра лиҭеит, уи диԥыларц деихеит. Аеҳәшьа лашьа дихьӡан ифара далагеит. Убри аамҭазы аешьа иԥҳәыс Амра днарыхьӡеит.  Амра лхаҵа дыкны дихоит, аџьнышгьы хазы дихоит. Анцәа убыс иӡбеит: жәохә мыш амза иԥҳәыс Амра длымазарц, иаанхаз даҽа жәохә мыш аџьныш длымазарц. Уи аахыс Анцәа ишиҳәаз иҟоуп. Амза анҭәлак аџьныш Амза афара далагоит, убри азоуп маҷ-маҷ изагхо, ахаҵа насыԥда уи зынӡа дылфаанӡа иԥҳәыс дихьӡаны дааимхны имаҵ уа, дҭәы-дыԥха иныҟәгара далагоит, аԥсҭазаарахь длырхынҳәуеит. Амза шыҭәра ианҭәлак, аџьныш деиҭаакылсыхуеит… Еиҭах ишыҟалҵац ифара дналагоит. Абри иаҿӡоуп.
А. Иоакимови Н. С. Џьанашьиеи ранҵамҭақәа акыр ирзааигәоуп Хындыр Хышбеи Шаҷ Чыкәбари ирҳәамҭаны Гәдоуҭа араион Калдахәара ақыҭан Г. Ф.  Чурсин ианиҵаз авариантқәагьы.
Иааидкыланы ҳрыхәаԥшуазар, ара зыӡбахә ҳамоу амифқәа ирныԥшуеит амза ажәреи, аҭәреи, аҿареи, аиҭасреи, афазақәеи зыхҟьо ҳәа ажәытә уаа ргәаанагара, рмифтә хәыцра: амза иаҳәшьа ибжа анылфалак ашьҭахь мзы бжак (жәохә мыш) иԥҳәыс  амра дылхәышәтәуеит, дыҭҭәаауеит.
Бзиа еибабо ԥҳәызбаки арԥыски реиԥш амзеи амреи аӡәи аӡәи реиҽырбара амотив инарҭбааны иаҳԥылоит егьырҭ кавказтәи ажәларқәа аӡәырҩы рмифологиаҿы, насгьы индоевропатәи амифологиаҿы. Лымкаала иазгәаҭазар, абалтикатә мифқәа рҿы амреи амзеи хаҵеи ԥҳәыси ракәны ианышьҭибах ашьҭахь амра ааныжьны амза ныҟәара дахьцаз азы дгәаан адыд-мацәыс ижәҵаны амза деиҩылхит.
Амреи амзеи хаҵеи ԥҳәысны реибагара, реизыҟалара атәы зҳәо амотив типологиала иазааигәоу апараллельқәа рацәоуп Америка агәҭантәи амифқәа рҿы. В. В. Иванов ииашаны излазгәеиҭаз ала, ара зыӡбахә ҳамоу аԥсуа мифқәа акыр иреиԥшқәоу уаҩы ибар алшоит сибратәи ажәларқәа кетааи, селькупааи рҿгьы. Аԥсуа мифқәа рҿы амреи амзеи реицыҟазаара аеҳәшьа дшаԥырхагоу еиԥш, кетаа рмиф аҿы амреи амзеи рынасыԥ аидҵара даԥырхагоуп ицәыршәагоу, ацәгьоура иашьҭоу, уи иасимволу амифтә ԥҳәыс Хоседем. Акетцәа рмиф аҿы амзеи амреи (хаҵеи ԥҳәыси) ажәҩан аҿы инхон, аха ҽнак зны амза агәаԥхара иоуит дылбааны адгьыл аҿы ауаа шынхо ибарц. Уи дишьҭаланы дылбааит ацәгьаршҩы ԥҳәыс Хоседем. Амза дыццакны иԥҳәыс-амра лахь дгьыжьит. Аха иҭыԥ аҿы дымнаӡацкәа дызфарц ишьҭаз Хоседем дихьӡеит. Иԥҳәыс амрагьы диԥылан ибжара дылкит. Хоседеми амреи деимдырххо иалагеит. Типологиала кетаа ари рмиф амреи амзеи ирызку аԥсуа миф ҳгәаланаршәоит.
Амза иану «асахьақәа» ирызкныгьы иаҳԥылоит еиуеиԥшым аԥсуа мифтә жәабжьқәа. Урҭ изларҳәо ала, амза зсахьа ану нарҭ Сасрыҟәа иоуп. Ишыҟалаз ус акәзаап: Ҽнак Сасрыҟәа иашьа бзамыҟә идиҵеит арахә ихьчарц. Абзамыҟә арахә зегьы ҵа змамыз аӡиа ицәҭаҳан, иӡааҟәрылеит. Ас шыҟалаз еилызкааз Сасрыҟәа ирахә ахьҵааҟәрылаз хьааиган, уи аӡиа иаргьы иҽеиҭеит. Дышлеиуаз амзаҿы днанагеит. Уа ирахә иԥшаан, иахьа уажәраанӡагьы уа ихьчо дыҟоуп.
А. Н. Грен излаиҩуаз ала, аԥсуаа рҿы амра дыԥҳәысуп ҳәа дыԥхьаӡоуп, насгьы лара леишәа цәгьак лоуп, амза уи лхаҵа иоуп. Ҽнак хаҵеи ԥҳәыси (амреи амзеи) акы ааимаркын, амра напык азна аҳәынҵәа лыршәын амза иаҿалыртатеит. Убри азоуп уажәгьы амза иадаабало ашәытарақәа зыхҟьаз.
Аԥсуа нарҭтә епос еизыркәкәоу атеқст аҿы излаҳәоу ала, Сасрыҟәа иеижьаны иашьцәа атыша ҵаула дахьҭарыжьыз, дахьнанагаз атәыла иқәынхоз ажәлар аӡы рызымҭоз агәылшьап анишь, иара итәылахь Аԥсныҟа ауарбажә (ашьауардын) данханагала, уа иеиқәирхаз ажәлар дырныҳәеит. Урҭ рныҳәа (рдоуҳа) наӡеит. Сасрыҟәа ауарбажә адгьыл ахь дхагаланы игьыжьны адгьыл аҵахь ианнеи, «Уа ажәлар еиԥырымҵыцкәа игылан, Сасрыҟәа деибганы дхалоу, дызхамлоу еилыркаарцы. Ауарбажә иранаҳәеит Сасрыҟәа деибганы дышханагалаз, насгьы уаҟа ирашьи илеи изыԥшны иштәаз.
Нас ажәлар ааикәшаны иҩагылан, убри еиԥш адоуҳа ҟарҵеит:
– Абыржәы Аԥсныҟа хәылԥазуп. Мзаҭәымҭоуп. Амзагьы ашьха иавҵны агылара иаҿуп. Ҳара жәлары зегьы ҳаҳәоит, абарҭ зегьы хәыҷи-дуи ҳаиқәзырхаз, ҳанацәа ашәы ршәызхыз, алаӷырӡ иамбылуа иҟазҵаз, убратәи иԥсадгьыл аҿы имаҵуар ла армарахь ивагыланы, арыӷьарахь иҽы аӷәра кны дахьгылоу, нашана сахьаны, адунеи ахаан данымҵуа, ҳаԥхьаҟа игылоу ауаатәыҩса деибадырбо, амза данылааит! – ҳәа.
Ажәлар ирҳәо усгьы иҟалоит. Сасрыҟәа амза данылеит. Иахьа уахәаԥшыргьы иубоит – армарахь ила ивагылоуп, арыӷьарахь иҽы, иара иҽы аӷәра кны рыгәҭаны дгылоуп».
Абарҭ ацәаҳәақәа зыҩуа автор ақьаад ианиҵаз атеқстқәа руак излаҳәо ала «ажәытә зны ԥҳәысеибак дыҟан, убри аԥҳәысеиба ҩыџьа аҷкәынцәа лыман. Аҷкәынцәа ҿык-бзык иазымҳәо иԥшӡан, ран урҭ дрыхӡыӡон. Ҽнак аԥҳәысеиба игәалҭеит лыҷкәынцәа акрыфара ргәамԥхо, рылахь еиқәны ишыҟаз. Ари мышкы, ари ҩымш, ари хымш. Аҵыхәтәан аҷкәынцәа акрыфара зынӡа иаҟәыҵит. Аԥҳәысеиба хьаас иҟалҵеит, лхы ахьылгара лмоуа дҟалеит. «Ишәыхьзеи, сызкәыхшоу? – лҳәан, лыҷкәынцәа дрывагьыжьит, анс лҳәеит, арс лҳәеит, аха ирыхьыз ҳәа акагьы лзеилымкааит. Лыҷкәынцәа рхәы ҟаҵаны ирымҵалыргылон, дара – «амла ҳакуам», – рҳәон. Аҵыхәтәан аԥҳәысеиба ажәала разҵаара даҟәыҵит, ус рыхныҟәгашьа дацклаԥшуа далагеит. Ҽнак аԥҳәысеиба лыҷкәынцәа рыҩны идәылҵны абнарахь ицеит, рангьы хара-хара дрышьҭаланы лҿыналхеит. Дышнеиуаз абна тоура агәҭаны ассир лбеит: ҩыџьа аӡӷабцәа ссирқәа тәаны ашәа рҳәон. Урҭ рашәа иазыӡырҩуан аԥҳәысеиба лыҷкәынцәагьы. Аӡӷабцәа раԥхьа игылаз аишәа иқәын зеиуахкы уҭаху афатәқәа. Аԥҳәысеиба абарҭ анылба, уаҩы ишимбац ала дшәеит. Лыҷкәынцәа абанҭ аӡӷабцәа илцәыргар, зынӡа деибакәеибаха, агәымыжда даақәхаӡар ҳәа хьаас илкит. Афырҳәа длышьҭасын, ажә уац аашьҭылхын, ирууаӡа иршәны абанҭ аҭыԥҳацәа иргәыдылҵеит, илҟьашьит. Аҭыԥҳацәа руаӡә дҩаԥан, иара уа ааигәа ииасны ицоз аӡы лҽынҭылшьын, уаанӡа дшыҟаз дыцқьаӡа лҽаалыӡәӡәан, дҩаԥан, дымраха ажәҩан дыҩкыдлеит. Егьи аҭыԥҳа дҩаԥан, дымзаха дыҩкыдлеит. Амза иахьагьы иадаабало асахьақәа убри аԥҳәысеиба лоуп изыхҟьаз, лыбзамыҟәрала лыҷкәынцәа рразҟы рыцәлырӡит».
Ари атеқст аҿы ҷыдала аинтерес змоу амотивқәа ҳԥылоит. Убарҭ иреиуоуп амра аасҭа амза ларҟәны, иаашьаҩны иахьаарԥшу. Аԥҳәысеиба ажә уац ргәыдҵаны ианылҟьашьы амра маашьакәа аӡы аҽыҭнашьын аҽаӡәӡәеит, амза акәзар, ус ҟамҵакәа ишыҟьашьыз ажәҩан ахь ихалеит. Ари иаанаго амза акульт еиҳа иԥсыҽуп ауп. Ажәытәӡа амза анцәахәы еиҳа дыӷәӷәазар ҟаларын. Уи ауаа рыԥсҭазаараҿы арахә ааӡара ихадароу нхашәатә форманы ианыҟаз акәын. Ашьҭахь адгьылқәаарыхра аԥызара аманы ианыҟала ,амра акульт еиҳахеит, амра анцәахәы ирольгьы иазҳаит. Амра аасҭа амза акульт лаҟәны иаабоит егьырҭ аӡәырҩы ажәларқәа рмифқәа рҿгьы.
Амза нцәахәык, мифтә хаҿык аҳасаб ала ҳаҭыр ду анақәыз атәы зҳәақәо иҵегьы ыҟоуп. Убас, аԥсуаа ҳҿы амзаҿа аԥхьа ианырбалак, «Амза-ҿа, хьаҩаҿа, улабара ҳазгәырӷьахааит», мамзаргьы даҽакалагьы ирҳәон: «Уажәы ушызбо еиԥш ушьҭангьы узбааит» ҳәа. Убри аамҭазы, амзаҿа збаз, иара иахьибаз ахь ирханы ахы (ахьымацәаз), ма аразын ԥара ҿырпы дахәаԥшуан. Уи иаанагоз абри амза нҵәаанӡа  ахьы, аԥара сыгымхааит ҳәа акәын. Аԥсуаа ҵасс изларымаз ала, амзаҿа аԥхьа ианырбалак, ауаа ракәымкәа рыкәша-мыкәша иҟаз аԥсабара (абна, ашьхақәа) ирыхәаԥшуан, рыбла рхыргон, блала иеимырдон. Ус акәымкәа ауаҩы уиахәаԥшыр, уи амза нҵәаанӡа аҵа улалоит ҳәа ирыԥхьаӡон. Амзаҿа аԥхьа ианырбалак, уеизгьы-уеизгьы ицқьоу маҭәарк (ахьы, араӡны, асаркьа) уахәаԥшыр, акәын иҟьашьу уахәаԥшыр, иҵасым, уаргьы уи амза нҵәаанӡа уҟьашьхоит ҳәа ирыԥхьаӡон. Қыҭақәак рҿы амза-ҿа анырбалак, аԥшқа (аӡҟы) ихәаԥшуан, абасгьы дырныҳәон: «Амза еиԥш укаҷҷааит». Даҽа џьоукыхгьы амза-ҿа анырбалак, аҩны иҩналаны амца иаҭәҳәон. Амза-ҿа збаз ицқьоу маҭәарк дзахәаԥшуаз (ахьы араӡын, аԥара ҿырпы), убри амаҭәар еиԥш иаргьы дыцқьаны дҟалоит ҳәа агәра игон, ицқьам ауаҩы уихәаԥшыр, уи имцқьара уара уахь ииасуеит ҳәа ирыԥхьаӡон.
Амзаҿа ажәҩан ишкыдыз ала амш зеиԥшрахоз еилыркаауеит ҳәа ирыԥхьаӡон. Уи ахқәа алада иларханы иҟазар, амза нҵәаанӡа ӡысаамҭахоит, ақәоура агхом ҳәа ирыԥхьаӡон. Ахқәа аҩада ирхазар аарҩарахоит рҳәон. Амза аҽыкәаҳа акәыршаны иубар, уаҩ дук дыԥсуеит (дыԥсит) ауп иаанаго ҳәа ирыԥхьаӡон. 
Амза иазкны аԥсуаа ирымаз ақьабзқәа иреиԥшқәаз егьырҭ ажәларқәагьы аӡәырҩы рмифологиаҿы иаҳԥылоит. Ҿырԥштәыс иааҳгозар, адыгаа (бжедугаа) рҿы амзаҿа анырбалак, иалкааны ирымаз ҭыԥ цқьак аҿы ауаа еизаны, амза иаҳәон. Уа зда ихәарҭамыз амаҭәарқәа наргон, амза иадырбон, урҭ иреиԥшу амаҭәарқәа амза ирнаҭарц иаҳәон. Уахь инаргон иреиӷьыз ажәхьа. Уи ажәхьа иеизаз ауаа раԥхьа иргыланы амза иадырбон, иаҳәон уи еиԥшу ажәқәа рацәаны ирнаҭарц.
Амза аихырхәара, амҵаныҳәара қьабзны ирыман егьырҭ кавказтәи ажәларқәагьы аӡәырҩы (аерманқәа, ақырҭцәа уҳәа), Европеи, Африкеи, Азиеи, Америкеи аконтинентқәа ирықәынхо аӡәырҩгьы (аурысқәа, амонголцәа, африкатәи готтентотаа уҳәа). Готтентота а амзаҿа анырбалак, гәыԥ-гәыԥла иеизаны шәаҳәарыла, кәашарыла аҵх рхыргон, амза иамҵагыланы, уи ахь рхы рханы иаҳәон: «Ацха рацәаны иаҳзылашьҭ!», «Ҳарахә афатә рацәаны ирыҭ, ахш рацәаны ирыҭ», - ҳәа. 
XIX ашәышықәсазтәи англыз ҵарауаҩ Едуард Бернетт Таилор имҩаԥигаз аҭҵаарақәа излаҳдырбо ала, аглобалтә масштабқәа рыла адунеи ажәларқәа ржәытә мифқәа рҿы амреи амзеи бжеиҳан иантропоморфтәқәоуп (ацтекаа, мадакаскараа, инкаа уҳәа убас ирацәаны.
Аԥсуаа ржәытә мифтә хәыцрақәа зеиԥшраз ала, иҵасмызт амза аиҭасымҭазы арԥыс ԥҳәыс дааигар, аԥҳәызба хаҵа дцар. Ауаҩытәыҩса иԥсҭазаараҿы абри акрызҵазкуа ахҭыс уеизгьы-уеизгьы амза аҭәымҭазоуп ианынагӡатәу ҳәа ирыԥхьаӡон.
Иааидкыланы амреи амзеи ирыхҳәаау, ирызку, урҭ ирыдҳәалоу аԥсуа мифқәа архаикатә ҟазшьа рымоуп. Дара иреиԥшқәоу, сиужетлагьы ирзааигәаӡақәоу амифқәа егьырҭ ажәларқәагьы аӡәырҩы ирыманы иахьаабо  иахьжәытәӡоу иазҳәоуп. Ара иаҳԥылоит ижәытәӡатәуп ҳәа иуԥхьаӡаша акымкәа-ҩбамкәа амотивқәа. Ҿырԥштәыс иааҳгозар, убарҭ иреиоуп аԥҳәызба лҿаҭахьала амра аамҭала аанкылара амотив (иаҳгәалаҳаршәап алакә «Амра аанызкылаз аԥҳәызба»), насгьы амра аԥҳа хҩык аишьцәа реиҵбы ԥҳәысс дигеит зҳәо амотив (иаҳгәалаҳаршәап алакә «Аешьа еиҵби амреи».


Амаалықьцәа

Аԥсуаа рмифологиатә хдырраҿы амаалықьцәа ҳәа изышьҭоу ицқьақәоу, бзиарамзар цәгьара иалаҟам хаҿқәоуп. Бжеиҳан азаҵә хыԥхьаӡараҿы иргыланы «амаалықь» ҳәа акәымкәа, арацәа хыԥхьаӡараҿы иргыланы «амаалықьцәа» ҳәоуп рыӡбахә шырҳәо. Урысшәала «ангелы» ҳәа ззырҳәо роуп. Аԥсуаа амаалықьцәа ҳәа изышьҭоуи дара иреиԥшқәаны егьырҭ ажәларқәа аӡәырҩы рмифологиаҿы иаабақәои иеивырго рацәак ыҟам.
Амаалықьцәа бжеиҳан анцәа имаҵуцәаны, уи иҳәатәы иацныҟәо, инарыгӡо иаабоит. Аха мифқәак рҿы урҭ аҩсҭаа иантиподқәоуп шуҳәо, дара рхаҭақәа аҩысҭаахацәаны, иџьнышқәаны иаабоит. Аԥсуаа рмифтә дунеихәаԥшышьақәа злаҟоу ала, аҩсҭаа ажәытә зны дмаалықьын.
Амаалықьцәа амҵәыжәҩақәа рымоуп, иԥыруеит, ажәҩан иалоуп. Аԥсылмантә мифологиаҿы ус ауп ишыҟоу. Ҿырԥштәыс иааҳгозар, аперсонажцәа Харуҭи Марути адунеи ианықәыз имаалықьцәан, аха агәнаҳарақәа мҩаԥырго иалаган џьаҳаным (адгьыл аҵа) инанагеит. Уа ианагь гәаҟроуп изҭагылоу.
Ҭырқәтәыла ииз, уа иааӡаз Абганба Раиф Шәлиман-иԥа турист ҳасабла даҽа жәаҩык аԥсуаа дрыцны Аԥсны дааны даныҟаз 1975 шықәса  абҵара мза 25 аҽны (усҟан иара 60 шықәса ихыҵуан) амаалықьцәа ирызкны абас сеиҳәеит:
«Уахынла азан (аԥсылмантә ныҳәара – С. З.) ианаԥхьауа, мсылманшәала ашәахьа аухала, ахәаша аухала, амаалықьцәа иззегьы илбаауеит. Аџьаамақәа рҟны иззегьы лыбаауеит. Ианлыбаауа, уаҩы ибаӡом, арбақәа (арбаӷьқәа – С. З.) ирбоит, аиқәҿыҭра иалагоит. Ашарахь инеиуа ианалаго иццакны зҿырҭуа амаалықьцәа илеир, амсылманрықь иамаҭәахәу ҟарҵар бзиа ирбоит, анамаз ркыр бзиа ирбоит. Уи арбақәа роуп анцәа изирбо, идырра зиҭаз. Арбақәа аиқәҿыҭра иӷәӷәаны иҟарҵоит, «Шәгыл, ажәҩан аҟнытә илеит!» – рҳәоит. Арба бызшәа здыруа дыҟазар, иеиликаауеит, ирҳәо убри ауп. Уи аҟнытә, ажәҩан аҟнытә амаалықьцәа анлеиуа арба иабоит зырҳәо уи ауп».
Иахьатәи аԥсуа бызшәаҿы ажәа «амаалықь» ихадару аҵакқәа ҩба амоуп. Актәи: адунеитә мифологиаҿы анцәа игәаԥхарала иныҟәгоу ҳәа ззырҳәо ауаҩ сахьа зманы, иԥыруаны ирыԥхьаӡо аҷкәын. Аҩбатәи: ауаа рхазынхараҿы ажәа хаас, ажәа ԥшқас ирҳәо (еиҳаракгьы ахәыҷқәа рзы).
Ажәа «амаалықь» ауриа бызшәа аҟнытә аӡәырҩы ажәларқәа рбызшәақәа ирыланагалеит. Уи рдыруеит арабцәа (малак), аџьамцәа (малак), атиурк бызшәақәа рҿы (мелек), аҟабардаа (мелак), аварцәа (малааик), ачеченцәа, аингушцәа, ауаԥсаа (малаеик) уҳәа убас егьырҭгьы аӡәырҩы. Амаалықьцәа иҟәымшәышәу, изакәызаалак вбак, харак змам џьоук роуп.
Егьырҭ анцәахәқәа иреиԥшны, амаалықьцәагьы уаҩы ибо иҟам. Дара еиҳараӡак издукылаша иласу амаҭәарқәа роуп. Амцеи, аԥшеи, алашареи реиԥш иласу. Амаалықьцәа адунеи ацқьароуп ирҭаху, изышьҭоу, изызҳәоу. Дара ирзымариоуп аԥырра. Мифқәак рҿы (иаҳҳәап, Апокалипсис аҿы) аԥша иахылаԥшцәоуп, аԥша рнапаҿы иҟоуп. Даҽа џьарахгьы алашара иамаалықьцәоуп, дара рымаха-шьаха, рышәҵатәы алашароуп излыху, алашареиԥш иласуп, иблахкыгоуп. Уи моу, ауриацәа рымаалықьцәа руаӡәк ихьӡ ажәа «уриил» («уриель») – «алашара» иадҳәалоуп. Акыр мифологиақәа рҿы амаалықьцәа аԥсабаратәи асоциалтәи цәырҵрақәа ирхылаԥшхәу, амчрагьы змоу џьоук ракәны иаабоит. Уи моу, ауаагьы досу  ихатә маалықь дихылаԥшуеит, дицрымшәо дицуп ҳәангьы ирыԥхьаӡоит.
Аԥсылман шәҟәы хада Аҟәырҟан излаҳәо ала, амаалықьцәа Аллаҳ ишеит амҵәыжәҩақәа рыманы. Иара иааиҳәо зегьы мҩаԥыргоит, иажәа иахыԥом, Аллаҳи, ауааи, аԥаимбарцәеи реимадара иазкуп, урҭ реимадара функциа хадас ирымоуп. Адам дшаны адунеи данықәла, Иблис (Аблис) ида амаалықьцәа зегьы уи иеихырхәо иалагеит.  Адам дахьхеимҵаз азы Иблис (Аблис) дыџьнышхеит. Аллаҳ изааигәоу амаалықьцәа зегьы уахгьы, ҽынгьы иара ихьыӡ ҭыргоит, иеихырхәоит, ажәҩан аџьнышқәеи ашаиҭанқәеи ирцәырхьчоит.


Афы

Аԥсуаа рмифологиаҿы анцәа ду, ҳазшаз, зегь зымчу ҳәа иԥхьаӡоу иаамышьҭахь даара иӷәӷәақәоу, акыргьы зылшо анцәахәқәа дреиуоуп адыд-мацәыс анцәахәы Афы. Анцәа иеиԥш, Афгьы иҭыԥ ахьыҟоу ажәҩан аҿоуп. Анцәа игәаԥхарала ажәҩан ахьынтә афцырҟьақәа (адыд-мацәыс) рыжәиҵоит ацәгьа-мыцәгьа ҟазҵо, цәгьамзар бзиа иашьҭам аҩсҭаацәа, агызмалқәа, аџьнышқәа, ақаҷаақәа, ицәыршәагоу, ауаа рзы ишәарҭоу, амифтә ԥстәқәа агәылшьапқәа…
Афы адыд-мацәысгьы аанагоит. Даҽакала иаҳҳәозар, ажәақәа «афы» «адыд-мацәыс» синонимқәоуп. Зныхгьы «адыд» мҳәаӡакәа, «амацәыс» ахала ианырҳәогьы ыҟоуп. Иаҳҳәап, ашәирақәа рҿы: «Имацәысааит», «Амацәыс ықәлааит».
Апрофессор Ш. Д. Инал-иԥа излаиҩуаз ала, Афы аӡәы, нцәахәык имацара иакәӡам иаанаго, гәыԥҩык ажәҩан нцәахәқәа еидкыланы ирыхьӡуп. Баша ирҳәаӡом ахаҵа ихаҵа изы афырхаҵа ҳәа. Убас шакәугьы, аԥсуаа рыхдырраҿы Афы еидкылоу, иеизаку, иаӡәыку нцәахәык иаҳасаб алагьы дшьақәгыланы дыҟоуп.
Афы икульт амца анцәатәра иадҳәалоуп. Избан акәзар, ажәытәӡатәи ауаҩы изы амца иџьашьахәатәыз, анашанатә мчы змоу акы акәны иахәаԥшуан. А. Иоакимов излаиҩуаз ала, Афы иантропоморфтәу персонажуп, дҭаҳмадоуп, амҵәыжәҩа змоу аҽы (арашь) дақәтәоуп иарӷьа напы аҳәа акуп, ианагь ацәгьара ҟазҵо, амҵ бааԥс асахьа змоу аԥстәы гмыг ишьырц дашьҭоуп. Уи амҵ ҭыԥк аҟынтә иԥырны даҽа ҭыԥк инеины иқәтәоит.
Афы функциа хадас имоу изакәызаалак нышәарак ҟамҵакәа ацәгьа-мыцәгьақәа рықәхроуп. Афы ицәшәа-ӡыӡаны аҩсҭаацәа, аџьнышқәа уҳәа ацәгьа ҟазҵо, амч лашьцақәа ныҟәызго зегьы алашарахь изцәырҵӡом, аҭыԥ лашьцақәа роуп ҽыҵәахырҭас, хыхьчарҭас ирымоу. Урҭ цәырҵны ауаа роума, арахә роума цәгьарак рзырурц ианалагалак, Афы адыд-мацәыс рыжәҵаны аҩ иҵаицалоит. Афы азалымдарақәа, агәнаҳарақәа ҟазҵо ауаагьы драӷоуп ҳәа дыԥхьаӡоп. Иахьагьы ашәира бааԥсқәа иреиуоуп традициала, стереотипқәак раҳасаб ала аԥсуаа аӡәы иӷәӷәаны ианизгәаалак, ианиргәамҵлак «Аф усааит (асааит)», «Аф уӡӷасааит» – ҳәа ирҳәақәо.
Аԥсуаа рҿы Афы ҳәа изышьҭоу анцәахәы функциала дизааигәоуп аедыгьцәа ирымоу анцәахәы Шибле. Афы деиԥшны, Шиблегьы абзиа дашьҭоуп, цәгьа-мыцәгьас иааҟоу зегьы рыхәҵәы ақәхроуп дзызку. Шибле еиҳараӡак ибаны дынхом ианагь ацәыҵалашьцарақәа рҿы аҭыԥ ылхны измоу агәылшьапқәа (блиаго). Адыгаа рмифқәа изларҳәо ала, убарҭ агәылшьапқәа зны-зынла алашарахь ицәырҵуеит ауаа ацәгьара рзырурц. Агәылшьапқәа неины зда ԥсыхәа рымам аӡы (аӡыхь ахыҵхырҭа) рымҽхаркуеит, ауаа аӡы рмоуа, ирзымто иҟарҵоит, уахь  инарышьҭуам. Мамзаргьы ҳаԥык, ҭыԥ лашьцак ихәыҵатәоит, рымԥын уаҩ дзымнеиуа. Усҟан Шибле ауаа дрыцхраауеит агәылшьапқәа рнырҵәараҿы. Агәылшьапқәа амацәыс рыжәиҵоит. Уи аамҭазы дара рыҳәҳәабжьы адгьыл арҵысыртә иӷәӷәоуп, ицәыршәагоуп. Агәылшьап аӡы (аҳаԥы) иаԥырҵны, иқәҵны имцар ада уаҳа ԥсыхәа амамкәа иҭаиргылоит Шибле, мамзаргьы ишьҭҳәаны ажәҩан ахь игоит.
Аинтерес аҵоуп ажәа «афы» адыг бызшәаҿы иахьаҳԥыло. Аӡиас Афиԥс  аҩадаҟа Афы захьӡу шьхак ыҟоуп. Афиԥс Ҟәбина иалало ӡык иахьӡуп. Октибртәи араион аҿы иҟоу аулк (қыҭак) Афин ҳәа иашьҭоуп. Иҟоуп Афан ҳәа изышьҭоу аҭыԥгьы.
Иҟоуп аҵарауаа адыг топоним Афы аԥсуаа ирымоу анцәахәы Афы ихьыӡ иадызҳәалақәо. М. А. Кумахов дызлахәаԥшуаз ала, адыг топоним Афы шьаҭас иамоуп адыг ажәа Ахәы. Ари аҭыԥантәи ажәа нханы иҟоуп ҟабардаа рҿы, аӡы иахьӡны – Ахәыԥс ҳәа. Ахәыԥс адыгеи ажәа Афыԥс аҟабарда вариант ауп.
Ажәа «Афы» дазааҭгыланы акыр иҭиҵаахьан адыг ҵарауаҩ, археолог П. У. Аутлев. Уи адыг нцәахәы Шиблеии аԥсуа нцәахәы Афи рфункциақәа акыр инҭкааны дрыхцәажәеит, ирзеиԥшқәоу азгәеиҭеит. Иҳәеит адыгаа рҿы адыд мацәыс анцәахәы Шибле акыр иҿианы ишыҟаз. Ари автор иҟаиҵаз азгәаҭақәа рыла, Шибле иеиԥш, аԥсуа нцәахәы Афгьы жәҩантәуп, акыр аамҭа адыга пантеон далахәызар ҟаларын. Ишьҭамҭақәа уа имаҷзаргьы, рцәаара аабартә иҟоуп. Уи маҷк акәзаргьы ҳақәнарԥшуеит ихьыӡ адыга топонимика иазынханы иахьыҟоу: акәара хәыҷ Оаф, насгьы аӡиас Афиԥс (Афыԥс). Ари ахьыӡ  иаанаго «Афы иӡы» ауп. Ари ахьыӡ аетемологиа даҽакала иҟоуп зҳәо аҵарауаагьы ыҟоуп. Ҿырԥштәыс иааҳгозар, Дж. Н. Коков дызлахәаԥшуала, уи иаанаго «аӡы хаа» ауп.
П. У. Аутлев ари агәаанагара иашам ҳәа иԥхьаӡон. Иара дызлахәаԥшуаз ала, Афы «Афиԥс» мацараҿы акәым даҽа адыгеиатә жәак аҿгьы иалахәны иаабоит. Уи «уафе» ауп. Уи иаанаго ажәытәан адыгақәагьы Афы икульт рыман ҳәоуп. Адыгеиа  ажәа «уафе» иаанагоит «анцәа», «ажәҩан». Ус анакәха, ажәытә зны Афы икульти, ажәҩан акульти еилаҵәаны, иеизакны, еиҩшамкәа иҟан. Иара убас адыгеиатәи ономастикаҿы иаҳԥылоит аԥҳәыс хатәы хьӡы «Афеос». Ари ажәа аетимологиа абас иҟоуп: «Афы исы» (урысшәала «Снег Афы»). Ус анакәха, Афы аӡы анаҩсгьы асгьы иамадан уҳәартә иҟоуп. Иҟалап Афы ауаԥс ажәа «Арф» иадҳәалазаргьы, иахыршалазаргьы. Акыр аамҭа анца, «р» быжьшәан «Аф» нхеит. Ус анакәха, «Афыԥс» иаанаго «иҵаулоу аӡы» ауп. Иҟалап «Афы» аскифтә-сарматтә хылҵышьҭра амазаргьы, аскифтә-сарматтә бызшәатә дунеи иадҳәалазаргьы.
П. У. Аутлев имҩаԥигаз аҭҵаара ҭҵаарадыррала ииашазар (ииашоуп уҳәартә иҟоуп), Афы ажәытә зны аԥсуааи адыгқәеи рдинқәа шеизакыз, еилаҵәаны ,акны ишыҟаз агәра ҳзырго афактқәа ируакуп.
Атермин «Афы» иазкны даҽа гәаанагарак иман Д. И. Гәлиа. Уи излаиҩуаз ала, «Афины» на древнем Кавказе, конечно, туземное название. Объяснить его можно только из абхазского языка: абхазский бог грома и молнии Афы, «ны» - суффикс страны (напр. Аԥсны  - Абхазия). Следовательно, кавказские Афины означали на языке и предков абхазов «страна бога Афы».
Типологиала, насгьы ифункциақәа рыла Афы акыр дизааигәоуп ажәытәӡатәи абырзенцәа рмифологиаҿы иҟоу анцәа ду Зевс. Адыд-мацәыс Аф цырҟьоуп рҳәоит аԥсуаа. Иара убасҵәҟьа адыд-мацәыс знапаҿы иҟоу, адунеи арыцқьаразы зхы иазырхәо иоуп Зевсгьы.  Афы иеиԥш, Зевсгьы дыџьбароуп, егьырҭ анцәақәеи ауааи драбуп, иику амчра дууп. Иара ихьыӡ «ажәҩан лаша» ауп иаанаго. Зевс «ажәҩан цқьа анцәа (нцәас иамоу)» иоуп. Зевс ауаа реизакра дазықәԥоит, имҵаныҳәо ихьчоит, дырхылаԥшхәуп, иара иҳәатәы иацныҟәоит егьырҭ анцәақәа… Зевс иҟазшьақәа акыр идаабалоит Афгьы.
Аинтерес амоуп аԥсуа жәа «адади» ашумер-аккадтә мифологиаҿы иаҳԥыло адад-мацәыс анцәахәы Адади рыхьӡқәа ахьеиқәшәо. Уи ус машәыршақә иҟаларымызт. Иахьатәи аԥсуаа зхылҵыз ажәытәӡатәи аимышьҭарцәа ашумертә-аккадтә дунеи џьара акала ишадҳәалаз иазҳәазаргьы ҟалап. Аԥсуаа рҿы иахьа шьҭа ажәа «адад» анцәахәы ахьӡуп ҳәа иԥхьаӡаӡам, аха ажәытә зны ус иҟазаргьы ҟаларын. Ажәытә шумертә-аккадтә нцәахәы Адад аԥшеи, афарҭыни, адади дрынцәахәуп ҳәа дыԥхьаӡан. Ажәытәтәи Адад ҟазшьалеи функциалеи акыр дырзааигәоуп мраҭашәарахьтәи семитаа рынцәахәы Балу, хетаа рынцәахәы Тешуб.
С. Т. Ажәанба излаиҩуаз ала, аԥсуаа рҿы шьхацани шьхалбаани анцәахәы Афы ихьӡала ахьшьцәа ауасашьтәа ршьуан, иныҳәон. Афы иҳәон рырахәи дареи  адыд-мацәыс иацәитхьчарц, дырзылыԥхарц. Ашьтәа иршьуаз иахныҳәаны, ажьы жәны ирфон.
Афы адыди амацәыси рымацара ракәым ақәагьы нцәахәыс дамоуп ҳәа дыԥхьаӡан. Аарҩара аныҟалалак, ажәлар (ақыҭа, ацуҭа иаланхоз) еизаны Афы иҳәон ақәа рзаирурц. Аӡы (аӡыхь, аӡиас) азааигәара хәы ԥшӡак, цқьарҭанык алырхуан. Абри ақьабз амҩаԥгараан аҳәса аладырхәуамызт, ахацәа рымацара ракәын имҩаԥызгоз. Иалахәыз досу рыхәҭа ахәыӡ, ашә, аҩы наргон. Зегь анеизалак, реиҳабы (аҭаҳмада) аӡатә атәыҩақәа ирхаз ашаха аанкыланы, ихылԥа ааихыхны, абас дныҳәон: «О, ақәеи, амацәыси, адыди рынцәахәы! Ҳрыцҳашьа, ҳамхқәа ҩеит, аҳаскьын блит, арахә ԥсуеит, афатә рымам, ҳара ҳхаҭақәагьы мракрала аԥсра ҳзыԥшуп. Ақәа лазышьҭра аԥсҭҳәақәа ҳзеизга, адыд-мацәыс рҵысы, ахаҽаҳәа иаҳзылашьҭы аԥсра ззыԥшу ажәлар реиқәырхаразы». Аныҳәаҩ иажәа даналгалак, иеизаны уа иҟаз ауаа зегьы еицҿакны «амин!». – рҳәон.
Абри ашьҭахь Аф ихьӡала инаганы изыхныҳәаз ашьтәа – ацә ршьуан (акы акәымкәа, ҩба аныршьуазгьы ыҟан), акәац ржәуан, аилаџь руан. Акәац аныжәлакь, инаганы ачалт (абыца) иалхыз ашәымкьаҭ иқәырҵон. Аныҳәаҩ еиҭах, уаанӡа еиԥш, деиҭаныҳәон. Иеизаз зегьы аҵлақәа рышәшьыраҿы илеилатәон, хәылԥазынӡа крырфон, крыржәуан, Афы ихьӡала ашәа рҳәон.
Анаҩсҟа С. Т. Ажәанба излаиҩуаз ала, ари  ашәа адыд-мацәыс аныҟазгьы ирҳәон, ачарақәа рҿгьы ирҳәон.  Адыд-мацәыс аныҟаз ирҳәар, анцәахәы амш бзиа рзыҟаиҵоит ҳәа игәыӷуан, ачарақәа рҿы изырҳәоз уи акәын, анцәахәы (Афы) ириҭаз (ириҭахьаз) азы ихаҭабууан. Усҟан еизаны иҟаз абыргцәа руаӡәк еизаны иҟаз иргәалаиршәон, ҳазлаҟоу анцәа иҳаиҭаз ауп, зегь анцәа иџьшьоуп ҳәа. Даҽаӡәы ашәа ахапа ааҭирҟьон абарҭ ажәақәа рыла: «Анцәа дуқәа злыԥха ҳаура…» Ари ашәа иалаз ажәақәа зегьы ҳазшаз ирҽхәара, иматанеира, адифирамбқәа изҳәара иазкын. Уа иҟан абас еиԥш ажәақәа: «О, уара адыд ала жәҩан ахьтә илбаауа, мацәсла ажәҩан ахь ихало, амшын аҵан аԥслымӡ заҟа ыҟоу здыруа», - ҳәа убас иҵегьы. Акуплетқәа зегьы нҵәон ажәақәа «аҳ ду» - рыла. Ахапа зҳәоз куплетк ҳәаны данаалгалак, ҩбаны зыҽшаны итәаз арӷызцәа инеимда-ааимдо иара убри акуплет ҩынтә-хынтә ирҳәон. Ари ашәа уаҩы игәы иаахәашаз мелодиа хала ишьақәгылан. Ари ашәа «Анцәа рашәа» ахьӡын.
Адыд-мацәыс асны рахәык ашьыр, уи зтәыз аԥшәма иқыҭа уаа зегьы (ҳәсагьы, хацәагьы еилыхра ҟамҵакәа), еизигон, ԥшь-шьаҟак арсны, алакәеи агыгшәыгқәеи зымҩаӡартә иҳаракны, ачалт ықәҵаны ашәымкьаҭ ҟаиҵон. Абас ашәымкьаҭ ҟаҵаны, иеизаз ауаа зегьы Аф зысны иашьыз арахә ахьышьҭаз инеины иакәшо, ашәа ҳәо иакәшон. Ҩ-гәыԥкны рыҽшаны абас еиԥш ашәа рҳәон: «Во-етла», – рҳәон гәыԥк аҿы, «Чоупар-оу», – рҳәон урҭ иаарымданы егьи агәыԥ иалаз. Нас аԥстәы ҩышьҭыхны ашәымкьаҭ иқәырҵон. Уа иаанрыжьӡон наӡаӡа, ажьы абнатә ԥсаатәқәа   ирфарц. Ишәаҳәо, икәашо Аф зысыз арахә ианакәшалак, нас ишьҭыхны ашәымкьаҭ ианықәырҵалак ашьҭахь аԥшәма анцәа «дахьиҭааз» азы дихаҭабууа даҽа рахәык ӡатәыс изыҟаиҵон. Аха аныҳәараан иара убри анцәа диҳәон иаԥхьаҟа ирахәгьы, иаргьы анцәа дырԥырхагамхарц, ирыцҳаишьарц, дырхылаԥшырц. Ӡатәс иҟаиҵаз арахә шьны, уи акәац шаны иеизаз ажәлар ирыҭаны, аҽны хәлаанӡа акрыфара, акрыжәра рзеиҿикаауан.
Афы (адыд-мацәыс) ауаҩы исны дашьыргьы убри еиԥшҵәҟьа ақьабз мҩаԥыргон. Уа аԥсы икәшаны ианыкәашоз иуацәа, иҭынхацәа мҵәыуар акәын, мамзар, аԥсуаа ргәы излаанагоз ала, уи аԥсы дырҵәуо иалагар, Афы дрысны рызынтәык зныкҟьарала рыхәҵәы ықәихуан. Уи ашьҭахь аԥсы дызҭаз акәыба ашәымҟьаҭ аҟнытә илбааганы абжьааԥны аԥсы дшыржуаз еиԥш анышә дарҭон, иқә-иқәҵа (аԥсхәра уҳәа) мҩаԥыргон.
С. Т. Ажәанба иоуп аԥхьаӡа абри еиԥш иҟоу афактгьы азгәазҭаз: аԥсуаа традициала ирымаз амцхаҵарала Аф еиҳараӡак  изысуа аџь ҵлоуп, ахьаца ахаангьы иасуам. Убри аҟнытә, аҩны ааигәара аџь иазҳауа иалагар, ашьапы иҵакны иԥырҟон. Абри амцхаҵара инақәыршәаны, аԥсуаа аҩны андыргылоз, абора андыргылоз уҳәа ахьаца ҵла иалхыз џьара маҭәахәык уеизгьы, уеизгьы рхы иадырхәон.
Н. С. Џьанашьиа излаиҩуаз ала, анцәа адыд-мацәыс ирҵысуеит аџьныш диршәарц. Уи зынӡа ишьра азин имам, избан акәзар, еиуацәоуп, аџьныш анцәа иаҳәшьа илыхшаз иоуп.
Адыд-машәыс анҵыслак, аԥсуа адәы дықәзар, амҩа данызар уҳәа… иҳазырқәа (икаламқәа) иҳазырҭра ирҭыхны наҟ икаиԥсоит. Афы иԥхаҵаны имоу аџьныш дааины, урҭ дырҭаланы иҽимҵәахырц (урҭ аҳазырҭрақәа аџьныш ҽыҵәахырҭас иҟаимҵарц). Убасҟан ииулакгьы хьаца ҵлак изыԥшаар, уи амҵахь деихоит, уа ишәарҭам ҭыԥуп ҳәа иԥхьаӡаны.
Ахьаца ахаан афы асӡом ҳәа ирыԥхьаӡон, избан акәзар, ишаҳҳәахьоу еиԥш, анцәа иан д-Хьациа-ԥҳауп ҳәа дыԥхьаӡан, анцәеи ахьацеи, аиуара, аиҭынхара рыбжьоуп ҳәа агәра ргон ажәлар.
Аԥсуаа рмифқәа рҿы ахьаца-ҵла аҵак ду амоуп, иԥшьоу акоуп ҳәа иԥхьаӡоуп. Афи аҵлажәла Афы асуам ҳәа иахьырԥхьаӡо анцәа иан лыжәлеи (Хьациа-ԥҳа) иара ахьӡи ахьеиԥшу анаҩсгьы, ахьаца ԥырҟаӡомызт аҩны ааигәа игылазҭгьы. Ашҭа иазааигәаны иҟамызҭгьы, иааганы еиҭарҳауан. Уи моу, амхы ахьыларҵоз егьырҭ аҵлақәа зегьы ԥҟатәыс ироургьы, ахьаца шьапқәа акык, ҩбак ирыдамзаргьы уеизгьы иаанрыжьуан. Ашәыр ҵлақәа ахьеиҭарҳауазгьы инрыжьуан акык, ҩбак ахьаца ҵлақәа. Бжеиҳан ахьаца аӡахәа ақәырҵон, ажь бзианы иааӡоит ҳәа. 
Аҵарауаҩ, аетнограф Г. У. Смыр 2005 шықәса цәыббра мза 19 аҽны саниҿцәажәоз изласеиҳәаз ала, аԥсуаа ахьаца Афы асуам ҳәа убасҟак агәра ргон, аҩны аныҟарҵоз ахьаца иалхыз џьара маҭәахәык аларымҵар руамызт. Аҩны мацара акәым, даҽа хыбрак (арахә рыҭра, аџьықәреи зҭарыԥсоз аца уҳәа) аныҟарҵозгьы ахьаца лых маҭәахәык уеизгьы, уеизгьы рхы иадырхәон, аҩны маҭәахәык аҳасаб ала иара рацәак ишаԥсамгьы. Аԥсуаа агәра зларгоз ала, зегь реиҳа Аф зысуа аџь ҵлоуп. Убри аҟнытә аҩны ааигәара аџь ҵла гылазар, иԥырҟон иамеигӡакәа.
Ес изыхҟьазаалакгьы аҩны аргылараан ахьаца лых маҭәахәык ахархәара амамакәа иҟазҭгьы, адыд-мацәыс анҵыслак уи аҩнаҿы инхоз аҭаацәа, аԥшәмацәа иреиуаз аӡәы дцаны ахьаца махә ааигон. Агәра ргон уи нахыс аҩны Афы асуам ҳәа.
Ажәытәан ауаҩы амҩа хара данықәлоз иҭаххашақәа иреиуоуп ҳәа иԥхьаӡан ахьаца махә хҵәахак – амҩа данықәу, дшықәу адыд-мацәыс ҟалар, имысырц.
Ахьаца ҵла иалхны ацәҟьара кыдҵаны иеихысыр ҟаломызт, иҵасымызт. Ахьаца афы амысуазар, ауаҩгьы деихысыр игәнаҳароуп ҳәа иԥхьаӡан.
Ажәытәан зны ахьаца-ҵла аԥсуаа тотемс ирымазар ҟаларын ҳәа агәаанагара змоу аҵарауаа ыҟоуп. Ахьаца-ҵла анцәа дызхылаԥшуа акәзар, иара ахьаца ахаҭагьы, иахьагьы иҟоу аԥсуа жәла Хьециа иаиуоу ирхылаԥшхәуп. Ус анакәха, Г. Ф. Чурсин, Л. Хә. Акаба уҳәа аҵарауаа Хьациаа рзы ажәытә зны итотемыз ҵлажәлазар ҟаларын ҳәа ирҳәо аҵабырг иазааигәазар ҟалап.
Адыд-мацәыс аныҟаз аԥсуа аҩны дыҩназар, адәахьы ддәылҵуамызт, ауааи арахәи дырзылыԥхарц анцәа диҳәон.
Аԥсуа ма иара, ма иҩны, ма ирахәык Афы асыр, насыԥдара дууп ҳәа иԥхьаӡон. Уи зыхҟьоз џьара акала (џьара иакәымк) анцәа игәамԥхоз ҟаиҵан «диргәааит». Ус анакәха, анцәа иҿаԥхьа гәнаҳарак иман, убри аҟнытә аӡатәқәа ҟаҵаны ихы ҿихыр акәын. Аҿаҭахьа иқәиҵон аԥшцәа, аҟәыдырԥацәа иааиарҳәоз зегьы шынеигӡоз ала. Ари аҿаԥхьа иқәиҵон Аф зысыз иахьасыз аҭыԥаҟныҵәҟьа. Аф рашәа мҳәакәа Аф зысыз (арахә аума, аҩны аума… уҳәа) уаҩ далакьысыр ҟаломызт, ҵасымызт. Ҩнызар, уҩнанхар ҟаломызт, ҵлазар (шәыр ҵлазар) иҿалоз ашәыр уфар ҟаломызт, ԥстәызар (рахәызар), ҳаҭырқәҵарала «имҩаԥгатәын».
Имҩаԥыргон акыр инахараз абнараҿы. Уа ашәымкьаҭ дыргылон. Аф зысны иашьыз аԥстәы (арахә) ажәлар иеизаз ишьҭырхуан, рнапы инанҵаны, «Аф рашәа» ҳәо, ашәымкьаҭ ахьдыргылаз ахь инаргон, адгьыл уаҳа инамыркьысӡакәа, инышьҭамҵакәа инаганы  ашәымкьаҭ иқәырҵон. Абри ақьабз амҩаԥгараан ӡатәыс иҟарҵоз хәыц еиқәаҵәа зламыз, ишкәакәаз аџьма шьтәа акәын. Анасыԥдара (Афы арахә-аԥстәы, аҩны, «ианасыз аҽны») аныҟалаз инаркны абри аныҳәара (ақьабз) мҩаԥыргаанӡа аԥшәма иҭаацәарагьы, иаргьы, мцахарак еиҟәызшаз ижәлантә иаиуоу зегьы агәырӷьара рымоушәа рхы мҩаԥыргалар акәын, лахьеиқәҵарак рындмырԥшыр акәын: ари аԥсуа изы иԥшьоу аамҭан, изакәызаалак инапы наркӡаны уск иуамызт, аҟьымсарҵәҟьа аҩны идәылигар ҟаломызт урҭ амшқәа рзы. Афы ихьӡала аныҳәара анымҩаԥыргоз аҽны аҭаацәара иалахәыз зегьы маҭәа шкәакәала рҽеиларҳәон. Уи аҽны уа иршьуаз ашьтәа (аӡатә) ажьы ҿаҵак иадамзаргьы аҩныҟа иргар ҟаломызт.
Аф зысны иашьыз дуаҩызар, уигьы ашәымкьат дықәырҵон, «Аф рашәа» ҳәо, нас акәын анышә данарҭоз. Уи ауаҩ дырҵәыомызт, акәыба дҭарҵомызт, дыржуан Афы анисыз ишәыз амаҭәа шишәыз, даҽа маҭәак ишәырҵар ҟаломызт, ҵасымызт.
Аф зысыз ауаҩы аншә данарҭалак ашьҭахь акәын иҭынхацәа аԥшцәеи аҟәыдырԥацәеи иразҵааны, аҿаҭахьа рықәҵаны аԥсаҭатәқәа аныршьуаз. Закә ԥстәыз иршьышаз, заҟа хы ршьышаз, ианыршьышаз аамҭа – абарҭқәа зегьы аԥшцәа, аҟәыдырԥацәа рыла еилыркаауан. Аф зысыз иԥасҭатә уеизгьы уеизгьы ишкәакәазар акәын (ахәыц еиқәаҵәа злам).
Анцәахәы Афы ихцәажәахьоу аҵарауаа ирҳәақәо ахьеиқәымшәақәо, иахьынеивга-ааивгақәоугьы ыҟоуп. Ҿырԥштәыс иаагозар, аарҩара аныҟалалак, Аф ихьӡала аныҳәара мҩаԥыргон ҳәа С. Т. Ажәанба ииҩуа ацуныҳәарақәа имҩаԥыргоз (иналаршә-ҩаларшәны акәзаргьы ана, ара уажәгьы имҩаԥыргало) акыр еиԥшуп. Иара убас уи аҵарауаҩ Аф зысыз ауаҩы акәыба дҭаҵаны ашәымкьаҭ дықәҵаны даанрыжьуан ҳәа ииҩуагьы иахьабалак ус иҟамзар ҟаларын. Апрофессор Ш. Д. Инал-иԥа Афы дихцәажәауа иааиго аматериалқәа рҿы Афы зысыз ауаҩы акәыба дҭарҵомызт. Афы анисыз ишәыз амаҭәа мԥсахӡакәа, ӷәык дықәҵаны, ашәа ихҳәаауа дганы дыржуан. Убас ҟарҵазаап 1911 шықәсазы Гәдоуҭа араион Оҭҳара ақыҭан аф зысны иашьыз нхаҩык иҭаацәа. Иара убри аҵарауаҩ излаиҩуаз ала, Афы изкны ашьтәа шьны ианныҳәоз, итәаны акранырфоз аҵла махә ҟатақәа ԥыҵәҵәаны афатә рбыӷьқәа ирықәҵаны акәын ишырфоз. (Иарбан ҵлоу усҟан зыбӷьқәа рхы иадырхәоз автор иҳәом).
Аинтерес аҵоуп, иагьҟазшьарбагоуп Афы иазкны ахҿыхра ҳасабла имҩаԥыргоз аныҳәараан аҭаацәара иалахәыз зегьы архышьнақәа рыхәда иакәдыршон ҳәа Н. С. Џьанашьиа ииҳәазгьы.
Сара абарҭ ацәаҳәақәа зыҩуа санхәыҷыз (иаҳхысыз XX ашәышықәса ҩынҩажәатәи ашықәсқәа рзы) ҳқыҭан Очамчыра араион Гәыԥ ақыҭан зныкымкәа, ҩынтәымкәа избахьан ацуныҳәа аныҟарҵоз. Ахәы ҳарак, адәы цқьаҿы имҩаԥыргон. Еизаз зегьы еикәшаны (амацәаз еиԥш) агьажь ҟарҵон ара ҵла амахә ҟатақәа ԥыҵәҵәаны абӷьы ашьац цқьарҭаҿы икарыԥсон. Убра афатә ықәҵаны ашьацраҿы итәаны акәын аныҳәара ашьҭахь акыршырфоз.
Уажәы ааскьа (1988 шықәса март 16 аҽны) аинформатор Адлеиба Сԥирдон (70 шықәса ихыҵуеит, хылҵышьҭрала Очамчыра араион Кәтол ақыҭатәуп, уажәы Аҟәа, Арратә мҩаҿы дынхоит) изласеиҳәаз ала, Аф зысны иашьыз аԥстәы зқәырҵоз ашәымкьаҭ ахьаца акәын излырхуаз. Уи ашәымкьаҭ аҟаҵаразы амаҭәахә даҽа ҵлак иалырхыр ҟаломызт, ҵасымызт.  
Иҟазшьарбагоуп аҵарадырраҿы аԥсуа-адыга жәларқәа хылҵышьҭрала ирыуоуп ҳәа иԥхьаӡоуп ажәытәӡатәи хаттаи хеттаи  ахьаца ҵла афы асӡом ҳәа иахырԥхьаӡоз. Уи ус шакәыз ибзианы ианыԥшуеит ҳаамҭазтәи адыга шәҟәыҩҩы Аслан Ԥсигусов иҭоурыхтә роман «Пу-Шаррума (аб), Табарны I (аԥа) (Псигусов Аслан. Цари Хатти. Из серии тридцати хеттских царей. Книга III – IV. Пу-Шаррума (отец), Табарны I (сын). Нальчик. Издательский центр «Эль-Фа», 2006 г. – С. 558 – 559). Уаҟа аперсонажцәа руаӡәк (Атхат ихьӡуп) Хатбит зыхьӡу аперсонаж даниацәажәо абас иҳәоит: «Смотри, сильнее клятвы Уашха нет на свете. Не бери грех на душу, ее не отмоешь святой водой. Ты знаешь, – начал он, – есть такое дерево – граб – единственное из всех деревьев, которое не боится хеттского бога грозы Тешуба. Его не берет ни гром, ни молния. А хатты раньше богом грозы называли всесильного Тару. Наши боги, ты знаешь, меняются через девять жизненных поколений. Так вот. В этом сказании говорится про хеттских богов, всех главных богов. А граб-дерево был сыном бога растений Телепина». (Иара уа, ад. 558 – 559). Ароман абри атәы ахьаҳәо автор иазыҟаиҵаз азгәаҭа излаҳәо ала, афы змысуа  ахьаца ҵла ҿиоит Аԥсны. (Иара уа, ад. 851).                                           
Аинтерес ду аҵоуп Аф зысны иашьыз ауаҩи арахәи шымҩаԥыргоз атәы Аԥсны жәлар рпоет Баграт Шьынқәба ироман «Ахаҳә еиҩса» ишаныԥшыз. Ари аԥҵамҭа неиҵых аҿы аԥсуаа рҿаԥыц ҳәамҭақәеи ретнографиа аҷыдарақәеи жәпакы инҭкааны, насгьы ажәлар рыбзазараҿы ишыҟазҵәҟьа иақәшәо иаабоит. Ароман аҿы Афы, адыд-мацәыс ирызку аԥсуаа рдунеихәаԥшышьақәа еиҳараӡак аперсонаж Бида ихьыӡ иадҳәалоуп. Аф зысны иашьыз ауаҩи арахәи рымҩаԥгараан аԥсуаа қьабзқәас, ҵасқәас, ирымаз, урҭ ирыдҳәалаз армӡаа акәамаҵамарақәа аетнографиатә бзазара инақәыршәаны иҳәоуп.
Иҟалаз уи ауп, ҽнак Бида дназлаз гәыԥҩык анхацәа, аигәылацәа акамбашьқәа ҵаҳәаны уардынк ақыдқәа ааргарцы акыр инахараны иахьцаз амш ааихәлашәан, ақәоура иалагеит, адыд-мацәыс ҵысит. Аҩымҭаҿы ажәабжьҳәара зхаҿала имҩаԥсуа аҷкәын хәыҷы Лагангьы убарҭ анхацәа дрыцын. Ара интересс иҳамоу ахҭыс далацәажәауа, Лаган иҳәоит: 
«Раԥхьатәи ауардын нымҩахыҵ игылаз ара еилыҩаа инамҵалахьан, аҵыр-ҵырҳәа иаамацәысын, аҵықьҳәа ихысит адыд. Ишызбоз амацәыс еишьылҟаҟараӡа араҵла ахыцәқәа инасын, аҟама еиԥш иааҩнасеит, нас ацԥыхьқәа  ацрыдды ишлеиуаз, аҵла ашәпара инадԥан, имцабз мацәазха Бида инаиқәҵәиааша-ааиқәҵәиаашан, дзықәгылаз ауардын ахәда инасит. Иааузымычҳартә хәаа бжьык нархылҩит акамбашьқәа, иара уаҵәҟьагьы илеизҟәаҿит. Бида, ԥша цәгьак наиҵасызшәа, ауардын ахәда днадԥан, ауӷә ахь ихы рханы дышнеиуаз, ҿыцха амҩаду днанаҳалт. Атыҩша фҩы жәпаҳаҳараӡа инкачит. Ахацәа ирура иақәымшәо ишьхныԥсылан иаанхеит зназы, иҵаҳәаз егьырҭ акамбашьқәа цәгьарак шыҟалаз рдырзар акәхап, илеиха-ҩеихеит, ирласны ари аҭыԥ иаԥырҵырц рҭахны».
Анаҩсҟа Лаган излаҳәо ала, «Бида ҿыцха ауардын аԥхьа амҩаду даныжьлан, изнапык аҷын шакыз ус имҟәыҵаԥсны иҟан. Ахацәа наихагылан, рнапқәа неиҵаԥсаны даадырҳәит. Ихы-иҿы блызшәа еиқәаҵәаҳаҳараӡа ашьаршәы ықәтәан, иблақәа мҵысӡо иааԥшуан. 
– Анцәа рашәа мҳәакәа иеиҭагара ҟалом, – иҳәеит Ҳазараҭ, ауапагьы неиҵыхны, ақәа иҿамсуа инаиқәиршәит. Акамбашьқәа аҩбагьы иахьынатәаз, ихаҳәханы иаашьҭахеит. Рҵаҳәагақәа ҳәызбала иааԥыҟҟаны, ауӷә нархыргеит, ауардын абарбалқәа кны, ирулак шьҭахьҟа инахеит, ахәда усгьы уадышххыран ишьҭан. Идӷьырны нада-аада амҩа ианыжьлаз арамахә, амцабз еишьылӡа иакәҵәиашо абылра иаҿын».
Ас еиԥш арыцҳара  иҟалаз заҳаз ауаа еихьышәшәа-еиԥышәшәа аизара иалагеит, ахацәа ашьаҟақәа арсны ашәымкьаҭқәа рыргылара нап адыркит. «Жәпаҩык шыҟоугьы, рышьҭыбжь уаҳаӡом, ианцәажәогьы рыхқәа еиҿакны ицәажәоит. Ҩыџьара агәгәаҳәа ар рымца еиқәуп. Ус иаагеит Ҳазараҭ ибжьы:
– Ажәлар шәыххьзгеит, маҷӡак шәааскьа! Ҳзыниаз жәбагәышьоит, аха иҳамчузеи, анцәа ииуа зегьы бзиоуп, иахьа икьаҭаз идәықәгалара ҟалаанӡа, ақьала дныҵаҳаргылап!
Аԥсы иааикәшан иаагылеит. Ишьҭыхра иалагаанӡа хаҵак ибжьы ҩарылҟьеит:

Уа, анцәа дызҭоу ибаргәузеи,
Дахьылбааԥшыз гәырӷьарами,
Атлар-чопа, Ҭемыр-ҟәара,
Ахьырԥарцәа иақәшәырӷызы.

Изаҳалакгьы еиликаауеит ари ишшәаҳәараҵәҟьамыз, қәыԥсычҳареи лаӷырӡи шыҟамызгьы, быжьҭгарала гәыжьжьагоуп. Аӷзааҳәа ашәа шырҳәоз мацара, аԥсы рнапы дықәыргыланы, ашьшьыҳәа, ижьы ицар ҳәа ишәозшәа, ақьала  дааҩнаргалан еидрыԥсалаз аӷәыцәмаҟьақәа днарықәдыриеит.
Еиҭагеит «Анцәа рашәа», уажәы алахҭымқәа рыҵаԥсаны  афы иашьыз акамбашьқәа шьҭырхуан. Ашәа шырҳәоз мацара алақәа зымҩаӡаратә аҟара иҩышьҭыхны, ашәымкьаҭқәа инарықәырҵеит, алаҳәа ахаабыцуа, уа зынӡа илықәбааны ицаанӡа лакьысшьа рымамызт».
Амырҭаҭратә қьабзқәеи аҵасқәеи ишрықәнагаз ала рхы мҩаԥыргар акәын аф иашьыз Бида иҭынхацәа.  Дахьҭахазынтә сакасала иҵаланы данааргоз «алада асакаса иаԥыларц иаацәырҵит Бида иани иаҳәшьцәеи, иҵәуомызт-ихьуамызт, еихаԥсы-еиҵаԥс, урысыр  шьакәарак рыламшәо, аԥсыгага еиԥш амҩа ианыланы иаауан.
Аԥсы даазгоз ани аиҳәышьцәеи ангәарҭа, ашьшьыҳәа асакаса надыргылт. Ан дынхьаҳәын, лышьҭахь иааиуаз лыӡӷабцәа нкылкааны рыбла дынхыԥшылеит.
– Гаӡарак шәмыхьааит, шәарҭ ахгәашақәа,  алаӷырӡ каҳҭәартә акгьы ҳмыхьит, анцәа иишаз анцәа дигоит! – ҿаалҭит уи лыбжьы лакьы-лакьуа. Нас аԥсы днеихагылан, дызлаҳәаз ауапа ашьшьыҳәа иаалыртлеит, дҿыхар ҳәа дшәозшәа, иҿы иаақәылхит ачабрагьы, дузымдырыртә еиԥш, шәыҭҳа-шәыҭҳа ашьаршәы иҿатәахьан. Еиқәҟаца игәы иқәыз инапқәа, ихахәда – днеиԥхьылышьшьааит иан. – Ҳаи, Бида, нанхеит, узҭахымыз џьоук ракәхап, Қьаҭуан аԥшаҳәа қдык исын дҟәыбаса дышьҭанаҵеит ҳәа жәабжь бааԥсык гәарарҵан… Унан, џьбеит, кьыс умаӡам, уеибга-узҩыда, уԥшӡаҟәаҟәараӡа ухы ахьнықәыуҵаз ацәа узалымҵыц… Акызаҵәык сгәы иалоу, уашәақәлацәа уҵеибаҳәа, рхы уқәыргыла урыма иааиуеит, урҭ рџьабаа ашәара уахьымӡар ҳәа сшәоит! Уҩагыл, нан, уҩагыл, аранӡа уанааргах, аҩнынӡа рацәак бжьам, ҳныдгылап, уашәақәлацәа бзиала шәаабеит ҳәа нароуҳәап, ҵәыцақәак аанкыланы уан лзы инхышәҭәалап, нан!.. – абас амыҭҳагәыс лҿыҵҳәацәоит, арахь аԥсы дихыҵуам, еиԥхьшьшьаара даҿуп, аиҳәшьцәа еидӷьалаз аҵлақәа реиԥш рҽеиларԥсны игылоуп.
Ан лыбжьы мыжда, ашаха ҟәараҟәантә еиԥш зҟырҟы ҵнакаауаз рацәаҩхеит, иззымчҳазгьы џьоук неилыҵ-ааилыҵқәеит…».
Афы изкны аԥсуаа ржәытә мырҭаҭаратә дунеихәаԥшышьақәа зеиԥшраз иибзианы ианыԥшуеит Д. И. Гәлиа 1910 шықәса апрель 1 аҽны ииҩыз ажәеинраала «Афы». Ари ажәеинраала шьахәла ианыԥшуеит афы изкны аԥсуаа имҩаԥыргоз ақьабзқәа, аҵасқәа. Абар урҭқәа сахьаркырала еизыркәкәаны аԥҵамҭа ишаҳәо:

Ажәытә уаа афы амч шамаз еилдыргеит,
Адыдреи амацәысреи убри ишалҵуаз лала ирбеит.
Абарҭқәа ажәҩан ахь мчык ишалшуаз гәаныла ирыӡбеит.
Аха иарбаныз убри амч еилкааны ирмаҳаит.
Реиҳа иӷәәӷоу аџь иара аҟны егьалшом,
Ашә, ара, ал, акгьы ашаҭауам,
Аха ахьаца, измааноу здырхуада, ааигәара анеира аҭахым,
Уи аиуа змоу, зыкәа иҭоу, уи азы хыҵәахра иҭахым,
Аҩнгьы убри маҭәахәыс излоу егьахьшам,
Егьалшом убри аҿы, ааигәарагь изнеиуам.
Егьырҭ аҵлақәа реиԥш уи изасшам,
Егьырҭ иззааигәахаз хара џьара наҟ инаҩсшам.
Аҩнқәа андыргылауа зегьы убри маҭәахәыс иарҭашан,
Убри ала рыҩнқәа шәарҭамкәа иҟарҵашан,
Аха иабаҟоу, аказы ишәарҭазаап,
Акы уҳәацыԥхьаӡа амин ҳәа аҳәозаап,
Аԥҳәыс, ма ахаҵа аказы дшәир, иара ақәшаҳаҭхозаап.
Рышәиԥхьыӡ наӡаны дара аақәнахуазаап;
Убри азы аҩны маҭәахәыс аҭара цәгьаразаап,
Убри рдырын, аӡәгьы иҩны маҭәахәыс еимҭозаап.


Афарҭын

Амифқәагьы налаҵаны иалкаау жәларык ржәытә культура анҭаҳҵаауа, ҳнаԥшы-ааԥшны, ааигәа иҟоу, хара иҟоу ажәларқәа ркультурагьы иахьынӡаҳалшо ала ҳнагәылаԥшны, иеиҿырԥшны ҳазхәыцуазароуп. Ҷыдала иаҳгозар аԥсуаа ржәытә культура аҭҵаараан, лымкаалагьы ара уажәы ҳазлацәажәо амифқәа рыҭҵаараан, зегь раԥхьа хылҵышьҭрала (генезисла) иаҳзааигәоу адыгақәа рмифқәа ирҿырԥшны иҭаҳҵаалароуп. Ус еиԥш аиҿырԥшрақәа злаҳахәо рацәоуп. Зегь реиҳа иҳахәоит, иҳацхраауеит зышьҭамҭақәа ыӡхьоу, ма зцәаарада акагьы нымхаз амифқәа реиҭашьақәыргыларазы, ареконструкциа рзуразы. Избан акәзар, типологиа мацарала акәымкәа, хылҵышьҭралагьы адыгьқәеи аԥсуааи иеицаҳзеиԥшу амифқәа, амифтә персонажқәа, асижетқәа маҷымкәа иҳамоуп. Урҭ рдацқәа ижәытәӡоу, архаикатә епохақәа рҟынтәи иаагоуп.
Аԥсуааи адыгьқәеи рмифқәа еиҿарԥшуа ҳҿанынаҳхалакь, абас еиԥш аҭагылазаашьақәа ҳԥыхьашәоит: мифтә хаҿсахьак, сиужетк аԥсуаа рҿы еиҳа ишьақәханы иҟоуп, рыхдырраҿы инхеит, аӡбахә еиҳа ирдыруеит, адыгцәа рҿы уи ацәаароуп иаабо. Даҽа зныхгьы даҽа хаҿсахьак, ма сиужетк адыгцәа ирзынханы иҟоуп, аԥсуаа ирхашҭхьеит. Урҭ еиҿырԥшны рыҭҵаарала реиҭашьақәыргылара, хымԥада, еиҳа имариахоит.
Убас мырҭаҭратә нцәахәык иаҳасаб ала аԥсуаа ирхашҭхьоу дреиуоуп аԥшеи аԥшатлакәи рынцәахәы. Ус еиԥш анцәахәы ажәытәан аԥсуаа дышрымаз агәра ҳнаргоит иахьагьы аԥсуа бызшәаҿы ажәа «афарҭын» ахьаҳԥыло, ахархәара ахьамоу. Аха аԥсуаа ҳҿы иахьа шьҭа  ажәа «афарҭын» анцәахәы ихьӡуп ҳәа иԥхьаӡаӡам, хатәы хьыӡӡам, зеиԥштәуп, ажәытә зны анцәахәы ихьыӡ шакәыз аӡәгьы игәалашәаӡом, анцәаратә ҟазшьақәа ацәыӡхьеит, ҳхы иаҳархәоит «аԥша ӷәӷәа», «аԥша-ӷьы» ҳҳәарц анаҳҭаху.
Ажәа «афарҭын» ажәытә зны аԥшеи аԥшаӷьи (урысшәала «ветер», «вьюга», «буря» ҳәа изышьҭоу) анцәахәы ихьыӡ шакәыз агәра ҳнаргоит адыгьақәагьы ишрымоу ангәаҳҭалакь. Ҵабыргуп адыгьа мифологиаҿгьы афарҭын нцәахәык иаҳасаб ала идҳәалоу, иара изку, иҷыдоу қьабзк, ма ҳәамҭак асиужет аабом, аха аҵарауаҩ, аетнограф М. – К. З. Азаматова излалыҩуаз ала, адыгатә мифтә ҳәамҭақәа рҿы иԥсаҟьаны ана-ара афарҭын иӡбахә ацәгьарақәа ирхылаԥшхәу, аԥсы цқьа зхам, иаҩысҭаа мысхәу аӡәы иакәны. М. – К. З. Азаматова афарҭын аислам мифтә хаҿы, иблис иҟазшьақәа идылбалоит.
Аԥшаӷьы анцәахәы ауаԥсаагьы дрымоуп. Ауаԥсаа рмифалогиаҿы аԥша ахылаԥшхәы, анцәахәы Галагон  ихьӡуп. Ауаԥс мифқәа изларҳәо ала, Галагон дынхоит ихала (дзаҵәуп) ашьха ҳаракқәа рықәцәан, дҳаракны. Уантәи ауп аԥша ахьаирсуа. Ааԥын ауаԥсаа амхы аныларҵоз, ажәла анкарыԥсоз Галагон имҵаныҳәон амш бзиа ҟаиҵарц ажәла зыԥсаҟьашаз аԥшагьы рзааишьҭырц. Аԥша ыҟамызҭгьы, Галагон  ихьӡала арбаӷь ҿа, арбаӷь аԥшь ршьуан. Ауаа рҟынтәи убри арбаӷь ҿа ҟаԥшь ада Галагон уаҳа акагьы идикылом ҳәа дыԥхьаӡан. Иара убас уи ихьӡала имҩаԥыргон амагиатә ҟазшьа змаз еиуеиԥшымыз ақьабзқәа.


Уашхәа, уашхәа мақьаԥсыс

Аԥсуа фольклор аҿы, еиҳараӡакгьы нарҭаа ирызку афырхаҵаратә епоси, анашанатә лакәқәеи, амифтә жәабжьқәеи рҿы изныкымкәа ахархәара аманы иаабоит ажәа «уашхәа». Иалкаау контеқст заҵәык аҿоуп уи ахархәара ахьамоу. Ауаҩы (аепостә, алакәтә, амифтә персонаж) амифтә хаҿы (ӡызлан, адауы, аҩсҭаа уҳәа) дииаины «уашхәа» (зныхгьы ҩажәак еицны – «уашхәа мақьаԥсыс»)  изирҳәар, нас уи нахыс уи  амифтә хаҿы ауаҩы изы дшәарҭахом. Даҽакала иаҳҳәозар, «уашхәа», «уашхәа мақьаԥсыс» амифтә персонаж зеилагара изымгәаӷьуа, дзыцәшәо, зегьы иреиҳау қәроуп. Знык «уашхәа», ма «уашхәа мақьаԥсыс» аниҳәа, уи еилеигараны дыҟам. Аԥсуаа есымшатәи рцәажәарақәа раан иахьагьы ианырҳәо ыҟоуп ажәа еицааирақәа: «Уашхәа мақьаԥсыс» («уашхәа») идырҳәеит (сдырҳәеит). Иаанаго уи ауп «иӷәӷәаны ддырқәит (сдырқәит).
Абызшәадырҩы, апрофессор В. А. Касланӡиа иеиқәиршәаз  «Аԥсуа-аурыс жәар» аҿы «уашхәа», «уашхәа мақьаԥсыс» закәу, иаанаго цқьа инагӡаны иҳәамшәа избоит. Ҵабыргуп, иазгәеиҭеит арҭ ажәақәа ирымоу х-ҵакык:  «1. Они его измучили, замучали, затерзали, вытянули жилы из него; 2. Заставили сказать все, что знал; 3. Они подчинили его своей воле». Ара автор ишицәыҟалаз сыздырам, аха арҭ ажәақәа ажәлар рҿы еиҳараӡак ақәра аҵакы, ақәра функциа рыманы, инарыгӡо ахархәара шрымоу хырҩ амҭакәа иаанижьит.
Аԥсуаа хылҵышьҭрала ирзааигәаӡоу абазинқәа рҿгьы «уашхәа» амацара анырҳәо шыҟоу еиԥш, ҩажәак – «уашхәа мақьаԥсыс» – еицынгьы ирҳәоит. Арҭ ажәақәа аԥсуаа рҿгьы абазинқәа рҿгьы ҵакылагьы, функциалагьы зынӡа еиқәшәоит, еиԥшуп.
Иахьазы арҭ ажәақәа ақәра (урысшәала иаҳҳәозар «клятва» ҳәа изышьҭоу) анаҩс даҽа ҵакык рыманы, даҽа функциак нарыгӡо иаабом. Ажәытәтәи рҵаки рфункциеи рцәыӡижьҭеи акыр ааҵуеит. Иахьатәи аԥсуа жәабжьҳәацәа ажәақәа «уашхәа», «мақьаԥсыс» рҵакы иаанаго (ҵакыс ирымоу) ҳәа аӡәгьы акагьы рыздырӡом.
Аҵарауаа аӡәырҩы излеилыркаахьоу ала, ажәа «уашхәа» ажәытәан иаанагоз, «анцәа» акәын. «Уашхәа» ахьаҳԥыло аԥсуа бызшәеи афольклори рыҟны мацара акәӡам. Уи ҳԥылоит адыга бызшәақәеи, ауаԥс бызшәеи, аубых бызшәеи рҿгьы. Аҟабарда бызшәаҿы «уащхъуэ» иаанагоит «анцәа», «ақәра», ауаԥс бызшәа адигор диалеқт аҿы «уассха» «ақәра» аанагоит; аубых бызшәаҿы «уасхәа» иаанагоит «анцәа». Адыгеиа бызшәаҿы ажәа «уащхъуэ» («уащхъо», уашхъор») «ажәҩан еидкыла», «ажәҩан еидызкыло» ҳәа аанагоит.
А. Т. Шортанов излаиҩуаз ала, адыгаа рҿы Уашхәа ажәҩан анцәахәыс дыԥхьаӡан. Аха уаҟагьы уи анцәаратә функциақәа ацәыӡхьеит,  аԥсуаа рҟны еиԥш, адыгаа рҿгьы ари ажәа ҵакыси функциаси иамоу ақәроуп. Уашхәа ихьӡала иқәуеит алакәқәа рҿы еиҳараӡак аҳәсақәа. Аԥҳәыс лхаҵа гәык-ԥсык ала дшизыҟоу лҳәарц анылҭаху «Уашхәа, уара схаҵа уакәны уҟалозар, сара уԥҳәыс сакәхоит наунагӡа!» Адыгаа ажәытәан уашхәа ихьӡала ақәра зегь реиҳа иԥшьоу акоуп ҳәа ирыԥхьаӡон. Изларҳәоз ала, ажәытәан ас иқәуаз ауаҩы ихы ахыц (урысшәала «стрела» ҳәа изышьҭоу) ақәԥиҵәҵәон, аԥҵәахақәа ахаҳә иаҵеиҵон.
Б. Х. Балкаров излаиҩуа ала, ажәа «уашхәа» ҩ-хәҭак рыла иушар ҟалоит: «уа», «щхъэу». Иаҿҳарԥшыр ҟалоит аҟабарда ажәа «уэ» – «акырцх», «щхъэу» - «аиаҵәа», «ацәыш».
Иулис Фон Месарош излазгәеиҭаз ала, аубыхцәа рмилаҭ нцәа Уашхәа уаҩы иџьеишьартә иазынханы иҟоуп ажәытәӡатәи хатаа рынцәа ua-as-h» ихьӡ. Академик Г. А. Мелиқишьвили иазгәеиҭеит адыг (ачерқес) ажәа uasho («уашхо») – анцәа ажәытәан проттохеттааи акасситцәеи ирзеиԥшыз ажәан ҳәа (проттохеттаа рҿы – washuw.
 Аӡәырҩы аҵарауаа (И. Месарош, Г. А. Милиқишьвили уҳәа) ргәы излаанаго ала, ажәа «уашхәа» аԥсуа-адыгеиатә бызшәақәеи ажәытәӡатәи ахаттаа (проттохеттаа) рбызшәеи хылҵышьҭрала ишеиуацәоу, ишеизыҟоу ҳзырбо ируакуп.
Ара зыӡбахә ҳамоу ажәа (анцәахәы) аҭоурых акыр дазааҭгыланы иҭиҵааит Ш. Д. Инал-иԥа. Уи излеиҩуаз ала, «Уашхәа» зыхьӡыз ажәытәӡатәи адинтә-мифологиатә хаҿсахьа Азиа Маҷ иқәынхоз аборигенцәа ирдыруан ҳара ҳера ҟалаанӡа ҩ-нызықь шықәса раԥхьагьы. Иахьагьы аԥсуааи, адыгааи, ауаԥсааи уи анцәахәы зынӡа дырхамышҭыц, ицәаара (ихьыӡ) рзынханы иҟоуп. «Уашхәа» иазку егьырҭ аҵарауаа аӡәырҩы (В. И. Абаев, Е. Форрер, Е. Ларош, А. Камменхубер, И. М. Дунаевскаиа, Г. Деетерс, И. Мессарош, В. Георгиев, Г. Мелиқишьвили уҳәа уб. иҵ.) ргәаанагарақәа еизыркәкәаны азеиԥш хҳәаа рзыҟаҵаны, «уашхәа» ажәытәан злеишәа бааԥсыз иџьбараз жәҩантә нцәан, адыд-мацәыс ирхылаԥшыз рынцәа иакәзар ҟаларын ҳәа алкаа ҟаиҵоит аҵарауаҩ.
Џьоукы-џьоукы аҭҵааҩцәа адыга мифологиаҿы иаҳԥыло «Уафе» захьӡу анцәахәы аԥсуа мифологиаҿы иҳамоу адыд-мацәыс анцәахәы «Афи» ҭоурыхла еидҳәалазар ҟалап ҳәа иахәаԥшуеит. Убас адыга ҵарауаҩ археолог П. У. Аутлев адыга «Уаф», «Оаф», «Уашхо» аԥсуа «Афы» рыхьӡқәагьы рфункциақәагьы еиқәҿырҭуа иҟоуп, шьаҭас ирымоугьы акы акәзар ҟаларын ҳәа иԥхьаӡон. Уи диқәшаҳаҭын А. Т. Шортановгьы.
Аӡәырҩы аҵарауаа (А. К. Шагиров, А. И. Абдоков, Б. Х. Балкаров, Р. К. Гублиа уҳәа) акыр рҽыршәахьеит ажәа «уашхәа» аетимологиа аилкааразы, иҟоуп еиуеиԥшым агәаанагарақәа, аха зегьы еицҿакны изықәшаҳаҭхаша макьана аӡәгьы изымҳәац.
«Мақьаԥсыс» акәзар, уи аетимологиеи «Уашхәа» изадҳәалоуи  аилкаара еиҳагьы иуадаҩхеит. Уи иахцәажәахьоу, аилкаара зҽазызшәахьоу Ш. Д. Инал-иԥа иоуп. Аҵарауаҩ игәаанагарала, «Мақьаԥсыс» иаанаго аихаԥсыхә (аҳәызба, аиха, аигәышә уҳәа) злархуа ахаҳә тата – амақьа ауп, насгьы аԥсуаа ажәытә аахыс ирымоу  ахаҳә акульт иадиҳәалоит. Ари ахшыҩҵак ашьақәрыӷәӷәаразы автор иааиго абызшәатәи афольклортәи материалқәа ҳхаҿы иааҳгар, диашазар ҟалап ҳҳәартә иҟоуп.
Иазгәаҭатәуп даҽакгьы: аԥсуааи, абазинқәеи, адыгааи рнаҩсгьы ажәа «уасхо» ауаԥсаа рмифологиеи рфольклори рҿгьы ахархәара амоуп. Уаҟа Уасхо ауаԥсаа аӡәырҩы дрынцәахәны, дырхылаԥшхәны даабоит. Есышықәса наиабр мза алагамҭазы тагәыртәи ажәлантәқәа рхаҭарнакцәа аныха ахьрымаз ақыҭа Кани аҿы еизаны Уасхо ихьӡала аӡатә ршьуан, уи иматанеиуан, иқәуан уи нахысгьы тагәыратәи ажәлантәқәа зегьы ҳәатәеиқәшәарыла, ҭаацәа еиқәшәак еиԥш ҳаилаҵәаны ҳшынхо ҳәа.


Жәҩангәашәԥхьара

Аԥсуаа ирымоуп жәҩангәашәԥхьара (урысшәала «небесные врата»» ҳәа изышьҭоу) амифтә дунеихәаԥшышьа. Аԥсуаа агәра ганы иҟан уахынла, зны-зынла ажәҩан агәашәқәа ааимҟьаны иаатуеит ҳәа. Ус ианыҟало зегьы ирбом. Уи абара зқәашьу насыԥ змоу ауаҩ иоуп. Амацәыс еиԥш, жәҩангәашәԥхьарагьы иаарласны иҟалоит, иаразнакгьы инымҩасуеит. Ажәҩан аҿы улаԥш хнакыртә абӷьаа ҳәа, али-ԥси рыбжьара илашоит, «ажәҩан гәашәқәагьы аатуеит».
Аԥсуаа жәҩангәашәԥхьара ҳәа ззырҳәо акосмогониатә мифқәа ирыҵанакуеит, жәҩантә цәырҵроуп.
Жәҩангәашәԥхьара ласы-лассы иҟало цәырҵрам. Еиҳараӡак аԥхын, амш анбзиоу, ажәҩан  кахаа ианҵәцоу ауп ианыҟало. Уи анаацәырҵуа акәарақәеи, аӡиасқәеи, уи моу, ашьха иалҟьаны илеиуа арҩашқәа, аӡҭакнаҳақәаҵәҟьагьы имҵысӡо иаангылоит ҳәа ирыԥхьаӡон.
Жәҩангәашәԥхьара збаз ауаҩы деиҿамскәа ԥшьажәак иҳәар ауп: «Лари, уари, хази, џьхәари» («алақәа, ауаа, ахыз, аџьхәар»). Уи иаанаго усҟан уи збаз ауаҩы ииҳәо ҟалоит, инагӡахоит ҳәа акәын. Алақәагьы, ауаагьы нхалааит насыԥла, иеигымхааит, ахызгьы аџьхәаргьы рыгымхааит ҳәоуп иаанаго. Ауааи алақәеи еигымхар, насыԥла иҟалар, фатәы, жәтәы рыгымхар – абри ауп зегьы иреиҳау агәазыҳәара, анасыԥ. Жәҩангәашәԥхьара збо ииҳәо ҟалоит, аха трафарет ҳасабла ихианы иҟоу абарҭ ажәақәа иҳәар зегьы иреиӷьуп. Даҽамхакәа урҭ зҳәаз иоуп зыԥсҭазаара зегь реиҳа насыԥла ишьақәгыло. Абарҭ ажәақәа иҳәароуп ауаҩы аӡы шыцәоу ибаргьы.
 Аԥсуаа есымшатәи рыбзазаратә цәажәараҿы ахырхәара рымоуп  трафарет ҳасабла, традициала ихианы ирымоу аныҳәарақәеи ажәеишьҭагылақәеи жәҩангәашәԥхьара иадҳәалақәоу: «Жәҩан гәашәԥхьара убааит». Ас еиԥш аныҳәараратә форма иаанаго уи ауп зыхьӡала ирҳәо дшымгәыӷӡо гәырӷьара дук изыҟаларц, иԥсҭазаараҿы  иаалырҟьаны хҭыс бзиак изыҟаларц изеиӷьыршьоит. «Жәҩангәашәԥхьара ибеит», – рҳәоит. Уи иаанаго иззырҳәо ауаҩы дшымгәыӷӡоз гәырӷьара дук изыҟалеит ауп. 
Жәҩангәашәԥхьара ҳәа изышьҭоу ажәытәан ахатәы нцәахәы дамазар ҟаларын, уи ихатәы хьӡы имазар акәахарын, аха ишнеи-шнеуаз ажәлар ирхашҭзар акәхап. 
Хылҵышьҭрала аԥсуаа ирзааигәоу адыгқәа рмифалогиаҿы ари аԥсабаратә (жәҩантә) цәырҵра анцәахәы Гобжогош ҳәа ишьҭоуп. Адыгқәа рмифологиаҿы Гобжогош алашареи, ақьиареи, абзиареи дрынцәахәуп. Аԥсуаа рмифтә дунеиәхәаԥшышьақәа рҟны еиԥшҵәҟьа, адыгқәа рмифологиаҿы Гобжогош уахынлоуп уаҩы ибартә ианыҟало. Али-ԥси рыбжьара иаалырҟьаны иаацәырҵуеит, иара убасҵәҟьа али-ԥси рыбжьара иныҵаба, ажәҩан иналаба ицоит. Уи анаацәарҵуа ауаҩ ила иазымчҳартә еиԥш ажәҩан лашоит, аҵх лашьца иаразнак наҟ иԥхьанацоит. Абри еиԥш жәҩантә цәырҵра абара насыԥс изауз ауаҩы усҟан деиламхәакәа иааиҳәо игәазыҳәара хымԥада инаргӡоит жәҩантә нцәақәа ҳәа амифтә гәаанагара ыҟан.
Аԥсуааи адыгьқәеи рымацара ракәым, егьырҭ адунеи ажәларқәа аӡәырҩы  рмифологиаҿы иаҳԥылоит зны-зынла ажәҩан гәашәқәа аатуеит, уи збаз иҿахәатәы ҟалоит ҳәа амифтә дунеихәаԥшышьа. Ари еиԥш амифтә дунеихәаԥшышьа кавказтәи ажәларқәа ракәым Азиеи Европеи ирыланхо ажәларқәагьы аӡәырҩы ирымоуп. Ас еиԥш амцхаҵарақәа рымоуп азербаџьанцәа, атиурк жәларқәа зегьы, ақырҭқәа, аҟарачқәа, Даӷьсҭан иаланхо аварцәа, аерманқәа, акәырдқәа, ауаԥсаа, аџьамцәа, асербцәа, черногораа, аруминцәа, чувашаа уҳәа убас ирацәаҩны.
Аԥсуаа акыр ирылаҵәаны иҟан, иахьагьы издырқәо ыҟоуп жәҩангәашәԥхьара иадҳәалоу еиуеиԥшым амифтә жәабжьқәа. Убас Г. Ф. Чурсин ианиҵаз ажәабжьқәа руак (ианиҵеит Елыр ақыҭан) аҵакы абас иҟоуп: 
Уаҩ ӷарк ажәҩан артны  ианиба, аџьмақәа рацәаны иаурц даҳәазаап. Уи игәаҳәара иаразнак инагӡахеит. Иоуз аџьмақәа алаҩеиласра, аилагьежьра иалагеит. Ирызхашаз аҳәырҭақәеи афатәи анрымоу, аки-аки еицәхасуа, инибарҵәо иалагеит. Абри збаз ари ауаҩ ӷар иџьмақәа ирзиура анизымдыр, «Анцәа суҳәоит лассы сшьы!» – иҳәазаап. Ари игәаҳәарагьы нагӡахеит.
Оҭҳара ақыҭантәи аинформаторцәа аҵарауаҩ Г. Ф. Чурсин излаиарҳәаз ала, Амԥарааи Кьахьырааи (Кьахьыр-иԥацәа) рыжәлантә иаиуаз  џьоукы аамҭала зны жәҩангәашәԥхьара (ажәҩан аартны) ирбахьазаарын, убри аҟнытә урҭ ажәлантәқәа иреиуоу ауаа аԥсҭазаараҿы иахьабалак ақәҿиарақәа, аихьӡарақәа рымоуп ҳәа иԥхьаӡан.
Ажәҩан артны избаз дыццакны абзиа аҳәара ацымхәрас ацәгьа иамхаҳәазшәа зҳәақәозгьы ыҟан. Убас аԥсыуак ажәҩан аартны (жәҩангәашәԥхьара) аниба, «сҭаацәа ҿиааит» иҳәарц ацымхәрас, «сҭаацәа ықәынҵәааит (еиланҵәааит)», – ҳәа иамхаҳәазаап. Иаразнак инаӡеит уи иҳәахьа иҭаацәа зегьы нҵәеит.


Адад

Урысшәала гром и молния ҳәа изышьҭоу жәҩантә ԥсабаратә цәырҵра аԥсуаа адыд-мацәыс ҳәа  ҳашьҭоуп. Ажәа «адыд» иахьатәи аԥсуа бызшәаҿы даҽа ҵакык аманы иҟам. Сгәы излаанаго ала, ари ажәа ижәытәӡоу акоуп, анкьа зны абри ажәа хьӡыс измоу аԥсабаратә цәырҵра иахылаԥшхәыз, нцәас иамаз ихьыӡ акәын. Аха шьҭа анцәахәратәи амифтәи ҟазшьақәа ацәыӡхьеит, ажәа ахаҭа аҵакы еиҭарсны ҳбызшәа иазынханы иҳамоуп. Ус еиԥш агәаанагара ҳнаҭоит ажәытәӡатәи шумерааи аккадааи рмифологиаҿы адади, аԥшатлакәи, аԥшеи рынцәахәы Адад (Адду) ахьихьӡу. Уаҟа уи иаб ажәҩан нцәас иамоу Ану иоуп, иԥҳәыс Шала лыхьӡуп.
Иҟалап ажәытәӡатәи ашумерцәа жәҩантә нцәас ирымаз убри Ану хылҵышьҭрала дизааигәазар аԥсуа анцәагьы.


Иахәа

Аԥсуа бызшәаҿы ахархәара аманы иаабоит ажәа «иахәа». Уи хатәы хьыӡӡам. Ҳбызшәаҿы ахархәара амоуп аӡәы даҽаӡәы аказы даниҳәо. Иаҳҳәап абас еиԥш иҟоу аконтеқстқәа рҿы: «Иахәа иҟалозар, исыҭ», «Иахәа уи сара исзыҟаҵом», «Иахәа иулшозар, исзыҟаҵа». Ашкол иҭоу ахәыҷқәа аурок бзианы изҵаз, ма арҵаҩы изҵаара зегь раԥхьа аҭак ҟазҵарц зҭахыу инапы шьҭыхны «Иахәа са исҳәоит, са исҳәоит», – иҳәоит. Сара абарҭ ацәаҳәақәа зыҩуа сҩызцәақәак (Мушьни Лашәриа, Валери Касланӡиа уҳәа) агәра ганы изласыҵарҳәаз ала, насгьы хаҭала саргьы сызлазхәыцуала ари ажәа иудаизм аҿы ибзианы ирдыруа аперсонаж Иахве иакәзар ҟалап иаанаго. Аҵарауаа аӡәырҩы ргәаанагарала, Иахве зыхьӡыз амифтә персонаж аԥхьа нцәахәыс дызмаз ажәытәӡатәи ауриа еимышьҭаррақәа (урысшәала племена ҳәа изышьҭоу) руак аҿы акәын деицырдыруа дахьыҟаз, Иуда ишьҭра датәын. Иахве ажәытәӡатәи израильтәи аимышьҭаррақәа реидгыла дахылаԥшыхәны, дхадаратә нцәахәны даныҟалаз акыр ихьшәаноуп.
Абиблиатә легендақәа рҿы Иахве акырџьара иӡбахә ҳәоуп, акыр зымчу, злеишәа цәгьоу, ауаҩы дзыцәшәаша нцәоуп.
Абиблиа даҽа ҭыԥк аҿы излаҳәо ала, Анцәа Иахве иоуп аԥхьаӡатәи ауаҩы дызшаз, ԥсы зханы адунеи иқәу зегьы зшаз. Иахве иишаз аԥхьаӡатәи ауаҩы (ахаҵа) дирцәан ивацкьарақәа руак амхны аԥҳәыс далихит. Уи аԥхьаӡатәи ауаҩы (ахаҵа) иԥҳәыс лакәхеит.
Аԥсуаа абиблиаҟынтә дрыланагалазар акәхап, аха ара  уи ихаҿсахьа акыр иеицакхеит, анцәаратә ҟазшьақәа ицәыӡит. Иҟалап ажәытә зны, анцәақәа зегь реиԥш, Иахәагьы (Иахвегьы) ауаа иҳәозҭгьы, иматанеиуазгьы. Хыхь акак-ҩбак аҿырԥштәқәа иааҳгаз рҿгьы ажәа «иахәа» áҳәара аҵакоуп иамоу. Убри мацара акәзаргьы ари ажәа Иахве ицәаара аныԥшуашәа збоит.


Атыҩ

Аԥсуаа ржәытә дунеихәаԥшышьақәа рыла атыҩ (аты) мифтә хаҿык аҳасаб ала, ацәгьа ҟазҵарц иашьҭоу, адунеи зырлашьцарц зҭаху акоуп.
Атыҩ иааҟәымҵӡакәа уахынла амза иаҩаӡоит, ӷас икны иамоуп, ианагь амза аҽаханарԥарц, илбаанадарц аҭахуп. Аха аԥсуаа атыҩ хәымга ари агәҭакы анагӡаха арымҭарц иара иақәкны аҟәҟәаҳәа аихсра иалагон. Агәра ганы излаҟаз ала, шә-хык рахьынтә хык ақәшәоит ҳәа ирыԥхьаӡон. Убри ала амза «иахырцон», «ахы иақәиҭыртәуан». 
Амза алашьцара анахаԥалак иеихысны «ахцара» аҵас змаз ажәларқәа рацәаҩын.
Аԥсуа фольклор аҿы иаҳԥылоит Атыҩ амрагьы ӷас иамоуп зҳәо атеқстқәагьы.
Аҵарауаҩ Ц. С. Габниа ааигәа ианылҵаз атеқстқәа руак излаҳәо ала, «Ҽынла, уахынла еиԥш еиқәылашьца ианыхәло, Амра Атыҩ иакуеит. Атыҩ иафон иаанмыжькәа, аха ауаа аҟәҟәаҳәа ихысуа ианалагалакь, зқьы хы рҟынтә акы уа иҩеиуеит. Убра ала ицәоу аанарԥшуеит. Ала ашра ианалагалакь, Атыҩ шәоит, Амра аунашьҭуеит. Адгьылгьы аашоит».
Аԥсуа мифологиатә ҳәамҭақәа рҿы Атыҩ дыԥҳәызбоуп, дҵоурам. Ҿырԥштәыс иааҳгозар, аҳәамҭақәа руак аҿы лара данхәыҷыз инаркны дгызмалзаарын. Даныҩеидас такә ахьынабжьаз қыҭак аҿы хаҵа дцеит. Уа дахьаланагалаз шықәсык ҵаанӡа ақыҭа уаа рырахә зегьы ԥых илгеит, лыԥсы ҭәуам, абга дақәтәаны дныҟәоит, егьырҭ ауаа ракәым лашьа гәакьаҵәҟьагьы дылфарц дишьҭоуп. Лашьа (ари атеқст аҿы уи Раҵәа ихьӡуп) дишьҭаланы дцоит, лыбга адых-дыхҳәа илыҵаԥауа дақәтәаны лашьа дишьҭан.
Раҵәа хымз дахьныҟәахьаз, лара хымш рыла дизааигәахеит. Иара адәы агәҭан днеиуан, лара адәы аҵыхәтәан даақәлеит.
Раҵәа иаҳәшьа дышишьҭаз аниба, ихы дышзахәоз деихеит ԥхьаҟа, аха ларгьы тәамҩа ҟамҵакәа дыкәлаҟьа дишьҭан дихьӡарц.
Арҭ  аҩыџьа ари адәы аҿы ас еишьҭеижьҭеи миллион шықәса ҵуеит. Аха адәы изқәыз нҵәара ақәӡам, иагьа уныҟәаргьы уи адәы аҳәааҿы узнеиӡом.
Ари аҷкәын дшыгәнаҳахаз, иаҳәшьа длыхьӡар дшылфоз, Анцәа ажәҩан аҟнытәи дылбааԥшны дылбеит. «Аҷкәын аиааира умазааит, умраха уԥхо уҟалааит». – ҳәа диқәныҳәеит. Раҵәагьы дымраха дааҟалеит.
Арҭ еишьеи еҳәшьеи реихьымгӡара аус азы Анцәа даалаган ахьча илеи иареи еиҳа иазааигәахап ҳәа, инаганы Амзаҿы иқәиргылеит. Ахьча ила уахгьы-ҽынгьы иааҟәымҵӡакәа ахыу-хыуҳәа ашра иаҿуп, Раҵәа дыцәар ҳәа ишәаны, насгьы Атыҩ алашыбжь цәгьала дацәшәоит.
Ашықәсан зны ала караха ианамхацәалакгьы, Раҵәа дизгәамҭакәан, Атыҩ днеины дылкуеит, дылҿыҵҳәҳәа ифара далагоит, убасҟан ауп Амра атыҩ ианакуа. Ара, адунеи иқәу ажәлар Амза аҿы ицәо ала дырҿыхаразы ахысра иалагоит.
Шә-хык рҟынтә хык ала аҿы иҩеины иарҿыхоит ҳәа ирыԥхьаӡоит. Мамзар ала мҿыхакәа иаанхар, Атыҩ зынӡа Амра лфоит. Нас адунеи акаамеҭ ҟалоит, уахыки ҽнаки рыла ауаа нҵәоит».
Ажәытәӡа аахыс ауаа ажәҩан ахь иҩаԥшны ирбоз зегьы реиҳа зҵазкуа амреи амзеи роуп. Урҭ инарываргыланы егьырҭ жәҩантә цәырҵрақәагьы ирызхәыцуан, уахь ирбоз аиҭакрақәа зыхҟьо еилыркаарц рҭахын. Ажәҩантә цәырҵрақәа адгьыл аҿы ауаа ирыхәоит ҳәа ирԥхьаӡоз шыҟаз еиԥш, ирԥырхагақәоугьы ыҟоуп ҳәа иахәаԥшуан. Амра лашозар, аԥхара ауаа ирнаҭозар, рыԥсҭазаара иахыҵхырҭазар, амза каҷҷозар, атыҩ аԥырхага ҟазҵо, амреи амзеи ашәшьыра рыҵархара (урысшәала «затмение» ҳәа изышьҭоу) иадҳәалоуп.
Аԥсуаа ржәытәӡатәи мифологиатә дунеихәаԥшышьақәа злаҟаз ала, зны-зынла амра, ма амзха ашәшьы ахаԥаны изыҟало атыҩ ҳәа изышьҭоу мымеиқәарак иакуеит азоуп. Атыҩ наџьнатә аахысгьы амреи амзеи ираӷоуп, аҽазҵәылхны урҭ ахәланарбгарц, иафарц, илбаанадарц иашьҭоуп.
Аԥсуаа рмифтә дунеихәаԥшышьа злаҟаз ала, амра, ма амза атыҩ ианаклакь, амаҭқәа рыҭра иҭыҵны ипланы ауааи арахәи ирыжәларц иалагоит. Убри аҟнытә аҩнқәа, ауҭрақәа рҿы атыҩша карԥсон. Амаҭқәа атыҩша фҩы иацәшәоит, афҩы рзычҳауам ҳәа ирыԥхьаӡон.
Ари амифтә хаҿы идуӡӡоу, насгьы ацәгьара иашьҭоу, адунеи иахьабалак алашьцара ахазырԥарц зҭаху акы ауп ҳәа иԥхьаӡоуп. Атыҩ амреи амзеи рымацара ракәым ауаагьы, аԥстәқәагьы, ԥсы зханы иҟоу аԥсабара зегьы ааидкыланы ираӷоуп. Знык амреи амзеи лбаанадар, ауаагьы, аԥстәқәагьы, адунеи зегьы алашьцара ицәыҵанацалон.
Атыҩ аҭеиҭыԥш шыҟоу ҳәа ажәлар рҿы гәаанагарас ирымоу уи ауп, агәылшьап иеиԥшуп, асаса еихҳәаны, цәыршәага хырзаманк ауп. Н. С. Џьанашьиа  излаиҩуаз ала, атыҩ гәылшьапӡам, аԥсаатә дуӡӡа, амшьҭацәгьа аты ауп. Иара иааиԥмырҟьаӡакәа иԥырны амреи амзеи  ирышьҭоуп, ирыхьӡаны, икны иафарц. Аха ауаагьы ианагь агәаҽанызара рымоуп, амреи амзеи ирхылаԥшуеит иааиԥмырҟьаӡакәа. Еиҳараӡакгьы ҷыдала амза гәцаракны ирымоуп атыҩ хәымга, агәымбылџьабара агәыхәтәы иахьырмыгӡарц. Амза алашьцара ахаԥо ишаарбалак еиԥш, ауаа аҟәҟәаҳәа ахысра иалагон атыҩ џьныш иакәкны, амза рыхьчаразы, атыҩ аҟәырцаразы.
Г. Ф. Чурсин излаиҩуаз ала, аԥсуаа амра, ма амза ашәшьы ахаԥаны ианыҟало, атыҩ иакуеит рҳәон. Атыҩ зыхьӡу цәаршәагак, хлымӡаахк ауп. Амреи амзеи уи ацәыршәага бааԥс иацәырхьчарц азы иақәкны ахысра иалагон. Аха уи ацәыршәага ахы ақәыршәара уадаҩуп, избанзар шәкы рахьынтә хык ауп  иара иақәшәо. Аҟәҟәаҳәа ахысра ҭарымҵар, уи ацәыршәага амза (амра) иаҟәырымцар илбаанадоит, мамзаргьы амза цәыӷьӷьа-цәыԥԥны ажәҩан иалыҩрны икаҳауеит.
Амреи амзеи ашәшьы рхаԥаны ианыҟало изыхҟьо ҳәа аԥсуаа ирымоу амиф иеиԥшқәоу адунеи ажәларқәа аӡәырҩы рмифологиаҿы ирацәаны иаҳԥылоит. Ари амиф Кавказтәи ажәларқәа рмифологиаҿы иалаҵәаны иҟоуп. Амреи амзеи ашәшьы рхатәаны ианыҟалалак, рыцҳарак иақәшәоит, ацәгьаура иашьҭоу мифтә ԥстәы бааԥсык иафарц ирышьҭоуп, ихьчатәуп ҳәа аԥсуаа рҟнеиԥш ахысра ҭарҵон, ус наџьнатә аахыс ҵасс ирыман адыгааи, ачеченцәеи, аингушааи, ауаԥсааи ,аерманқәеи, аҟарачқәеи, абалкарцәеи, азербаиџьанцәеи уҳәа убас егьырҭгьы ажәларқәа аӡәырҩы. Г. Ф. Чурсин ихаангьы аҵарауаа аӡәырҩы иазгәарҭахьан ара зыӡбахә ҳамоу амифи уи иадҳәалоу ақьабзи (амра, ма амза изфарц иажәлоз иақәкны ахысра) адунеи аконтинентқәа зегьы рҿы иахьабалак ажәларқәа ишырдыруаз. Ус иҟан Азиа иқәынхо ажәларқәа рӷьыраӡак рҿы (Иапониа, Китаи налаҵаны), Африкеи Америкеи.
Амза алашьцара анахаԥо изыхҟьо ҳәа аԥсуаа даҽакала ианырҳәогьы ыҟоуп. Афольклортә нҵамҭақәа руак излаҳәо ала, «Нарҭ Сасрыҟәа иашьцәа дҭадырхарц рыӡбеит. Иаалаган, цҳак ыҟан, абни ацҳа шҭыбгара иҟарҵеит. Сасрыҟәа ацҳа дықәланы дышнеиуаз иҵаԥҵәеит, иара далыбган, абахә данҟьаныԥо, ҵаҟа дкаҳаит, дахькаҳазгьы бахәраны, цаҟьараны иҟан. Абри абахә аҿы сыԥсы ааиҭаскып иҳәан днықәтәеит. Ус иара изгәамҭаӡакәа иуапа амза иаԥырахеит. Иуапа амза иаԥырахан, арахь ауаа алашара рымбо иалагеит. Ауаа алашара рымбо ианыҟала, ахысра ҭарҵеит. Ауаа рхысыбжь Сасрыҟәа дырҿыхеит, иуапа амза ишаԥырхагаз гәеиҭан, «Ҳаит, суапа амза ишԥаԥырахеи!» – иҳәан, иуапа даахеит, амзагьы каҷҷо иааҟалеит».


Анами Адами

Аԥсуа мифологиаҿы Анами Адами хатәы хьыӡқәоуп, аԥхьаӡатәи аԥҳәыси ахаҵеи роуп, акыр иеицырдыруа, ажәлар ирылаҵәаны иҟоуп, иахьагьы урҭ рыӡбахә здыруа, изҳәақәо рацәаҩуп. Урҭ ирызку аҳәамҭақәа акымкәа, ҩбамкәа икьыԥхьны иҳамоуп. Урҭ руак аҿы абас аҳәоит: «Ажәҩан ҳәа ус хьыӡла ҳашьҭоуп акәымзар, абырлаши алмаси ирылхуп иара ахаҭа. Зынӡа быжь-жәҩанк ыҟоуп, зегьы рханӡа иҟоу иахьӡуп Аршь.  Аки-аки рыбжьара хәышә-хәышә шықәса ныҟәа рыбжьоуп. Злыԥхаҳаура аԥхьа Аршь ишеит, избан акәзар, убри аҟара ицоуп, аф-жәҩанк иныркылоит акәымзар, уи ацара ауаҩгьы изычҳауамызт, адунеигьы абылуан».
Злыԥха ҳаура абжь-жәҩанкгьы шаны данрылга, ақәа ӷәӷәаӡаны иаируеит, уи инақәырццакны ахаҳә сы аируит.
«Адгьыл ԥсаакны иҟамзи, ахаҳә иаразнак иалалеит, баҩысгьы иазыҟалеит. Уи азыҳәан ауп амшцәгьа аан имбгакәа излеиқәхазгьы».
Анцәа амаалықьцәа адҵа риҭеит анышә ауаҩ исахьа алхны иҟарҵарц. Ус иагьыҟарҵеит, анцәа урҭ аԥсы рхеиҵеит. «Зназы иҿыхазшәа иааҳәаҭ-ҳәаҭит, нас раԥхьаӡа ишьапы неихигеит ахаҵа, Адам, даабыр-бырын дкаҳаит, дгылан деиҭа каҳаит, иҳәеит, аха аҵыхәтәаны, иазуразеи, иҽрыӷәӷәаны даагылеит, иҳәеит. Нас днеин Анам дналыдгылан, «баала, бала!». – иҳәан шьаҿақәак лирҟаҵеит, иҳәеит. Уажәы аҩыџьагь дунеик иқәгылоуп, аха изакә дунеиу рыздыруам, иҳәеит. Иныҟәо рҿанынарха, еицәҟьалеит. Аӡәы Мрагыларахь ихы рханы ддәықәлеит, егьи – Мраҭашәарахь, иҳәеит. Даара хара иныҟәахьан еиԥш, наҟәак аҿы еиқәшәеит, иҳәеит. 
– Аа, Анам! – ҳәа ҿиҭит Адам.
– Ара сыҟоуп, иууазеи? – анылҳәа.
– Бара быԥҳәысзар, сара схаҵоуп, - иҳәеит, нахьхьи дахьгылаз.
Уи аҟара ҳзалалозеи, хаҵеи ԥҳәыси шеинио еиԥш, абарҭ аҩыџьа абра иеиниеит, иҳәеит. Абарҭ анеиниа инаркны уаа хынҩажәаҩык рыхшеит, иҳәеит. Урҭ ҩеижәыжәаҩык ҷкәынцәан, ҩаижәыжәаҩык ӡӷабцәан, иҳәеит. Арҭ зегьы уаахеит, иарԥарцәахеит, иҭыԥҳацәахеит. Уажәы убарҭ рыда адунеи аӡәгьы дықәӡам, иҳәеит.
Зны лхаҵеи лареи шеидтәалаз, ан даацәажәан ус лҳәеит, иҳәеит.
– Иҳахшаз абра ихьҩажьха игылоуп, ҭыԥҳацәоуп, арԥарцәоуп, арахь адунеи  ууаӡа иҭацәуп, иҳахшази ҳареи ҳада уаҩ дықәӡам. Уаҳа зырҳашьас иаҳҭарызеи? Ҳәахьак руҭарц сҭахуп, – лҳәеит.
– Ус акәзар, Анцәа ила иҟалозар, сара ажәак рхысҳәаауеит! – иҳәеит Адам. Аҷкәынцәеи аӡӷабцәеи неидыргыло иҿынеихан, зегь еидыргылан данаалга, усгьы реиҳәеит иҳәеит:
– Уаҵә ианаашо инаркны, аҷкәынцәа аӡӷабцәа ишәыдгылақәоу шәыманы досу шхы ахьынахоу шәца! Насгьы аӡә ииҳәо аӡәы иеиликаауа, бызшәалагьы шәеиқәшәааит! – ҳәа нациҵеит.
Аҷкәынцәа ираҳаз даара иџьаршьеит, аӡӷабцәа рацәак иазымхәыцит, аха.
Абарҭ ахынҩажәаҩык рыла адунеи ҭәит, абызшәа рацәа зхылҵызгьы убарҭ роуп».
Иҟазшьарбагоуп Анцәа аханатәгьы абзиарақәа ахьыҟаиҵо аҩсҭаа дахьишьклаҳәуа, дахьиԥырхагоу, цәгьамзар бзиа ахьыҟаимҵо. Анами Адами ирызку аԥсуа мифтә ҳәамҭақәа руак излаҳәо ала, Анцәа ауаҩы анышә далихит. Анами Адами аниша, џьабаа рымамкәа џьанаҭ иҭаикит, аха аҩсҭаа урҭ ашәыр рҿаиҵан, амаҭ ицырхырааны џьанаҭ иҭигеит, нас аҩсҭаа ирыҵеиҳәоз ала агәнаҳарақәа ҟарҵо иалагеит.  Даҽа теқстк излаҳәо ала, «Анами Адами ирыхшеит хҩык ахацәарԥар. Усҟантәи аамҭазы крыфара ыҟамызт, ҳауала акәын ишчоз. Акрыруамызт, акрырфомызт. Абас ишыҟаз акәымкәан, ҽнак Аҩсҭаа дынкылсын, Адам ҵәаҟаԥшьк наииркит. Адам аҵәа длахәаԥш-ҩахәаԥшын иԥшӡакәакәараӡа ианиба, ихаԥыцқәа инарыбжьакны днацҳаит. Агьамагьы игәаԥхеит, дацҳауа, дацҳауа ифеит. Аҩсҭаа даҽа ҵәа ҟаԥшьыкгьы наганы Адам инаииркын, уигьы ифеит. Даҽакгьы ииҭан, ифеит. Абас мацара Адам аҵәа рацәаны ифеит. Ари аҟара аҵәа иифаз иахҟьаны иҽиҟьашьит. Уи аамҭазы аҷкәынцәа аҩны иҟамызт. Иҷкәын аиҳабы данааи, «фуф» иҳәан, дындәылҵны дцеит, агәыбжьанытәгьы дааит, уигьы ус ҳәаны, иаб игәхьаа мкӡакәа дындәылҵны дцеит. Аиҵбы данааи, иаб дшыҟаз аниба, «фуф» ҳәаны ддәылҵны дымцакәа, даагәцаракны, иаб дирыцқьеит, диӡәӡәеит. Адам иҷкәынцәа аиҳабацәа ишәиит «Џьабаа шәыгымзааит» – ҳәа. Аиҵбы диқәныҳәеит «џьабаа умамкәа ахныҟәгара умазааит» - ҳәа.
Убри азоуп адунеи аҿы иахьагьы џьоукы џьабаала изыҟоу. Урҭ Адам иҷкәынцәа аиҳабацәа ирхылҵыз роуп. Даҽа џьоукы џьабаада ахныҟәгара бзиа рымоуп. Урҭ Адам иҷкәын еиҵбы ихылҵыз роуп».
Ара зыӡбахә ҳамоу аперсонажцәа ирызкыу аҳәамҭа даҽа вариантк аҿы «Анами Адами зша Анцәа иоуп, анышәаԥшь иаалхны данрыхәлаҭәҳәан, рыԥсы ҭеиҵеит. Рыԥсыԥ ларга-ҩаргуа ианалага, аҵәацаҟа, абаҳчаҿ инаиварианы дҩагылан, анышәаԥшь сымԥыҵатата, снапы сыӡәӡәап иҳәан, абаҳча аҵыхәан иҟаз аӡыхь ашҟа напыӡәӡәара дылбааит.
Аҩсҭаа анцәа дизкылыԥшуа дтәан. Анцәа дысцаз аниба, афырҳәа даакылҟьан, ҩҵәак ҟаԥшьӡа иааҿихын, акака надиркын, «арҭ шәрыцҳа» иҳәан, дныҵашәкәа дцеит. Арҭ ахьиаз аҵәақәа инарыцҳан, агьам ргәаԥхеит. Афара исаҵыз акәымкәаны, Анцәа даархагылт. Дылрыхәаԥшызар, аҵәа афара иаҿуп.
– Хаит! Арҭ аҵәа рызҭаз Аҩсҭаа мыжда иоуп! Иааҟасҵауа акаҿы дысԥышькламсыр иуам! Ауаа акрыфара закәу рзымдыруа, џьабаа рымамкәа, ишаны адәы иқәысҵап ҳәа акәын. Шәарҭ аҩсҭаа иҳәатәы хашәҵан, шәеилеигеит. Иахьарнахыс џьабаала аус жәуа, ԥхыӡашла иаашәрыхуа шәымгәахә иахҭнышәҵауа хныҟәгашьас ишәымазааит! – иҳәан, дгәааны ишьапы рыхха, шьацәқәыԥла, ртәарҭақәа днарысын, иҩаргыланы, адәы инықәиҵеит. 
– Ишәфаз шәтәарҭала ицалааит, афҩы уамыргылауа ицәгьахааит! – ҳәагьы нарышьҭаиҳәеит.
Ауаҩы итәарҭа еиҩшаны иҟазҵаз Анцәа ишьацәхыԥ ауп ҳа ажәытәқәа ус рҳәауан».
Излаабо ала, аԥхьаӡа ауаа адунеи ишықәнагалаз атәы зҳәо аԥсуа мифтә ҳәамҭақәа абиблиатәи аҟәырҟантә ҳәамҭақәа ирзааигәоуп, насгьы антропогониатә мифқәеи дареи еиқәҿырҭуа иҟоуп. Абиблиаҿгьы аԥсуа мифологиаҿгьы аԥхьаӡа анцәа иишаз ахаҵеи аԥҳәыси рхатәы хьыӡқәа акыр иеизааигәоуп: Адам, Ева абиблиаҿы, Адам, Анам аԥсуа мифологиаҿы.
Ҵакылагьы, сиужетлагьы антропогониатә мифқәа адунеи ажәларқәа аӡәырҩы рҿы акыр иеиԥшуп. Ҿырԥшытәыс иааҳгозар, иерокезаа (Аҩадатәи Америка) рмиф аҿы аперсонаж Иоскеха аӡы данҭаԥшы, уа исахьа аниба, убри иара исахьа иеиԥшны анышәаԥшь иалхны иҟаиҵеит аԥхьатәи ауаа – хаҵеи ԥҳәыси.
Адами Евеи рыхьӡқәа ауриа бызшәаҟнытә иаагоуп, Адам иаанаго «ауаҩы» ауп.
Аԥхьаӡатәи ауаҩы анышә, ма анышәаԥшь далхуп рҳәоит аӡәырҩы ажәларқәа рантропологиатә мифқәа. Ҿырԥштәыс иааҳгозар мысраа, шумераа, аккадаа рмифологиаҿы аԥхьаӡатәи ахаҵеи аԥҳәыси анышәаԥшь ауп изылху.
Аԥсылмантә мифологиаҿы аԥхьаӡатәи ауаҩы Адам иоуп, уигьы абиблиатә Адам акыр деиԥшуп. Аҟәырҟан аҿы аллаҳ Адам анышәаԥшь далхны дҟаиҵеит. Аллаҳ иҭахын адгьыл аҿы иара ихаҭарнакс Адам дҟаларц. Адам идҳәалоу аҟәырҟантә мотивқәа шамахамзар зегьы абиблиа анаҩстәи аиудеиатәи мифологиаҿы иҟоуп.


Аҵан

Аԥсуа мифқәа рӷьырак изларҳәо ала, аԥхьаӡатәи ауаа (хаҵеи ԥҳәыси) зшаз, адунеи иқәызҵаз хыхь ажәҩан иқәтәоу анцәа ду иоуп. Уи ус шакәу ҳара иаабоит ари ашәҟәы иану Анами Адами ирызку ҳастатиаҿгьы. Амифқәа изларҳәо ала, убарҭ Анами Адами ирхылҵшьҭроу роуп иахьа адунеи иқәу ауаатәыҩса. Аха аԥсуаа ржәытәӡатәи рмифтә дунеихәаԥшышьақәа злаҟоу ала, ауаатәыҩса рыҿиара даҽакала иҟалеит зҳәақәогьы ыҟоуп. Аԥсуаа иахьабалак, ладагьы-ҩадагьы иахьагьы ирылаҵәаны иҟоуп адунеи аԥхьаӡа иқәнагалаз аҵан ҳәа изышьҭоу ауаа ссақәа ракәын зҳәо амифқәа. 
Аҵан ирызку амиф ахатә сиужет амоуп, уи аилазаашьа уадаҩым, икьаҿуп, аха аинтерес ду амоуп. Авариантқәа иага ирацәазаргьы (икьыԥхьны иҳамақәоу рхыԥхьаӡара ҩынҩажәа иреиҳауп) ахадаратә гәыцә еизакуп, иԥсахӡам. Уи иаху, иаҵыхәоу ахцәажәарахь ҳаиасаанӡа аҵакы зеиԥшроу гәаҳҭап инҭкааны.
Амиф аҵан адунеи ишықәнагалаз ҳәа акагьы аҳәом, иаҳәо, зеиԥш ажәала, аԥхьаӡа адунеи иқәнагалаз аҵан руоп ҳәоуп. Дара уаа ссақәан, ӡакы еиҳамызт роура. Нхарҭа ҭыԥқәас ирымаз Аԥснытәи ашьхақәа ракәын. Дара рхаан асы, ақәа ауамызт, ианагь ихаакәакәараӡа амра кахаа иԥхон, аԥша асуамызт, ахьҭа ыҟамызт. «Амра ҭашәара ақәымкәа, ишеи-шеиуа ажәҩан каххаа икыдын. Уажәы ашьха хымыз иреиҳаны уаҩ дзаангылом.  Усҟан шеи-шықәсеи иҟәандашьшьыраӡа иҟан. Аҵангьы хьҭа иакаӡозаарымызт. Зеиԥш уҭаху аҳаскьын қашәқашәо маҟҿаҳәара иҩеиуан. Ашәарах ҵҩа рымамызт. Ауаа ракәзар, ииӡомызт рҳәеит, егьыԥсӡомызт, избан акәзар, чмазара рыздырӡомызт».
Аҵан рацәаҩын, «ашышкамс реиԥш, омакала ирацәаҩын. Адгьыл иакумызт, ипланы иқәын. 
Аҵан уаан, аха иуаажәла ҷыдан. Абна уаа реиԥш, маҭәажәла ныҟәыргомызт, иҟьантазӡа амра ицәын. Аҵан рыҳәса иқамызуа ахцәы рықәжьын, џьазтә хлаҵагала еибадыркуан.
Уахьрыхәаԥшуаз аҵан кьынҿаак иҟамызт. Ианныҟәоз убаӡомызт, адәы иузықәымбаауа иҟан, убри аҟара иуаа ссан. Убас иахьхәыҷыз азы аҽа иаҵаланы иамырбаӡакәа ирцәон. Ишырҭахыз аҭырас (аӷдара) иқәланы икаҿаны илбаауан. Дара нацәхыԥк иҟарамзу, аҭырасқәа изқәылоз ҵлашәара иҩеиуазу, – уи шьҭа уара уазхәыц».
Абарҭ ауаа абысҟак иссан, аха рхәыжәла цәгьан, «иарбанзаалакгьы акы усс ирымамкәа, акы иацәымшәо, ԥсы зхаз ак усс ирымԥхьаӡо иҟазаап. Анцәагьы дрымамызт, ҳара ҳада уаҳа ԥсы зхоу дарбану ҳәа зегьы рзы рхада хык усс ирымԥхьаӡо иҟан».
Аҵан ҩнқәас ирымаз, аҵангәарақәа ракәын. «Хыбра дугьы урҭ ирҭахӡамызт. Д. Гәыла иҟан, шьхатәыла рхы ныҟәыргон, рырахәи дареи аҟармаш қьалақәа, ма ахаҳәтә  гәарақәа ирыҩнан. Урҭ ахаҳәгәарақәа иахьагьы аҵангәарақәа ҳәа ирышьҭоуп. Аҵан рырахәгьы даргьы убарҭ ргәарақәа ирҭатәан». «Аҵан уаа ссақәан, аха излаҟаз аҟны акыр рыԥсы рылан, ажьы ркын, рхыжәҩабыжьқәа ӷәӷәаны, ргәышԥқәа ҟьаҟьаӡа иҟан. Ршьарала амч ду рыман. Аҵан адумбеи ишьыргьы, имацара иаашьҭыхны, илаиазқәынҵаны, акашәа имбаӡакәа, иахьиҭахыз иман дцон. Иара убас урҭ шьамхылагьы мбатәбарала иӷәӷәан. Илаҵҟьан иҩыр изхьымӡоз шәарах ыҟамызт. Абнацә иашьҭаланы шьамхыла иркуан».
Акыр вариантқәа рҿы излаҳәоу ала, Аԥсны ашьхақәа руак иахьагьы Аҽагылара ҳәа ахьӡ азынханы иҟоуп. Уи ахьыӡ зыхҟьаз аҵан роуп. Ҽнак зны аҵанқәа руаӡәк дшәарыцо ахра дшаҿаз, аԥшалас  шьамхы зҵаз ҽа-ҟатак ашьҭа ибеит. «Ашьҭа иибаз дхыланы дышнеиуаз, ахаҭагьы илаԥш еилнарго днахьӡеит. Иара дгәанаҭан, иҩаҭрысны, ахыкәаала ахьымӡо, акыӡӷы кнаҳа иҩаҿалеит. Аха аҵан уи хара ишьҭуа дыҟазма. Иԥхаҵаны, дыҿҟьаса длеи-длашьҭалан, алада ицан, имышьҭит, аҩада ицан, имышьҭит. Ишаҟь-шаҟьо ашьха ишаҿаз ихәжәан, уаҳа изымцо иааҿахеит. Нас иара дладыххылан, аҵыхәа лҿарбаӷьа иааникылт. Абас аҵан хәыҷы аҽа ахьиргылаз ҳәа иахьагьы ирҳәоит. Аҽагылара ҳәа иашьҭоуп».
Амиф аҿы излаабо ала, аҵан нхашәа формас ихадараны ирымаз ируакын ашәарыцара, уи хныҟәгагас ирыман. «Ишәарыцо ашьха иқәын. Ашәарах ҟәаҟәаны рҭыԥқәа рахь иааргон. Иршьуан абӷабқәа, аԥслаҳәқәа, аҽақәа, абнацәқәа, иара убас адумбеиқәагьы». Убри анаҩсгьы аҵан рыбзазараҿы аҭыԥ ду ааннакылон арахә рааӡарагьы. «Аԥсаса ракәын иныҟәыргоз, ҷыдала аџьмақәа рацәаны ирыман. Ирҳәоит аџьма ауаа излароуз аҵан рҟынтә ауп ҳәа. Урҭ роуп рҳәоит раԥхьаӡа илзгаз зԥаҵақәа шьҭассы иҟаз аџьмажәла бзиақәа». Ари амиф авариантқәа руак излаҳәо ала, аҵан амаҭәа ршәырҵон, аха «цәҩычас ирымаз џьмацәан, еиқәас ирышьаз џьмацәан, харԥс, кьаҿс иршәыз џьмацәан». Вариантқәак рҿы излаҳәоу ала, аҵан ачагьы аадрыхуан. «Ача рыман иахьабалак. Аҵан рҟынтә ауп ачажәлагьы ауаа излароуз ҳәа иалацәажәоит».
 Аҵан рыкрыфашьагьы акыр иҷыдан. Амаҭәа ашәҵара, егьи ҳәа акагьы шырзымдыруаз еиԥш, амцагьы рыздыруамызт. «Акәац шаӡаз ирфон, ахш ржәуан (аҵан рыхш шанала ианшуазгьы иахьҩеиуаз иаангылон рҳәоит). Ӡыржәтәыс ирымаз адгьыл иҵыр ҩны иаауаз ацыхаӡқәеи арҩашқәеи ракәын».
Анцәа егьи ҳәа аӡәгьы дышрымамыз еиԥш, аҵанқәа аҳгьы дрымамызт, атәгьы дрымамызт. Даҽакала иаҳҳәозар, урҭ руаажәларра социалтә классла еихшамызт, утәы-стәы ҳәангьы рҳәомызт.  Ирымаз рзеиԥшын, зегьы  еицыртәын. «Ирҳәоз, ируаз акын. Шәарыцара ицозар, еиццон, арахә рыхьчозар, еицырхьчон, аус руазаргьы, еицыруан. Дара рцуҭа хәыҷы аҿы шә-ҭӡык еиланхон. Изыҩназ рқьалақәеи рхаҳәгәарақәеи зегьы еицеиԥшны рыҿқәа амрагыларахь ирханы акәын ишыҟаҵаз».
Ҳаамҭазтәи ажәабжьҳәацәа ари амиф анеиҭарҳәо, аиҿагыларақәеи аиқәымшаҳаҭрақәеи иамоу реиԥшьреи реиқәыршаҳаҭреи рцәуадаҩуп. Ганкахьала, аҵан ҳәа ауаа ссақәа ҭоурыхла иҟаҵәҟьан ҳәа агәра згақәо ыҟоуп иахьагьы. Даҽа ганкахьала, ансҟак иссаз ауаа ссақәа ашьхақәа рҿы хыԥхьаӡара рацәала ахаҳә дуқәа рыла аҵангәара шыҟарҵаз, излаҟарҵаз, изларылшаз џьашьахәыс ирумоуп. Уи ус шакәу ажәабжьҳәаҩцәа иҟарҵо азгәаҭақәа ирныԥшуеит. Абар уи аӡбахә ала аҭеқстқәа руак аҿы ишҳәоу: «Аҵангәарақәа уахьнеилакгьы шьха-цыԥхьаӡа иҟоуп иахьагьы. Иҟазҵаз аҵан роуп, изтәыз иқәӡааижьҭеи анбатәиу, аха дара аанханы уажәгьы иҟоуп. Ахаҳәқәа еиқәҵаны иҟаҵоуп. Ихәыҷуп «аҭырас казҿоз уаҳа хыбра дук ҟарҵап ҳәа уҟазу», насгьы, дара еиҳарак игьежь-гьежьӡа иҟоуп, аԥшьыркцақәагьы рылоуп, ианраамҭаз ашәқәагьы рҿан. Аҵангәара хәыҷқәа дара аҵан ҩнан. Ацәа ианаклакь аҩнуҵҟа иҩналаны рыҽкарԥсон. Урҭ ирҿаку агәара еиҵҳәа дуқәа рҿы рырахә ҭаркуан. Еилаҳахьеит, аха иара уажәгьы рыгыдырақәа уаҩышәара иахьыҩаӡогьы убап. Ахаҳәқәа еиқәу убар, акакала иага дыӷәӷәазаргьы, аӡәы изышьҭыхуа дыҟам – убри аҟара идуқәоуп. Аҵан ӡакы иҟамызт рҳәоит, нас абни иаҟароу ахаҳә дуқәа шьҭыхны излеиқәырҵоз џьашьахәуп. Иҟазҵаз закә уааз уара ҳасаб азуы». Даҽа теқст аҿы излаҳәо ала, «Ани еиԥш ахаҳә дуқәа зырбылгьауаз урҭ уаа ҭуӷанқәан, изаҟараз Анцәа идырп, аҵан рҳәоит акәымзар». 
Зныхгьы амиф иамоу аиқәымшаҳаҭрақәа дрышшарц азы ажәабжьҳәацәа аҵан хәыҷқәан ҳҳәоит, аха ихәыҷӡамызт, «Ҩажәи хәба метра даууп аҵан», аҭырас иқәланы икарҿон ҳәа ирҳәогьы изакәу уи ауп, усҟантәи аамҭазы аҭырас уажәтәи еиԥш иҟамызт, ҩажәи хәба метра иауны иазҳауан рҳәоит. Даҽа вариантк аҿы излаҳәо ала, «аҭырас усҟантәи убыржә аҵлақәа иҳамоу раҵкыс еиҳан. Ани аҭырас иқәланы изкарҿоз, амҿы алырхуан, ҽакы алырхуан, ари шәаԥыџьаԥыс ирымаз убри акәын». 
«Абас иҟан аҵан. Ахәыҷқәа  реиԥш адәы иқәын, ҟыҟ-ҿыҟда, хьаа-баада иҟан. Дук рҭахымызт, амаҷ рхы андраалон. Игәамҵ-хамҵуа, ԥсыцәгаьрала, акәымкәа, ҭынч иҟан. Уаҩы иԥырхагамызт, уаҩ дыриԥырхагамызт. Дара реиҳабы дара дрыман. Зықәра зфахьаз рабду аҭаҳмада ииҳәоз ала акәын ишныҟәоз. Уаҳа дызусҭазаалак аӡәы ихьԥшны иҟамызт».
Абас икашырран аҵан рыԥсҭазаара хырԥашьа змауз, ишҳәыԥкыз иқәызхышаз акатастрофа рзыҟалаанӡа. 
Ари амиф шамахамзар авариантқәа зегьы рҿы аҵан рыԥсҭазаара ҭынч аӡбахә ахьҳәоу анаҩсҵәҟьа ицәыргоуп рықәӡаара зыхҟьаз, уи мзыз хадас иаиуз аӡбахәгьы. Амиф аԥызҵази иныҟәызгози аҵан рықәӡаара зхароу ҳәа ирԥхьаӡо дара рхаҭақәа рхымҩаԥгашьоуп: амиф аҵакы ахырхарҭа зеиԥшроу ала, аҵан анцәа ирзишаз амышхәыбзазара иамеиҷаҳаит, ҳаҭыр рзақәымҵеит, ишнеи-шнеиуаз рхы рымаԥагьахеит. «Аҵан анцәа ҳәа аӡәы дшыҟоу аҟара адырра рылам», аха уи иххәыцуамызт, игәхьаа ркымызт. «Анцәа дызусҭада? Хыхь – ажәҩан, ҵаҟа – адгьыл, уи иқәугьы – ҳара», – абас акәын урҭ рхы шырбоз.
Уи анаҩсгьы, аҵан рыхныҟәгашьа ҽеимызт, уаа мыцқьақәан. Аӡыцқьа рбар, идырхәымгон. Агәыр-гәырҳәа аӡы ахьлеиуаз инеины ихықәтәалар, иаразнак иҭабар акәын – убри аҟара иҟьашьқәан ҳәа рҳәоит. Рхы ркәачран, анцәа датәамбакәа, ажәҩан ахь ирханы акәын аӡ-каҭәара анырҭаххалак аӡы шкарҭәоз. Ҳзашьҭозеи ҳәа хырҵәыла ирҭәны ирызгылаз абҟәылқәа цәҟьарас иҟаҵаны иреихсуан».
Абас аҵан иҟарҵақәоз хыхь иҟоу анцәа ду игәаԥхомызт. Абри аҟнытә иақәикит урҭ ахьирхәырц. «Иақәикит реиуа-зеиуоу адгьыл данымкәа, рҵыхәтәа ирӡырц, иқәихӡарц зынӡа. Аха игәы иҭаикыз шынеигӡара издырамызт, анцәа ихаҭагьы абанҭ дрыхәомызт ҳәа злауҳәарызеи акәымзар».
Ҽнак шьыбжьон аҵан рырахәгьы даргьы рбаагәара иҭатәаны рыԥсы шыршьоз, ргәырҽанӡамкәа ажәҩанахьтә илалбаан рыгәҭаны иаагылт хьтәы қәасак, ахьтәы гара аныргыланы. Аҵан ари анырба иџьаршьеит, илакәыршьеит. Иҩеибаргылан инеины агара игараз ауԥшәыл илақәа ҭыԥхаауа данырба, иеигәырӷьан, «даарыдыркылан, зда рыламшоз ала нап идкылан драаӡеит, дрыхьчеит. Иаргьы акалашәа дшаны дшыҟаз иаразнак ргәы азҩеит. Изҳашьа зҳашьа еиԥшымхеит, иԥшреи исахьеи аӡә иԥшреи исахьеи еиԥшымхеит. Дук мырҵыкәа длаша-лашо даақәгылт. Анцәахша нас, доуԥшәылхарын, уаҳа дышԥаҟаларыз...».
Амиф авариантқәа реиҳараӡак рҿы аҵан ирааӡаз ахәыҷы дышроуз ҳәа ирҳәо абра хыхь иааҳгаз еиԥшуп. Аха иҟоуп даҽакала иахьҳәақәоугьы: «Ҳазшаз иԥҳәыс дымгәадуун, ауаа лԥынтәалан, ауаа дрыхьчон, илагхан дыҟан, дшырыхьчоз акәымкәан, уахык, ҩаха, хаха илыдтәаламзи, иааԥсаха иҟан. Хәыҷык ҳацәап рҳәан, рылацәа нҭааит рхы нықәырҵа-аакәырҵеит. Ақәыџьма кылԥшуа игылазаарын ахәыҷы дины данынкашәа, ақәыџьма даамҵарсны дагеит аԥаимбар ихәыҷы.
Аԥаимбар ихәыҷы ақәыџьма даман ишнеиуаз, аҵан ала бааԥсқәа рыман, аҵан рлақәа ҩаҵибарҟьан ақәыџьма иашьҭалт, иашьҭалан, ани ахәыҷы иԥсы шҭаза алақәа дамырхт. Даарган аҵан драаӡеит».
Абри ирааӡаз дандуха, иаб (анцәа, аԥааимбар) иҟынтәи адҵа иоуз ала, иеиликааит аҵан ықәызхраны иҟаз. Шәарҭ абас шәуаа ԥагьақәоуп, акы шәацәшәом, аха уеизгьы ишәиааиуа мчы ҳәа акры ыҟоума, қәхышьас ишәымоузеи ҳәа ҽнак аҵан реиҳабы, хышә шықәса зхыҵуаз, аха имажәӡоз рабду диазҵааит абри ирааӡоз. Аҵан реиҳабы аҭак ҟаиҵеит: «Ҳара қәхышьас иҳамоу акы ауп. Асы леиӡом, ақәа леиӡом ҳахьыҟоу. Абымба ҩ-метрак илеиуа асы еиԥш, адди амацәыси лалашәа амца акуа, убри ада уаҳа қәхышьа ҳамаӡам». Абри еиликааит, аҵан ирааӡаз уаҳа акагьы мҳәаӡакәа, дахца-дахаа рымбаӡакәа дынкылахәаша дцеит, дцаӡеит.
Дук мырҵыкәа ҽнак шьыбжьон, арахә аҭыԥ аҿы еилаӷәаа итәан. Аҵан рабду днаԥшны аб дуқәа руак аԥаҵа шҵысуаз ибеит.  Уи зырҵысуаз уаанӡаа аҵанқәа ирымбацыз, ирзымдыруаз аԥша акәын. Аҵан рабду идырт ирԥеиԥшыз. «Ҳақәызхышаз иаҳҳәан дауҳажьт», иҳәеит. (Ирааӡаз рыхәԥҳа  изоуп изиҳәа). Абри аамҭазы иаразнак аԥсабара  ааилаҩеиласын, аԥша бааԥс асит, абымба сы алеира иалагеит, хаха-хымш еимаҵәан иауан, ҩ-метрак абымба сы леит. Адыди амацәыси ласын, илеиз асы амца акит, аҵангьы ршәаџь зҳәо аӡә даанымхакәа, рырахәгьы уи амца ду илалаблы ицеит.
Аҵанқәа руахҭа даҽакала иҟалеит зҳәо авариантқәагьы ҳамоуп. Урҭ авариантқәа руак аҿы абас иҳәоуп: «Ирҳәоит насгьы, аҵан рыҿҳәара анааи, адәны иахьықәыз иқәҵны лоунытә алада, адгьыл ахь иҵалеит ҳәа. Убри уажәи рыбжьара адгьыл аҵахь иагаз инрыжьыз адгьыл ахь акылсра иашьҭоуп рҳәоит. Убри иазкны, урҭ иаашар хәлаанӡа иахьыҵоу анышә ржуеит, адгьыл кылҵәаны аҩада иҩеирц азы, абри ҳдунеи еиҭақәларц азы. Аха ируа  зегьы мцуроуп. Иахьа иааржыз анышә зегьы уаха агәараҳәа иааимаҳахуеит. Иара абри иаҿуп иааҟәымҵӡакәа. Дара анышәжра иаҟәыҵуам, аха анышәгьы кыдырҩны аимаҳара ишаҿыц иаҿуп. Иақәиҭым адунеи ақәлара. Уаа хԥарақәан, уаа ҟьашьын. Рымцқьаразы анцәа игәаԥхомызт. Иқәицеит ҿааҳәыра рықәымкәа».
Излаабо ала, аҵан ирызку аԥсуа миф ари авариант ажәытәӡатәи абырзентә мифологиаҿы Сисиф (Сизиф) изку амиф угәаланаршәоит, акыр иазааигәуоп. Ажәытәӡатәи абырзентә мифологиаҿы Сисиф аҩсҭаарақәа злоу персонажуп. Уи моу анцәақәа ижьон, иареи дареи аиҿагыларақәа рыман. Анцәақәа иргәамԥхоз аусқәа ахьыҟаиҵоз, иҽеимкәа ихы ахьымҩаԥигоз азы Сисиф џьаҳаным иҭыԥыртәит. Иара ахаҳә ду рбылгьаны ашьха ҳарак ақәцә ахь ихаигалароуп, аха ақәцәанӡа ианҩеигалакь, имҟәыҵрыҩны ҵаҟа ицоит. Еиҭах ихазгалоит ҳәа уи ахаҳә рбылгьаны ашьха ахагалара далагоит. Абри даҿӡоуп. Убри ала анцәақәа рҿагылараҿы, рақәԥараҿы Сисиф дшымчыдахаз аанарԥшуеит амиф.
Аԥсуа миф даҽа вариантк излаҳәо ала, аҵанқәа рхамаԥагьара иахырҟьаны, анцәа абымба сы аруны, амца аркны иалаиблит, аха ԥыҭҩыкгьы рыԥсы еиқәдырхеит. «Цәгьам-бзиам зыԥсы еиқәхаз аҵанаа аӡыхьқәеи арҩашқәеи рааигәа-сигәа иҟақәаз рымацара роуп. Ашьха зегьы амца анакы, ӡы-мԥын иҟаз аҵан иахьрықәшәаз аӡы рыҽҭарыԥсан, убри ала абылраҵәҟьа рҽацәырыхьчеит. Аха убыс ала зыԥсы еиқәхаз аҵангьы, нас уаҳа ԥаса ишыҟаз еиԥш ҟалашьа рмоуит. Амца иацәшәаны аӡы зҽазҭаз аҵан зегьы даӷьхеит. Иахьӡаны аҵла гәаҩа иҭалазгьы маҭхеит. Ирҳәоит, абас ауп даӷьи-маҭи адәы ишықәнагалаз ҳәа. Урҭгьы зны ауаҩ-ԥсы иԥшра рыман, уаҩы ишьа рылан рҳәоит».
Аԥсуа мифқәа изларҳәо ала, аԥхьаӡа Аԥсны (адунеи) иқәнагалаз ракәын аҵан. Урҭ анықәӡаа ашьҭахь Аԥсны (адунеи) иқәнагалеит цәгьа-мыцәгьас иааҟоу зегьы ҟазҵоз, амч ду змаз, маха-шьахалагьы идуӡӡақәаз адауқәа. Урҭ нзырҵәаз, иқәызхыз аепикатә фырхацәа нарҭаа роуп. Дара абарҭ амифқәа изларҳәо ала, аԥсуаа зхылҵыз убарҭ нарҭаа роуп, аԥсуаа нарҭаа ирхылҵышьҭроуп. Уи моу, вариантқәак рҿы аԥсуаа ретногенези (аетногенезиатә мифқәа)  иааидкыланы ауаатәыҩса зегьы рхылҵышьҭреи (антропогониатә мифқәа) еизакны, еидкыланы ирыхәаԥшуеит, ирыхцәажәоит: «Аҵани, адауқәеи, нарҭаа дуқәеи анықәӡаа ашьҭахь ауп ауаажәлақәа аныҟала ҳәа рҳәоит. Ҳара зегьы, иахьатәи ауааԥсыра, ҳазхылҵыз аҵан роуп, мамзаргьы нарҭаа роуп, уаҳа дарбану зугәахәуа ҳәа иалацәажәоит».
Иара убас, иааидкыланы аҵан ирызку аԥсуа миф уаҩы игәаланаршәоит адунеитә мифологиа акыр иалаҵәаны иҟоу аесхотологиатә (адунеи ақәӡаара) мифқәа.
Аԥсуаа аҵанқәа ҳәа зыӡбахә рҳәо рхырҿсахьа типологиала акыр ирзааигәоуп аурысқәа карлики ҳәа изышьҭоу, ажәытәӡатәи абырзенқәа рмифологиаҿы иаҳԥыло апигмеиқәа, европатәи ажәларқәа (аскандинавцәа, анемецқәа уҳәа) рҿы гномаа ҳәа изышьҭоу.
Абырзенқәа рмифологиаҿы апигмеиқәа (пигмеиаа) уаа ссақәоуп, урҭ нхон Мысра (Египет) аладахьҟа, ма Фракиа, ма Колхида, ма Азиа Маҷ аҿы, ма Индиа. Ашышкамс иаҟарақәазгьы ыҟан, амаамын иаҟарақәазгьы ыҟан. Урҭ рыӡбахә ҳԥылоит Страбони Геродоти рҩымҭақәа рҿы. Адгьылқәаарыхра иазҟазаз еимышьҭарразшәа ирыхцәажәоит. Апигмеиқәа апҟақәа (урысшәала журавли ҳәа изышьҭоу) рыкәтаӷьқәа рымырхырц ирабашьуан. Даҽа зныхгьы Геракл апигмеиқәа  рашьа Антеи дышьны иԥсанишьоз иқәпапаны дыркит. Даҽа вариантк аҿы Геракл апигмеиқәа ааидыҟәшәалан немеити алым ацәа илаҳәаны (иҭаҵаны) Еврисфеиаҟа игеит.
Абырзенцәа рмифологиаҿы иҟоуп керкопы ҳәа изышьҭоу даҽа уаа ссақәакгьы. Урҭ иааҟәымҵӡакәа амц ахьырҳәоз азы анцәақәа рынцәа Зевс дрызгәаан имаамынқәаны иҟаиҵеит (имаамынитәит), насгьы ақәра ахьеиларгаз азы иҿаҳахеит, ацәажәара иақәиҭым.
Иара убас европатәи ажәларқәа гномы  ҳәа изышьҭоугьы ирыдаабалоит аԥсуаа раҵанқәа рҟазшьақәа маҷымкәа: агномқәагьы иантропоморфтәқәоуп, иссақәоуп, инхоит адгьыл аҵан, ма ашьхақәа рахь, ма абнаҿы. Аурыла аԥшқа еиҳам, зных нацәак иаҟароуп, аха иԥсабаратәым амч ду рымоуп, ржакьақәа ауны ишьҭассы иныҟәыргоит. Зныхгьы аџьма шьапқәа рыҵуоп, мамзаргьы ршьапқәа аҟыз ашьапқәа реиԥш иҟьаҟьоуп. Абжьааԥнытәи ауаа раҵкыс акырӡа еиҳаны анҵыра рымоуп. Ара  иаҳгәалаҳаршәап аҵанқәа рабду жәра иқәмызт, хышә шықәса ихыҵуеит ҳәа ишҳәоу. Агномқәа адгьыл аҵан зыхә ҳараку (акыр иаԥсоу) ахаҳәқәеи аметаллқәеи ҭаҵәахны ирымоуп, ирхылаԥшуеит, аԥшәымацәас ирзыҟоуп. Аҟазара злоу уаауп, инашаноу амацәазқәеи áҳәақәеи ҟарҵоит. Агномқәа зны ауаа ирыхәо ҟарҵоит, ирыхәаша абжьагарақәа рырҭоит, ирабжьоит, аҽазных – ауаа ираӷоуп, аҭыԥҳацәа ԥшӡақәа мҵадырсуеит. Даҽа зныхгьы ауаа рҟынтәи ацхыраара раурц ирыҳәоит, ирҭаху аус аҿы ирыцхраауа меигӡарахда аҳамҭа бзиақәа рырҭоит. Агномқәа адгьыл ақәаарыхра бзиа ирбаӡом, уи дара адгьыл ихәыҵаҵәахны ирымоу рмазара ду иаԥырхагоуп ҳәа ирыԥхьаӡоит.
Агермантәи аскандинавтәи жәларқәа рмифологиаҿы Цверги ҳәа изышьҭоу даҽа мифтә уаа кьаҿқәак ҳԥылоит. Цверг  ахәаҷа-маҷақәа реиԥш адгьыл ихәыҵоуп, ма ахаҳәқәа рыбжьара нхарҭа ҭыԥс ирымоуп. Дара алашара иацәшәоит, избанзар, алашара дара рзы инырҵәагоуп, амра ашәахәақәа рықәԥхар, ихаҳәхоит.
Амифтә уаа ссақәа реимышьҭаррақәа ибзианы ирдыруеит адыгааи ауаԥсааи. Адыгаа рҿы урҭ исԥы ҳәа ирышьҭоуп. Адыгаа рмифқәа изларҳәо ала, исԥы уаа ссақәан, аха агәамч ду рыман, иҟәыӷақәан, игәымшәақәан, ахақәиҭра бзиа ирбон. Ҽыс изықәтәоз, изланыҟәоз ажьақәа ракәын, маҵуцәас аиныжәцәа рыман. Жакьашкәакәа хадара рзиуан, ашьхақәа ирықәынхон, ахаҳәтә ҩын хәыҷқәа рыман, абаақәа рыман. Урҭ ирызку амифқәа рвариантқәа рҿы ахаҳә дуӡӡақәа ирылхны иҟаҵаз аргыларақәа (адольменқәа) ирҭанхон зҳәақәогьы ыҟоуп. Адыгцәа адольменқәа исԥун (исԥы рынхарҭа) ҳәа ирышьҭоуп. Нарҭаа реиԥш, исԥы еиҳараӡак изҿыз шәарыцаран дгьылқәаарыхран, рахәааӡацәан. (Џьоукы-џьоук нарҭаа реиԥш, исԥы анцәа иҿагылаҩцәан. Нарҭааи исԥыи зны-зынла аиҿыхарақәа рауан, иааидыслалон. Ҿырԥштәыс иааҳгозар, Жакьашкәакәа Саҭанеи дымҵаирсит, уи лхы дақәиҭыртәырц нарҭаа леи-иласын, исԥаа рбаа ԥырҽит, ран Саҭанеи дымҵазырсызгьы дыршьит. Абжьарак нарҭааи исԥааи акыр еимабзиан, реимадарақәа аиҩызаратә ҟазшьа рыман. Нарҭаа исԥаа ирҿырҵааит амагана аҟаҵашьа. Исԥаа реимышьҭарра иаиуаз аԥҳәызба нарҭ Хымышь ԥҳәысс дигеит. Аха ҽнак зны нарҭаа исԥаа рҭыԥҳа ддыргәаан, лхаҵа Хымышь диҵыҵны лабраа рахь дцеит. Исԥаа рҭыԥҳа илыхшаз Батраз лара дылмааӡеит, зныкгьы лкыка  далмырцҳаит, нарҭаа дрылҭеит.  Батраз иан лкыкахш дааӡазҭгьы, адунеи зегьы ааирҳәуа дҟалон, нарцәны иҟаиҵон.
Аԥсуаа аҵанқәа ҳәа изышьҭоуи адыгаа исԥы ҳәа ззырҳәауеи иреиԥшуп ауаԥсаа рмифологиеи репоси рҿы иаҳԥыло Бценҭаагьы. Ауаԥсаа рфольклор аҿы бценҭаа ирызкны ҷыдала аԥҵамҭа ыҟам, аха анарҭтә епос аҿы епизод ҳасабла ана, ара ицәыргақәоуп.
Аԥсуаа рҿы нарҭ Кәын аҵан рҭыԥҳа Зылха ԥҳәысс дшигаз еиԥш, адыгаа рҿы Хымышь исԥы рҭыԥҳа ԥҳәысс дшигаз еиԥш, ауаԥсаа рнарҭтә епос аҿгьы Хамыц бценҭаа рҭыԥҳа дигеит. Уи лҟынтәи  ауп аҵыхәтәан дфырхаҵа ӷәӷаны ишьақәгылаз Батразз Хамыц дышиоуз. Аха ҽнак зны нарҭаа рҭаца ддыргәаан, лхаҵа Хамыц диҵыҵны лабраа рахь дцеит. Аепос излаҳәо ала, Батрадз иан дылмааӡеит, зныкгьы лкыка далмырцҳаит, нарҭаа дрылҭеит. Батраз иан лкыкахш дааӡазҭгьы, адунеи зегьы ааирҳәуа дҟалон, адунеи зегьы нарцәны иҟаиҵон.
Уаҩы иџьеишьартә иҟоуп Европеи Америкеи акыр ирылаҵәаны иҟаз амифқәа рҿы ауаа ссақәа рхырҿсахьақәа аҵани исԥи акыр иахьреиԥшқәоу, рфункциақәа акыр иахьеиқәшәо. Уаҟагьы ауаа ссақәа иқәӡаахьоу, адунеи ианыӡаахьоу ажәытә жәларқәа ирҭынхаз абаҟақәа (ахаҳәтә ҳаҭгәынқәа, адольменқәа) ирыдҳәаланы ирыхцәажәоит. Ҿырԥштәыс иааҳгозар, Америка Еиду Аштатқәа рҿы ахаҳә иалху ажәытә ҳаҭгәынқәа рҿы апигмеицәа ҳәа изышьҭоу ауаа жәла ссақәа ирыԥсыжырҭоушәа рҳәоит уатәи амифқәа. Британиа атәылаҿы адольменқәа ҟазҵаз (изыргылаз), нхарҭасгьы измаз ауаа ҵабыҵассақәа (урысшәала «карлики» ҳәа изышьҭоу) ракәызшәа ирыхцәажәоит. Индиа акыр иалаҵәаны иҟоуп ауаа ҵабыҵассақәа, ма апигмеицәа ирынхарҭан адольменқәа зҳәо алегенда. Китаитәи амифқәа изларҳәо ала, ахәы жәпаны изқәыз, ауаҩ ԥшра змаз, зоура рак (урысшәала «локоть» ҳәа изышьҭоу) еиҳамызт, ианныҟәоз ршьамхы хаҟәаломызт. Араб географк излаиҩуаз ала, Индиатәи аокеан аҿы иҟоу адгьылбжьахақәа руак иқәынхоз ауаа  роура ԥшьыӡа акәын иҟаз, маҭәа зхылаҳәоу акагьы ршәырҵомызт, ран ишаалыхшаз иҟьантаз, ҟьантазӡа акәын ишныҟәоз, рхы-рҿы иаԥшьыз хәы-жәпала иҭалаҳан иҟан, аҵла иқәлон, ауааҵәҟьа рԥылара рҽацәырхьчон.
Излаабо ала, ара иҳәоу еизыркәкәаны ҳазхәыцуазар, ауаа ҵабыҵассақәа иахьабалак аԥсуа аҵани адыга исԥыи  излареиԥшқәоу рацәоуп типологиала.
Аҵан ирызку аԥсуа миф иеиҿагыло, иеиқәымшәо ахшыҩҵакқәа уаҩы иадибалоит. Вариантқәак ҷыдала аҵанаа ирызкуп, урҭ рынхашьа, рдунеихәаԥшышьа, насгьы, еиҳараӡак рықәӡаашьа шыҟалаз рҳәоит. Авариантқәа иага ирацәазаргьы, ари амиф агәыцә хада, асиужет хада еизакуп, еицакреи ԥсахреи ақәымкәа иҟоуп. Ара зегь реиҳа иалкаау, асиужет зхагьыжьуа, еибазыркуа аҵанқәа ртрагедиатә ҵыхәтәа шыҟалаз ауп. Аҵан ирызкны амиф иаҳнаҭо егьырҭ адыррақәа зегьы абри ахҭыс хлымӡаах иахьырԥшны, иадҳәаланы иҟаҵоуп. Ари амиф аԥызҵази иныҟәызгои еиҳараӡак игәцаракны иеиҭарҳәо аҵанқәа анықәӡаауаз рҭагылазаашьаз уадаҩ зеиԥшрахаз ауп. Насгьы адунеи аԥхьа иқәнагалаз аҵан роуп ҳәа иԥхьаӡоуп.
Даҽа вариантқәак рҿы аҵан нарҭаа раԥхьа адунеи иқәнагалеит ҳәа инҭкааны џьаргьы иҳәам. Иҳәоу нарҭааи дареи аамҭак азы еицынхон ҳәоуп. Амала дара еиланхомызт, рынхарҭа аҭыԥқәа акыр еицәыхаран. Еиқәшәалон ашәарыцарақәа раан. Нарҭаа ахьышәарыцоз аҭыԥқәа рҿы аҵанқәагьы нанагалон. Хыхь-хыхьла урыхәаԥшуазар, аҵанқәеи нарҭааи реизыҟазаашьақәа бзиан, ҳаҭыр рықәибаҵон, иеибачҳауан. Аха арҭ авариантқәа рҵакы зеиԥшроу цқьа игәцаракны ҳазхәыцыр, нарҭааи аҵанааи даара бзиа еибабо иҟамызт.
Аҵанқәеи нарҭааи реизыҟазаашьақәа ирызкны аҵарауаа ргәаанагарақәагьы еиқәшәом, аивыгарақәа рымоуп. Ҿырԥштәыс иааҳгозар, апрофессор Ш. Д. Инал-иԥа игәаанагарала, аҵанқәеи нарҭааи еизааигәан, реизыҟазаашьақәа ҭынч имҩаԥысуан, ҟыҟ-ҿыҟ рыбжьамызт. Аԥсуа мифологиеи афольклори рдырраҿы акомпентентра згымыз аҵарауаҩ, аҭоурыхтә ҭҵаарадыррақәа ркандидат Ц. Н. Бжьаниа ара зыӡбахә ҳамоу азҵаара зынӡа даҽакала дахәаԥшуан. Уи излаиҩуаз ала, аҵанқәеи нарҭааи рыбжьара аибашьрақәа еихсыӷьреи ҵыхәаԥҵәареи рымамызт, ианагь еиҿыхон Аԥснытәи ашьхақәа еимакны.
Абра уажәы иааҳгаз Ш. Д. Инал-иԥеи  Ц. Н. Бжьаниеи ргәаанагарақәа иашоуп ҳазҳәом, инагӡаны ҳазрықәшаҳаҭхом. Аҵанқәа ирызку аԥсуа миф еиуеиԥшым авариантқәа еиҿырԥшны, цқьа игәцаракны иҭаҳҵаар, даҽакала иаабартә иҟоуп. Ари амиф аҵакы хада ҳацәхьамҵыкәа игәнаҳкылозар, иарбанзаалак џьара вариантк аҿы иҳәаӡом нарҭааи аҵанқәеи хацәнамырха еибашьуан, дара рыбжьара аибашьрақәа ҵыхәаԥҵәара рымамызт ҳәа. Рмахәҿа еилҳәаны, иеигәыдланы аҵанааи нарҭааи еибашьуан зҳәо асиужет шеибгоу акәым, хҭыскгьы (епизодкгьы) џьара иаабом. Убас шакәугьы, амиф азеиԥш контекст зеиԥшроу ала, нарҭааи аҵанқәеи аимак-аиҿакқәа раулон, аӡәи-аӡәи рыбжьара агәынамӡарақәагьы ҟалалон, аха урҭ реимакқәа аибашьраҵәҟьа аҟынӡа инеиуамызт, уанӡа инеибагомызт.
Иҟазшьарбагоуп хыхь-хыхьла аҵанқәа нарҭаа ҳаҭырқәҵарала, аамысҭашәала иахьырзыҟоу, аха ҩныҵҟала ианагь аҽырԥагьара, аҽхарыззалара рыгӡам, нарҭаа иреиҵоу џьоук ҳауп ҳәа рхы рыԥхьаӡо иҟаӡам. Амиф аҵакы ҳаналацәажәоз иаабеит аҵанқәа нарҭаа роума, даҽа џьоук роума, аӡәы ҳицәшәап, аӡәы иҳаԥигоит ҳәа ишыҟам.
Аумашәа иубаша, дара нарҭаагьы хыхь-хыхьла ҳаҭырқәҵаралеи аамысҭашәалеи ауп аҵанқәа ишырзыҟоу. Аха аргама ирдынмырԥшуазаргьы, маӡала, ҩныҵҟала нарҭаа аҵанқәа иахьуаа ссақәоу иахырҟьаны тәамбашақә ауп ишырзыҟоу. Нарҭаа иналк-ҩалкны, зны-зынла ремоциақәа анхышхыҵәало ауп аҵанқәа тәамбашақә ишырзыҟоу анырныԥшуа. Ара иаҳгәалаҳаршәап ҽнак нарҭ Кәын (Хабаџьа) ныҟәара ҳәа  дандәықәла, дыццакны иҽанеилеиҳәоз иҳәынҵәрак (аԥсуа ҳәынҵәара) ҿшәаны ианиба, аҵан раҳәшьа данаазга еицәоугьы сықәнагоит ҳәа аҽԥныҳәа илиҭаз ианамшьакәа, иԥҳәыс Зылха диҵыҵны лабраа рахь дышцо, нас уи иахылҿиаақәаз. 
Зныхгьы нарҭаа мап рзацәкуам дара раҵкыс аҵанқәа амч шрымоу. Усҟан нарҭаа рԥагьареи рхамабзиареи рхыԥсааны, рфырхаҵаратә принципқәагьы наҟ инаԥхьаҳәаны аҽамариашара рҽазыркуеит. Нарҭаа егьырҭ раӷацәа хрзаманқәа (агәылшьапқәа, х-хык, быжь-хык, жә-хык, жәаҩа-хык зхагылоу адауқәа уҳәа) рҿаԥхьа хьаҵра рыздыруамызт, аӷьеиҩҳәа, гәышԥыла ирыжәланы ирабашьуан, ириааиуан. Урҭ рҿы изеиԥшразаалак компромис рыздыруамызт. Абас иҟаз нарҭаа аҵан рҿы изыхҟьалакгьы акыр иҟәырны, ихҽны ауп рхы шымҩаԥырго. Зныхгьы нарҭаа аҵанқәа ирыцәшәома уҳәартә иҟоуп, урҭ рҿы рыҽдаракноуп рхы шымҩаԥырго. Аҵанқәеи дареи еиҿанагалацәар, иӷыӷибагацәар ҳәа ишәаны рҳәатәы ианазааиуагьы ыҟоуп. Иаҳгәалаҳаршәап, лыҷкәын Сасрыҟәеи аҵани еимацәгьахар ҳәа дшәаны Саҭанеи Гәашьа илаҭәалымшьаӡоз, иҵкьыҵкьалшьоз аҵан Ҳачыр лцәа идҵаны уахык ишылхылгаз.
Аҵанқәеи нарҭааи аҭаацәарақәа рыла аимадарақәа рыман, аха дара аҵанқәа руаажәларра аҩнуҵҟа аҭаацәарақәа реиҿкаашьа иазкны амиф џьармазар џьара ажәакгьы аҳәом. Нарҭ Кәын (Хабаџьа) аҵан рҭыԥҳа Зылха ԥҳәысс дшигаз ада, аҵан ҭыԥҳацәа хаҵа ишцоз, рырԥарцәа ԥҳәыс дшааргоз ҳәа акагьы ҳаздырам. Уи моу вариантқәак рҿы аҵанқәа рхаан аирагьы, ачымазарагьы, аԥсрагьы ыҟамызт ҳәоуп ишҳәоу. Убри аҟнытә аҭаацәарақәа реиҿкааразы аҵанқәа формақәас ирымаз зеиԥшраз ари амиф ала еилкаашьа амам. Аҵанқәа раҳәшьа Зылха нарҭ Кәын ԥҳәысс дахьигаз иаанаго аекзогамиоуп (арԥыс дзеиуоу аимышьҭарра иатәым, даҽа еимышьҭаррак иаиуоу аԥҳәызба ԥҳәысс дигарц ихымԥадатәу аҵас). Аекзогамиа аформала аҭаацәара аиҿкаара ҟазшьарбаганы иҟан ажәытәӡатәи, аԥхьаӡатәи ауаажәлареиҿкара аепоха аан. Аҭаацәара аиҿкаараан ари аформа иахьагьы аԥсуаа назлоу аӡәырҩы ажәларқәа рҿы инарҭбааны ахархәара амоуп. Ишдыру еиԥш, аԥсуаа рҿы ажәытәӡа аахыс традициала излааиуала, арԥыс ԥҳәысс ииго аԥҳәызба уеизгьы-уеизгьы, хымԥада даҽа жәлантәык даиуазароуп. Уи моу, иан илыжәлантәу дигаргьы ҟалом. Иара ижәлантәу ԥҳәысс дигар, дмаҳагьоуп ҳәа иԥхьаӡоуп. Иара убасҵәҟьа иан илыжәлантәу дигар зыҟамло, уи иан длаҳәшьоуп ҳәа иахьырԥхьаӡо ауп. Жәлантәык иаиуоу зегьы еишьцәоуп, еиҳәышьцәоуп ҳәоуп аԥсуаа шахәаԥшуа.
Зыӡбахә ҳамоу амиф аҵакы ҳаналацәажәоз иаҳҳәеит аԥснытәи ашьхақәа рҿы хыԥхьаӡара рацәала, реалла иҟоу ахаҳәгәарақәа амифтә аҵанқәа идыргылазшәа, урҭ рыхьӡ иадҳәаланы ишырҳәо. Аԥсуа жәлар аҵангәарақәа ҳәа ирышьҭоуп.
Ҳәарас иаҭахузеи, аинтерес ду рымоуп абас еиԥш иҟоу азҵаарақәа: ҵабыргыҵәҟьаны, ҭоурыхла ианбаҟарҵеи, изыҟарҵазеи, иҟазҵада абарҭ ахаҳәгәарақәа? Еиуеиԥшым аамҭақәа рзы, еиуеиԥшым аҵарауаа абарҭ азҵаарақәа ҭҵаарадыррала рҭак аҟаҵаразы рыҽԥыршәахьеит.
Аҵанқәа ирызку аԥсуа миф аҵакы аԥхьаӡа далацәажәеит аурыс ҵарауаҩ, аботаник Н. М. Альбов. Иара  убри аҵарауаҩ аҵангәарақәа зеиԥшразгьы ԥыҭ-чыҭқәак иҳәеит. Уи излазгәеиҭаз ала, аҵангәарақәа илаҟәу аанда ҳасабла, ацемент, егьи ҳәа еидызшьыхло ҳәа џьара акагьы рымамкәа аки-аки еиқәҵа-еиқәҵаны, еизаданы иҟаҵоуп.  Аҵангәарақәа ыҟоуп иԥшьыркцақәоу, ԥшь-кәакьк змақәоу, зныхгьы цқьа еиҿкаам агьыжь аформа змақәоугьы убап. Н. М. Альбов игәаанагарала, арҭ аҵангәарақәа ажәытә ахьшьцәа идыргылеит. Аха урҭ иандыргылаз абригь, абригь аамҭазоуп ҳәа конкретла акагьы алкааны иаимырбеит.
Археолог М. М. Ивашьченко хыԥхьаӡарала жәибжь ҵангәара ҭиҵааит. Уи аҵарауаҩ игәаанагарала аҵангәарақәа акульлттә ҵакы змоу баҟақәоуп, кромлехи ҳәа изышьҭоу иреиуоуп. Аҵангәарақәа еиҳараӡак иахьыҟоу ашьха цәҳәырақәа рҿоуп, рӷьырак агьажь форма рымоуп, амрагыларахьтәи рганқәа рҿы аҭаларҭа, аҭыҵырҭа рымуоп. М. М. Ивашьченко абри игәаанагара дадгылон Л. М. Меликсет-Бековгьы. Н. И. Квезерили-Копаӡе аҵангәарақәа ахьшьцәа идыргылеит ашьха хыҵырҭа мҩақәа рҿы асы иацәнахьчарц азы ҳәа иҩуан.
Аетнограф Г. Ф. Чурсин  хшыҩзышьҭра азиуит аҵан ирызку аԥсуа миф иахьабалак аԥсуаа ирылаҵәаны иахьыҟоу, акымкәа, ҩбамкәа ари амиф авариантқәа хаҭала ианиҵеит. Уи ианҵамҭақәа рҿы акыр аинтерес змақәоу ыҟоуп. Г. Ф. Чурсин излаиҩуаз ала, аҵангәарақәа иҳаракымкәа иҟаҵоуп, ахаҳә дуқәа еиқәҵа-еиқәҵаны. Урҭ реиҳараӡак ԥшь-кәакьык змақәоу роуп. Арҭ ажәытәтәи аргыларақәа акыр еилаҳахьеит. Ари аҵарауаҩ излазгәеиҭаз ала, аҵанқәа еиҳараӡак усс изҿыз арахәааӡаракәын, аџьмақәа рнаҩсгьы ажәқәагьы анҵаны ирыман. Адгьылқәаарыхра рыздырамызт. Зны-зынла амшәқәа ирашәарыцон. Амшә аҿы амҿтәы лаба хәыҷы ҭаҵаны аҟамала иршьуан. Абымба сы ауны, амца анакы, аҵанқәа алаблит, аха џьоукы изларҳәо ала, ԥыҭҩык еиԥхарсны ашьха рықәцәқәа рахь ицан, рыԥсы ргеит, еиқәхеит, уажәгьы иҟоуп урҭ рҵыхәтәа. Аԥсуаа рҿы аҵанқәа аҽқәа реиԥш, ажьақәа ирықәтәаны еиԥхныҩлон аԥсхәрақәа раан.
Аҵангәарақәа акыр инарҭбааны иҭиҵааит, аҵан ирызку амифгьы дахцәажәеит аетнограф Ц. Н. Бжьаниа. М. М. Ивашьченкои Н. И. Квезерели-Копаӡеи ргәаанагарақәа дрықәымшаҳаҭхакәа, Ц. Н. Бжьаниа аҵангәарақәа рыргылара аҭоурых заанаҵтәи ашәышықәсақәа рзы ашьха арахә рҳәырҭақәа ауаа рнапаҿы ишааргоз иадиҳәалон. Абри ахшыҩҵак аҵарауаҩ еиҭеиҳәеит даҽа иусумҭак аҿгьы. Иара излазгәеиҭоз ала, Аԥсны ашьхақәа арахә рҳәырҭақәа рҿы аҵангәара ҳәа ззырҳәо ахаҳәгәарақәа ҟаҵан заанаҵтәи абжьаратәи ашәышықәсақәа рзы. Аҭоурыхтә ҭҵаарадырраҿы излашьақәдыргылахьоу ала, убри аамҭазы арахәааӡара аус акыр иҿианы иҟан, убри аҟнытә ашьхатәи ацәҳәырақәагьы акыр рхы иадырхәо иалагеит ауаа. Амиф аҿы абымба сы аузшәа, ахьҭа бааԥсхазшәа, аԥшасра ҵысызшәа иахьҳәоу рҿы ахьшьцәа ҵабыргынгьы изықәшәалоз атмосфератә цәырҵра уадаҩқәа ирызҳәоуп. Абри агәаанагара дадгылон аҭоурыхҭҵааҩ В. П. Ԥачлиагьы.
Аҵангәарақәа дрылацәажәахьан ақырҭуа ҵарауаҩ И. В. Адамиагьы. Акык-ҩбак ииашаны иҟаиҵаз азгәаҭақәа инарываргыланы, И. В. Адамиа ишәҟәаҿы зынӡакгьы ииашам, аҭҵаарадырра амԥын иқәым ахшыҩҵакқәа аныԥшит аԥсуаа рбызшәеи, рҭоурыхи, ретнографиеи ирызкны Уи автор	иҟаиҵаз агхақәа зегьы ныҭкаа-ааҭкааны рыхцәажәара, реилыргара ара уажәы гәҭакыс иҳамам.  Иазгәаҳҭап аҵанқәа ирызкны И. В. Адамиа ииҳәаз ахшыҩҵакқәа рҿгьы агхақәа шыҟаиҵаз, уаҩы идикылартә, дырзыразхартә ишыҟам. Ҿырԥштәыс иааҳгозар, аҭҵааҩы иқәиргылеит азҵаарақәа: изусҭцәада аҵанқәа? Аҵанқәа ирызкны адыррақәа иҳамоу аԥсҭазааратә ҵабырг ҳәа акыр шьаҭас ирымоума? Ус акры ыҟазар, Аԥсны зеиԥшырҭаны инхоиз дара? Абарҭ азҵаарақәа ииашаны рҭак аҟаҵара аҵак ду амоуп ҳәа иԥхьаӡеит ари автор. Ҳәарас иаҭахузеи, арҭ азҵаарақәа даара аинтерес рымоуп, рҭак ииашаны аҟаҵарагьы ус иаумариаху.
Изакәызаалак уаҩ зыгәра игаша ҭҵаарадырратә ҵаҵӷәык имаӡамкәа хара игоу, аҭҵаарадырра иацәыхароу алкаақәа ҟаиҵеит И. В. Адамиа: аамҭала зны аҵанқәа ҳәа аимышьҭарра ҵабыргынгьы, ҭоурыхла Аԥсны иҟазшәа, убарҭ ирхылҟьа-ҿылҟьоушәа иԥхьаӡеит амифтә аҵанқәагьы. Абри азҵаара иазкны иаахҵәаны абас иҩуан: «Аҵан ирызку алегенда аҵабырг иақәҿызҭуа акоуп. Изакәу уи ауп, иҵабыргыҵәҟьангьы Аԥсны иаҵанакуа адгьылқәа рҿы инхон аҵанқәа ҳәа ззырҳәоз аимышьҭарра; уи анаҩсангьы, алегенда излаҳәо ала, урҭ ашьхақәа рҿы инхон, хыԥхьаӡара рацәала арахә (аԥсаса) рыман».
Ари еиԥш иҟоу ахшыҩҵак ашьақәрыӷәӷәаразы И. В. Адамиа ихы иаирхәаз П. Ингороҟва ииҳәахьаз ауп. Ари аҵыхәтәантәи аҵарауаҩгьы уаҩ зыгәра игаша ҭҵаарадырратә ҵаҵӷәык имаӡамкәа Аԥсны амшын аԥшаҳәа иаваршәны аӡиас Бзыԥ инаркны аӡиас Лаԥшҭа аҟынӡа XVI – XIX ашәышықәсқәа рзы аҵанқәа ҳәа аимышьҭарра нхон  ҳәа шьақәирӷәӷәон. Абри ахшыҩҵак ихаҿы иааганы, уи дықәныҟәаны И. В. Адамиа даара игәыҩ-ҿыҩу, зыгәрагара уадаҩу алкаа ҟаиҵеит: «Аҵанқәа Аԥсны инхоз ижәытәӡоу еимышьҭарроуп». 
Излазбо ала, П. Ингороҟвеи И. В. Адамиеи арҭ ргәаанагарақәа аҭҵаарадыррақәа иаҟәыблаауп, амиф шшапаӡа аилкаароуп иаанаго, насгьы арҭ авторцәа хадаратә гәҭакыс ирымаз ес-ирулакгьы, ҽыҵгас иҟарҵалакгьы, ажәытәан аԥсуаа Аԥсны инхаӡомызт ҳәа алкаа аҟаҵаракәын изышьҭаз.
Аҵан ашьха цәҳәырақәа ирықәынхон аҳәоит амиф, аха аҭоурыхтә факт шиашоу ианыԥшит ҳәа шьақәрыӷәӷәашьа амам. Уи акы. Иҩбахазгьы, знымзар зны аҵан зыхьӡыз еимышьҭаррак Аԥсны џьара иқәынхон зҳәо иарбанзаалак ҭоурыхтә қәыршаҳаҭгак ыҟаӡам. Иҟан аԥсуа жәлантәы (аурысшәала род ҳәа изышьҭоу) Ацанаа (Цанаа, Ацанба), аха Аҵан – мап. Ацанбақәа рыжәла иаиуоу уажәгьы иҟоуп Аԥсны, хылҵышьҭрала асаӡқәа иреиуоуп. Урҭ рышьҭра шдуз агәра ҳнаргоит атопоним Цандрыԥшь. Аҵани Ацани (Ацанбеи) џьара акала еидҳәалоуп, еимадарак рымоуп ҳәа ашьақәрыӷәӷәара абызшәатә материалқәагьы иҳалдыршом.
Хымԥада диашан аҵангәарақәеи аҵан ирызку аԥсуа жәлар рмифи ҷыдала инарҵауланы, ганрацәала иҭызҵааз апрофессор Ш. Д. Инал-иԥа абас аниҩуаз: «У нас нет данных для утверждений об историчности ацанского предания. Мы не можем сказать, что здесь за мифологической оболочкой скрываются какие-то конкретные исторические события или процессы этнического развития. И неизвестно, удастся ли и впередь когда-нибудь нащупать реальную историческую почву, порождением которой могло бы безошибачно считаться это удивительное по своей архаичности мифологическое сказанеие». Абзацқәак рнаҩс абри азҵаара далацәажәауа, аҵарауаҩ еиҳагьы днақәыӷәӷәаны абас иазгәеиҭеит: «…никакими сведениями, кроме созвучия приведенных названий, которые бы говорили о генетической связи легендарных ацанов с историческими или современными ацанами, санигами и пр., мы не распологаем».
Ажәа «аҵан» аетимологиа аилкааразы еиҳа ииашоуп ҳәа ҳгәы иаанагоит Ш. Д. Инал-иԥа ишеилиргаз: атермин «аҵан» шьақәгылоуп ҩ-хәҭак рыла – ашьаҭа «аҵа» иаанагоит «ҵаҟа», абзыԥ диалект аҿы – «ҵҟа», насгьы алокативтә суффикс «н». (Иаҿшәырԥшы – Аԥсынтәыла-н, Қырҭтәыла-н уҳәа уб. иҵ.). Ус анакәха, аԥсуа бызшәа афонетикатә ҟазшьа инақәыршәаны ҳахәаԥшуазар, ажәа «аҵан» аетимологиа аԥсуа бызшәалоуп ишышьақәыргылатәу. Аԥсуаа ржәытә дунеихәаԥшышьақәа рыла ҳахәаԥшуазар, ара интересс иҳамоу ажәа ус баша «аҵан» («ҵаҟа») мацара акәӡам иаанаго, иаанагоит «аҵан иҟоу». Ус акәын аԥсуаа ажәытәан адгьыл аҵан инхо зегьы ишырзырҳәоз, хыхь иқәынхо рзы «адәны иҟоу» ҳәа ишырзырҳәоз еиԥш. Ажәытәан зны аҵанқәа адгьыл аҵан инхо уаауп ҳәа иԥхьаӡазар акәхарын.
Ари ахшыҩҵак ашьақәрыӷәӷәаразы аҵарауаҩ аԥсуа материалқәа ирҭоз рнаҩсангьы егьырҭ ажәларқәа рмифологиа аҟнытәгьы апараллельтә материалқәагьы ихы иаирхәеит. Ҿырԥштәыс иааигеит ауаԥсаа рнарҭтә епос аҿы Бцента ҳәа изышьҭоу ауаа ссақәа адгьыл аҵан ишынхо уҳәа убас егьырҭгьы.
Археолог И. Н. Воронов аԥснытәи ашьхақәа рҿы иҟоу ахаҳәгәарақәа жәпакы ҭҵааны ҷыдала астатиа рзикит. Автор еиқәыршәаны иикьыԥхьыз атаблицаҿы иарбоуп аҵангәарақәа жәпакы роура, рыҭбаара зеиԥшроу, изаҟарақәоу, рструктура – топографиа аганахьала изеиԥшроу. Абри автор излеиликааз ала, аҵангәарақәа анышә жны ауасхыр (афундамент) рыҵаҵаны иҟаӡам, адгьыл ахыхь иқәыргыланоуп рыҭӡамцқәа шҩагоу. Ааба инаркны ҩажәа, ҩажәи хәба квадраттә метра адгьыл зҵазкуа ыҟоуп. Рыҭӡамцқәа метраки бжаки, ҩ-метрак рҟынӡа ижәпоуп, метрак, метраки бжаки рҟынӡа иҳаракуп. И. Н. Воронов излаиҩуаз ала, бзыԥтәи арегион иаҵанакуа ашьха цәҳәырақәа рҿы иԥсаҟьаны абарҭ ахаҳәгәарақәа ахьыҟоу агәра ҳнаргоит ажәытәан Аԥсны иаҵанакуаз адгьылқәа рҿы арахәааӡара (лымкаалагьы аԥсаса) акыр иҿианы ишыҟаз. Автор ииԥшааз археологиатә материалқәа ҭҵааны (анышәаԥшь ӡны иалху амаҭәахәқәа уҳәа) арҭ ахаҳәгәарақәа ҟаҵан заанаҵтәи абжьаратәи ашәышықәсқәа рзы (ҳара ҳера VI – X ашәышықәсқәа рзы) ҳәа алкаа ҟаиҵеит. Абри ала И. Н. Воронов ишьақәирӷәӷәеит хыхь зыӡбахә ҳҳәаз Ц. Н. Бжьаниа игәаанагара. Етникала арҭ ахаҳәгәарақәа зтәу азҵаара далацәажәауа, И. Н. Воронов алкаа ҟаиҵеит абазгаа роуп изыргылаз ҳәа. Ахыҵхырҭақәа изларҳәо ала, абазгаа Аԥсны амраҭашәарахьтәи аганқәа рахь ишынхоз рыӡбахә ҳәоуп II ашәышықәса инаркны.
И. Н. Воронов ара зыӡбахә ҳамоу истатиа дырра ҵаулала ишыҩугьы, абарҭ ахаҳәгәарақәа рыҟаҵара амифтә персонажқәа аҵанқәа рыхьыӡ ишадҳәалоу џьаргьы иҳәам. Ииашам ҳәа иԥхьаӡатәуп арҭ ахаҳәгәарақәа рыргылара абазгаа рымацара иахьридиҳәало. Аԥсилаа иахьрыҵаркуа ашьха цәҳәырақәа рҿгьы иҟоупе аҵангәарақәа. Изыхҟьа седроу, аха урҭ рыӡбахә аҵарауаҩ имҳәеит. И. Н. Воронов ари иҟаиҵаз агха Ш. Д. Инал-иԥагьы иазгәеиҭеит.
Аҵангәарақәа рыҟаҵара, рыргылара аԥсилаагьы алахәымкәа иҟаларымызт, избанзар Аԥсны амрагыларахьтәи ашьхақәа рҿгьы аҵангәарақәа маҷымкәа уаҩы иахьиԥыло анаҩсгьы, дыррақәак иҳамоу изларҳәо ала, Гыртәыла иахыкны иҟоу ашьха цәҳәырақәа рҿгьы уаҩы иԥылоит. Агырқәагьы урҭ «агуара» ҳәа рзырҳәоит. Гыртәылатәи ашьхақәа рҿгьы агәара ахаҳәтә ҭӡамцқәа рыла иҩагоуп метрак аҵкыс иҩеиҳаны, 30-40 кв.м. рҟынӡа адгьыл аҵанакуеит. Аҵангәарақәа реиԥш, агәарагьы еиуеиԥшым аформақәа амоуп: амацәаз еиԥш игьыжьу убап, ԥшь-кәакьк змоу, ма х-кәакьык змоу убап… Ажәак ала, аформақәа реиԥшымра аԥсуа ҵангәарагьы, Гыртәылатәи агәарақәагьы ирзеиԥшу ҟазшьарбагоуп. Рфункциақәагьы еиқәшәоит – ахьшьцәа аԥхын арахә зҭарцалоз гәарақәан. Абас зҳәақәо аҵарауаа шыҟоугьы, аҵангәарақәа аӡиас Егры нырцә (армарахьтәи аганахь), Гыртәылатәи ашьхақәа рҿы иҟоу, иҟаму макьана цқьа еилкаам, иҭҵаам. Ус акә, анс акә Гыртәылатәи аҵангәарақәа инҭкааны иҭҵаахаанӡа алкаақәа рыҟаҵара уадаҩуп. Ш. Д. Инал-иԥа дызлахәаԥшуаз ала, агырқәагьы назлоу ас еиԥш арахәааӡаратә культура егьырҭ ажәларқәа аӡәгьы издырам. Атермин «аҵангәара рдыруеит самырзаҟантәи агырқәа, аха уи аԥсуаа ирымԥсахны ишыргаз ҩашьаӡом.
Аҵан ирызку амиф авариантқәа маҷымкәа хаҭала ианҵаны, азгәаҭақәа рзыҟаҵаны икьыԥхьит Ш. Д. Инал-иԥа.
Хазы иалкаатәуп хыхь акырынтә зцыԥҵәахақәа ааҳгахьоу, ари нахысгьы ари ҳастатиаҿы ҳхы иаҳархәо аҵан ирызку аԥсуа мифи урҭ рыхьыӡ иадҳәалоу ашьха иҟоу аҵангәарақәеи ирызку Ш. Д. Инал-иԥа иусумҭа неиҵых.
Абра аҵыхәтәан иазгәаҳҭаз аусумҭаҿы аҵарауаҩ аҵан ирызку аусумҭа ахьынӡаҭҵаау, иахцәажәахьоу, иазырҳәахьоу азеиԥш хҳәаа кьаҿ ныҟаҵаны, аҵангәарақәа  ахьыҟақәоу, ирымҽхаркуа аҭыԥқәа ахьыҟақәоу еилиргеит, 1965 – 1969 шықәсқәа рзы имҩаԥигаз аекспедициақәа ирыбзоураны хыԥхьаӡарала шәкы рҟынӡа аҵангәарақәа гәеиҭеит Гәдоуҭеи, Очамчыреи, Гагреи, Шәачеи, Гали араионқәа ирыҵаркуа ашьхақәа рҿы. Аԥхьаӡакәны аҵангәарақәа рҿы иԥшааит анышәаԥшь иалху ауаа акрызларфоз амаҭәахәқәа рыԥҽыхақәа. Аҵанқәа ирызку амиф акыр ваириантқәа аки аки еиҿырԥшны, ари аусумҭаҿы аԥхьаӡакәны амиф акомпазициа ареконструкциа азууп, насгьы автор акыр иҽишәеит уи ҭҵаарадыррала аинтерпретациа азуразы.
Хыԥхьаӡара рацәала аҵангәарақәа комплексла иҭҵааны, аҵарауаҩ иҟаиҵеит даара аинтерес зҵоу алкаақәа. Ҿырԥштәыс иааҳгозар, хымԥада диашоуп уҳәартә иҟоуп Ц. Н. Бжьаниа диеиԥшны, Ш. Д. Инал-иԥагьы аԥснытәи ашьхақәа рҿы иҟоу аҵангәарақәа арахәааӡаратә нхашәа форма иахьадҳәало. Иара убас автор диашоуп уҳәартә иҟоуп аҵан ирызку аԥсуа миф даараӡа ижәытәуп, архаикатә ҟазшьа амоуп ҳәа иахьиԥхьаӡаз. Иара иажәақәа рыла иаҳҳәозар, ари афольклортә баҟа адин ҟалаанӡатәи, аԥхьаӡатәи асинкретизми аетиологиатәи ҟазшьақәа амоуп, аԥсабаратәи акультуратәи цәырҵрақәак зыхҟьаз рыԥшаара иазкуп. Убас шакәугьы, ари амиф атрансформациа аиуны афырхаҵаратә епос ахь аиасра форма амоуп уҳәартә иҟоуп.
Абас ала, Ш. Д. Инал-иԥа ара зыӡбахә ҳамоу иусумҭаҿы ииашоуп ззуҳәаша ахшыҩҵакқәа шаабогьы, автор имоукышақәагьы ыҟоуп. Убас аҵарауаҩ аҵангәарақәа рыргылара аҭоурых амцхә ижәытәитәуеит ҳәа ҳгәы иаанагоит. Уи антикатәи аепоха аанӡатәиуп ҳәа ииҳәо, агәрагара уадаҩуп. Ари ахшыҩҵак ашьақәрыӷәӷәаразы аҭҵаарадырратә ҵаҵыӷәқәа иҵагь аҭахуп ҳәа ҳгәы иаанагоит.
Ш. Д. Инал-иԥа ари иусумҭа иамоу ахаҭабзиарақәеи аԥсыҽрақәеи  иҵагьы ҳрызхьаԥшраны ҳаҟоуп, ара ҳара имҩаԥааго аҭҵаара аконтекст инақәыршәаны  досу иахьырҭыԥу.
Ауаа ссақәа ирызку кавказтәи амифқәа апигмеицәа ирызку антиказтәи аҳәамҭақәеи типологиала аиԥшрақәа ирымоу акыр аинтерес рыманы, инарҵауланы иҭылҵааит И. В. Шталь «Ажәытә Бырзентәылатәи аепикатә ҳәамҭақәа» ҳәа хыс измоу лышәҟәаҿы. Аклассикатә сахьаркыратә литература аҟынтәи аматериалқәа жәпаки, адунеитә афольклори, аҿыханҵатә ҟазареи, аҭоурыхи, аетнографиеи рматериалқәа еидкыланы, аки-аки еиҿырԥшны, И. В. Шталь типологиала адоуҳатә баҟақәа еицырзеиԥшқәоу акыр азгәалҭеит. Аҵарауаҩ дзыхцәажәаз, иҭылҵааз адауҳатә баҟақәа аиԥшрақәа ирымоу рхылҵышьҭра акы акәзаргьы ҟалоит, аха еиҳараӡак изыхҟьо атипологиоуп ҳәа илыԥхьаӡоит. Абри аганахьала автор имҩаԥылгаз аҭҵаара илылнаршеит абас еиԥш алкаа аҟаҵара: «Кавказский фольклорный материал дает основание к заполнению тематического, смыслового, сюжетного пропуска в античном предании и к новому освещению и восприятию античного материала».
Излаабо ала, аҵан ирызку амифи аҵангәарақәеи ҭҵаарадыррала реилкаара аганахь ала имаҷымкәа аус мҩаԥгоуп. Убас шакәугьы ара еилкаамкәа инхақәаз азҵаарақәагьы маҷӡам. Зегь раԥхьа иазгәаҳҭозар, еилкаамкәа инхеит аҵан ирызку амиф анаԥҵаз аамҭа. Ҳгәы излаанаго ала, хронологиала аҵангәарақәа аныҟаҵази, ари амиф анаԥҵази еиқәшәоит ҳазҳәом. Еилкаатәны иҟоуп амиф анаԥҵаз аҵангәарақәа аныҟарҵаз ашьҭахь акәу, уи аԥхьа акәу. Уи акы. Иҩбахаз, аҭҵааҩцәа аӡәгьы иқәимыргылеит азҵаара: избан, иараби, Аԥсны ашьха цәҳәырақәа рҿы иҟоу ахаҳәгәарақәа ажәлар аҵанқәа рыхьыӡ изадырҳәалазеи? Насгьы еилкаатәуп иарбану еиҳа ижәытәтәиу нарҭаа ирызку аепос акәу, аҵан ирызку амиф акәу. Абри азҵаара иазкны Ш. Д. Инал-иԥа игәаанагара гәыҩбара злаҳнаҭо ыҟоуп. Арҭ абаҟақәа аҩбагьы еицырзеиԥшу аамҭак иаҵанакуеит, уи иахылҿиаауеит ҳәа ашьақәрыӷәӷәара уадаҩуп. Ус аҳәара дара афольклортә материалқәа иҳалдыршом. Ганкахьала ҳахәаԥшуазар, амифқәа изларҳәо ала, аҵанқәа роуп аԥхьа Аԥсны (адунеи) иқәнагалаз, урҭ рышьҭахь адауцәа ықәнагалеит, нас ауп нарҭаа анцәырҵыз. Нарҭаа роуп адауцәа ықәызхыз. Даҽа ганкахьала ҳахәаԥшуазар, аҵанқәагьы нарҭаагьы аамҭак  азы еицыҟан, уи моу дара аимадарақәагьы рыман, ҭаацәалагьы еилахәын. Убас шакәгьы уаҩы иҳәар ҟалоит аҵан ирызку амиф, уи ашьагәыҭ, агәыцә нарҭаа ирызку аепос аҵакы, еиҳа ижәытәӡоуп ҳәа. Ус ҳҳәарц азы ҵаҵӷәқәак ҳамоуп. Ари азҵаара сара исылшоз ала акыр инарҭбааны салацәажәеит илакәтәым аԥсуа проза иазку смонографиаҿы. Уаҟа исҳәаз хшыҩҵакқәак налк-ҩалкны схы иархәаны араҟагьы иазгәасҭар сҭахуп. 
Аҵан ирызку амиф аҷыдарақәа еиҳа еилыхха иаабоит нарҭаа ирызку аҳәамҭақәа ирыҿҳарԥшыр. Ш. Д. Инал-иԥа аҵан ирызку амиф аасҭа анарҭтә епос жәытәтәиуп ҳәа дахәаԥшуан. Иара излаиҩуаз ала, «нартский эпос отражет значительно более раннюю ступень общественного развития».
Ҳара ҳгәы излаанаго ала, иаахҵәаны ас аҳәара иашамзар ҟалап. Избан акәзар, аҵан ирызку амиф аҿы иаҳԥылоит акымкәа, ҩбамкәа амотивқәа нарҭаа раҵкысгьы ижәытәтәиуп ззыуҳәаша. Убас иҟақәоу иреиуоуп, иаҳҳәап, аҵанқәа амца ахьырзымдыруа, примитивла иахьышәарыцо, аҽы ахьырзымдыруа. Нарҭаа ракәзар, амцагьы рдыруеит, рышәарыцашьагьы культурала акыр иҳаракуп, насгьы аҽықәтәара иазҟазацәоуп. Урҭ ррашьқәа адгьыл ахыхь акәым, ажәҩан ахьгьы  аԥырра рылшоит, адгьыл аҵахьгьы ацара, аара рылшоит. Иаҳгәалаҳаршәап вариантқәак рҿы аҵан ныҟәагас ирымоу ажьақәа шракәу. 
Урҭ рыла ажәҩан ахь, ма адгьыл аҵахь ицеит ҳәа џьарамзар џьара ажәакгьы ҳәам. Ус анакәха, аҵанқәа наџьнатәгьы ишьаҟа уаауп, адгьыл рҽаҟәымҭхакәа ҭыԥк (ашьха цәҳәырақәа) алкааны иқәынхоит. Аҵанқәа, нарҭаа реиԥш, ныҟәараҳәа џьара ицо, џьоукы ирабашьуа, егьиуа иаабом. Нарҭаа реиԥш, аҵанқәа ахьӡырҳарагьы иашьҭаны иаабом, аҭынч нхара еиӷьыршьоит. Нарҭаа реиԥш агәҭакы ҳаракқәа рымам.
Аҵанқәа руаажәларра афырхаҵаратә мотивқәа рацәак ианыԥшӡом, акыр ихәаҽуп. Ауаҩы, аиндивид ихаҭара рацәак иалкааӡам. Анашанатә лакәқәеи афырхаҵаратә епоси рҿы иаадыруаз, ҳзышьцылахьоу афырхацәа иреиԥшу аҵанқәа рҿы аӡәгьы дыҟаӡам. Уи моу, абамба сы ауны амца анакы, иалабылуа ианалагагьы, аҵан рхеиқәырхаразы акагьы рзыҟамҵеит, иҟаҳҵоит ҳәангьы иаламгеит, ҿымҭӡакәа, иҟәырны иаразнак рлахьынҵа цәгьа ианышәар акәхеит. Аҵан гәымшәақәан, акы иацәшәомызт, иӷәӷәан ҳәа амиф иаҳәо, агәаҟра ианақәшәа ирзаалырԥшит. Аҵанқәа руаажәларраҿы ауаҩы, аиндивид ихаҭара убысҟак ихәаҽуп ахатәы хьӡыҵәҟьа змақәоу маҷуп. Ҳачыр ихьӡуп авариантқәа руак аҿы руаӡәк, раҳәшьа заҵә Зылха лыхьӡуп. Шамахамзар уаҳа хатәы хьӡы змоу аӡәгьы дыҟам. Уи моу, хышә шықәса инареиҳаны изхыҵуа рабдугьы ахатәы хьӡы аиура даԥсамхеит. Иналак-ҩалакны, акык, ҩбак авариантқәа рҿоуп уи ахатәы хьӡы иманы данаабо.
Архаикатә ҟазшьа змоу амифқәа зегьы иреиԥшны, аҵан ирызку амифгьы полистадиатәуп. Иамоу абри аполистадиатә ҟазшьа ҳаҿы иаамгақәа иара цқьа аилкаара ҳалшом.
Аҵан ирызку амиф ажәытәӡатәи ашәарыцаратә епоха шаныԥшыз еиԥш, уи ҵакыс ихьшәоу адгьылқәаарыхратә епохагьы аныԥшит. Анарҭтә епос аҿы анцәа иақәԥаратә мотив ҳәа акагьы ыҟамзар, аҵанқәа руаажәларраҿы уи аҷыдарақәа аманы иаабоит. Уи еиҳа ихьшәоу епохоуп изызҳәоу. Аха абраҟагьы адунеитә мифологиа иадыруа анцәа иҿагыло афырхацәа (Прометеи, Мгер, Амирани, Абрыскьыл уҳәа уб. иҵ.) реиԥш, аҵанқәа ажәлар ирыхәаша аҟаҵаразы анцәа иҿагыло иацлабуа, егьиуа иҟам. Аҵанқәа дара шуаассақәоу еиԥш, гәыхәтәыс ирымоугьы ссоуп. Аԥсабара ирнаҭаз аԥсҭазаара иалачоит, қьафуроуп изышьҭоу. Иҳараку идиалк дара рзы иҟам. Аԥсҭазаара дара рзы кашырроуп, ҭакзыԥхықәрада иазыҟоуп. Ш. Д. Инал-иԥа хымԥада диашан  абас аниҩуаз: «В  мифе об ацанах представлено в зародыше прометеевское начало, но в их деятельности нет еще классической прометеевской героичности и жертвенности. Богоборчские мотивы в сочитании с мотивами рока и пессимизма, неактивности и полного господства сил природы над человеком, зависимости от них составляет характернейшие черты противоречивого ацанского мифа.
Иҟазшьарбагоуп даҽакгьы:  аҵан «утәы», «стәы» рыздырӡом. Дара  руаажәларра аҩнуҵҟа изакәзаалак еиҿыхарак ыҟаны иаабом, еимак рымаӡам, еиқәышьшьы иҟоуп, реиҳабӡа ииҳәогьы цқьа иаххәыцуам.
Аҵан рзы ихадароу аҭынч нхамҩа апоетизациа азуроуп ҳәа Ш. Д. Инал-иԥа ииҳәаз ахшыҩҵакгьы маҷк излаиашам ыҟоуп. Аҵан аҭынч нхамҩаҿы џьабаа дук рхы иадырбом. Ишәарыцаҩцәаны, арахә рацәаны (аџьмақәа) рзанын ҳәа аушәақә иахьҳәоу анаҩс акагьы ҳәам амиф  аҿы. Раҳәшьа заҵә Зылха лоуп асра аус знапы алакны иаабо.
Аҵан зегь реиҳа бзиа ирбо иҭакзыԥхықәрадоу ахақәиҭроуп. Иахьа аԥсҭазаара бзиа ҳамоуп ҳәа иахьатәи амацарала иҟоуп, уаҵәы ҳашԥаҟаларишь ҳәа рлахьынҵазы игәжәажәаӡом. Рҭахырақәа дуӡам. Аԥсабаратә цәырҵра џьбарақәа џьара акала иҳаԥсахып ҳәа иашьҭаӡам. Аԥсабара ирхианы ирнаҭо рыздырхоит, уи иахьыԥшуп. Абжьарак ирҿиаҩцәаны иаабом. Амиф аҿы ауаатәыҩса аџьма  жәла рызҭаз, ача аарыхрагьы здырҵаз аҵан роуп ҳәа иахьҳәоу амацара арҭ аперсонажцәа культуртрегерқәаны иазыҟаҵом. Аҵанқәа аӡәы цәгьара дук изыруа, дара аӡәы дрықәло, драбашьуа иаабом.
Аҵанқәа мцала иахьықәӡааз акыр иҟазшьарбагоуп. Аԥсуаа ҳҿы мацара акәым, иахьабалак адунеитә мифологиаҿы амца инанагӡо ахадаратә функциа акоуп: арыцқьаратә, аиҭарҿыцратә функциа. Ганкахьала, амца зегьы (аҟьышьрақәа, ахәымгарақәа, амҽеирақәа уҳәа цәгьамыцәгьас иааҟоу зегьы) шьаҭанкыла иқәнаблаауеит. Аҵан ирызку амиф аҿгьы амца акырӡа зылшо космостә стихианоуп ишыҟоу. Даҽа ганкахьала, уаанӡа адунеи зҟьашьуаз, зхы ҽеимкәа имҩаԥызгоз аҵан ықәыблааны, адунеи арыцқьеит. Анцәа мцала аҵан ахьықәиблааз иаанагаӡом убри ала адунеи еилабгеит, аԥсҭазаара аҵыхәа ԥцәахеит ҳәа. Уи амца хархәагас иҟалеит ацәгьа-мыцәгьарақәа рыбылразы, аха иара убри аамҭазгьы ихәарҭа духеит адунеи арҿыцразы, ацқьахаразы.
Машәырны иҟамлеит аԥсуаа традициала, жәытә-натә аахыс амца нцәатәны акульт ахьрымаз. Аҵарауаа аӡәымкәа-ҩыџьамкәа излазгәарҭахьоу ала (А. Иоакимов, Д. И. Гәлиа, Г. Ф. Чурсин уҳәа уб. егьырҭгьы), аԥсуаа амца иазкны еиуеиԥшымыз ақьабзқәа мҩыԥыргон, аҽрыцқьаратә ҵакы аҭаны  иахәаԥшуан. Ҿырԥштәыс иааҳгозар, иаҳхысыз XX ашәышықәса абжанӡагьы аԥсуаа есышықәса нанҳәа мзы 14 аҽны аҩсҭаацәа уҳәа ԥсы цқьа зхақәам цәырҵуеит ҳәа ирыԥхьаӡон. Убри аҟнытә убри аҽны ахәылԥаз ҩнаҭацыԥхьаӡа, рашҭақәа рҿы аҭәа, ма аҭырас иҩоу, иӷыӷкны иҟоу, ма афархь еизганы амца ацраҵаны аӡәаӡәала, хынтә-хынтә иахыԥон. Уи аамҭызы  абас рҳәон: «Саҩысҭаацәа зегьы абра иаласыблит». Ари ақьабз  барбанџьиа ҳәа иашьҭан. Абас ала, аҩсҭаацәа иаҳхапапо амца иҳахнацоит ҳәа агәрагара рылан.
Амцабз ахыԥарала аҽрыцқьара ақьабыз аԥсуаа рымацара ракәым адунеи ажәларқәа аӡәырҩы ирымоуп. Н. С. Џьанашьиа излаиҩуаз ала, арахә ачымазара бааԥс, аҿкы рылалар, аԥсуаа амцақәа зегьы  дырцәон, нас иԥшьоу амца дуқәа еиқәырҵон, амцабз абжьара ауаагьы, арахәгьы бжьысуан. Иҩаны иҟаз араса амахәқәа (иҩаз араса лабақәа) ҩба еихьшьуа-еихьшьуа акәын иԥшьоу амца шадыркуаз. Араса иалхыз абарҭ алабақәа  анеихьыршьуаз Аиргь ашәа рҳәон. Абри амца ԥшьа иацрыганы досу зегьы рыҩнқәа рҿы амца еиқәырҵар акәын, убри азы досу зегьы уантәи қәасҭӷак-кәасҭӷак ргон. Аԥсуаа рҿы даара ишәира бааԥсны иҟоуп иахьагьы: «Умцахә ыцәааит». Иаанаго уи ауп, ари ашәиратә форма зықәку дыԥсырц, ҳаӷеиҭа, иуа, иҭынха зегьы нҵәарц.
Традициала аԥсуаа амца ахәышҭаараҿы арцәара ҵасым ҳәа ирыԥхьаӡон. Абри аҵас иахьагьы иныҟәзгақәо ыҟоуп: аҭаацәараҿы иахьа русқәа зегьы ирылганы, уаха ишьҭаланы ианыцәо аламҭала амца (аԥырӷқәа) хәыҵарыҳәҳәоит, ашьыжь иангылалакь, урҭ аԥырӷқәа ахәа иаахәыҵхны еиҭах ирҿыцны амца рылеиқәырҵарц. Уи моу, ауаҩы инхарҭа ҭыԥ ԥсахны (дыхҵәаны) даҽа ҭыԥк ахь даниасуагьы, имца мырцәакәа, иҿыц нхарҭахь игон. Амца арцәара гәнаҳара дууп ҳәа ирыԥхьаӡон. 
Ауаатәыҩса рҭоурых еиуеиԥшым атекстқәа рҿы амца ишазыҟаз иазкны ирацәаӡаны аҭҵаарадырратә усумҭақәа ыҟоуп. Амца акульт еиуеиԥшым ажәларқәа ишрымоу аԥхьаӡа ҵарадыррала иҭызҵаақәаз дреиуан еицырдыруа аетнограф Л. И. Штернберг. Амца мырцәаӡакәа иныҟәызгоз ажәларқәа дрылацәажәауа, Л. И. Штернберг иазгәеиҭеит ари аҵас ижәытәӡақәоу ируакуп ҳәа.  Ари автор излаҭиҵааз ала, ауаҩытәыҩса амца ихы иаирхәо далагеит заанаҵтәи палеолит аепоха инаркны,  инықәрыԥшшәа акәызаргьы ԥшьышә нызықь шықәса уажәаԥхьа. Иҟалап аԥхьаӡа ауаҩы амца ааиртызар ахаҳә (ашьанҵа) аинҟьарала (аихьшьрала), аха даҽакала ахархәара далагазаргьы ҟалоит. Л. И. Штернберг еиҳа дадгылон абас еиԥш иҟоу ахшыҩҵак: «.. человек впервые использовал огонь естественный, который является во время степных пожаров от самовозгарания, во время лесных пожаров от удара молнии в дерево или же при вулканических извержениях. И это было великим отокрытием для него. И тот, кто первый догодался взять головешку с места пожара и принести ее к себе  домой и сохранить этот огонь, был, конечно, гениальным и смелым человеком. Что именно этот способ и был первычным, можно заключить из традиции, которая сохранились и до настоящего времени, традиции, которая выражается в стремлении сохранить огонь неугасимым даже тогда, когда имеются уже легкие способы его добывания».
Аҵан ирызку аԥсуа миф иахуҳәааша иҵегьы уаҩы иԥшаар ҟалоит, аха ара иҟаҳҵазгьы азхоит иара ижәытәӡоу, насгьы аинтерес ду зҵоу, имканӡаӡо доуҳатә баҟак шакәу.
Аҵан ирыхҳәаау амиф аҵакы хада ибзианы ианыԥшуеит Д. И. Гәлиа иажәеинраала «Аҵан»:

Ажәытәуаа ирҳәо ҵабыргызар,
Анкьа Аԥсны аҵан нхозаап;
Лакәҵас ажәабжь ирҳәо ҵабыргызар,
Урҭ ԥсасамзар, рахә рымамзаап.

Ачарақәеи аԥсхәрақәеи раан,
Ажьақәа ирықәтәаны иҩуазаап.
Аҭырас ҵлас иԥхьаӡаны,
Ирықәланы икарҿозаап.

Убри аамҭазы аҳауа ҭынчны,
Ԥшас ҳәа акгьы амысӡозаап.
Аха зны ԥшак ҳәа ааҵысын,
Абаӷь аԥаҵа арҵысызаап.

Ари абас раҳ ианиба,
Цәгьарак шыҟалаз идырзаап,
Ижәлар дрыҵаҟьан, ибнеиҵан,
Уи нахыс иаргьы дыбжьаӡзаап.

Убри ашьҭахь, ишырҳәо ала,
Абамба шкәакәа зны иаузаап.
Иақәырццакны, иара убрахьтә
Кәицк шап-шапуа илбаашәазаап.

Бамбеи тәылеи амца ркын,
Ԥсызхаз ҳәа уаҩы днымхазаап.
Абарҭқәа рышьҭахь, ианҭынчха,
Аԥсуа жәлар абрахь иқәлазаап.
Ара излаабо ала, Дырмит Гәлиа ари иажәеинраалеи аҵан ирызку амифи рҵакқәа акыр еишьашәалоуп, еиқәшәоит.


Ныҳә, Ныҳә-ԥаимбар

Ныҳә дԥаимбаруп, бжеиҳан ихьӡҵәҟьа иаԥшьны ирҳәоит – Ныҳә-ԥаимбар. Аԥсуа мифтә ҳәамҭақәа рҿы уарла шәарла иаҳԥыло персонажуп. Ныҳә-ԥаимбар ихьыӡ еиҳараӡак ахархәара амоуп адунеизегьтәи аӡхыҵра иазку алегенда авариантқәа рҿы. Иҩашьаӡом аԥсылмантә дин ишҳаланагалаз.  Ныҳә аԥсылмантә мифологиаҿы иеицырдыруа иҟоу аԥаимбаруп, уаҟагьы ихьыӡ ус ауп ишыҟоу. Абиблиаҿы иаҳԥыло аԥаимбар Ноии иареи рфункциақәа еиԥшуп, уи моу, урҭ рфункциақәа акоуп уҳәартә иҟоуп, авариантқәа рҿы анеивыгара-ааивыгарақәа рымазаргьы.
Аԥсылман рышәҟәы хада «Аҟәаран» аҿы ишыҟоу еиԥш, аԥсуа ҳәамҭақәа рҿгьы Ныҳә Аллаҳ (Анцәа) зыгәра иго, ицқьоу, гәнаҳа змам (ҟазымҵац) ԥаимбаруп. Насгьы Ныҳәи  аԥсылман дин ашьаҭакҩы Мухамади рмиссиақәа еиԥшуп. Ныҳә ауааи Аллаҳи (Анцәеи) дрыбжьаҟазоит, Аллаҳ (Анцәа) иааиҳәо зегьы хымԥада инаигӡоит, уи имаҵ иуеит, инагӡаны игәра игоит, дцо, даауа Аллаҳи (Анцәеи) (ажәҩани) ауааи (адгьыли) дрыбжьоуп. Анцәа адунеи аԥхьаӡа ианишаз, ауаа адунеи ианықәиҵаз, еиуеиԥшым абызшәақәа рыҟалараан уҳәа усҟангьы Ныҳә далахәын. Аҟәырҟан аҿы Ныҳә Аллаҳ иҩыза бзиа иоуп. Аԥсылмантә мифологиаҿы араԥцәеи ауриақәеи изхылҵыз, ирзеиԥшу раб Ибраҳим дизааигәоуп. Аҟәырҟан излаҳәо ала, Ибраҳим азнык азы аеҵәақәеи, амзеи, амреи дреихырхәон, аха нас Аллаҳ иҽимидеит, уи игәра игеит.
Аԥсуа материалқәа изларҳәо ала, адунеизегьтәи аӡхыҵра аныҟалаз аламҭала Ныҳә дыцқьоуп, гәнаҳа ҟаимҵац, насгьы Аллаҳ (Анцәа) иԥаимбарцәа зегь реиҳа ачҳара имоуп, алаӡара иманы иҟоу иоуп ҳәа дыԥхьаӡаны, аӡхыҵра (акаамеҭ) ашьҭахь адунеи зынӡа иҭамцәырц азы, «…ԥсызхо зегьы, ауаатәыҩса аԥхьа инаргыланы, ракак-ракак аанкыланы, аӷба  иҭаумгалар ҟалом» ҳәа иабжьигеит (идиҵеит). Уи аамҭазы Анцәа ауаа ҟьышьит, рхымҩаԥгашьа ҽеим, ихәаԥсеит ҳәа дрызгәааны, ақәа аруны, аӡхыҵра ҟаҵаны адунеи ирыцқьарц (ӡхыҵрала), ауаагьы, егьырҭ аԥстәқәагьы, аҵиаақәагьы ықәхны ирыцқьарц гәҭакыс иман.
Ныҳә Анцәа иҟынтәи абас еиԥш адҵа иоуз наигӡеит: аӷба злихшаз амаҭәахә иԥшааит, иҟазҵашаз ауасҭацәа (аҟазацәа) идигалт, аҿҳәара имаз иалагӡаны аӷба ҟаиҵеит. «Ус Анцәа иахьтә иааҩит бжьык: 
– Иааит каамеҭ аҿҳәара, уҳәатәы хазҵо уманы аӷба уҭал! – ҳәа.
  Аԥеҳамбар (Ныҳә – С. З.) иҳәатәы хазҵаз ауаа иманы, аӷба дҭалт, иҳәеит. Ҩынҩажәи ҩба мшы иааҟәымҵӡакәа ақәа аура иаҿын, иҳәеит. Наҳә-ԥеҳамбар иӷба ӡсан, амшын ихылт, иҳәеит. Амшын иахьхыу иара дықәгылан дыԥшуеит, џьара дгьыл ҿацәк збозар ҳәа».
Анаҩсҟа аҳәамҭаҿы излаабо ала, Ныҳә-ԥеҳамбар иӷба акыр ианныҟәа ашьҭахь, адгьыл ахьыхтыз ибан, убра дыӡхыҵит, нас ақәагьы хкәеит, аӡгьы маҷ-маҷ илаҟәуа иалагеит, адгьылгьы хтит. Убысҟан Ныҳә-ԥеҳамбар иеиқәирхаз ирхылҵыз роуп уажәы адунеи иқәу зегьы.
Адунеизегьтәи аӡхыҵра иазку алегендақәа ажәларқәа аӡәырҩы ирымоуп аконтинентқәа зегьы рҿы. Иахьабалак уи аӡхыҵраан жәлас иҟоу зегьы ракака еиқәзырхаз аӷба аԥхьаӡа иахьаангылаз ҳәа ирҳәоит досу ирзааигәоу шьха ҳаракык аӡбахә. Абиблиаҿы Нои иӷба ахьаангылаз ҳәа ашьха ҳарак Арарат аӡбахә ҳәоуп. Аԥсуа вариантқәа рҿгьы ус ауп ишыҟоу. Аӷба аангылт ибзианы ирдыруа, ирзааигәоу Ҳаӷ ашьха, ма Ерцахә ақәцәан, ма Уаршәахәымҩа ақәцәан. Ирҳәоит уи аԥҽыхақәа уажәгьы уа иқәушәа, избахьоугьы ыҟоушәа, аха знык избаз аҩынтә раан имбошәа. Иара убас Ныҳә-ԥеҳамбар иҳәахьала «аӷба ԥҽыха ахьықәу Ерцахә акаҵәара, ма Уаршәаҳәымҩа ихалауа дажәызар дҿахоит, дҿазар – дажәуеит ҳәа», – ирыԥхьаӡоит.
Иҟазшьарбагоуп адыгеиаа рҿы Ныҳә (Нух) ихьыӡ хатәы хьӡны иныҟәызго (измоу) ахацәа маҷҩымкәа иахьыҟоу иахьагьы.


Муса- ԥаимбар

Ари аперсонаж ихьыӡ аԥсуа фольклор аҿы иналаршә-ҩаларшәны иаҳԥылоит, еиҳараӡак алакәқәа рҿы, аха амифтә хаҿра зынӡа ицәымӡыц. Абибилеи аԥсылмантә мифологиеи ибзианы иадыруа персонажуп. Уахьынтә ишҳаланагалаз ҩашьаӡом, аха зныхгьы аԥсуа мырҭаҭратә мифологиа акыр далаӡҩаны дыҟоуп. Абиблиаҿы Моисеи иоуп, аԥсылмантә мифологиаҿы Муса иоуп. 
Аԥсуа фольклор аҿы Муса-ԥаимбар ианагь аиаша дазықәԥоит, аиаша мҩаԥигоит, дҟәыӷоуп, дқьиоуп, акаҷбеира злоу, аҟазшьа хәымга ныҟәызго, зыԥсы цәгьоу дахьирхәуеит. Иара еснагь дныҟәаҩуп, атәыла еимидоит. Атекстқәа руак излаҳәо ала, лаба хәыҷык имоуп, уи иаҭаххалак ҟанаҵоит. «Афатә аниҭаху, ииҭаху зеиԥшроу ҟанаҵон, амҩа данықәу, ацара аихьиҭаху дагауан, ажәак ала, абри абас иҟалааит ҳәа ианакәзаалакгьы иара ишигәаԥхо иҟанаҵон».
Зныхгьы Муса аԥсуа мырҭаҭра ибзианы иадыруа Ажәеиԥшь иҟазшьақәа иманы, уи ифункциақәа наигӡо даабоит. Ҿырԥштәыс иааҳгозар иара ихьӡ иадҳәаланы иаҳԥылоит абас еиԥш иҟоу ахҭыс: ҩызас сышьҭых, суцныҟәалар сҭахуп ҳәа иазҳәаз аӡәи (уи иҽеимыз, икаҷбеиз уаҩызаарын) иареи еицны ишнеиуаз бӷаџьмак аӡарақәа ацны ишнеиуаз рбеит. Муса-ԥаимбар илаба хәыҷы аӡарақәа руак инақәикын, иаангылт. Ани ицызи иареи уи аӡыс ршьын, акәац жәны ирфеит «рыӡыс ирфаз абаҩқәа ацәа аарыкәыршаны илаба хәыҷы аннақәик, аԥсы ҭалан адрымҳәа аин ахь аҿынанахеит. Муса иҩыза аумашәа ибахт, даргьы ҩагыланы рымҩа иқәлеит».


Нои

Аиудаизми ақьырсиантә мифологиеи рҿы адунеизегьтәи аӡхыҵра иазкыу алегендақәеи аҳәамҭақәеи рхадаратә фырхаҵа Нои ихьыӡ аԥсуаагьы ибзианы ирдыруеит. Аԥсуа фольклори амифологиеи рҿгьы Нои ихьыӡ аӡхыҵра ду иазкыу аҳәамҭа иадҳәалоуп, уи афырхаҵа хада иоуп.
Аккадтә мифологиаҿы Нои ифункциақәа назыгӡо, фырхаҵас иҟоу Атрахеис ихьӡуп, ашумерцәа рмифалогиаҿы Зиусудра ихьӡуп, ажәытә бырзентә традициаҿы аӡхыҵра ду аан аӷба (аишьыкь) ҟазҵаз, убри ала ауаа рыжәла зынӡа ианымӡаартә реиқәырхара зылшаз Девкалион иоуп. Абиблиаҿы Нои иԥацәа Сими (Сим), Хами (Хам), Иафети (Иафет) рыла ԥстәыси, ԥсаатәси иааҟоу зегьи, ауаатәыҩсеи еиқәдырхеит, убысҟан убырҭ иеиқәдырхаз ирхылҵыз роуп иахьа адунеи иқәу.
Аԥсуа мифтә ҳәамҭақәеи, алегендақәеи, алакәқәеи рҿы Ноигьы Ныҳәгьы рыхьыӡқәа ҳԥылоит, рфункциақәа еизааигәаӡоуп, уи моу, зынӡа еиԥшуп, еиқәшәоит ҳҳәартәгьы иҟоуп. Нои персонажс дызмоу аԥсуа легендақәеи аҳәамҭақәеи рҿы акыр ирыжәпаны ирылоуп аетиологиатә мифқәа: акамбашь ибзианы иахьыӡсо зыхҟьаз, ажәҵыс аҵыхәа  збыжькаҵәоу, абжы «быжжы» ада акагьы зазымҳәо, адунеи аҿы абызшәақәа рацәаны иахьыҟоу, реиуеиԥшымра зыхҟьаз уҳәа уб. иҵ. Иахьабалак еиԥш, аԥсуаа рҿгьы Нои аӡхыҵра ду аан аӷба ҟазҵаз, ауааи ԥстәыс иааҟоу зегьы рыжәла еиқәзырхаз, урҭ реиқәырхара зыбзоуроу иакәны даабоит.
Иҟазшьарбагоуп аӡхыҵра иазкыу амифтә ҳәамҭа аԥсуа вариантқәак рҿы акамбашь иҷыдоу аҭыԥ ахьамоу. Нои аӷба ҟаҵаны жәла мырӡгас ԥсы зханы иааҟоу зегьы ракака (ахаҵеи аԥҳәыси, арбаӷьи арцынеи, аҿшеи аби) анҭеигала, акамбашьқәа ҩба аӷба иамкит (даҽа вариантқәак рҿы Нои акамбашьқәа ихашҭит). Урҭ Нои иангәеиҭа, иара иӷба аӡы ихыланы иӡсо акыр инаскьахьан. Ирыцҳаишьан Анцәа адырра ииҭеит, дагьиҳәеит цхыраарак рыҭаны иеиқәирхарц. Анцәа Нои иажәақәа аниаҳа, акамбашьқәа ӡсо аӡы ихыланы Нои иӷба иашьҭаланы ицартә дрықәныҳәеит. Убри азоуп иахьагьы аҩнатә ԥстәқәа рахьынтә акамбашьқәа зегьы реиҳа аӡсара рдыруа изыҟоу.


Ашацәа, Ашацәа-чаԥацәа

Арҭ анцәахәқәа ианагь арацәа хыԥхьаӡараҿы иргыланоуп рыӡбахә шырҳәо, азаҵә  хыԥхьаӡараҿы иаабаӡом – Ашацәа, ма Ашацәа-чаԥацәа. Дара хҩык еицуп ҳәоуп ажәлар агәаанагара шрымоу. Руаӡәк деиҳабуп. Аԥсуа традициатә мифтә дунеихәаԥшышьала, дарбанзаалак ауаҩы данилак ауха, ашацәа ааины ахәыблы иқәтәаны илахьынҵа рыӡбоит, ршоит. Ахҩыкгьы досу акака рҳәоит. Урҭ ирҳәо, ииз ахәыҷы илахьынҵа шыршо хырԥашьа амаӡам ҳәа ирыԥхьаӡоит.
Аетнограф И. А. Аџьынџьал излаҭиҵааз ала, Ашацәа-чаԥацәа рыхьӡала ааԥын, шәахьак аҽны аныҳәара мҩаԥыргон ахәышҭаараҿы, ӡатәыс ирзыҟарҵон аилаџьи ақәтаӷьқәеи, ацәа цәашьы адыркуан.
Ашацәа персонажқәаны алакәқәа рҿгьы иаабоит, аха лымкаала, ҷыдала дара ирызку амифтә жәабжьқәа иахьагьы издыруа, изҳәақәо маҷӡам ажәлар рҿы. Урҭ ыҟаҵәҟьоуп ҳәа уажәгьы агәра згақәо уаҩы иԥылоит.
Ашацәа-чаԥацәа ирызку амифтә жәабжьқәа рхатәы сиужет кьаҿқәа рымоуп, урҭ реилазаашьа уадаҩым. Рвариантқәа иага инеивыга-ааивыгазаргьы рзеиԥш структура, реиҿкаашьа, ркомпозициа акыр еизакуп: ауаҩы даниуа ауха, ашацәа илахьынҵа аныршо аӡәгьы ибаӡом, аӡәгьы иаҳаӡом. Аха зных уи заҳауа аӡә дҟалоит – ииз ахәыҷы иуак, иҭынхак. Уи заҳаз џьарамзар џьара иҳәар ҟалаӡом, аха ахәыҷы ииз илахьынҵа цәгьа дахсырԥоит ҳәа акыр иҽишәоит, аха иага ҟаиҵаргьы илшаӡом.
Арҭ амиф жәабжьқәа ианагь трагедиала ихыркәшоуп. Иааҳгап акы иадамзаргьы дара атеқстқәа рҟынтәи ҿырԥштәык: 
«Ҭаацәарак аҿы арԥыс диит. Даниуаз ауха, убри аҽны ахыб аҿы Ашацәа тәазаарын. «Ари ииз насыԥс иаҳҭари?» - ҳәа аиҳабы иазҵааит агьырҭ Ашацәа. «Ари рымца иақәу ахәырма мҿы блаанӡа иԥсы ҭазааит!» – иҳәеит иара.
Арҭ еибырҳәоз зегьы ахәыҷы иан илаҳауазаарын. Ари аҩыза нлаҳа, иаразнак дааҩагылан, амца иақәыз ахәырма махә ҽҳәылган илҵәахит, ак акәыршан, агьиин, ашәындыҟәра иҭалҵеит.
Акыр цеит. Аҷкәын изҳаит, агьит. Ҽнак ан џьара дцеит, аҽны аҷкәын имацара иакәын иҟаз. Акы иҭахханы ашәандыҟәра дахьҭалаз еилаҳәарак илаԥш иааҵашәеит, «ари закәзеи?» – иҳәан, иакәыршаз анаалих, абар ицәкәыбылны мҿык аагәылихит. «Ари сан дажәгәышьан иҟалҵо лзымдыруа дҟалеит» – иҳәан, амҿы иршәны амца илақәижьит. Уи акәхеит, амҿы ааблит, аҷкәынгьы дылкаҳан дыԥсит.
Убри азы акәхап «уаџьал узахыԥом» ҳәа ажәлар изырҳәо».
Абас шакәугьы, иҟоуп арҭ амифқәа рахьынтә алакәтә цәа зхылақәахьоугьы. Арҭ аҵыхәтәантәиқәа рҿы уаанӡа ирымаз аҷыдара хада (уеизгьы-уеизгьы аперсонаж иҭахара, Ашацәа-чаԥацәа изырҳәаз хырԥашьа ахьамам) рцәыӡын, алакәтә естетикахь ииасхьеит: аперсонаж Ашацәа-чаԥацәа ирҳәаз дақәшәозаргьы,  уи дзахымԥозаргьы нашанала акәзаргьы  еиҭах иԥсы  ҭазҵаша акы изыҟалоит. Иааҳгап абри аганахьала еиҳа иҟазшьарбагоуп ззуҳәаша вариантк: 
«Ани аԥҳәыс хшаа данлоу, иразҟы Ашацәа иршон, егьырҭ ӡырҩуон. Нас иахьыӡырҩуоз, «ахәҷы» дандухалакь, ианизҳалакь, ԥҳәысҳәара данцо аӡы дагааит», – ҳәа иқәырҵт. Убра дацәынхар, – рҳәит, – иԥҳәыси иареи амҳара ианнеиуа ауыха агәылшьап ыҵҵны дафааит!» – рҳәит.
Нас ани ԥҳәысҳәара данцоз, изаҳаз ибзыцәашьак дицны ддәықәлеит. «Нас уара усыцымныҟәан, уеиҳабуп иҳәан, аха имуит. Аӡы ианҭала, даанахәт аӡы. Дамихт, иахьцоз ицет. Аԥҳәыс диҳәет. Дааигеит. Чара руит. Уашьҭа ани иаҳаз идырот! Аӡы дамихит, агәылшьап ыҵҵыр, дзафо идыруот. Рыуеи-рҭынхеи зегь цеит, нас дара игеит. Иара арахь дҷаԥшьоит, иҵҵыр дафар ҳа дшәаны. Заа днеины акаруат аҵаҟа диеит днеины. Дара аныцәа ашьҭахь иҵҵит агәылшьап. Дара ацәан, áҳәа иман, ишьит агәылшьап. Агәылшьап дәылганы икажьны, иаҳәа ширыцқьоз дааԥшит иара.
Данааԥш ус иҳәеит: «Амҳара уҩналаны уҽзуҵәахи, сыушьыр уҭахын!» – иҳәит. Нас, Ашацәа абас рҳәеит, «абри изаҳаны изҳәаз дхаҳәсахьахааит!», – рҳәит. Уи шьҭа дахҭеикит, «сушьразакәын аҩны узыҩназ!» – иҳәит. 
Нас длалаган иҭынхацәаз зегьы еизигеит. «Абри даниуаз – иҳәеит, – Ашацәа ирҳәоз ыҟан, абас ақәырҵт! – иҳәит. – Раԥхьаӡа аӡы дагааит ахьырҳәаз дамсхит, – иҳәит. Уи ашьҭахь суыс мҩаԥызгит, – иҳәит, – аха сыгәра имгит, – иҳәит. – Ҳауа-ҳҭынха шәзеизызгаз убри азоуп, сара схаҳәсахьахоит, убри азоуп!» – иҳәеит.
– Ыы, нас, иара дышуаҩԥсыз еиԥш дхаҳәсахьаны дынхит, иҳәеит. Нас, ыы, игәхьаалгеит аҭаца: «Убзыцәашьа абас шԥаихьуаз, уаанымгылан, уашьҭал!» – лҳәеит.
– Нас, ыы, дара дацныҟәеит, аха егьизеилымкааит. Аҩны дааит. «Еилукааи?» – лҳәан, «сахымнеи  егьыҟам, аха акгьы сзеилымкааит!» – иҳәеит. «Уаангылар ҟалаӡом, уажәыгьы  уашьҭазар ауп, – лҳәит.
Нас сқәсык ҩысқәс инеит уи дзашьҭаз. Нас, убас дсашьҭаз ҭакәажәык длыднагалт.
Дара ахшара дрот, аԥа. Нас ани аҭакәажә «сара иуасҳәоит, нан», – лҳәит. «Ҟазшьас иамоузеи? – ҳәа дҵааит. «Ахш ааизганы, – лҳәит, – ахәҷы – лҳәит, дҳәынтапсӡа, дтәан бааха дыужәыроуп, – лҳәит, – нас, – лҳәит, – шәанио, – лҳәит, нас шәыбзыцәашьа инаганы ихы иақәҭәаны шәиа, – лҳәит, иалҵуа шәбап!» – лҳәеит.
Аҩны даннеи, иара еиҳагьы лара дазгәаҟон аҭаца. «Иуаҳази?» – ҳәа дизҵааит аҭаца. «Исаҳаз гәаӷьны исызҳәом!» – иҳәеит. Нас дыхҭалкӡит. «Исаҳаз, – иҳәеит, аҭакәажә, ларгьы саргьы ҳикәхшаат, илҳәаз са исзыҟаҵом!» – иҳәит иара. Лара аҳәса даарылалан, ахш еизылгеит.
Нас лгәылацәа ахацәа даарыԥхьан, ҩыџьа-хҩык ахацәа, аҩны иаалгт. Арбаӷь рзылшьҭт. Аԥшәма иқьаф ҟарҵит, уаҳа илмшуа. Нас ларгьы, илгәыз анцәа идырп, аха лхәыҷы дылжәит. Нас усгьы лымацара лакәымзи иҟаз, инаганы ахаҳәсахьа иахгылаз иақәылҭәеит. Нас гәыс илымази, ԥсыхәыц дхәыцо дтәан, дооӡа. Дыстәаз акәымкәа, ԥхьарца бжьык лаҳаит. Лара дшәан дзымнеит. Илуулакь лыԥшәма ацәа даалылхын «анна унеи!» – лҳәит. Иаргьы ларгьы еицны ианнеи, рҳәит, ахәыҷы дхәажә-хәажәуа дкәашон, абзыцәашьа аԥхьарца аирҳәон, рҳәит».
Ашацәа-чаԥацәа ирызку амифтә жәабжьқәа рвариантқәа анеивыга-ааивыгарақәа рымазаргьы, абра иааҳгаз акык-ҩбак аҿырԥштәқәа иреиԥшуп рхадаратә гәыцә.
Н. С. Џьанашьиа Анана-шацәа – Чаԥацәа (иааркьаҿны Ашацәа ҳәа) даҽа нцәахәқәак, даҽа функциакқәак назыгӡо џьоук дрылацәажәеит, рыӡбахә иҳәеит. Урҭ зусҭцәоу ҳәа далацәажәауа, ари автор излаиҩуаз ала, аԥҳәызба хаҵа данцалак, лҭахцәа (лаби рыҩны рҭаацәара аҟынтәи) имхьацыз ажә ҿа лырҭон. Аԥхьа уи ажә ҿа арӷьа лымҳа маҷк амхны (аахсаны) раӡын ԥарак (араӡын ԥара ҿырпы цырак) нацҵаны илзыршьҭуан. Урҭ ацәыш (аџьма ацәа рҵәны) кәамҟьак илаҳәаны, иҭаӡахны дыԥсаанӡа лыхәда иахаҵаны дыԥсаанӡа иныҟәылгалар акәын. Уи ажә лара лыжә ӡатә ауп ҳәа иԥхьаӡан, зынӡа иажәаанӡа иршьыргьы ҟаломызт, ирҭиргьы ҟаломызт. Изыхҟьа-зыԥҟьалак иажәӡаанӡа ажә ԥсыр, ма иажәӡаны иршьыр, иахшаз рахьынтә ацымхәра-ӡатәыс акы ықәдыргылон (иааныркылон). Аҭаацәараҿы хаҵа ицаз аҳәса  ҿарацәа иагаҩы ыҟазаргьы, досу лыжә ӡатә лыман.
Ажә ӡатә ацәҿыс ахшар, ианазҳалак Анана-шацәа рзы ӡатәыс иҟарҵон, урҭ рыхьӡала иахныҳәаны иршьуан. Ажә ӡатә ацәҿыс анахымшалак, уи ацымхәрас есышықәса аҟәарылқәа ҩба ршьуан, акәакәарқәеи чаӷәазалки дырхион. Ацәашьы аркны абарҭ зегьы Анана лӡатәыс иҟарҵон. Иныҳәоз, хымԥада, дыԥҳәысзар акәын. Аныҳәаҩ анцәа-ҳкәажә Анана длыҳәон аҭаацәара рыжәлантә (рышьҭра) иацылҵарц, ахшароура хьаадалтәырц, заҟаҩы ирыхәҭоу ахәыҷқәа ирц.
Ари анцәахәы илмеихырхәо, лара илызкны имныҳәо Аԥсны ԥҳәыс дыҟам ҳәа иарҳәеит уи автор Анана лыӡбахә ала Аӡҩыбжьа ақыҭан иара дзызҵааз зегьы.














































Амифтә ҟазшьа змоу афольклортә персонажцәа рхарҾсахьаҚәа

Нарҭаа

Аԥсуаа хыԥхьаӡарала ижәлары маҷуп, аха уаҩы иааџьеишьартә рҿаԥыц сахьаркыратә рҿиамҭақәа жанртә еилазаашьалагьы, тематикалагьы ибеиоуп. Ара иаҳԥылоит адунеи иқәынхо ажәларқәа ирдыруа, ирымоу атрадициатә фольклортә жанрқәа зегьы: аџьа ашәақәа, ақьабзтә поезиа, ажәаԥҟақәа, ажәарыццакқәа, алегендақәа, аҭоурыхтә-фырхаҵаратә ажәабжьқәеи аҳәамҭақәеи, абзазаратә ашәақәа, архаикатә ҟазшьа змоу афырхаҵаратә ҳәамҭақәа, алакәқәа, амифқәа, аҿаԥыцтә жәабжьқәа. Урҭ ажәлар идырҿион шәышықәсала, зқьышықәсала. Ажәытәан ҳара аҩыра ҳамамызт. Аҩыратә культура амҩа ҳананылаз XIX ашәышықәса аҩбатәи азыбжа аахыс ауп. Иҟоуп аԥсуаа ажәытәгьы (ҳера ҟалаанӡа XIII – XII ашәышықәсқәа рзгьы) аҩыра рыман зҳәақәо аҵарауаа (Ленинградтәи аурыс ҵарауаҩ, абызшәадырҩы Г. Ф. Туричанинов уҳәа даҽаԥыҭҩык), аха ари агәаанагара макьаназы инагӡаны ҭҵаарадыррала иахьынӡақәнагоу ишьақәрыӷәӷәам, еимактәы-еиҿактәу хшыҩҵакуп. 
Асахьаркыратә аҩыратә литература ҳауаанӡа (уи ҳара ҳҿы ашьапы акит 1912 шықәсазы Д. И. Гәлиа аԥхьаӡатәи ипоезиатә ҩымҭақәа реизга «Ажәеинраалақәеи ахьӡыртәрақәеи» Қарҭ ианҭижьыз инаркны) уи афункциақәа назыгӡоз аҿаԥыц ԥҵамҭақәа ракәын.
Ажанрқәа зегьы рҿы иҳамоу зыхә ҳаракны иушьаша доуҳатә баҟақәоуп, доусы аҷыдарақәа рымоуп, акы еиӷьуп, акы еицәоуп ҳәа узҳәом. Убас шакәгьы, зегьы иаарылыҳәҳәо иҟоуп нарҭаа ирызку, архаикатә ҟазшьа змоу афырхаҵаратә ҳәамҭақәа. Идеиатә ҵакылагьы, сахьаркыратә ҟазарылагьы аԥсуа нарҭтә епос рыҿҳарԥшыр ҟалоит адунеи еицырдыруа иҟоу аепикатә ԥҵамҭа дуқәа: аурыысқәа «Былины» ҳәа изышьҭоу, ажәытәӡатәи индиатәи «Рамаианеи» «Панчатантреи», афинцәа р-«Калевала», акиргизцәа р-«Манас», аерманцәа р-«Давид Сасунтәи», ақырҭқәа р-«Амираниани» уҳәа убас иҵегьы.
Анарҭтә епос аԥсуаа рнаҩсгьи аӡәырҩы кавказтәи ажәларқәа ирымоуп. Еиҳараӡак ибзианы ирдыруеит, ирылаҵәаны иҟоуп адыгааи (адыгеиаа, ачерқесқәа, ҟабардаа), насгьы урҭ рымоуп ауаԥсаа, аҟарачқәа, абалкарцәа, аногаицәа, ачеченцәа, аингушаа, ашьхарыуаа иреиуоу ақырҭуа еимышьҭарцәа (ашәанқәеи, раҷааи, ахеивсурцәеи), Даӷьесҭантәи жәларқәаки (акумикцәа). Нарҭаа рҳәамҭақәа рдыруан азеижәтәи ашәышықәса аҩбатәи азыбжазы еиуеиԥшым аҭоурыхтә хҭысқәа ирыхҟьаны иҟалаз амҳаџьырра ишҳәыԥкыз иқәнагаз, амшын нырцәҟа иагаз аубыхқәагьы.
Еиқәаҳаԥхьаӡапз ажәларқәа рҿы нарҭаа ирызку аҳәамҭақәа досу аҷыдарақәа рацәаны ирымоуп, аха еицырзеиԥшқәоугьы маҷӡам. Иҟоуп еицырзеиԥшу аперсонажцәа, асиужетқәа, амотивқәа. Ҿырԥштәыс иааҳгозар, аԥсуа нарҭтә епос ахадаратә фырхаҵа Сасрыҟәа ихьӡзар, адыгаа рҿы уи Сосруко ихьӡуп, ауаԥсаа рҿы Сослан (Созруко) ихьӡуп, абалкарцәа рҿы Сосрук ихьӡуп, аҟарачқәа рҿы Сосрука ихьӡуп, ачеченцәеи аингушааи рҿы Сеска Солса ихьӡуп. Аԥсуаа рҿы нарҭаа ран Саҭанеи Гәашьа лыхьӡзар, адыгааи ауаԥсааи рҿгьы Саҭанеи, Сатанеи лыхьӡуп. Насгьы ихадароу, иара ажәа «нарҭ» ахаҭагьы арҭ ажәларқәа зегьы еицырзеиԥшуп.
Аҵарауаа аӡәырҩы рҽадцаланы иҭырҵаарц иақәыркхьеит ажәа «нарҭ» закәу, ҵакыси етимологиаси иамоу аилкаара. Иҟоуп уи иазкны еиуеиԥшым агәаанагарақәа, аха иахьа уажәраанӡагьы уи цқьа еилкаам, аҵарауаа ргәаанагарақәа еиқәшәом, еимактәы-еиҿактәыс ирымоуп. Ажәа «нарҭ» иаанаго ииашаны иаҳдыруазҭгьы, акыр зҵаара уадаҩқәа рҭак аҟаҵара мариахон.
Иара убас акры аҵанакуеит аперсонажцәа аӡәырҩы (Саҭанеи Гәашьа, Сасрыҟәа уҳәа) рхатәы хьыӡқәа ретимологиа ииашаны аилкаара. Аха абраҟагьы аҵарауаа рыбжьара аимак-еиҿакқәа рымоуп, досу иара итәала аҵаҵӷәқәа аҭаны иҟаиҵоит аетимологиа. Аӡә ииҳәо аҽаӡәы ианхирбгалоугьы убап.
Анарҭтә епос змоу досу ажәларқәа рҳәамҭақәа еизганы ҭҵаарадыррала еиуеиԥшым аҵарауаа аӡәырҩы ҽышәала иҭырҵаауеижьҭеи абар шьҭа шәы-шықәса инареиҳаны иҵуеит. Ари арҿиамҭа гәцаракны, хшыҩзышьҭра аҭаны акыр иҭырҵаахьеит афольклористцәа рымацара ракәым, абызшәадырҩцәагьы, аҭоурыхҭҵааҩцәагьы, аетнографцәагьы. Кавказаа рымацара ракәым урыстәылатәи европатәи аҵарауаагьы аӡәырҩы анарҭтә епос иазкны аҭҵаарақәа мҩаԥыргахьеит.
Анарҭтә  епос акырӡа зхыҵуа, здацқәа акыр ажәытәра иаларсу рҿиамҭа дууп, иаҵанакуа аԥсҭазааратә мҽхакы ҭбаауп, аилазаашьа уадаҩ амоуп, аҭҵаарадырра аҿаԥхьа зеилкаара мариам азҵаарақәа ықәнаргылоит. Урҭ азҵаарақәа рахьынтә иҟоуп аҵарауаа хьаҳәа-ԥаҳәада зҭак ҟарҵахьоугьы, иҟоуп инагӡаны иӡбам, иеилкаақәамгьы, аимак-аиҿакқәа зхылҿиаақәогьы.
Ари арҿиамҭа  ссир  иқәнаргыло азҵаара  хадақәа иреиуоуп: заҟа аамҭа ахыҵуазеи, ажәлар уи арҿиара ианбалагеи? Аԥхьаӡа иара агәыцә, ашьаҭа арҿиара иалагаз аетнос арбану? Иарбан аамҭақәоу, епохақәоу иара ианыԥшыз? Изеиԥшроузеи ари аепос иаанарԥшуа асоциалтә еизыҟазаашьақәа?..
Иҩашьаӡом нарҭаа репос ауаа мифла ианхәыцуаз, рҭоурыхгьы мифла (амиф цәа аҟәынҵаны) ианеиҭарҳәоз идырҿиаз акы шакәу. Аԥсуа жәлар рҿы нарҭаа ҭоурыхла, аамҭала ажәытә зны  иҟаҵәҟьаз ракәын ҳәа ирыԥхьаӡоит, аепос аҵакгьы ааидкыланы ҭоурыхк аҳасаб ала иахәаԥшуеит.
Анарҭтә епос аҭҵаара  интересс икны, игәцаракны, акыр амчи, аамҭеи, адырреи ақәырӡны иҭызҵаауа аҵарауаа зегьы еиқәышаҳаҭны излазгәарҭахьоу ала, нарҭаа жәлаӡам, жәларуп, аха ус еиԥш жәларык ажәытә зны адунеи иқәын, ианын ҳәа  аҭоурых иаздырӡом. Нарҭтә епос аҿы имаҷымкәа иаҳԥылоит алакәтә сиужетқәа, амотивқәа, алакәтә персонажқәа иреиԥшу афырхацәа. Аха, егьа ус акәзаргьы, нарҭаа лакәтә персонажқәаҵәҟьаны иҟаӡам, ажәлар рсахьаркыратә хыҭҳәаа иаӡбаз епикатә  фырхацәоуп.
Аԥсуаа зегьы (еиҳараӡак абиԥара еиҳабы иаҵанакуа) ирылаҵәаны иҟоуп нарҭаа ирызку аҳәамҭақәа. Нарҭаа рыӡбахә имаҷны акә, идуны акә иззымдыруа аԥсыуа дыҟаӡам иахьагьы.
Нарҭаа ҭоурыхтә хаҿсахьаӡам, дара ирызку ажәабжьқәагьы ҭоурыхтә ҳәамҭақәаӡам анаҳҳәо уи зынӡакгьы иаанагаӡом аҭоурыхтә ҵабырг рнымԥшӡеит ҳәа. Ҳәарас иаҭахузеи, аҭоурых рныԥшит, аха конкретла акәым, амиф цәа илаҳәаны, сахьаркырала еизыркәкәаны, аҷыдарақәа рыманы.
Џьара жәытә ҩыратә хыҵхырҭак аҿы  нарҭаа  рыӡбахә аҳәо уаҩы имбац. Нарҭаа рҳәамҭақәа иқәдыргыло азҵаарақәа рҭак аҟаҵаразы дара атеқстқәа ирҳәо ауп еиҳараӡак хархәагас аҵарауаа ирымоу.
Ари арҿиамҭа змоу ажәларқәа зегьы рҿы нарҭаа Кавказ иадҳәалоу персонажқәоуп. Нарҭаа амифтә ҟазшьақәа рыманы иаабоит, аха ауаҩытәыҩса излаиеиԥшқәоу рацәоуп. Арымӡаа анашанатә (амифтә) фырхаҵарақәа шымҩаԥыргогьы, амифтә ҟазшьақәа рылаҽны ишыҟоугьы, абжьааԥнытәи ауаҩытәыҩса иҟазшьақәагьы рыцәтәымӡам. Нарҭаа реиҳараҩӡак уаа гәыҭбаақәоуп, рыуаҩра, рыбзиабара, рынамыс закәызаалак хьаҳәа-ԥаҳәак рымамкәа ицқьоуп. Ирҳәо ҳәоуп, ируа ууп, рыбзиабара цқьоуп ирцәымӷу, раӷацәа ирнышәом… Убас шакәугьы, ауаҩытәыҩсатә ԥсыҽрақәагьы рыдаабалоит, иаҳҳәап, аиҵашьыцра еиԥш иҟоу, иҵоурам, иҵабыргагоу, ауаҩытәыҩсатә ҟазшьагьы рыланы иаабоит. Иара убри аиҵашьыцра мыждоуп аҵыхәтәан дара рықәӡаарагьы еиҳараӡак изыхҟьаз.
Нарҭаа ирызку аҳәамҭақәа аԥхьаӡатәи ршьагәыҭ анцәырҵыз аамҭа иазкны аҵарауаа ргәаанагарақәа ахьеиқәымшәақәо ыҟоуп, аха аиҳараҩык злахәаԥшуала, урҭ ажәытәӡатәи рыхәҭақәа рырҿиара ҟалеит ҳера ҟалаанӡа VIII – VII ашәышықәсақәа инадыркны. Еиҳа ижәытәқәоу асиужетқәа иаадрыԥшуа аԥсҭазааратә еизыҟазаашьақәа ракәзар, иҵагь наҟ инаскьагоуп.
Иара убас анарҭтә епос ианыԥшуеит ажәытәӡатәи, аԥхьаӡатәи афольклор азеиԥш ҟазшьа хада – асинкретизм. Анаҩсан акыр аамҭа аниас аҿиара зауз ажанрқәа ара рхы еиларсуп, иеилоуп, хаз-хазы еилымҵыц, еидкылоуп.
Нарҭаа репос иаанарԥшуа аҭоурыхтә аамҭа аҟәыҵәак амацара акәӡам. Нарҭтәи епос еиуеиԥшым астадиақәа аныԥшуеит. Даҽакала иаҳҳәозар, иполистадиатәуп. Иара ҭызҵаахьоу аҵарауаа зегьы еиқәышаҳаҭны изларҳәо ала, ашьаҭақәа аԥхьаӡатәи шьҭралатәи ауаажәлареиҿкара иалҵшәоуп. Иара иаанарԥшуеит аԥхьаӡатәи шьҭралатәи ауаажәлареиҿкара аетап хадақәа: аматриархат, аматриархат ахьынтә апатриархат ахь аиасра аепоха, арратә демократиа (урысшәала военная демократия ҳәа изышьҭоу) аепоха, аԥхьатәи шьҭралатәи ауаажәлареиҿакаара аилаҳара. Анаҩсан еиҳа ихьшәоу аамҭақәа (афеодализм) ахьаныԥшқәазгьы ыҟоуп. Иҟазшьарбагоуп нарҭаа репос змоу егьырҭ ажәларқәа рҟны аасҭа аԥсуаа рҿы аматриаархат ашьҭамҭақәа еиҳа иӷәӷәаны иахьаныԥшуа. Ус шакәу зегь реиҳа агәра ҳнаргоит нарҭаа ран Саҭанеи Гәашьа лхылҿсахьа.
Акыр аинтерес аҵоуп нарҭаа ирызку аҳәамҭақәа ажәлар рҿы традициала ишырҳәоз, аҳәашьа аформақәас иамоу. Афольклор аҿы иҟоуп жәабжьны (прозала) мацара ирҳәо арҿиамҭақәа, иҟоуп ашәаны (ажәеинраала аформала) мацара ирҳәо арҿиамҭақәа. Ҿырԥштәыс иааҳгозар, алегендақәеи, алакәқәеи, Абрыскьыл изку афырхаҵаратә ҳәамҭақәеи рзы иҟазшьарбагоуп жәабжьла (прозала) реиҭаҳәара. Урҭ ажәлар рҿы жәеинраалатә формала аӡәы иҳәо, ус иҽазикуа иҳамбац. Нарҭаа ирызку аҳәамҭақәа ракәзар, аӡәырҩы аҵарауаа (Ш. Хь. Салаҟаиа, А. А. Аншба уҳәа) рҽазҵәылхны, инарҵауланы излеилыркааз ала, ажәлар рҿы рҳәашьа аформа хадақәа хԥа ыҟоуп: 1) ажәабжьла (прозала) ирҳәо; 2) ашәаны (ажәеинрааланы) ирҳәо; 3) ажәабжьи (апозеи) ашәеи (ажәеинраалеи) еилаԥсаны ирҳәо.
Нарҭаа руаажәларра иҷыдоу ахатәы еилазаашьа амоуп. Иҟоуп авариантқәак нарҭаа аишьцәа быжьҩык ыҟан зҳәақәо, аха аҳәамҭақәа рӷьыраӡак рҿы излаабо ала, урҭ шәҩык аишьцәа ыҟан, иаҳәшьа заҵәык дрыман. Абри аҭаацәара ду ахаҿы дгылан, напхгара алҭон аԥҳәыс, дара зегьы зыхшаз ран Саҭанеи Гәашьа.
Абарҭ аишьцәа ианагь иааҟәымҵӡакәа изҿыз, рхы зықәкны иҟаз хьыӡраҵаракәын, иныҟәацәан, аҿыц аарԥшцәан, аҿыц аԥшьгацәан. Хьыӡрацараҳәа иахьныҟәоз анаҩсан нхашәа форма хадас ирымаз ашәарыцареи арахәааӡареи ракәын, адгьылқәаарыхра (ацәаӷәара, алаҵара, арашәара, аҽаҩра аарыхра) аԥсуа нарҭтә епос аҿы ихьшәоу асиужетқәа рҿоуп иахьаҳԥыло, насгьы дара рхаҭақәа ракәӡам уи иаҿу. Уи знапы алаку Бжаҩа-Бжаӡа нарҭаа дреиуаӡам.
Атеқстқәа рҿы лассы-лассы иҳәоуп нарҭаа шуаа ӷәӷәақәаз, мычлеи, хшыҩлеи, гәаӷьлеи абжьааԥнытәи ауаа акырӡа ишраԥыргоз. Нарҭаа руаажәларра социалтә классла ишаны иҟам, аҳ дрымаӡам. Даҽакала иаҳҳәозар, нарҭаа руаажәларра аҭауад, аамсҭа, анхаҩы… ҳәа еилыхны иҟаӡам. Зегьы рзинқәа еиҟароуп. Дара рҿы қәрала аиҳабацәеи аиҵабацәеи реиххәыцроуп аус злоу. 
Утәы, стәы рымаӡам. Рыҩны, ргәара, идырҳауа рмал, ирзану арахә (арымӡаа ашьамаҟа, аԥсаса, ауахьад), иршьуа ашәарах… зегьы еизакуп, зегьы ирзеиԥшуп. Аишьцәа еицныҟәоит, еицгәарлоит, уи моу, акранырфогьы еишәак еицахатәоит, изықәтәо арымӡгьы рзеиԥшуп,
Уи рыҩны ахышәара-ҵышәара иахьӡон
Иреиӷьу аиха иара алхын.
Ныҟәарантәи иангәарлалакь, агәгәаҳәа рашҭа ду иааҭаланы ианааҽыжәҵлакь, «аҿыжә-сыжәҳәа рҟамчы ахьышьҭаркшоз адыд-быжь ахылҵуан. Нас еиҳабы-еиҵбыла рган-ҩын ду иныҩналан, еикәырша игылаз аишәа иахатә. Акрырфон, аҩы еимаркуан, ажәа ԥшӡала, ажәа хала ран дырныҳәон, аиҳабацәа тәанаҵы аиҵабацәа гылазар акәын, ус акәын нарҭаа ҵасс ишрымаз».
Нарҭаа рыҩнқәагьы дара ирышьашәаланы иҟаҵан, еихҳәа-еиҵҳәа иҟан.

Нарҭаа рыҩнқәа мыцхәы идун,
Хаҳә еилышьла урҭ ҟаҵан,
Рыкрыфарҭа еиҵҳәа игылан,
Рыҩцара акәзар, иҵегь еиҳан,
Аҳаԥшьа дуқәа уа ирзыҵан,
Урҭ иреиҳаз Ҩаӡамакьат ахьӡын. 
Аҩы еилыԥхаауа урҭ ирҭан,
Амҟәыб кәапеиқәа уа ирхакнаҳан;
Урҭ рынхарҭа хаҳәла икәыршан,

Даҽа ҭыԥк аҿы излаҳәоу ала, нарҭаа ахьынхоз дә-каршәран, рашҭа ҿык-бзык иазымҳәо иԥшӡан.  «Ашҭа акакаҷ ахыҵәан иҟан, шәҭышраха, афҩы хаа уаргыломызт. Ашҭа иҭагылан бжьынтә еихагылаз хан дук, иӷьаз-ӷьазуа, ажәҩан иаласрушәа, ухы шьҭыхны узаҵамԥшуа. Ари ахан нарҭаа рхан акәын».
Нарҭаа аишьцәа неибеиԥшны ауаҩытәыҩса иреиӷьу  иҟазшьақәа ныҟәыргон:

Аиаша иашьҭан нарҭаа еснагь,
Дахьдырхәуан ацәгьа иахьиниалакь,
Еигӡара изыруамызт дызусҭзаалакь.
Ицалон нарҭаа хьыӡрацара,
Нхыҵ, Аахыҵ, Кавказ иқәын,
Урҭ рылаԥш ианагь иахын.
Геи шьхеи дара ирзеиԥшын,
Бзыԥи Ҟәбинеи дара ирыӡқәан,
Урҭ рырхақәа рырахә ҳәырҭан,
Руахьад, рыжә, руаса анын,
Имҩашьахуа рыхҵар рырахә ирнын.
Нарҭаа ирцәымӷын ауаа зыргәаҟуаз,
Рырахә, рмал рыхца изгоз,
Убри занааҭс ишьҭыхны измаз.
Нарҭаа уаҩышьас абас ирыман:
Ацәгьа иҿы урҭ цәгьан,
Абзиа иҿы урҭ бзиан,
Аду дрықәшәар, урҭ бзиан,
Ахәыҷы иниар, урҭ хәыҷын,
Доусы ирнаало ажәа рҿан.

Нарҭаа идеалс ирымоу афырхаҵареи ахьӡ арҳареи роуп. Дара руаажәларра ихаҿыдоу, ицәышҳаԥӡа иҟоу уаажәларраӡам. Досу хаҭала имҩаԥиго иусқәа, ифырхаҵарақәа рылоуп ахәшьара шиауа. Афырхаҵара мҩаԥызымгац, фырхаҵарыла зыхьыӡ зызҭымго нарҭаа руаажәларра, рҭаацәара ду даднакылом. Нарҭаа ианагь иааиԥмырҟьаӡакәа рыԥсадгьыл хьчатәыс ирауан, атәым тәылатәи аимҵәацәа роума, адуацәа роума ирҿагыланы еибашьуан.
Нарҭаа аишьцәа шәҩык ыҟоуп, раҳәшьа дыҟоуп, ран дыҟоуп имаҷны акәзаргьы иналаршә-ҩаларшәны рабгьы иӡбахә ҳәоуп, раншьцәа рыӡбахә ҳәоуп, аха урҭ  зегьы аӡәаӡәала ахатәы хьыӡқәа рыманы, досу зегьы рхаҿсахьақәа ҳзырбаша асиужетқәа хаз-хазы иҟам. Ус игәылҭәааны иҟаҵоу, иалукаартә иҟақәоу акырӡа еиҵоуп.
Иҟалап аҿаԥыц рҿиамҭақәа есымшатәи абзазараҿы уажәы аҵыхәтәантәи аамҭақәа (агазеҭқәа, ашәыҟәқәа, арадио, ателехәаԥшра уҳәа амҽхак анроуз аахыс) раасҭа ирысакьаҳәымаҭаны ианыҟаз ахархәареи анырреи еиҳа ианрымаз аамҭақәа рзы анарҭтә епос асиужетқәеи ахаҿсахьақәеи иҵегь ыҟазҭгьы, аҵарауаа зыхьӡаны ақьаад ирзанымҵакәа ибжьаӡқәазар алшоит. Убас шакәугьы, иаҳзынханы иҳамоугьы, хьаҳәа-ԥаҳәада агәра ҳдыргоит ари арҿиамҭа еицакра зқәым доуҳатә баҟа дуны ишыҟоу. Уаҩ дрықәшаҳаҭымхарц залшом апрофессор Ш. Д. Инал-иԥа абарҭ иажәақәа: «Нарҭаа ражәабжьқәа – даараҵәҟьа акрызҵазкуа епосуп. Уи моу, иаҳҳәар алшоит, типологиала уи адунеи аҿы аепосқәа зегьы иреиҳабызаргьы ҟалап ҳәа. Убри аҟнытә, ҳәарас иаҭахузеи, уи амифологиа ҵаҵӷәыс, шьаҭас иамоуп. Аха ус ишыҟақәогьы, азеиԥштә-сахьаркыратә, уи моу, зны-зынлагьы афантастикатә формала, уи  иаанарԥшуеит ажәытә уаа рыбзазашьа иаша, имырхьаакәа иҳанаҳәоит иара зырҿиаз ажәларқәа рҭоурых атәы. Урҭ апоезиатә культураҿы ижәытәӡоу баҟоуп, урҭ рыӡбахә дуӡӡоуп ажәлар рҿы, урҭ шаҳаҭра руеит ажәалр рхаҭаратә жәытәразы, иаадырԥшуеит рықәԥара еиуеиԥшым амчмырхаҩцәа  ирҿагыланы, иҳарҳәоит ажәлар рфырхацәа илакәушашьа рхаҵарақәа ртәы».
Анарҭтә епос цқьа аилкааразгьы, аҭҵааразы иаҭаху рацәоуп. Уи аҭҵааҩы зеиԥш теориалагьы деибыҭазароуп, аетнографиеи, абызшәеи, аҭоурыхи идыруазароуп. Ари аепос аперсонажцәа рхырҿсахьақәа ҳҽырзааигәатәны иҭаҳҵаар, нарҭаа рдунеи еиҳа иаҳбарҭахоит, иҳаилкаахоит. 


Саҭанеи Гәашьа

Аԥсуа нарҭтә фырхаҵаратә епос аҿы Саҭанеи Гәашьа зегь реиҳа ижәытәӡоу ахадаратә персонажқәа дыруаӡәкуп. Саҭанеи лхылҿсахьа адыгцәеи ауаԥсааи рнарҭтә ҳәамҭақәа рҿгьы иаҳԥылоит, уаҟагьы лара ароль ду налыгӡоит, аха аԥсуаа рҿы аҟара џьаргьы ажәытәра лныԥшуам. Аԥсуа нарҭтә епос аҭҵааҩы Ш. Хь. Салаҟаиа ииашаны излазгәеиҭаз ала, Саҭанеи Гәашьеи уи лыҷкәын еиҵбы Сасрыҟәеи рхырҿсахьақәа ирыдҳәалоуп еиҳа ижәытәу асиужетқәа. Аԥсуа жәабжьҳәацәа нарҭаа ирызку аҳәамҭақәа ианрылацәажәо зегь раԥхьа излахацдыркуа Саҭанеи Гәашьа лыӡбахә алоуп. Зегьы еицҿакны ирҳәоит нарҭаа рҭаацәара ашьаҭа акра, аиҿкаара абри аԥҳәыс џьашьахәатә ишлыбзоуроу, еиламырскәа ишныҟәылго.
 Адунеитә фольклор  имаҷымкәа иадыруеит аҳәса рхырҿсахьа ссирқәа маҷымкәа, аха Саҭанеи Гәашьа илыдукылаша, илыцназгаша даара имаҷуп. Аԥсуа епос аҿы егьырҭ аперсонажцәа (ахацәагьы, аҳәсагьы) аӡәы диеиԥшымкәа иҷыдоу ароль налыгӡоит. Лара лоуп нарҭаа рҭаацәара ду еиҿызкааз, напхгара азҭо. Лара илхшеит, илааӡеит шәҩык афырхацәеи ԥҳаки.
Атеқстқәа иҳарҳәо ҳақәныҟәаны Саҭанеи Гәашьа дызлаҟоу лҷыдарақәа еиԥкааны, ихадарақәоу азгәаҳҭап.
Зегь раԥхьа иргыланы ажәабжьҳәацәа  ианагь иаҵшьны иазгәарҭоит лара имажәӡо, канӡара зқәым шлакәу. Шәи аӡәы хшара шлоухьоугьы, ишылааӡахьоугьы, лцәа-лжьы, лгәамч ҿоуп, ишеишеиуа иҟоу  ԥҳәысуп,  лымаха-шьаха ӷәӷәоуп. Уи ус шакәу агәра ҳзырго аҿырԥштәқәа рацәоуп, акы заҵәык иадамзаргьы иааҳгап.
Саҭанеи Гәашьа агәыбылра ду лымоуп, лымкаалагьы лԥа еиҵбы Сасрыҟәа бзиа дбаны диҿынҵәаауеит, аха илгәамԥхо аҟазшьақәа анҵига, ӷәӷәала дизгәаауеит. Лгәыжәлагьы цәгьоуп. Сасрыҟәа арымӡаа афырхаҵарақәа аныҟаиҵа, егьи ашьҭахь, аԥагьара анҵига, «сыда хаҵа дыҟоума?!» – иҳәо даналага, иан илгәамԥхеит. «Ари иахьа акәымхеит, ари уаҵәы акәымхеит. Саҭанеи Гәашьа лгәы аакыдгылаӡеит, аха ичҳауа дааиуан, џьара акы сҳәар ҩаԥхьа митәык салаирыԥшуеит ҳәа дацәшәаны. Аха иазууазеи, аҵыхәтәаны, ахаҳә уршыргьы иԥжәоит, Саҭанеи Гәашьа лычҳара хыҵит.
Ҽнак Сасрыҟәа ииҳәац ҳәаны даналга, Саҭанеи Гәашьа иаалзымычҳаит ус лҳәеит:
– Уара баа, знык иухьхьоу азмырхакәа, сыда хаҵа дыҟам ҳәа шԥоуҳәаӡеи! – Абригь лҳәеит, ларгьы дгәааны, данылатәа, аихатә рымӡ лҭахылжәеит, даныҩагыла, аихатә хәыбла лхы ахьҩаҵсыз, уигьы лҭахжәеит».
Саҭанеи Гәашьа лыԥшра, лсахьа блахкыгоуп, уи ихнамхра, иамыршанхара хаҵа дҟаларым. Уи  лҭеиҭыԥш ианалацәажәо ашәырҭаҭа дадыркылоит: «Саҭанеи Гәашьа абри аҟара уааԥсыра лыхшахьан, аха уи убри еиԥш цәеи-жьик ҳәа лықәын, зынӡа лханатә лшьапаҟынӡа ашәырҭаҭа даҩызан. Уи лцәа-лжьы еилыԥхаауа, аиуа џьара мацәак адамхаргьы ихтны избаз, егьа соуп зҳәо, хаҵазаргьы, даашанхарц зыҟаломызт».
Саҭанеи Гәашьа ианагь дкаԥха-каҷҷоит, лыԥшӡара ҿык-бзык иузарҳәом, лҭеиҭыԥш, лыԥшӡара амреи, амзеи, ашәырҭаҭеи, ақаруеи ирыдыркылоит:

Мрада дкаԥхоит,
Мзада дкаҷҷоит,
Саҭанеи Гәашьа.
Лышьхәа кыԥ-кыԥҳәа
Ашьҭыбжь гауеит…
… Лцәа-лжьы ашәаӡа еиԥш ишкәакәан,
Ақаруаеиԥш деилыԥхаауеит лара.
Лыкәша-мыкәша амреиԥш илырлашон.

Саҭанеи Гәашьа лҭеиҭыԥш ианалацәажәо уи атрибутқәа рахьынтә лымкаала иаҵшьны иазгәарҭоит ахцәы жәпа иауны ишлықәу, лыхәда ԥшӡа ҭырҳаны дшыҟоу. Арҭ аҩба (ахцәы ау, ахәда ԥшӡа) алкааны иахьазгәаҭоу машәыршақә иҟамлеит. Аԥсуаа  традициала ишьақәыргыланы ирымаз рестетикатә гьама зеиԥшраз ала, аԥшӡара аидеал  аҿы аԥҳәыс лыхәда еихасыҟәӡа акәымкәа, иԥшӡаны, иҭырҳаны иҟазар акәын. Ахцәы қамыз акәзар, уи аԥҳәыс дзырԥшӡоз атрибут хадақәа ируакын.
Иара убас Саҭанеи Гәашьа лыхьыӡ анырҳәо, епитет ҳасабла иаԥшьны лассы-лассы рхы иадырхәоит ажәа «ахьышьаргәыҵа». Аԥсуа нарҭтә епос аҿы Саҭанеи Гәашьа лыда даҽа ԥҳәыск илзырханы ирҳәом ари ажәа.
Ҳәарас иаҭахузеи, Саҭанеи Гәашьа лҭеиҭыԥш, лыԥшӡара мацара акәӡам аус злоу. Нарҭаа руаажәларраҿы лара зегьы реиҳа ҳаҭыр лықәуп. Лзинқәа ԥкыра рымам. Иаҳа ижәытәу асиужетқәа рҿы лара лавторитет иаҿагыло аӡәгьы дыҟам.
Саҭанеи Гәашьа дхандеиҩуп, тәамҩахә лымам. Аҳәамҭақәа рҿы лара есымшатәи лџьа аидеализациа азуны, ихагыланы, гиперболала иаарԥшуп. Ианагь нарҭаа рынхашьа-нҵышьа, рымшхәыбзазара иазкуп лымчгьы, лыхшыҩгьы, аҟазарагьы лылоуп. Лԥацәа маҭәа-ҩыҭәала реиқәыршәара, реибыҭара дазҟазоуп, дысуеит, дхахоит,  дықәҵоит, дӡахуеит. Лара илызкны дифирамб ҳасабла иҳәоу, ауникалтә ҟазшьа змоу «Нарҭаа ран лашәа» излаҳәо ала, шьыжьымҭан даныҩагылалак, зқьы уаса  ирықәҵыз аласа ларма напы иакәлыршоит, лышьхәала днагәҭасны, шәы-ҟьантаз дук лыҵарҟәыҿны дардӷәыс иҟалҵоит, ҳацаҟь дук  ҩыҵарԥаны, нацәхыԥла днагәҭасны, агәҭа аакылҵәаны дардхас иныҟалҵоит. Нас аԥшҳәыџьҳәа дхахо, аҽыҩҳәа дықәԥало аӡиас Бзыԥ аԥшаҳәа днавалоит. Ахәылԥаз данаагәарло зқьы ласаха ирылҵыз аҳа, аҷышь еилырга, хаз-хазы ихаха, агәара дааҭалоит. Адырҩаҽны анаашалак, иҳа, ихәа иԥсырнылҵоит, аҟьаҩҳәа дысуа, адыхҳәа даҿасуа, дгьыли жәҩани ырдыдуа, асырҭа даҿатәоит. Амра алҭашәамҭаз иалҵыз аба сны, асырҭа иаҿылхуеит. Адырхаҽны ианаашалак, амыркытыл аашьҭыхны, асара, аӡахра дналагоит, амра ҵлашәарак ишыҟоу лыҷкәынцәа рызынцәҩыча иӡахны, иуанҭаны инықәылҵоит. Ахәылԥаз лыҷкәынцәа еишьҭагыла хьыӡрацарантәи ахьӡ-аԥша рыма иангәарлалак, лнапы ыргьежьуа днарԥылоит. Днарԥызаны аҩныҟа инаганы, ирмаршәакәа илӡахыз рымаҭәақәа аӡәаӡәала инаршәылҵоит, иҟалозма рцәа иақәымшәар.
Еиҳа ижәытәу асиужетқәа рҿы Саҭанеи Гәашьа лԥацәа зегьы неиҩымсрада илыххәыцуеит, лҳәатәы иахыԥом, иацныҟәоит ,ауадаҩрақәа ианрықәшәогьы абжьгарақәа ирылҭо акыр ирыхәоит. Убарҭқәа рнаҩсгьы Саҭанеи Гәашьа адоуҳа лымоуп лҿаҳәатәы ҟалоит. Иаҳгәалаҳаршәап Сасрыҟәа дҳашьаӡам, днашԥоуп ҳәа драҭәамшьакәа иашьцәа ҽнак рҽеибыҭаны хьыӡрацараҳәа ианца, иаргьы дышрышьҭалаз. Данрыхьӡагьы унашԥоуп ҳәа иаҳәаны, игәы нырханы дышрыдрымкылаз:
«Амра ҩхашылоны Сасрыҟәа иашьцәа дрыхьӡеит.
– Уа, рахә шәзыԥшуп! – иҳәеит Сасрыҟәа.
Аха дарбанзаалакгьы аӡәгьы дхьаԥшны дихәамԥшит. Дара цон ишцац. Сасрыҟәагьы рҵыхәа далагыланы днеиуан. Ашьҭахь Сиҭ даахьаҳәын ус иҳәеит:
– Уабатәида, узусҭада, уара иӡырга-ӡырго иҳашьҭоу?
– Ыы, сызусҭада закәи, шәашьа сами! – иҳәеит Сасрыҟәа.
– Ҳара аишьцәа зегьы ара ҳаҟоуп, ара иҟоу ҳнаҩс даҽаӡәы дыҟоуп ҳәа ҳаздырам! – иҳәеит Хнышь.
– Уаҳԥырҵ уара анашԥы! – рҳәеит урҭ еицҿакны. Нарҭаа дуқәа ираҭәоума анашԥа дрыцны хьыӡрацара рцара! Уаҳԥырҵ, анашԥа, уаҳԥырҵ!»
Сасрыҟәа иашьцәа рҟынтәи ас еиԥш иҟаз ажәа џьбарақәа аниаҳа, ихы имагәыхьха, дмида-гәидаха даагьежьын, иан лҿы дааит, амла сакуеит ҳәа аилаџь лыруны, днаидыртәаланы акрыфара нап адыркуан еиԥшаан, иан лнапы аилаџь ца илалагәаны икны «Сабҵәҟьа дызусҭоу смаҳакәа бнапы аусыжьуам!» шиҳәази, нас лара аҭакс илҳәази ҳгәалаҳаршәап. Саҭанеи Гәашьа иҟалақәаз анеилылкаа, нарҭаа дрызгәаан ус лҳәеит: 
« – Ҳаит, уара абас уԥсы уҿазҵаз, уара  узаҭәазымшьаз нарҭаа рхы иамыхәо, уда ԥсыхәа рымамкәа иубааит, – ҳәа ан даашәиит, усгьы нацылҵеит: – Уара, нан аӷра уҭымшааит, ацаҟьа уалхуп, доуҳала уҟалеит. Уи шымцым Аинар-жьи уиазҵаар иуаиҳәап».
Сасрыҟәа иан абарҭ лажәақәа шаалҳәаҵәҟьаз аилаџь ца иалакны иикыз лнапы аауишьҭын, афырҳәа дҩагылан, дыҩҽыжәлан, еиҭах дыҭҟьаны иашьцәа дрышьҭалеит. «Саҭанеи Гәашьа лыҷкәын дишьклаԥшуа ашҭа дахьықәгылаз ажәҩан днаҵаԥшны, убас адоуҳа ҟалҵеит (Лара усгьы лдоуҳа ҟалон):
– Сызкәыхшоу сыҷкәын хәыҷ игәы ԥызжәаз шәарҭ аишьцәа, шәахьнеиуа шәнеиаанӡа убас мышцәгьак шәыхьӡааит: қәа еицәа қәа ауа, ԥша еицәа ԥша асуа, кырцх еицәа кырцх ауа, сы еицәа сы ауа, Сасрыҟәа ида ҭынха шәыԥсы иаԥшәмахо дшәымамкәа шәҟалааит!».
Саҭанеи Гәашьа илҳәаз ари ашәи наӡеит. Сасрыҟәа иашьцәа дышрышьҭаз ҩаха-ҩымш дныҟәеит. Шьха цәҳәырак дықәнагалт. Амш бааԥсхеит. Иашьцәа иарҳәахьаз игәы ахьындырхахьаз агәхьаа икызма, иԥшааны рыԥсы аиқәырхара гәҭакыс иман уажәы. «Анаатә  иасуа абахәқәа еилаҟәыбаса иканажьып уҳәап, асымҟәыл еимаҩны аура иаҿуп. Анаҟә еиқәаҵәа еилаҳанто ихчылоуп.
Сасрыҟәа сашьцәа абазбари ҳәа днаԥшы-ааԥшуа ацәҳәыра дықәланы днеиуан. Ус асы аун иаахкәеит. Ажәҩан каххаа иҵәцан, аҵаара иалагеит. Иҵаауеит, аха ишԥаҵаауеи! Адгьыл еиҩнажәома, анаџьалбеит уҳәартә ауп ишҵаауа.
Сасрыҟәа днеиуеит акы дыннамкыло. Ус даныԥшы ацәҳәыраҿы ибеит иашьцәа.
Аха ишԥеибеи ҳәа уҵаарауазеи? Амшцәгьа ирысыз хылԥак рхоуҵартә еиланацалеит. Аҷыхь бааԥс ирысыз, рыцқәа еихамгыло, анҵәара иаҿуп. Ржакьақәа рҿы аҵаа ашьашьал иҟанаҵаз асаара ишьҭасуан. Иарбанзаалакь рхы иахәо иҟамызт, анҵәара иаҿын.
– Ҳаит, абааԥсы ишәыхьзеи?  – ҳәа Сасрыҟәа днарылаҳәҳәеит.
– Аа, Сасрыҟәа, Сасрыҟәа! Уара уагьҳашьоуп, уагьҳаиӷьуп! Ҳанҵәеит, абааԥсы, уҳацхраа! – рҳәеит аешьцәа, еилауазыруа.
– Шәымшәан, аҳаҳаи, ара сыҟоуп! – иҳәан, Сасрыҟәа иашьцәа ргәы ирыӷәӷәеит. Нас даақәгьыжьаан ажәҩан днаҵаԥшит, ажәҩан каххаа еилган, аеҵәақәа кыдӷӷа ишаԥшаԥуа икыдлахьан. Сасрыҟәа ихҿа нагәыдиҵеит иреиҳаз иаҵәак. Уи жжаӡа ишлеиуаз, иашьцәа рыгәҭа инкаҳаит. Зыцқәа еихашәны иҟаз нарҭаа аеҵәа иакәшаны иаагылт».
Ара акыр инҭкааны ҳаззааҭгылаз ахҭыс злаҟазшьарбагоу уи ауп, Саҭанеи Гәашьа адауҳа шлымаз, лҿаҳәатәы шыҟалоз ахьаныԥшуа анаҩсангьы аԥсабаратә мчқәагьы лымпыҵакуп уҳәартәгьы дшыҟоу аныԥшуеит. Лажәа амагиатә мчы амоуп.
Араҟа еиҭах иаҳгәалаҳаршәап Саҭанеи Гәашьа аԥсабаратә мчқәа ахырхарҭа рыҭара шлылшо атәы зҳәо даҽакгьы. Саҭанеи Гәашьа Сасрыҟәа иабхәында аҵан Ҳачыр (ара зыӡбахә ҳамоу Ц. Н. Бжьаниа ианҵамҭа атеқст аҿы Сасрыҟәа иԥҳәыс аҵанаа дреиуан ҳәоуп ишҳәоу) уахык ицшьҭалатәыс ианлоу, «Дхәыҷнылшьалон, аха ауха шаанӡа уи лара дылзымчҳаит, илызмыршо далагеит. Саҭаниа-ԥҳа Гәашьа (ари атеқст ас ауп лара лыхьӡ шҳәоу – С. З.) лҿаҳәатәы злаҟалауаз ала, анцәа диҳәеит ирласны иршарц. Иагьшеит, убас ала Саҭаниа-ԥҳа Гәашьа лыԥсы еиқәхеит».
Иара убас иаҳгәалаҳаршәап ахьҭа иеиланацалаз Сасрыҟәа иашьцәа рзы амца зцәигаз адауы данҭаирхо Саҭанеи Гәашьа ацхыраара иҟалҵо зеиԥшроу. Сасрыҟәа мычла адауы дшизымиааиуаз дырны маанала дҭаирхарц иақәикит. Ихы иаирхәаз  амаанақәа ируакын ианар ашәырҵаазы бжьаха-бжьымш адауы ихәдацәа аҟынӡа аӡыжь даларгыланы, ихәдацәа инаркны ишьапы аҟынӡа аӡыжь даларгыланы, аӡыжь зегьы ҵааны ианаалгалак, ихы ахьалыҳәҳәо иаахӷәыҵәааны, убыс ала дилгап ҳәа Сасрыҟәа иахьақәикыз.
Ахҭыс ахьымҩаԥысуаз акыр ишыхаразгьы Саҭанеи Гәашьа лцәа иалашәеит лыҷкәын Сасрыҟәа уадаҩрак дшақәшәаз.
«Ианар ашәырҵааз адауы днеины ихәдацәа аҟынӡа  аӡыжь дналагылеит.
Уи аамҭаз Саҭанеи Гәашьа дахьтәаз, ашана лымамзи, Сасрыҟәа гәаҟрак дшақәшәаз лдырит. Даақәгылан адоуҳа ҟалҵеит: «Аҵаа еицәа ҵаа ҟало, адауы дахьҭагылоу аӡыжь аҿы ихәдацәа инаркны ишьапхыц аҟынӡа аҵаа длагәылашәааит. Убри алагьы сыҷкәын игәыхәтәы дахьӡааит! – ҳәа.
Абригьы лҳәеит, аҵаагьы еиҳа-еиҳа иарӷьеиҩуа иалагеит».
Иара убас иаҳгәалаҳаршәап Нарџьхьоу нарҭаа раҳәшьа Гәында дҳәаны дзызтәаз Хәажәарԥыс диабашьаны, дышьны, лара данига, Саҭанеи Гәашьа дшышәизи, уи лышәира шынаӡази. Араҟагьы иаҵшьны еиҭаҳәоуп лара лҿаҳәатәы шыҟалоз:
«Нарҭаа ран Саҭанеи Гәашьа, лара усгьы зҿаҳәатәы ҟалоз ԥҳәысын, даақәгылан дшәиит.
– Нарџьхьоу, сыԥҳа насыԥ лызымҭаз, Хәажәарԥыс иҵәаабжьы ажәҩан аҟынӡа инеиуа изыргаз, аҩадагьы акы уакымкәа, аладагьы акы уҵаргәамкәа, уссирханы, усахьаханы, уҽгьы, уаргьы, Гәында ԥшӡа дмақьа ԥшқараханы, абыржәы дуҩыҵракы дшыуку, уҳашҳатәараханы ухаҳәҵәцарахааит! Хырзаман  аҽнынӡа акы уазымго аҳауа уалакнаҳаны уаанхааит! Есышықәса  знык-знык ааԥшра азин умазааит. Аҽцәа учхнысуа, ашьаҟацәа уҽы амгәа иҵсуа ушыҟоу, хәыҷы-хәыҷла анышәахь алеира уқәзааит. Уҽы амгәа анышә ианынакьысуа аҽны каамеҭ ҟалааит!
Гәында ԥшӡа Нантәара абахә лыхьӡ ахызааит. Адунеи аҿы ԥшӡара ыҟанаҵы, адгьыл ҳазну хаа-мыхаа аманаҵы лыхьӡ кашәара ақәымзааит. Фатәы-жәтәыс иҟоу ацха рыцкуп, урҭ лара хылаԥшхәыс дрымазааит! Урҭ рынцәахәы Анана Гәында лыхьӡзааит!
Хәажәарԥыс, уара нан, кәара-цыԥхьаӡа ухәажәны, убыц ԥшӡаха жәлары урызгылааит! Ес-ааԥынра афҩы лаҳа-лаҳауа ишәҭыкакаҷуа, ауаатәыҩса рзы ихәарҭаны ирзынхааит ахәажә!
Хәыжә быцала иршышуа аҩнқәа насыԥ рыцзааит, рынҵыра дузааит. Адунеи уахыҵәаны, абнақәа рҿы ӡынгьы ԥхынгьы иахьыссы рыбӷьы камԥсаӡо ухьӡала шәаԥыџьаԥны игылааит ахәажә. Ашықәсан ауаа ухәажәа рклааит!
Ирҳәоит, Саҭанеи Гәашьа лажәа ҟалеит ҳәа, адоуҳа ззыҟалҵаз зегьы ирыхьӡеит ҳәа.
Ирҳәоит Гәында ԥшӡа дхаҳәханы, дыхьшәашәаӡа, Анана Гәында ҳәа ашьха дрынцәахәны, Нантәара ахраҿы днашананы даанхеит ҳәа.
Ирҳәоит Хәажәарԥыс дшәаԥыџьаԥхеит, ахәажәкра убри ихҟьеит ҳәа.
Ирҳәоит Нарџьхьоу иҽгьы иаргьы, Гәында диҩыҵракны иҳашҳатәрахеит ҳәа, ашыцламшә рыкәшаны ихаҳәханы, абжьымҩак ахьеихагалоу аҳауа иалакнаҳауп ҳәа. Уи абаҟа аҳауа иалакнаҳау хырзаман аҽнынӡа анышәахь инеиӡом ҳәа. Аха ирҳәахуеит насгьы уи маҷк ауп иагу анышәаҿ илаӡарц, ашьаҟауаҩ дкәырны ада дзаҵымсуа иҟалахьеит ҳәа».
Нарҭаа репос змоу егьырҭ ажәларқәа рҿгьы  Саҭанеи Гәашьа ароль ду налыгӡоит. Ҳәарас иаҭахузеи, диашан аҵарауаҩ В. И. Абаев нарҭаа рфырхацәа рахьтә дарбанзаалак аӡә дагхеит ҳәа ухаҿы иузаамго иҟам, аха Сатана даламкәа гәынкылашьа узаҭом ҳәа аниҩуаз.
Адыгаа рнарҭтә епос аҿы Саҭанеи нарҭаа рҭаацәара ду еиҿкааҩыс дахьамоу, нарҭаа аӡәырҩы зыхшаз, изааӡаз ахьлакәу, дахьыԥшӡоу, дахьымажәӡо, ԥсра ахьлықәым  анаҩсгьы, амагиатә мчы лымоуп, аԥсабаратә цәырҵрақәа анырра рылҭо дыҟоуп. Ҿырԥштәыс иааҳгозар, лара аҳәара иҟалҵаз ала амра аангылоит, уды ҳәа изышьҭоу амифтә ҭакәажәцәа реиԥш, ашҳам аҟаҵара дазҟазоуп. Аҭаацәаратә еизыҟазаашьақәа рҿгьы лара лоуп аԥызара змоу. Лхаҵа Уазырмес (Сос, Ҭлепш, Насрен-жаче) иаасҭа лара лажәа иаҳа инагоуп, еиҳа ԥхылнадоит.
Ауаԥсаа рнарҭтә епос аҿгьы Сатана (Шатана) нашанала изызҳаз персонажуп – мызкы анылхыҵуаз, шықәсык зхыҵуаз леиԥш илызҳахьан, шықәсык анылхыҵуаз, хышықәса зхыҵуаз леиԥш илызҳахьан. Нарҭаа  рҭыԥҳацәа рыбжьара ҭеиҭаԥшла лара илыцназгоз дыҟамызт, лхы-лҿы иахылҵуаз алашара аҵх лашьца амш еиԥш иҟанаҵон. Лара лажәақәа амра ашәахәақәа раасҭа ииашан, áҳәа аасҭа иҵарын. Саҭана агәыҭбаара згым, асасдкылара здыруа ԥҳәыс еиҿкаҩуп. Аҟәыбҷара лыгым, иуадаҩу аԥсҭазааратә ҭагылазаашьақәа рҿы ахацәа (нарҭаа)  дрылабжьоит. Лара амлакра аныҟаз нарҭаа еиқәлырхеит. Лара илыбзоуроуп ҳәа ирыԥхьаӡоит арыжәтәқәа ауараши алутон ҳәа изышьҭоуи рыҟаҵара. Лара нарҭаа ринтересқәа ԥымкрада илыхьчоит, дырхылаԥшуеит. Ианаҭаххалакгьы ахаҵа маҭәа лышәҵаны, абџьар шьҭыхны нарҭаа раӷацәа драбашьуеит. Лара илымбакәа акагьы лаҩлыжьуам, ажәҩантә саркьа лхы иархәаны, быжьбаны еихагылоу аханҵәцара дахьықәтәоунтәи зегьы еилылкаауеит, зегьы лбарҭоуп.
Аԥсуа нарҭтә епос аматриархалтә еизыҟазаашьақәа ӷәӷәала ианыԥшит анаҳҳәо, зегьы реиҳа уи агәра ҳзырго Саҭанеи Гәашьа лхылҿсахьаоуп. Аха уи џьарак ишьақәханы, ихаҳәханы, еилаҵәыӷьан инымхеит. Саҭанеи Гәашьа лхылҿсахьа шшапаӡа цәаҳәак амацарала ишьақәгылам, еиуеиԥшым аилазаашьа амоуп еипохак амацарагьы акәӡам ианыԥшыз. Иҵегь ихьшәоу аепохақәа рхылҟьа-ҿылҟьақәагьы адаабалоит. Акыр аамҭақәа анахыҵ аиҭакрақәеи аԥсахрақәеи аиуит. Саҭанеи Гәашьа лхылҿсахьа знысыз аеволиуциеи атронсфармациеи ныҭкааны иҭызҵааз аԥсуа ҵарауаҩ, академик Ш. Хь. Салаҟаиа излазгәеиҭо ала, еиҳа ижәытәӡоу асиужетқәа рҿы лара идеалс ирыԥхьаӡоз, нарҭаа руаажәларраҿы зегьы реиҳа амчра знапы иакыз, зажәеи зуси ԥкыра рымамыз, аӡәгьы ихьыԥшым, ахақәиҭра нагӡа змоу ԥҳәысны даабозар, егьырҭ, еиҳа ихьшәоу аҳәамҭақәа рҿы дыԥсыҽны даарԥшуп. Арҭ аҵыхәтәантәиқәа рҿы уаанӡа иаадыруаз Сатанеи Гәашьа лҟазшьақәа акыр лцәыӡхьеит, лымчрагьы кәадахахьеит. Уи моу, уаанӡа хьаҳәа-ԥаҳәада лажәа иацныҟәоз лыҷкәынцәагьы лхымхәыцуа иалагеит.
Араҟа иаҳгәалаҳаршәап Гәында Хәажәарԥыс дизҳәаны дыштәаз, уи дырцәигарц Нарџьхьоу данырҭааз Саҭанеи Гәашьа лхымҩаԥгашьа зеиԥшраз.
«Нарҭаа аишьцәа уи аҽны еизаны рыҩны ашҭаҿы иҟан, ахәмарра рыман, игәырӷьон, еимҵакьачаны ампыл иасуан. Иаҳиааиуагьы аӡәы дыҟоуп ҳәа ргәы иаанагомызт. Нарҭ Сасрыҟәа заҵәык дыҟамызт, шәарыцара дыҟан.
Саҭанеи Гәашьа даныԥшы, харантә дылбеит ҽыуаҩык ихы рықәкны дкәалаауа дшаауаз, аха аҽыуаҩ ззумҳәара иҟоузеи, мыхьтәык иоуп.
– Нарҭаа, сыҷкәынцәа, хьмыӡӷ зымгац! – ҿылҭит Гәашьа. – Шәаҟәыҵ ампыл асра, асас даҳҭоуп!
Нарҭаа шьыжьы аахыс ампыл иасуаз еидшылахьан, – «Асас дааизар, уашьҭан даабап», – рҳәан, илҳәаз хрыҩас иҟарымҵеит».
Нарџьхьоу ашҭа данҭалагьы, нарҭаа уи игәхьаа мкыкәа ампыл ишасыц иасуан. Знык, ҩынтә «Уа мшыбзиақәа!» – ҳәа иреиҳәазгьы агәхьаа рымикит.
« – Нарҭаа дуқәа! – ҿаалҭит дырҩегьых Саҭанеи Гәашьа. – Шәаҟәыҵ ампыл асра! Сасык даҳҭоуп, иҽи иареи рычаԥашьала хаҵа ӷәӷәак иоуп, митәык ҟамлааит иахьа абра!».
Ишнеи-шнеиуаз нарҭаа рынхамҩаҿгьы Саҭанеи Гәашьа лроль акыр илаҟәит, усҟак аҵанамкуа иҟалеит. Лгәахәтәы дахьӡарц азы илатәоумшьаша ахымҩаԥгашьақәа ҵылгеит (аҩсҭаарақәа, ацәгьаршрақәа, ашьоурақәа). Уи моу, аҵан Ҳачырҵәҟьагьы ицшьҭалара (уахык уи ицмҩаԥгара) ҵкьыҵкьалымшьеит.
Саҭанеи Гәашьа уаанӡа амчра илымаз, дызлаҟаз егьырҭ акыр хаҭабзиарақәа шылцәыӡхьоу аныԥшуеит лҭахашьа  шыҟалазгьы: Гәында дымҵазырсырц ирҭааз Нарџьхьоу нарҭаа аишьцәа ҽыҳәҵәыла ижәыланы, ианагь раӷацәа ишырзыруаз еиԥш, имабашьаӡеит. Ус еиԥш уи иабашьра рзымгәаӷьит. Гьангьашрала дҭадырхарц  иақәыркит. Дагап ҳәа ашҳам аҭаны аҩы идыргалеит. Иара уи гәҩарас икын, шәан деиҳабуп, лаԥхьа изжәуам ҳәа, аамысҭашәа ҳасабла ихы мҩаԥганы, ианылиржә, лара иаразнак дынхьыдышьшьит. Лыҷкәынцәа налыцхраан даҽа уадак ахь дниаргеит, асас идмырдырырц рацәак хьаас иҟармыҵазшәа, ҳан ус алаԥсрақәа лдыруеит ҳәа инхьадрышша-аахьадрышшеит.


Нарҭаа раб

Аҵарауаа еицгәарҭахьеит аԥсуа нарҭтә епос аҿы иҟоу анык илыхшаз шәҩык аишьцәа раб ихаҿсахьа иԥсыҽны ишаарԥшу. Аҳәамҭақәа рҿы уи иӡбахә иналаршә-ҩаларшәны ана, ара иҳәақәоуп, аха лымкаала иара изкны хазы сиужет ыҟам, роль дук наигӡо, фырхаҵарак ҟаиҵо џьаргьы даабом, дҭаҳмадоуп, неихыркәа имам, дычмазаҩуп, ианагь аҽҳәа дыҽҳәатәуп. Бжеиҳан иӡбахә ҳәоуп инықәшьшәа. Уи моу,  ахатәы хьыӡгьы имам. Ш. Д. Инал-иԥеи, К. С. Шьаҟрыли, Б. В. Шьынқәбеи иеиқәдыршәаз аԥсуа нарҭтә епос еизыркәкәоу атеқст (урсышәала сводный текст ҳәа изышьҭоу) аҿы џьара заҵәык ауп нарҭаа раб Хнышь ихьӡын ҳәа ахьҳәоу.
Уи иӡбахә еиҳараӡак тәамбашақә иларҟәны ауп ишҳәоу, иԥацәаҵәҟьагьы рқьышә дықәҵашәоуп ишихцәажәо. Лара Саҭанеи Гәашьа лакәзар, лхаҵа ҳәа аӡәы џьарамзар џьара иӡбахә лҿалыршәуам, лара ишаалгәаԥхаз ала лхы мҩаԥылгоит. Сасрыҟәа дани, раб дшихылымҵыз рдыруеит аишьцәа, ихьмыӡӷыршьоит, аха ран ҿы-ӷәӷәала излықәыӡбом, ҿы-ӷәӷәала лықәӡбара рзыгәаӷьуам, убысҟак лавторитет дууп. Убас шакәугьы, ҽыԥныҳәа ҳасабла иларҳәоит.

Ҳаб аҭаҳмада, ачымазаҩ, алашә,
Шәышықәса раахыс аҽҳәа иҽҳәатәоу,
Ари дшихымшаз ҳамҩашьо иаадыруеит,
Уа, ҳан, ари еиԥш ахьбаҳҳәо ӷәыбӷан ҳабымҭан,
Нас дызхылҵда, нас дзыжәлада абри (Сасрыҟәа – С. З.)  аҷкәын хәыҷы?

Нарҭаа раб иԥацәа дрылабжьаны хшыҩк дирҵо, мҩак иқәиҵо, егьиуа даабом. Ак расҳәоит, ак рабжьазгоит, егьиуеит ҳәа далагаӡаргьы, ран Саҭанеи Гәашьа леиԥш, иажәа рацәак ԥхылнадо дыҟам.
Нарҭаа раб ас дыԥсыҽны дахьыҟоу башаӡам, акы иазҳәамкәа, ҭоурыхтә ҵаҵӷәык амамкәан иҟаӡам. Иахьынӡалшо ала ирмарианы, иааркьаҿны иаҳҳәозар, уи иаанаго уи ауп нарҭаа раб иҭаацәараҿы ахаҵа ироль ӷәӷәамхац, аԥҳәыс (аматриархат) лроль ауп аԥызара змоу. Аматриархат акыр инаскьахьазаргьы, адацқәа, ахыԥша ӷәӷәоуп. Нарҭаа ран лымацара лакәым, лышьҭрагьы ӷәӷәан раб ишьҭра аасҭа. Ус акәын ари аепос аԥызҵаз ажәлар ишырԥхьаӡоз. Аҳәамҭақәа рҿы излаабо ала, инҵәахьеит акәымзар, нарҭаа раҵкьысгьы иӷәӷәан раншьцәа Елдызаа. Нарҭаа аишьцәагьы ран лышьҭра ҷыдала пату ду рзақәуп.
Нарҭаа рхаан раншьцәа дреиуаны дынханы дыҟан Шьаруани захьӡыз аӡәы заҵәык. Иҩашьаӡом иара убри аӡәкгьы нарҭаа раҵкыс аӷәӷәара, афырхаҵара шилоу. Агәы ӷәӷәареи афырхаҵареи рҿы нарҭаа рганахьала Сасрыҟәа иаамышьҭахь Шьаруан ицназгоз даара имаҷын. 
Абра иаҳҳәақәаз ахшыҩҵакқәа арҵабыргуеит Шьаруани нарҭаа раби ирыдҳәалоу хҭыск. Ҳахәаԥшыԥ уи ахҭыс ныҭкааны.
Ҷыдала Шьаруан изку ҳәамҭак аҿы раб дхырсасиуа, дажәӡаны, дхәаны дахьтәаз харантәи иаауаз иара иабхәындцәа Елдызаа иреиуаз Шьаруан иҟамчы шьҭыбжьы дархыџхыџит. «Уи инақәрыццакны, уи (Шьаруан – С. З.) иҟамчы ииҟьаз иахҟьаны убас ԥшацәгьак асит, нарҭаа ррашьқәа аҽхарԥарҭаҿы иахьҿаҳәаз амҵқәа реиԥш иааванаргьажьт.
– Шәааизеишь, дад, шәааизеишь, – иҳәан, нарҭаа раб аҭаҳмада дахьтәаз иԥацәа ааизигеит.
– Шәгәы шәҽаныз, шәаншьа Елдызк дынханы дыҟазаап, Мрагыларахьтә даауеит, иҟамчы шьҭыбжь саҳаит, аԥша иасызгьы иҟамчы аниҟьа  иахҟьаз ахԥша ауп. Ҳаит, анаџьалбеит, урҭ нҵәахьеит ҳәа сыҟанеи, рыҵкарк дыҟазаап убоу, – иҳәан, иԥацәа даарылабжьеит.
– Ааи, ҳаб, уажәӡагәышьеит, Елдызаа абаҟоу, инҵәагәышьахьеитеи, иаауа дабаҟоу, – рҳәан, нарҭаа ихарымҵеит раб иреиҳәаз.
Ус даара акрыбжьысит. Шьаруангьы дықәуп амҩа, даауеит. Шьаруан мҩа бжа дааихьаны еиԥш, дырҩегьых иҟамчы шиҟьац еиԥш иҟьахт. Нарҭаа раб ихәаны итәаз, аҟамчы ашьҭыбжь ибжара даариашеит, убри аҟара Шьаруан иҟамчы ашьҭыбжь цәгьан.
Ус ҽнак нарҭаа зегьы аҩны ишыҟаз, Шьаруан нарҭаа ргәара дааҭалан хынтә рзы апҟаҩҳәа иҟамчы иҟьахт. Ахынтә раан иҟамчы аниҟьа, нарҭаа раб диашахәҵәӡа дааҟалан, дҩагылт.
Нарҭаа адруҳәа иаадәылеибаҳәан, Шьаруан инеиԥылан, дааҽыжәырхит. Дзықәтәаз аҿхарԥарҭахь инахан аӷәра аихатәы ҽхарԥарҭа инахадырԥеит. Нарҭаа Шьаруан аԥсшәа иаҳәаны, аҩныҟа днаргеит.
Шьаруан аҩны даныҩнашыла, – «Бзиала уаабеит, дад!. Елдызаа нҵәахьеит ҳәа акәын издыруаз, рыжәла нханы иҟазаап убоу!» – иҳәеит, нарҭаа раб днеин, Шьаруан даагәыдикылан, напыла дааиԥхьишьшьаан, иханытә ишьапаҟынӡа дааимидеит (дибап ҳәа уҟазу, напыла дгәаимҭар, илақәа цахьан).
– Дшәыртәа, дад, – иҳәан, иара длатәеит. Шьаруан днаганы, нарҭаа ашәҩык зықәтәоз арымӡ днықәтәеит. Нарҭаа раб Шьаруан дизҵаауа иҿааихан, ихы, иҵыхәа, дахьцоз зегьы еиликааит.
Нарҭаа раншьцәа нҵәахьеит ҳәа ргәы рҭынчны иҟан, аха урҭ раӡәк иԥсы ҭаны данырба, даара иеигәырӷьеит, излаз ажәлар еизырган, уаҩы ишимбац ала ачара-жәра руит, шәаҳәаран, кәашаран уахгьы-ҽынгьы еиԥшьны изҿыз».
Ара излаабо ала, нарҭаа раб иабхәындцәа иреиуоу ауаҩы зегьы дрылкааны аамысҭашәала дизыҟоуп, деиҷаҳаны, ҳаҭырқәҵара дула дидикылеит. Нарҭаа аишьцәагьы раншьцәа иреиуаз ауаҩы данырҭаа, асҟак иеигәырӷьаны дахьрыдыркылаз аепосаҿы ан лышьҭра ҷыдала иахьыӷәӷәоу иазҳәоуп.


Нарҭ Сасрыҟәа

Аԥсуа нарҭтә епос аҿы афырхаҵара злоу, акыр зылшо аперсонажцәа шмаҷымгьы, зегьы даарылукаартә иҟоу, ихадоу Сасрыҟәа иоуп. Иара аишьцәа зегьы дреиҵбуп. Акык-ҩбак вариантқәак рҿы Сасрыҟәа нарҭаа аишьцәа зегьы дреиҳабын ҳәа ахьҳәақәоугьы ыҟоуп, аха урҭ рацәам, иҟазшьарбагам.
Сасрыҟәа ихаҿсахьа зегь реиҳа ихаҭәаауп. Иишьа шыҟалаз, изҳашьа зеиԥшрахаз, хыԥхьаӡара рацәала афырхаҵарақәа иҟаиҵаз, иҭахашьа зеиԥшрахаз… – акыр инҭкаа-ааҭкааны иҳәоуп. Иԥыҵәҵәа-ԥыҵәҵәаны иҟоу нарҭаа ирызку, ирыхҳәаау аҳәамҭақәа, шамахамзар, зегьы дрылахәуп. Иара ихаҿсахьа аҳәамҭақәа еиднакылоит, гәыцәс иамоуп, зегьы иргәылганы игоуп. «Сасрыҟәа иажәабжьқәа рцикл  – зегь реиҳа зҵазкуа, насгьы зегь реиҳа инагӡоу циклуп аепос аҿы».
Сасрыҟәа ихаҿсахьа ҭызҵаахьоу, иалацәажәахьоу аҵарауаа зегьы (Ш. Д. Инал-иԥа, Ш. Хь. Салаҟаиа, А. А. Аншба, З. Џь. Џьапуа уҳәа) еицҿакны излазгәарҭахьоу ала, Саҭанеи Гәашьа лхылҿсахьа аамышьҭахь Сасрыҟәа ихаҿсахьа зегь реиҳа ижәытәу аҟазшьақәа ирылаҟоуп.
Сасрыҟәа иишьа ишьа еиԥшымызт, нашанатәны, изҳашьа зҳашьа еиԥшымызт. Иара нашанала иира атәы зҳәо асиужет аԥсуа нарҭтә епос азы мацара иҷыданы иҟам. Аперсонаж нашанала иира  атәы зҳәо асиужетқәа адунеитә фольклор (еиҳараӡакгьы анашанатә лакәқәа рҿы)  акыр ирылаҵәаны иҟоуп. Аԥҳәыс иалкаау шәҭык дафыҩны, мамзаргьы аҵәа лфаны, мамзаргьы иалкаау  ӡыхьк аҿы аӡы лжәны, ахаҵа далахәымкәа (ахаҵа дизааигәамхакәа, лцәа идымҵакәа)… ахәыҷы лцәа далашәаны длыхшеит зҳәо асиужетқәа еиуеиԥшым ажәларқәа рфольклор аҿы арымӡаа аҿырԥштәқәа ҳԥылоит. Аха наҟ-наҟ заԥхьаҟа ифырхаҵахараны иҟоу ахәыҷы ахаҳә далхуп зҳәақәо даара имаҷуп. Иара аԥсуа нарҭтә епос аҿгьы Сасрыҟәа ида аҽаӡәы ахаҳә далхуп ҳәа џьарамзар џьара вариантк аҿы иҳәам. Аԥсуа лакәқәа рҿгьы џьара заҵәык ауп аҷкәын ахаҳә далҵит ҳәа ахьҳәо.  Уаҟа излаабо ала, иӷархаз иашьеи иаҳәшьеи хныҟәгарҭак џьара иаҳзыԥшаауазар ҳәа мҩакы иқәланы ишнеиуаз, «уахык адәаҿы аԥхьара рықәшәан, адәышкәаӷьаз ишықәтәаз ахьҭа ианакы, амца еиқәырҵарц иақәыркит. Ирԥыхьашәоз агәамсамқәа ааизырган, амца еиқәырҵеит. Амца анеиқәырҵа, амца иалыҩны бжьык раҳаит. Уи ираҳаз абжьы ус аҳәон:
– Уажәы сыжәбылуеит, аха шәаԥхьаҟа шәзықәшәо седроу, – ҳәа.
Абас еиԥш абжьы анраҳа, амца наҟ идырцәеит, рыҽкаԥсаны ицәеит. Иӷьазкны иҟамзи, ахьҭа иакызаргьы ацәа риааит. Адырҩаҽны ашьыжь ианааша, ара иаха абри амцаҿы ицәажәоз закәишь ҳәа ахәышҭаараҿы ишеимдоз хаҳә ԥшӡак ахәа иларшәны ирбеит. Ари ахаҳә ахәа иаалырган ирыманы ицеит, аҷкәын икуп, уажәы-уажә иаацәырган дахәаԥшуеит».
Ешьеи иаҳәшьеи амҩа иқәланы ишнеиуаз, акыр иныҟәахьан еиԥшаан, аӡә дырԥылан, иареи дареи еибадырын, маҵуцәас иҩныҟа игыеит. Ҽнак ацәаӷәара иаҿыз аешьа иаҳәшьа имаҭәақәа лыӡәӡәарц аӡиас аҿы иналбааганы «ишылыӡәәӡоз акәымкәа, ани иџьыба иҭаз ахаҳә ԥшӡа хәыҷы ҭшәан икашәеит.
– Ҟоҳ, сашьа гәаҟ, дгәаҟуа дахьыцәаӷәо игәы алаимырҿыӷьырц имоуп ари, исцәыӡыр аҵкыс, – лҳәан, ахаҳә ԥшӡа хәыҷы аашьҭыхны лқьышә бжьара иныбжьалкит.
Ус амаҭәақәа шылыӡәӡәоз акәымкәа, илызгәамҭаӡакәа «уфп!» – анылҳәа, ахаҳә лыҩнуҵҟа илбаалдеит. Лашьа имаҭәақәа лыӡәӡәан егьин, иалаухыузеи, аамҭа цеит. Ари лцәа лтәымкәа дҟалеит. Лцәа лтәымкәа даныҟала, лашьа игәнигеит, «ари ас ишԥалыхьи, сҽысшьуеит», – иҳәеит. Аха иҟаиҵоиз, лаамҭа анааи, хшара длоуит иаҳәшьа». Анаҩсҟа ари алакә аҿы излаабо ала, абас ииз аҷкәын хәыҷы нашанала лассы изҳаит, даниз аҽныҵәҟьа ианшьа дахьыцәаӷәоз шьыбжьон ихәы изигеит, дхынҳәны данаауаз ԥшьҩык аҽцәа ӷәӷәақәа ааиԥылан (иара дхәыҷуп, аҳаскьын дылыҳәҳәом) иахьааицәажәаз ирзымдыруаз ахшыҩ ааирыԥшит…
Ишаҳҳәахьоу еиԥш, аԥсуа нарҭтә епос аҿы ахаҳә алиаара амотив мыԥсахрада Сасрыҟәа ихьыӡ иадҳәалоуп. Иааркьаҿны араҟа иаҳгәалаҳаршәап уи шыҟалаз ҳәа аепос ишаҳәо: аӡиас (Бзыԥ, Қәбина) нырцәынтәи ажә хьча Зарҭыжә (зныхгьы – Нарџьхьоу) Саҭанеи Гәашьа илықәкны  зҿааирхаз «ахҿа» лара илмаахакәа лҽызвалҵәахыз аҳацаҟь иақәшәеит. Уи ахьақәшәаз ауаҩы  исахьа анылеит. Иара Зарҭыжә аӡ нырцәынтәи ҿыҭны излалабжьигаз ала, Саҭанеи Гәашьа Аинар ижьи дааганы, уи асахьа аҳацаҟьа иалԥҟаны жәымзы лцәа иадҵаны иныҟәылгон, жәымзы рышьҭахь Сасрыҟәа диит.
Сасрыҟәа ихаҿсахьа неолит (ахаҳәтәи шәышықәса аҵыхәтәантәи аепоха, ҳера ҟалаанӡа VIII-III азқьышықәсақәа) ҳәа изышьҭоу аамҭа ӷәӷәала ианыԥшит ҳәа изыԥхьаӡо аҵарауаа, ари атезис ашьақәрыӷәӷәаразы еиҳараӡак ҵаҵӷәыс иҟарҵо иара ахаҳә дахьалху ауп.
Сасрыҟәа ихиҿсахьа ижәытәӡатәқәоу ишреиуоу, насгьы уи ихылҵышьҭра ахаҳә ишадҳәалоу агәра ҳнаргоит ихатәы хьыӡгьы. Аҭҵааҩы Ш. Хь. Салаҟаиа Сасрыҟәа ихьыӡ  аетимологиа ахаҳә иахьадикыло, ҳәарас иаҭахузеи, иҵаҵӷәыдам («саср», ма «сас» – «ахаҳә» аанагоит, «ҟәа» – «аԥа»).
Араҟа  иазгәаҭазар ахәҭоуп неолит ахаан ауаатәыҩса иахьа ара инхо, ԥыҭрак ашьҭахь иеиҭаҵны аҽаџьара инхо акәымкәа, рҽышьақәкны џьара ҭыԥк аҿы анхара ишалагахьаз, аԥсабара ихианы ирнаҭоз (иаҳҳәап, зхала иҟаз ашәыр ҿыхны иахьырфоз, абна илаз ашәарах шьны иахьырфоз уҳәа)  анаҩсгьы арахәааӡареи адгьылқәаарыхреи ишрылагахьаз, ахаҳә цәны еиуеиԥшым амыругақәа рыҟаҵара ишалагахьаз, абаҩи аҵлеи ирылхны еиуеиԥшмыз  амаҭәахәқәа шыҟарҵоз, ахахареи асреигьы нап шадыркхьаз. Ауаатәыҩса зегьы рҭоурых аҿы ари прогресс дун, ԥхьаҟа ацара иазҳәан. Ҳәарас иаҭахузеи, абжьааԥнытәи ауаа зегьы шиуа акәымкәа, нашанала ииз, ахаҳә иалхыз Сасрыҟәа хәыҷгьы, даныҩеидаслакгьы зегьы дреиԥшымхар акәын. Аха ахаҳә дахьалхугьы измырхакәа иан Саҭанеи Гәашьа адҵа илҭаз ала Аинар ижьи Сасрыҟәа диӡрыжәит аџыр аилашра даларшәны. Уигьы азмырхакәа, «Сан амла! Амла!» – аниҳәа, «Аинар-жьи аихатәы џьам аақәиԥаан, аихарҭәа инаҵишьын ирҟа-ҟасо аԥшқа иқьышә инадикылт. Асаби дыблаҟы-блаҵәо дыҟазшәа, аҟәырқь-аҟәырқь ҳәа аихаршы албаадара далагеит. Х-џьамк ҭитеит Аинар-жьи, х-џьамк ижәит ахәыҷы». Аинар ижьи Сасрыҟәа даниӡрыжәуаз наҟ-ааҟ ижәтә ахқәа арыҭәа иахьыбжьакыз, ус иӡрыжәымкәа иаанхеит. Рыцҳарас иҟалаз, абри иӡыржәымкәа иаанхаз ицәа-ижьы, имаха-шьаха ахәҭа мзыз хадас иаиуит аҵыхәтәан иара иҭахара.
Сасрыҟәа ахаҳә дшалхугьы, аихарҭәа дӡааҵаны дахьӡрыжәу, аихарҭәала иҟарҟы ахьдырхәыхәыз иаанаго иара ихаҿсахьа аихатә епохагьы аныԥшуеит ауп.
Иазгәаҭатәуп Сасрыҟәа ихаҿсахьа злаҟоу даҽа ҷыдаракгьы. Ҵабыргыуп, аԥсуа нарҭтә епос егьырҭ аперсонажцәа зегьы реиԥш, Сасрыҟәагьы амифтә ҟазшьақәа имоуп, амиф цқьаҵәҟьа аперсонажқәа дызлареиԥшқәоу ыҟоуп, аха ареалтә уаҩы ицәаҩагьы ицәтәымӡам. Ҵабыргыуп, иара ифырхаҵарақәа анымҩаԥиго амифтә персонажқәагьы (анашанатә цхырааҩцәа) имоуп (зегь раԥхьа иргыланы ирашь Бзоу), аха урҭ дырхьыԥшны мацара дыҟам. Еиҳараӡак дзықәгәыӷуа иара ихатә гәамчи, игәаӷьреи, ихшыҩ иаӡбауеи роуп. Даҽакала иаҳҳәозар, Сасрыҟәа ихаҿсахьаҿы амифтә хәыцра аепоха инаваргыланы ианыԥшит хаҭалатәи афырхаҵара аепохагьы. Уи моу, абри аҵыхәтәантәи (хаҭалатәи афырхаҵара аепоха) еиҳа иӷәӷәаны ианыԥшит уҳәартә иҟоуп.
Сасрыҟәа иираҿы иаб (Зарҭыжә, Нарџьхьоу) ироль  нхәыҵагәашәа ишыҟоу еиԥш, иааӡараҿгьы аб зынӡакгьы далахәӡам, иан Саҭанеи Гәашьа лоуп ҷыдала бзиа дызбо, егьырҭ ԥшьынҩаижәи зежәҩык илыхшахьаз лԥацәа зегьы раҵкыс далкааны ҷыдала ихылаԥшуа, ихӡыӡо, ацәгьа-мыцәгьақәа дырцәызыхьчо, ауадаҩрақәа данрықәшәалогьы ҟәыӷарыла иабжьо, еиҳа ихәаша, аиааира изыргаша амҩа дықәызҵо. Сасрыҟәа иаҟара Саҭанеи Гәашьа лԥацәа аӡәгьы аџьабаа идлымбалеит. Иара диаанӡагьы егьырҭ лыҷкәынцәа дышреиԥшымхоз, ишраԥигоз лцәа иалашәахьан. Лара моу, Аинар-жигьы Сасрыҟәа нашана уаҩык шиакәхоз идыруан. Уи азоуп изиҳәо: «…Иираны иҟоу нарҭаа рашьа, нарҭаа аӡәгьы деиԥшхом. Уи иишьа уаҩ иишьа еиԥшхом, изҳашьа, зҳашьа еиԥшхом, ихаҵашьа, хаҵашьа еиԥшхом! Убри аҟнытә уи игара, гара еиԥшымхароуп, игара аурагьы, агыларагьы, аҭбаарагьы уаҩ иибац гарак еиԥшымхароуп».
Жәабжьҳәацәақәак изларҳәо ала, Сасрыҟәа уаҩы ишиимбац ала аура иманы изҳаит,  дыҟан.
Сасрыҟәа даниз ауха аԥсабарагь акалашәақәа аҽыҟаҵаны иҟан. «Ауха шаанӡа аурҭ асуан, акырцх аҟәҟәаҳәа еихсыӷьрак амамызт.
Нарҭқыҭ инхоз ауаа зегьы уи ауха ргәы рҭынчны ицәан. Аха ҩыџьа ауаа лацәеихьшь ҟарҵомызт. Урҭ Саҭанеи Гәашьеи Аинар-жьии ракәын.
Саҭанеи Гәашьа цәашьа лымамызт, лхәыцрақәа рацәан. Уажәы уашьҭан асаби иԥсы анбаҭалои ҳәа дыԥшын.
Уи аԥҳәыс 99-ҩык ауаа лыхшахьан, аха абасҟак гәамҵреи гәырҩеи лымбацызт. Урҭ анигьы уи аҟара дрыцәшәо, дрыхӡыӡо дыҟамызт. Уи ус дыҟазар, ааӡарагьы илҭирымызт. 99-ҩык лыҷкәынцәа лара илыхшеит, аха зегьы џьара-џьара иганы ирааӡеит.
Уаха иираны иҟоу асаби зынӡак даҽакала дылбон Саҭанеи Гәашьа. Уи дшымицызгьы, убри аҟара бзиа дылбон, заҵа џьара длымҭира, амалахазгьы аӡәы инапы наркӡаны дикьысыргьы лзычҳауамызт.
Ауха дгәаҟ-гәаҟуа, дшаҟьо аҩны даныҩназ, Саҭанеи Гәашьа дазхәыцит лычкәын хәыҷ ихьӡылҵарыз ахьӡ. Уи заҟа хьӡы еилылхыз здырыхуада, аха аҵыхәтәан даагылт хьӡык аҿы. Уи – Сасрыҟәа акәын.
Аинар-жьи иакәзар, ауха шаанӡа, иаӷа цаҳәцаҳә дахагьежьуа, иԥсынгьери аихарҭәа ақәеиҵыхуа, ижьаҳәа амцабз аҿыддуа ажьира даҿын. Уи иҟаиҵон иираны иҟоу асаби игара.
Ишаркко ианалага, амшцәгьа ахнагеит. Амра ашьхара инықәҷҷанӡа, аҳәсақәа Гәашьа лышьҭаларҭаҿы, – «Ахәыҷы диит, ахәыҷы диит!» – ҳәа иааилалт! Адәныҟа иҟаз агәылаҳәсақәагьы уахь иныҩналт».
Нарҭаа руаажәларра аиҿкаашьа злаҟоу ала, социалтә класла еихшаны иҟам, аԥхьаӡатәи шьҭралатәи ауаажәларратә еиҿкаашьа угәаланаршәоит. Нарҭаа аҳ дрымам, атәы дрымам, далкааны нцәакгьы (нцәахәыкгьы) имҵахырхәо иаабом. Уи моу, еиҳа ижәытәу асиужетқәа рҿы утәы-стәы рымаӡам. Нарҭаа рҭаацәара ду иеиднакыло дара зегьы зинла еиҟароуп. Аус злоу досу хаҭала дызлаҟоу ихаҭабзиарақәа роуп. Нарҭаа репос ианыԥшыз аамҭақәа раан ажәлар рыжәпара, рмассақәа даарылыҳәҳәо аиндивид ифырхаҵара акульт акыр иҳаракхахьан. Аха аԥсуа нарҭтә епос еиҳа ижәытәу асиужетқәа рҿы аишьцәа хьыӡрацара ицозар, еиццоит, раӷацәа (амифтә хаҿқәа адауцәа, атәымтәылатәи ақәылацәа уҳәа) еицырҿагылоит, шәарыцара еиццоит, еицаауеит, иаадрыхуа, ирааӡо рырахә-рышәахә, рыҩны-ргәара зегьы еизакуп, шҭа дук еицҭанхоит, еицырзеиԥшуп. Уи моу, изықәтәо арымӡгьы, рашҭа иҭагылоу аҽхырԥарҭаҵәҟьагьы, акры зқәырфо аишәаҵәҟьагьы еицырзеиԥшуп, ныҟәара ианцо, ианаауа рҽышьапышьҭыбжьқәа дыдраҵас иго ицоит, еицгәарлоит.
Сасрыҟәа даниз аҽынгьы нарҭаа аишьцәа зегьы хьыӡрацара иҟан. Иахьцаз «даара иманшәалахазаап, рхы-ргәы иақәгәырӷьо, ахьыӡ рыма, аԥша рыма, ахашәалахә ду рыманы» игәарлеит. Акаҩҳәа ашәа ҳәо агәашә ианааҭала, ран мрада дыԥхо, мза дкаҷҷо, шәан дшәыкәыхшоуп ҳәа днарԥылеит. «Агәгәаҳәа иҽыжәҵит нарҭаа, аҿыжә-сыжәҳәа рҟамчы ахьышьҭаркшоз адыд-быжь ахылҵуан. Нас еиҳабы-еиҵбыла рган-ҩын иныҩналан, еикәырша игылаз аишәа иахатәеит. Акрырфон, аҩы еимаркуан, ажәа ԥшӡала, ажәа хаала ран дырныҳәон, аиҳабацәа тәанаҵы, аиҵабацәа гылазар акәын, ус акәын нарҭаа ҵасс ишрымаз».
Нарҭаа рашҭаҿы ажәҩан иаҵасуа игылаз ара ҵлақәа рымҵан игылаз агара нашана (уи Аинар-ижьи ҷыдала Сасрыҟәа изы иҟаиҵаз, аиха иалхыз агара акәын) ахала иҵысуан, уи ианиалаз аԥшқа дҭахәхәа дыцәан, дшыцәаз изҳауан. Уи нарҭаа ран Саҭанеи Гәашьа ашәҩык илыхшаз рашьа еиҵбы Сасрыҟәа  иакәын. Уи данырба,  дара аршанхеит. Ран Саҭанеи Гәашьа илықәӡбо иалагеит, лара лахь ирымаз агәбылреи аҳаҭыри ҳаракын азы, ҽыԥныҳәа дук рзыҟаҵомызт, аха уеизгьы аамысҭашәала акәзаргьы, илзымҵаар ргәы иамуит. Ари ахәыҷы нарҭаа ртәык шилоу аабоит, бара бҟәырҷахак шилоу аабоит, аха:

Ҳаб аҭаҳмада, ачымазаҩ, алашә,
Шәышықәса раахыс аҽҳәа иҽҳәатәоу,
Ари дшихылымҵыз ҳамҩашьо иаадыруеит,
Уа, ҳан, ари еиԥш ахьбаҳҳәо гәыбӷан ҳабымҭан,

Нас дызхылҵда, дызхылҵда абри аҷкәын хәыҷы? –  ҳәа илызҵааит. Лара иҟалаҵәҟьаз ауалҳәахуаз, инхьаршшаны, днакәша-аахыкәшаны, аамысҭашәала аҭак ҟалҵеит:

Хьӡи-ԥшеи згым сыҷкәынцәа, шәан дшәыкәыхшоуп,
Шәара ихьмыӡӷышәшьаша уаҩы дшәымам.
Асаби хәыҷы ишәыдгылоу нарҭаа дшәашьахаҭаҵәҟьоуп,
Уи нарҭаа дшәеиӷьымзар, дшәеицәахараны дыҟам,
Уи ауаҩ ицәа, ауаҩ ижьы далымҵит,
Уи, нан, сыҷкәынцәа, доуҳала дҟалеит,
Аҳацаҟьа далырхит Ҟәбина аԥшаҳәа,
Џыр рҭәала иҟарҟы дырхәыхәит, 
Ԥырӷы цаҳә-цаҳәла ддырчеит,
Нарҭаа сыҷкәынцәа».

Ас лҳәеит, аха аишьцәа агәынҷыхьа ироуз ран арҭ лажәақәа ирзымхәаҽит. Сасрыҟәа даниз аҽны инаркны аӷацәа иауит. Зегь реиҳа иуадаҩхаз аԥхьаӡа урҭ ӷацәас Сасрыҟәа иауз амифтә персонажқәа (адауцәа, агәылшьап уҳәа) ракәымызт, атәымтәылатәи ақәылацәагьы ракәымызт, иан илыхшаз иашьцәа ракәын. Иара даныҩеидас (иара усгьы лассы изҳаит). «Ахәыҷы дӡыӷраԥшьӡа ахши ашьеи еилаҭәазшәа, иӡамҩа ҭыԥхо дгаран. Иара дҭахәхәа дыцәан, арахь азҳара даҿын. Изҳауа, изҳауа дышнеиуаз, ашьшьыҳәа ихи ишьапи наҟ-ааҟ агара ианнадгыла, аҭҳарцәҳәа дааҿыхеит. Дшааҿыхаз еиԥш, агара даалатәеит, агара амаа инапы акәыршаны» афырхаҵараҿы иашьцәа ираҩиго даналага, уи азы иҵашьыцуан, аха аханатә (даниз аҽны инаркны) иареи дареи реиӷара ҽыҵгас, ҵаҵӷәыс иаиуз, дҳашьаӡам, ҳаб диԥам, днашԥоуп ҳәа дахьырԥхьаӡо ауп. Иара афырхаҵарақәа мҩаԥигацыԥхьаӡа, ихьӡ-иԥша заҟа ишьҭыҵуаз аҟара, еиҳа-еиҳа иџьбарахон иашьцәеи иареи рыбжьара аиӷарара, аимак-еиҿакқәа. Иара «ихьӡ ашьҭыҵра иашьцәа рыбӷа ԥнаҵәон, аха иҟарҵахуаз, ахьӡ ус ауп ишыҟоу, арҳара мыжда цәгьоуп, аха знык уи уаҩы ианирҳа, нас аԥшалас иаҩызоуп, уаҩы изынкылом.
Знык Сасрыҟәа ҵа змамыз атыша ду аҿы  дҭамхакәа данаа нахыс, иашьцәа ицәшәаны раԥхьа ддыргыло иалагеит, аха ргәы ашьаҟәаҟәа ҭан, рашьеиҵбы дызго аӡы рбар ршьа кәапеик аларҭәон».
Зегь акоуп, Сасрыҟәа иара итәы ҟаиҵон, иашьцәа дзаҵәны дшықәдырхозгьы, драҭәашьаны (ахьча Зырҭыжәыжә иԥа дышԥаҳацныҟәо ҳәа) хьыӡрацара уҳәа мҩа харак ианықәлоз дшырмгозгьы, хара-хара дрышьҭаланы, ашәарҭа ианҭагылалак ихьчон, аиааира диргон.
Сасрыҟәа ииреи иааӡареи рҿы ан Саҭанеи Гәашьа лроль ҳаракӡаны иахьыҟоу, иареи лареи ҷыдала мыцхәы иахьеидҳәалоу, рхырҿсахьақәа аматриаархалтә еизыҟазаашьақәа ӷәӷәала ирныԥшит ауп иаанаго. Аԥсуа нарҭтә епос лымкаала ҵарадыррала иҭҵааны, уи иазкны аԥхьаӡа амонографиа ҩны иҭзыжьыз аԥсуа ҵарауаҩ Ш. Хь. Салаҟаиа ииашаны абас иҩуеит: «В своей первозданной основе Сасрыква – герой, порожденный матриархальной эпохой. Его необычная привязанность к матери, с одной стороны, и особое внимание, уделяемое Сатаней – Гуашей своему необыкновенно рожденному сыну, с другой стороны, красноречиво говорят о материальной природе центрального образа эпоса. Однако образ этот не застыл в первозданной форме. В нем   нашли отражение и последующие стадии развития общества, как переход от материархального рода к отцовскому, разложение первобытнообщинного строя, появление частнособственнических тенденций и т.д.».
Сасрыҟәа иԥсҭазаара зегьы иааиԥмырҟьаӡакәа фырхаҵарыла имҩаԥысит. Иара ианагь дгәызиануп, игәы ҭбаауп, ауаа рыгха сса-мыссақәа ранеишьоит, аҿыц аԥшьгаҩуп, ианагь гәҭакыс имоу ауаа ирыхәаша амҩаԥгароуп, аха аӷацәагьы  арымӡаа имоуп. Даниз аҽныҵәҟьа афырхаҵара ааирыԥшит. Аԥхьаӡа фырхаҵарас иҟаиҵазгьы иара даниз ауха ициз ирашь Бзоу ахьибжьаз ауп. 
Сасрыҟәа хынцәмырха дырҿагыланы драбашьуан, рыхәҵәы ықәихуан аԥсабаратә мчы џьбарақәа ирхаҭарнаку амифтә хаҿы хырзаманқәа – адауцәа, агәылшьапқәа, амифтә ԥҳәыс уамага уҳәа. Сасрыҟәа ихаҿсахьа аҭҵааҩцәа иадырбалоит ажәытәӡатәи амифқәа рҿы иаҳԥыло акультуратә фырхацәа ҳәа изышьҭоу рҟазшьақәа. Иара иааҟаиҵахьаз афырхаҵарақәа зегьы иаарылукаартә иҟоуп адауы амца ицәганы, ахьҭа иеиланацалаз иашьцәа иахьырзааигаз. Ари ахҭыс уаҩы игәаланаршәоит ажәытә бырзенқәа (елинаа) рмифқәа рҿы еицырдыруа, ашьха Олимп иқәтәоу анцәақәагьы, ауаагьы раб Зевс амца ицәганы ауаа ирзаазгаз Прометеи ихаҿсахьа.
Сасрыҟәа адгьыл дахьықәу акәым, иашьцәа дҭадырхарц иеижьаны атыша лашьца дахьҭарыжьыз, адгьыл аҵантәи адунеи аҿы дахьнанагазгьы афырхаҵара ҟаиҵеит. Уаҟоуп иара ажәлар аӡы рызымҭоз, аӡы иаԥшәмаз агәылшьап ахьишьыз. Аӡәырҩы нарҭаа ишырҟазшьоу еиԥш, Сасрыҟәа иԥҳәысаагарагьы фырхаҵарылоуп ишымҩаԥысыз. Уаҩытәыҩса дахьзымнеиуаз ашьха ҳаракы, абӷацамкыра ақәцәан иқәгылаз ахан иҩнатәаз Аиргьаа рҭыԥҳа лҿы анеиреи, уи дылиааины ԥҳәысыс лаагареи зылзыршаз иара иоуп.
Аиргьаа рҭыԥҳа дызгарц зҭахыз, аха уи лхан ахь  ахалара злымшаз Нарџьхьоу иҿгьы Сасрыҟәа афырхаҵа ззырҳәо  ишихәҭаз аамысҭашәала ихы  мҩаԥигеит. Ажәеиԥшьаа (Аиргьаа) раҳәшьа иҽыхәда дықәкны, абахә бааԥс даҿаланы, дылбааны дшааиуаз, уи аԥҳәызба лгаразы уаанӡа иацлабуаз Нарџьхьоу диқәшәеит. Нарџьхьоугьы аамысҭашәара ааирыԥшит. «Сасрыҟәа деибга-деизҩыда, хьыӡла-ԥшала ԥҳәыс диманы дшааз аниба, акы еиԥшымкәа деигәырӷьеит.
Абӷьааҳәа Нарџьхьоу даақәгьжьын, иааԥсаха иҟаз аҽцәа ааҽыжәихын, рыԥсы диршьеит. Нас ишыхҩыкызгьы амҩа иқәлеит.
Нарџьхьоуи Сасрыҟәеи ахьеиқәшәаз амҩаҿы иааиуа ианалага, Сасрыҟәа даацәажәан ус иҳәеит:
– Нарџьхьоу, ухаҵкы, ҵабыргуп, ари аԥҳәызба даазгаз сара соуп, аха уара  уеиҳабуп, аԥхьагьы абахә икыдлаз уара уоуп, лара дзеиԥшроугьы убоит, сара стәала абри уара дуқәнаганы исыԥхьаӡоит, дга аԥҳәызба!
Аха уи ус иуҭиуа лоума аԥҳәызба, знык лыхәаԥшра мацара ԥсҭазаарак иаԥсоуп, аламыс мыжда ихнамҩо иҟоузеи акәымзар!
– Мап, ухаҵкы! – иҳәеит Нарџьхьоу, – уи сара дсыхәҭандаз, уара дшааугаз еиԥш саргьы даазгарын. Ани абахә еицәоу егьа бахәы сырхалахьан, аха абра сызхамлеит. Лареи уареи шәеиразҟын, шәагьеиқәнагоуп, дагьааугеит. Уара уразҟы иалаз аԥҳәыс сара дышԥауцәызгои, ари уеизгьы хаҵа иламысым, – иҳәеит Нарџьхьоу. Уи изырҳәо ахьмыӡӷи аԥхашьареи роуп акәымзар, иумго лоума лара!».
Абысҟак зылзыршаз Сасрыҟәа дышнеи-шнеиуаз иҵаурамыз аҟазшьақәа ҵиго далагеит. Зегь реиҳа иҽеимыз акәхеит ахамаԥагьара ахьҵигаз, дахнаԥаауа, ихы имаԥызо дахьалагаз. Иара ииааиуа мчык змоу аӡәы адунеи дықәуп ҳәа игәы иаанамго аҟынӡа днеит. Уаанӡа еиԥш акәымкәа, иан лҳәатәгьы хаимҵо аҟынӡа, уигьы днахыԥо аҟынӡа днеит. Абри ала иара ихаҿсахьа акыр аҽеиҭанакит. Аха абраҟагьы иан Саҭанеи Гәашьа, «– Уи аҟара ухаҵазар, абри амҩа уқәланы уцала», – ҳәа мҩакы дықәылҵеит, дызлацашазгьы илырбеит, «ушнеиуа уда хаҵа  дубап», ҳәангьы иалҳәеит. «Дцоит мышкы, дцоит, ҩымыш, хымш, мчыбжьык. Ижәохәмыш рыҽны дышнеиуаз арха еиужь ду днанылеит. Днаԥшызар, аӡәы аҽадақәа ҵакны ацәаӷәара  даҿуп. Ицәшьхәа убри аҟара иҵеиҵоит, анышәгәалқәа иҵԥԥо ҩнык-ҩнык иаҟароуп.
Ссиршәа иубаша, ацәаӷәаҩ дцәаӷәо дцоит, ишьҭахьҟа иицәаӷәаз зегьы неималоит, агәырқьҳәа аҳаскьын ҩагылоит».
Ари ацәаӷәаҩ уаҩы еибгакгьы иакәӡам маха-шьахала, хатәы хьӡыкгьы иманы даабом, аха иара иӡбахә зҳәо вариантқәак рҿы Бжаҩа-Бжаӡа ҳәа ишьҭоуп, избанзар, «изнапык ҿаӡам, егьи изнапык алоуп дшыцәаӷәо».
Ари ацәаӷәаҩ ихаҿсахьа ҵаҟа иҵагь ҳазааҭгылап, ҷыдала иара изку астатиаҿы. Ара уи  Сасрыҟәа зынӡакгьы дышиаҭәаимшьаз, мчылагьы уи диеиканыртә, диеиндаҭлартә дшыҟамыз азгәаҭаны иазҳархап. Сасрыҟәа уи ацәаӷәаҩ ила иеиликааит иара иаҵкыс акырынтә еиҳаны амчи алшареи змоу шыҟоу, аԥсҭазаара ианагь еиҳау-еиҵоу шагым. Сасрыҟәа ацәаӷәаҩ иҿы уахыки-ҽнаки дахьыҟаз дзықәшәақәази иаҳақәази акыр ддырԥхашьеит, акыр иҟар хырҽит. Адырҩаҽны аԥшәма бзиалаҳәа наиаҳәаны иҩныҟа амҩа дықәлеит «дыԥсымкәа-дыбзамкәа, ихы имагәыхьха, илахь еиқәшьшьы. Сасрыҟәа абас дхәыцуа аҩныҟа даауан:
– Сахьнеиуа сан иласҳәарызеи, сашьцәа рҿы сыбла злацәырзгарызеи? Егьырҭ зегьы шыҟазаалакгьы ҳәашьас иасҭозеи анышәхәарԥ сшаҵаз, аџьам сшыҵакыз, адуы (ацәаӷәаҩ – С. З.) ихәыҷқәа ампыл еиԥш сшеигәыдырҵоз! – абас дынкахәыцуа мацара дшаауаз иҩны дааҽыжәҵит.
Акрымфа-акрымжә ихы ҩнапыкла икны днатәеит Сасрыҟәа. Абас мацара дтәан уи жәаха-жәамш.
Саҭанеи Гәашьа лыҷкәын игәы ҟазҵаша ажәакгьы иалымҳәеит. Акрыфарагьы идлымцалеит.
Абри нахыс Сасрыҟәа иԥагьаҟазшьақәа дырҟәаҵит. «Сыда хаҵа дыҟам», – ҳәа ииҳәақәозгьы рҵыхәа ԥҵәеит».
Аамҭа цацыԥхьаӡа Сасрыҟәа иҭахарагьы ааигәахон: зны дзабашьуаз адоуцәа бааԥсқәак ес иҟарҵалакгьы иҽы Бзоу иҵыршьааит. Уи ашьҭахь иибжьаз абын ҽа усҟак имыхәеит. Бзоу аҭахара иара  иуахҭа ааигәахара акәын иаанагоз. Аҵыхәтәан иара дҭазырхаз атәым мчы џьбарақәа ракәымкәа, даниз инаркны игәаӷ кны иагоз, иааиԥмырҟьаӡакәа ипара иаҩаӡоз иашьцәа рыла инагӡахеит.
Амифтә ҭакәажә лыла Сасрыҟәа иашьцәа иеилыркааит иара иарӷьа шьапы ӡрыжәымкәа ишыҟаз. Иара ҵаҟа дыргыланы, ахаҳә дуӡӡа абахә ихагаланы, абри лаҳашьҭуеит, ухаҵазар, шьапыла уасны иԥыххаа иқәҵа ҳәа иарҳәеит иашьцәа. Мап мҳәакәа дақәшаҳаҭхеит. Аха усҟан акагьы имыхьит.

Сасрыҟәа днаҵаххит; ахаҳә ду шлеиуаз,
Шьамхыла днасын, иԥыххаа инықәиҵеит,
Ацыԥхь далагыла абахә дыҩхалеит.
Аха акымзар акгьы Сасрыҟәа имыхьӡеит.

Аҩынтә раан абахә аҟынтәи илаҳашьҭуа ахаҳә уарӷьа шьапала уасроуп ҳәа аниарҳәа:

Сасрыҟәа дахьгылаз акыр даалак-ҩакит,
Аха ихьмыӡӷишьеит, мап изацәымкит,
Дышҭахоз идыруан, аха дақәшаҳаҭхеит,
Ахаҳә ду шеибгаз икәлаауа иҭарҵеит,
Исыхьлакь сыхьааит ҳәа Сасрыҟәа днаԥылеит,
Иарма ныжьны, иарӷьа шьапала дасит,
Аха ԥахьа еиԥш ахаҳә ду хәаш-хәаша имцеит,
Ацыԥхь далагыла ԥахьеиԥш дымҩеит,
Сасрыҟәа иуаҭәа ԥыххаа ицранаҵеит,
Иуаҭәа ахьҿакызҵәҟьа зынӡа иҿнажәаӡеит,
Иҵдырҟааз аҵла еиԥш Сасрыҟәа даагазҽазит,
Нас адгьыл днықәҳаит игәы ҩарханы,
Адгьыл ажьы ахьызшәа абра иааҵысит,
– Ааҳ! – ҳәа иқьыбьы ашьха инаҿаҩит.
Нарҭаа иангәарҭа Сасрыҟәа дышҭахаз,
Агәырқьҳәа иҽыжәлеит убарҵәҟьа дара,
Сасрыҟәа иԥырҵит ихала дааныжьны,
Иқәҵит аишьцәа ргәыхәтәы нагӡаны.

Ара сара Сасрыҟәа иҭахара  атәы сшалацәажәо аепос еизркәкәоу атеқст аҿы ишыҟоу ауп. Абжьарак иҟоуп иҵегь еиуеиԥшым авариантқәагьы. Урҭ руак излаҳәо ала, иара ижәлар ҽнак зны ирықәлаз атәымжәлатәи аимҵәацәа дырҿагыланы дшеибашьуаз дҭахеит. Сасрыҟәа иԥсҭазаара далҵит нарҭаа зегьы рҵыхәтәаны ихатә џьал ала ҳәа зҳәақәо дыррақәакгьы ыҟоуп. Даҽа џьоукыхгьы изларҳәо ала, Сасрыҟәа иара ихатәгәаԥхарала иашьцәа дырԥырҵит.
Сасрыҟәа иҭахара нарҭаа руаажәларра ақәӡаара ааигәахара иазҳәахеит.
Нарҭаа Сасрыҟәа дҭадырхаанӡагьы ақәӡаарахь рхы дырхахьан, руаажәларра ана, ара аилабгара иалагахьан. Еиҳараӡак уи ихырҵәагаз амҩа ианықәлаз рыҩнуҵҟа аимакқәа рауа, утәы-стәы рҳәо ианалага ашьҭахь ауп.
Аԥсуа нарҭтә епос аҿы ажәытәӡан аматриархат ҳәа иҟаз аепоха (уаажәларраҿы ахаҵа иаасҭа аԥҳәыс аԥызара анлымаз) ду зегь реиҳа Сасрыҟәеи иан Саҭанеи Гәашьеи рхырҿсахьақәа ирныԥшзар, арҭ аперсонажцәа рыԥсыҽхареи рҭахареи уи аепоха ду ақәӡаареи уи ахаҭыԥан иаацәырҵыз апатриархалтә епоха аиааиреи ашьақәыргылареи иазҳәоуп.


Нарҭ Сиҭ

Нарҭ Сиҭ нарҭаа рашьа еиҳабы иакәын. Анарҭтә уаажәларраҿы традициала ишьақәгыланы иҟаз аҵасқәа инарықәыршәаны Сиҭ дызлареиҳабыз ала, ҳаҭыр иқәын, аԥхьагылара иман. Аҳәамҭақәа рҿы иԥсаҟьаны, ана, ара иӡбахә ахьцәыргоу шамахамзар иахьабалакь аишьцәа дышреиҳабу иаҵшьны иҳәоуп. Убри алоуп еиҳараӡак дызларылыркаауагьы.
Аишьцәа еицны мҩа харак иқәны ицозҭгьы (шәарыцара, хьыӡрацара, қәылара…) раԥхьа дгылан, аишәа иахатәаны акрырфозар, рханы ддыртәон:

Нарҭаа зықәтәоз рмыӡк рыман.
Уи рыҩны ахышәара-ҵышәара иахьӡон,
Иреиӷьу аиха иара алхын;
Еиҳабы-еиҵбыла еиватәа иқәтәон;
Рханы дтәан Нарҭ Сиҭ,
Рҵыхәаны дтәан Нарҭ Сасрыҟәа.

Сиҭ иажәа акыр ԥхылнадон, ииҳәоз иашьцәа аххәыцуан, инарыгӡон, аиҳабы ишихәҭаз ала аамысҭашәала изыҟан. «Иҟалозма Нарҭ Сиҭ иажәа аҩбатәра…» Сиҭ дуаҩ ҟәыӷан, зныхгьы егьырҭ иашьцәа игәарымҭо, рыхшыҩ ззырмышьҭуа иара иргәалаиршәоит, иазирхәыцуеит. Убас ҽнак зны аишьцәа иааибыҳәаны уаҩ дахьзымцацыз ҭыԥк ахь ицарцы рҽанеибырҭоз, Сасрыҟәа аҽны дшыҟамыз (уи мчыбжьык уи аԥхьа шәарыцара дцан, дмаацызт, дагьыргәаладыршәомызт) гәаазыгӡаз Сиҭ иоуп. Ҵабыргуп, иара Сиҭгьы амҩа иқәлараны ианыҟаз аламҭалазоуп  Сасрыҟәа иӡбахә анцәыригаз: «Абар уаҵәы аашар амҩа иқәлараны иҟоуп. Ауха ианааилатәа, Нарҭ Сиҭ, зегьы дреиҳабымзи, даарылаԥшын, ус иҳәеит:
– Дабаҟоу, мшәан, ани аҷкәын мӡышәашәа иҟоу, иҳашьамкәа иҳашьахаз Сасрыҟәа, ара дызбаӡоме?».
Ҵабыргуп, Сиҭ ахаҵарақәа иухьан ҳәа иҳәақәоуп, аха конкретла иҟаиҵаз ҳәа џьаргьы, акагьы аабом. Ус аушәақә иҳәоуп аҟароуп. Иара нарҭаа руаажәларраҿы исоциалтә статус злаҳараку, еиҳараӡак ҳаҭыр злаиқәу аишьцәа дахьреиҳабу мацаразоуп.
Иҟазшьарбагоуп нарҭаа уатәы-стәы рҳәо ианалага, Ҩаӡамакьат ҳәа изышьҭаз рзеиԥш ҳаԥшьа еимактәыс ианроу Сиҭ ихымҩаԥгашьеи дзықәшәази зеиԥшроу.
«Аҳаԥшьа анырзеимакыраха, Сасрыҟәа ус иҳәеит:
– Иара убри аҳаԥшьа  иаҳзеимакырҭахаз аӡәаӡәала ҳаиҳа хаҵара зухьоу иҿы уи аҩы иҭоу агәара-гәараҳәа иааиқәҭәо ишааит, ус зҿы ишыз аҳаԥшьагьы иара имазааит. Сасрыҟәа агәра ганы дыҟан зегь реиҳа хаҵара иара иухьеит ҳәа, аҳаԥшьагьы иара ихаҵарақәа аниҳәо ишып ҳәа.
Сасрыҟәа ииҳәаз нарҭаа рызынтәыкгьы азыразхеит.
Раԥхьа нарҭаа реиҳабы Сиҭ днеин  Ҩаӡамакьат днахагылан дцәажәеит. Ахаҵарақәа ииухьаз акы аанмыжькәа иҳәеит, аха аҳаԥшьа иҭаз аҩы шыҟац иҟан, имшит. Нас егьырҭ нарҭаа зегьы еиҳабы-еиҵбыла аҳаԥшьа иахагыланы ицәажәон, аха аҳаԥшьа иҭаз аҩы иҟәызгаӡа ишыҟац иҟан».
Аҵыхәтәан нарҭаа рҭахара, рықәӡаара аамҭа анааигәаха, раби ран Саҭанеи Гәашьеи раамышьҭахь аԥхьа аԥсра зқәашьхақәаз дреиуоуп Сиҭ. Уи шыҟалазгьы абас ауп:
Нарҭаа раҳәшьа Гәында дигарц Нарџьхьоу данырҭаа, акрыфараҳәа иантәа, ахәшә (ашҳам) аҭаны аишәа иқәдыргылаз аҩы гәҩарас икны имжәит Нарџьхьоу.
– Ҳаит, абааԥсы, анцәа рахьгьы еиҳабык рҳәоит, зны инаганы шәаб имҵашәыргыл, – иҳәеит Нарџьхьоу, ргәы иҭақәаз еилкааны.
Ишԥарыурыз, иԥхашьеит, аџьам наган раб лашә инаимҵадыргылеит. Ахәырԥҳәа длахәан ҿамҩак анижә, аҭаҳмада дынхышәҭын ишьҭахьҟа дынкаҳаит. Имырзакәа, ирулакь даашьҭыхны аԥсы дганы дырҵәахит. Иаахынҳәын аџьам ааганы ҩаԥхьа Нарџьхьоу имҵадыргылт.
– Дабаҟоу нарҭаа шәан, дызбомеи Саҭанеи Гәашьа? Ари нахыс саргьы дсануп ҳәа исыԥхьаӡоит, ачаҟәа сара искәуп, аха лаԥхьа исызкуам, зны лара иаалыдылкылар сҭахын, – иҳәеит Нарџьхьоу.
– Уахь иаанкыл, ҳан дынҭыҵит, – рҳәеит нарҭаа.
– Ус акәзар, Сиҭ, уан лышьҭрахь уара уоуп ари аҩнаҭа еиҳабу – иҳәан, нарҭаа рашьа еиҳабы инаидикылт арыжәтә.
 Сиҭ мап-чап иҳәеит, аха асас ихәы анидигала, имжәыр хьмыӡӷхон, иааимихын, дҩахан ижәит. Сиҭ иижәыз акыргьы ичҳаит, аха ианамуӡа дҩагылан дахьындәылҵыз дынкаҳит».


Нарҭ Сиҭ-иԥа Уахсиҭ

Аԥсуа нарҭтә епос аҿы аишьцәа зегьы реиҳабы Сиҭ иԥа заҵә иоуп Уахсиҭ. Иналаршә-ҩаларшәны, ана, ара ихьыӡ ахьҳәақәоу анаҩсангьы ҷыдала иара изку, ахатәы сиужет змоу, инеиҵыху аҳәамҭагьы ҳамоуп – «Нарҭ Сиҭ-иԥа Уахсиҭ». Абри аҳәамҭаҿоуп иара ихаҿсахьа акыр ихаҭәааны иахьаабо.
Егьырҭ акыр аԥсуа нарҭтә ҳәамҭақәа иреиԥшны араҟагьы алакәтә мотивқәа рацәоуп. Ара излаабо ала, аҳәамҭа Уахсиҭ фырхаҵарала  аԥҳәыс дшааигаз иазкуп. Уахсиҭ инаҩсгьы нарҭаа аишьцәа уеизгьы фырхаҵарала аԥҳәысаагара ҟазшьас ирымоуп. Ари асиужет еиԥшқәоу, иашьашәалақәоу анашанатә лакәқәа рҿгьы акырџьара иаҳԥылоит.
Уахсиҭ иԥҳәысаагара иадҳәаланы акыр ахынҭа-ҩынҭарақәа, иҵарыз, иуадаҩыз ахҭысқәа, аԥықәсыларақәа дрықәшәеит, аха алакә  аҟны еиԥш, аҵыхәтәан зегьы дыриааины иԥсҭазаара насыԥла ишьақәиргылеит.
Уахсиҭ нарҭаа руахьад ахылаԥшра дазкын. Иуахьад ирҳәларц аҳаскьын бзианы иахьыҟаз аҭыԥқәа рахь инахараны дцалон ихала. Шықәсык зны иуахьад иманы аӡиас Ҟәбина нырцәҟа даара дгьыл харак дазцеит. Дәы ԥшӡак, аҟәландар қашә-қашәо иазҳаны, уаҭәашәпара иҩеиуа иахьыҟаз дақәшәан, убра иуахьад ирҳәуан. Уа ааигәа аӡәгьы дынхаӡомызт. Уахсиҭ ара уаҩы днымхаӡо ишԥаҟоу ҳәа иџьашьаны дшынаԥш-ааԥшуаз, хараӡа адәы аҵыхәан ҩнык шгылаз ибеит, «аха ари еиԥш ҩны имбацызт даагылеижьҭеи, убри аҟара иҩнычаԥа бзиан».
Нарҭаа ҟазшьас ирыман: Ҩызас ишьҭырхуази дареи аԥхьа ианеибадыруаз рымчқәа ԥибашәон, иӷәӷәамыз, ахаҵара зламыз, иԥсыҽыз, мчыла, гәаӷьла дара ирышьашәаламыз ҩызас дышьҭырхуамызт. Иара убасҵәҟьа иҟалеит ара уажәы;  Уахсиҭ днаԥшны иибаз аҩны зтәыз ахаҵеи (адауи) иареи реибадырреи, реиҩызареигьы. Азнык азы уи аҩны аԥшәмеи иареи рыбжьқәа еиқәдыргеит, ажәала наҟ-ааҟ иааиқәымақарқәеит. Уи аԥшәма ибжьы заҟа иӷәӷәаз ала мацарагьы Уахсиҭ еиликааит митәык шиакәыз. Уахсиҭ дахьыҟази аҩны ахьгылази акыр шынабжьазгьы, аԥшәма Уахсиҭ ифҩы иаҳаит.
– Аԥсуа фҩы! Аԥсуа фҩы! Иабаҟаз ари аԥсуа фҩы!» – ҳәа бжьык аки-киҳәа аҩны иааҩнаҩит.
– Ҳаи, уарбан аԥсуа фҩы зхы зыхнах? Уаадәылҵишь арахь ҳнеиқәыԥшқәап! – иҳәан Уахсиҭ зыбжьы газ инаиқәҿиҭит.
Зыбжьы газ еиҳагьы ибжьы рыцәгьаны, ихы шхаз дыҭҟьа Уахсиҭ дижәларц иҿааихеит. Аха даара акыр набжьан аҟнытә, ашьыжь идәықәлаз ашьыбжьон ауп аарлаҳәа Уахсиҭ дизааигәахаратәы данизааи.
Уахсиҭ иабџьар дамыхакәа, иааиуаз данааидыххыла, дааиҵагьыжьны иақәԥара далагеит, аха уи ӷәӷәаӡак иакәын. Иааиз дара иҽирцәгьеит, аха Уахсиҭгьы имуӡеит. Еидшыланы аиқәԥара иалагеит. Адгьыл дырдыдуан, рышьҭыбжь даара ицәгьахеит. Ауахьад аҳәра иаҟәыҵын, «хырр, хырр» ҳәа ашақә иасуа ирывагьыжьуан.
Ашьыбжьон иналагаз, амра аӡы инӡаалаанӡа аиқәԥара иаҿын. Убри аҟара еидшылеит, аха аӡәгьы дкаҳауамызт. Аҵыхәтәаны амра аӡы аӡааларахь еихо ианалага, Уахсиҭ иақәԥоз уаҳа илымшо дааԥсан, дкаҳаит. Уи данкаҳа, Уахсиҭ иаҳәа ааҭиԥаан ихы хысҵәоит ҳәа иҽаныназик, – «Аа, сумшьын, абааԥсы, сыԥсы нырха, суаҭәоушьозар, ешьа дсымаӡам, ешьас уҟасҵоит!» – иҳәан, диашьапкуа далагеит. Анс дҳәо-дчо даналага, Уахсиҭ иҽааникылан, иаҳәа аҭра инҭеиҵеит».
Абас ала Уахсиҭ иидырыз ахаҵа иҩныҟа днаԥхьаны, ауаа идгаланы, ачара изуны иашьас дҟаиҵеит. Уи ахаҵа иҩны дшыҟаз ауп Уахсиҭ есышьжьымҭан Амрагылара аганахь имацәысуашәа акы икаҷҷа-каԥхо ибо даналагаз. Уи инахараӡаны быжьбаны иеихагылаз акәасқьа ҳарак иҩнатәаз Ажәеиԥшьаа рҭыԥҳа ссир илхылҵуаз алашаракәын. Убри лаагараҿы ацхыраара ҟаиҵеит Уахсиҭ иашьас дҟазҵаз ахаҵа. Аха зегь акоуп, Уахсиҭ ифырхаҵароуп ара аԥызара змоу. Ажәеиԥшьаа рҭыԥҳа дыргарц аӡәырҩы лҭаахьан, аха аӡәгьы илымшацызт. Лара лҿы анеирагьы уадаҩын, илақәԥаны илиааиуа ида аӡәы дышицымцараҳәа ҿаҭахьас илыман. Уахсиҭ акы дыннамкылаӡакәа уи лҿы анеира илшеит. «Аԥҳәызба Уахсиҭ дшылбаз еиԥш, – «Уанаџьалбеит уабаанагеи?» – лҳәан, арҵәааҳәа дыҩнаҵәааит. Нас дҩаҵҟьан, аӷьараҳәа дааиҵагьежьны иақәԥара далагеит.
Еиқәԥеит, еиқәԥеит, аха димыхәошәа анылба, афырҳәа дааулышьҭын, дныкныслан лыхьтәы ҟамчы аакнылԥаан, ҟамчыла аҿыжә, аҿыжәҳәа исра далагеит, иаргьы ааиқәԥыҵәҵәеит, аха Уахсиҭ акашәагьы имкит.
Абри ашьҭахь лара даацәажәан, ус лҳәеит:
– Сара абас ҿаҭахьас исыман: сиақәԥан сыззымиааиз, сҟамчы аниқәԥысҵәалакь «ҟиҳ» зымҳәаз ида уаҩы сышицымцара ҳәа. Иахьа уажәраанӡа, абри аҟара уаа сыднагалахьан, аха сҿаҭахьа намӡацызт. Иахьа сҿаҭахьа уара инаугӡеит, шьҭа уара сутәуп ишуҭаху, уара уԥҳәысра сара иныҟәызгоит, суаҭәоушьозар».
Уахсиҭ Ажәеиԥшьаа рҭыԥҳа длақәԥаны дахьылиааиз анаҩсгьы, лашьцәа быжьҩык драбашьны дыриааир акәхеит, иԥҳәыс диманы данаауаз, иқәшәаз адаугьы диабашьны диааир акәхеит. Абрысҟак анилирша ауп иҩныҟа, Аԥсныҟа дангәарлаз.


Нарҭ Дыд

Аԥсуа нарҭтә епос аҿы аишьцәа зегьы реиԥш, Дыд иӡбахәгьы фырхаҵак иаҳасаб ала иҳәоуп. Уи ҳара маҷк даҳгәалаҳаршәеит Аҟәлан Аҟәланҟьари изку астатиаҿы. «Нарҭ Дыд ԥҳәыс дшааигаз» аҿы излаҳәоу ала, Дыд ҷыдала тәарҭас, гыларҭас иахьимаз ҳәа зыӡбахә ҳәоу амифтә ҭыԥқәа ракәымкәа, ареалтә аԥсуа қыҭа Аҷандара иҟоу ахәы ҳарак ду Дыдрыԥшь ауп: «Уи (Дыд – С. З.) тәарҭас иман Аҷандара ахәы ҳарак ду Дадрыԥшь ҳәа иахьашьҭаз». Иара акыр ифырхаҵарақәа зеиԥш ажәала иҳәоуп. ҷыдарақәас илақәазгьы азгәаҭоуп, уи моу, дзықәтәаз ирашьгьы акы иаламҩашьо ишыҟаз атәгьы ҳәоуп:
«Нарҭ Дыд жәлаҽыс имаз рашьын. Аха уи ирашь еиԥш арашь адунеи аҿы иҟамызт. Дыд уи дышҩақәтәалакгьы ихаууала ицон. Дыдрыԥшь ианыԥалакь, Лыхны ашҭаҿ икаԥалон. Дыд ирашь дақәтәа ихаууала данаауа амца ицрыдды ицон, уахынлазар ажәҩан амца акит уҳәарын. Нас уантә гаҿала Амраҭашәара шыҟоу хьыӡрацара дцалон».
Дыд конкретла фырхаҵарас иҟаиҵаз ҳәа аепос иаҳәо ԥҳәыс дшааигаз ауп. Ԥҳәыс иигазгьы лыӡаа раҳәшьа лоуп. Лыӡаагьы башақәак ракәымызт, Дыд иаҭәахашаз, ишьашәалаз, иаԥханагьлацәаз уаан. «Лӡаа ақыҭаҿы Лыӡаа нхон. Урҭ даара уаа бзиақәан. Лыӡаагьы ныҟәацәа бзиақәан. Дыди дареи еиқәшәақәалон, аидысларақәагьы роулахьан, аха урҭ ус аламала иԥхьоуцоз уаамызт. Уи идыруан Дыдгьы. Раҳәшьа дымҵарсны дызгаз Аҟәлан Аҟәыланқьери ири иареи рымҩа кны ирҭыслымит Дыд. Нас ауп Лыӡаа ақәыршаҳаҭны раҳәшьа ԥҳәысс данигаз.


Нарҭ Кәын

Нарҭ Кәын аԥсуа нарҭтә епос аҿы анык (Саҭанеи Гәашьа) илыхшаз шәҩык аишьцәа дыруаӡәкуп. Иара ихьыӡ иадҳәалоу, афырхаҵарақәа аазрыԥшуа, зхатә сиужетқәа змоу акымкәа, ҩбамкәа аҳәамҭақәа ҳамоуп. Урҭ излаҳдырбо ала, аишьцәа егьырҭ аӡәы диламҩашьо зхатә ҷыдарақәа змоу, ирылукаартә иҟоу персонажуп. Кәын убарҭ иҷыдарақәа ируакуп нарҭаа рыԥсаса рхылаԥшра дахьазкыз: «Аԥсаса илаԥш рхын Нарҭ Кәын». Даҽа ҭыԥк аҿы излаҳәоу ала, «Нарҭ Кәын нарҭаа руаса хыла инапы ианын». Даҽа ҭыԥк аҿы инамҩатәшәа, инықәшьшәа  иҳәазаргьы, ашәаҳәарагьы шилоу убартә иҟоуп: нарҭаа аишьцәа рабџьар дара рҽеибыҭаны, амҩа хара иқәланы ианцо, ашәа анырҳәо, «Уа, рарира, рашьа, раида!» – ҳәа Қьаҭуан ахапа анаацәыригалакь, Нарҭ Кәын имидоит. 
Аԥсуа нарҭтә епос еизыркәкәоу атеқст аҿы Кәын абас еиԥш ахәшьара иҭаны ихцәажәоуп: «Нарҭ Кәын дхаҵа бзиан, дшәарыцаҩын. Нарҭаа аишьцәа Кәын дуаҩы мшны дҳалоуп ҳәа дрыԥхьаӡон. Избан акәзар, урҭ рырахә-рышәахә иара иакәын еиҳарак знапы ианыз. Рырахәгьы бзиа иҿион».
Кәын афырхаҵарақәа иҟаиҵаз ируакуп, ирхадоуп ианагь нарҭаа ираӷацәаз адауцәа гәыԥҩык драбашьны, цхыраа димаӡамкәа иара ихала  дахьыриааиз. Кәын адуцәа гәыԥҩык драбашьны дахьыриааиз ахҭыс атәы зҳәо агәра ҳнаргоит аепос аҿы иара ихаҿсахьа ижәытәӡатәқәоу ишреиуоу. Уи ахҭыс шыҟалаз атәы аҳәамҭақәа руак аҿы абас иҟоуп: 
«Нарҭаа руаса ӡынгьы, ԥхынгьы ашьха иҟан. Закәытә ӡынраз, ма руасақәа зеиԥшраз уара идыр.
Зны нарҭаа руасақәа анырса ашьҭахь, ирықәҵыз аласа зегьы ааилаҳәаны Кәын иҟәаҟәа илықәҵаны агаҟа ддәықәлеит, иганы ран Саҭанеи Гәашьа илиҭаразы. Нарҭаа руаса рацәа ирықәҵыз злашьҭихыз уара идыр. Даауан уи акькьыҳәа ашәа ҳәо, баша хьаҭрак иазқәнызшәа.
Дшааиуаз шҭа ҭбаак даақәлеит. Егьи ари ашҭа ҭбаа аҿы адауцәа амҩа кны итәазаап, Кәын дышьны аласа дара иргарцы.
Кәын ашҭа  агәҭаны дааиуан еиԥш, адауцәа икәшаны иаагылан, аҿыв-сывҳәа рыхҿақәа рҿынадырхеит. Кәын иҟалаз иаразнак еиликааит, аха иҟаиҵахуаз, адауцәа зегьы ашҭа иакәшаны итәан, иара ашҭа агәҭа иахьазеиҟараз дықәыгалн.
Кәын ус ишыцәгьараз аниба, иҟәаҟәа иқәыз аласа лкажьны, агәҭа аимырттаны длагәылатәеит. Аласа анс ижәпаны ианыҟоу ахҿа залымҟьаӡозаарын. Ус аласа далатәаны драбашьуа иҿааихеит.
Урҭ еибашьуан бжьаха-бжьымыш.
Кәын ихҿақәа анынҵәа, адауцәа иаарышьҭуаз аласа иаалхны драбашьуа иҿааихан, абжь-мыш анҵәамҭазы адауцәа ршәаџь зҳәара уаҩ дыҟамкәа ишьны даарылгеит».
Кәын ас еиԥш ахаҵара иҟаиҵаз «збаз ажәлар иџьаршьеит, илакәыршьеит. Кәын рнапы дықәыргыланы дышьҭырхит, ҭынчымҩа рызмыҭоз адауцәа ахьынирҵәаз азы.
Абри еиԥш Кәын ахаҵара иҟаиҵаз азы, иара убри ахаҵара ахьыҟаиҵаз ашҭаҿы Кәын иашҭа ахьӡырҵеит. Иара  уажәгьы уи ашҭа Кәын иашҭа ахьӡуп».
Нарҭаа зегьы рзеиԥш ҟазшьагьы имоуп Кәын: џьоукы дрықәланы реимҵәара дашьҭам, ижәлари иареи ирықәло, иеимызҵәо роуп дзабашьуа. Зныхгьы, Нарҭаа зегьы ишырҟазшьоу еиԥш, дызиааиуа ақәылацәа ирызкны агәыҭбаара ааирыԥшуеит, изырҭысламыр, «Уашхәа мақьаԥсыс!» – дирҳәар, имшьыкәа, инмырҵәакәа иауишьҭуеит. Иара изку аҳәамҭақәа руак аҿы («Кәын ақәылацәа уас дшыҟарҵаз» ) излаабо ала, убас зны Кәын ирахә иманы ашьха дахьыҟаз ҽнак иҩызцәа аԥсаса (ауасақәа) аарызныжьны шәарыцара ҳәа акыр иахьыхараз, хымш, ԥшьымш дахьзымнеиуаз дцеит. Уаанӡагьы ираҩаӡоз уаа цәгьақәак, Кәын аҭыԥ аҿы дшыҟамыз еилкааны, адырҩауха иаакылсын, нарҭаа руасақәеи урҭ ирыцыз ауааи, аӡәы заҵәык ида зегьы ахцаны амҩа иқәлеит. Ас еиԥш шыҟалаз Кәын ианеиликаа, иҽааибыҭаны ашырҳәа иҿылеихан, ҩаха-ҩымш ныҟәара ахьыбжьаз шьабжьаанӡа днаӡаны, ақәылацәа акаҵәараҿы мҩа ԥҵәара заҵәык ахьыҟаз днарыхьӡеит. Урҭ хәдаҟа даархчнысын, раԥхьаҟа диасны амҩа икит. Хысымҭак аҟара ақәылацәа анизааигәаха, «Уа шәзымцеит!» – иҳәан, акаҩҳәа ибжьы ҿаца нрықәиргеит». Ақәылацәа дшыриааиуаз агәра андирга, иааилацәажәан, иҭаслымхеит, иабашьыр аҵкыс уас дҟарҵар шеиӷьыз еилыркааит. Иаргьы урҭ сшьуеит, инсырҵәоит ҳәа уаҳа даламгеит. Уи нахыс иареи дареи аиуара, аиҩызара рыбжьарҵеит.
Нарҭ Кәын иоуп нарҭаа рааигәа-сигәа акәымкәа, инахараны инхоз, дара иреиуамыз ауаа ссақәа (аҵан) рҭыԥҳа Зылха бзиа дбаны ԥҳәысс даазгаз. Иара иҟынтәи Зылха илыхшаз аҷкәын иоуп аҵыхәтәан нарҭаа зегьы даарылукаартә хаҵа ӷәӷәаны иаақәгылаз нарҭ Цәыцә. Кәын аҵан рҭыԥҳа Зылха дшааигаз, уи Цәыцә дышлыхшаз уҳәа рыӡбахә акыр инҭкааны иҳәоуп дара ирызкны ари ашәҟәы иану астатиақәа рҿы.


Нарҭ Қьаҭуан

Қьаҭуан нарҭаа аишьцәа иарылукаашақәа дреиуоуп, дызларыламҩашьо акымкәа, ҩбамкәа аҷыдарақәа дрылаҟоуп. Аепос аҿы уи акырџьара иӡбахә ҳәоуп. Џьара «ацәқәа ибон» ҳәа ҳәоуп, аҽаџьара аишьцәа хьыӡрацара ианцо, амҩан ашәа анырҳәо, ахапа цәырзго иара иоуп, насгьы иашьцәа зегь реиҳа ашәарыцара дазҟазан. Убарҭақәа рнаҩсгьы Қьаҭуан иашьцәа зегь реиҳа дрылукаартә дызлаҟоу ашәаҳәара цәырзгаз, иаԥызҵаз, аҿырпын ҟазҵаз, иаԥызҵаз иакәны дахьҟоу ауп. Абарҭ аҵыхәтәантәиқәа Қьаҭуан  адунеитә фольклор аҿы акультуратә фырхацәа ҳәа иԥхьаӡоу дреиуаны дуԥхьаӡартә дҟарҵеит.
Ишдыру еиԥш, нарҭаа рыиашьараҿы, руаажәларраҿы иҟазшьарбагоуп ажәлар зегьы рзы ихәарҭоу изакәызаалакь акы иадамзаргьы аԥшаара, ацәыргара, аԥҵара. Ауаҩы ихаҭара ауажәларраҿы ишьақәиргыларц азы хымԥада изакәызаалак акы ихәарҭоу аԥшьигароуп, иԥшаароуп. Ус ззыҟамҵаз ихьыӡ алкааны аҳәара иаԥсахом, иалкаахом, иалаӡҩахоит аҟароуп, ауаажәларра иаднакылом. Убри аҟынтә нарҭаа иреиуоу зегьы ԥшааҩцәоуп, аԥсҭазаара амаӡамқәа аадрыԥшуеит, убри иашьҭоуп. Убас иԥшаауа, уаанӡа ирзымдыруаз, аҿыц аазрыԥшқәаз, изыԥшааз дреиуоуп Қьаҭуангьы. Ҳахәаԥшып конкретла аҳәамҭақәа руак аҿы Қьаҭуан дшаарԥшу:

Нарҭаа рашьак Қьаҭуан ҳәа дыҟан,
Иашьцәа зегь реиҳа дшәарыцаҩын,
Уи дхаҵа ӷәӷәан, шәара иқәмызт,
Ихҿа баша икашәомызт,
Аҵыс-мҩас абла ҭихуан.
Геи-шьхеи изеиԥшын, ишьамхы ҵарын,
Аха еиҳарак уи ихьӡ злагаз,
Аҿырпын ахьаԥиҵаз азы ауп!
Ашәаҳәара ахьаԥиҵаз азы ауп!

Анаҩсҟа атеқст аҿы излаҳәоу ала, ҽнак Қьаҭуан шәарыцара дахьцаз амаҭ ицҳан, аԥсра далагеит. Дгәаҟуа ҵла шьапык иҽнадиҵан дахьынаиаз, амца шоура дахьалаз нашанала бжьык иаҳаит. Уи абжьы иаҳаз ианаҳәеит иҟаиҵашаз: қыд уахәак иԥшаан, ивыҩрны ицоз аӡы иалаижьит, ашәарах иишьызгьы, иабџьаргьы уи ақыд уахәа илақәиҵан, иаргьы дақәтәан,–

Ишьапы ашҳам иарчыз аӡы иналеикын,
Ддәықәлеит, аӡы ацарҭа иҽеиҭан.

Убысҟан ауахәа дақәтәан дахьцоз хьаахҽыгас, насгьы иҩны даназааигәаха, иашьцәа, иҭахцәа ираҳартә ашәаҳәара далагеит. Ибжьы заҳаз иашьцәа аӡаҿы илеин, дыӡхырган, аҩныҟа дыргеит. Уа хәышәтәрас иҟаз зегьы здыруаз Аиргьаа ран дларган, длаиддыртәалан,–

Хымыш роуп – уаҳа дидымхалт,
Аԥшьмыш рзы ишьапы дықәлыргылт.

Даҽа зных, ԥхынрак азы Қьаҭуан ирахә (ауасақәа) има ашьха дахьыҟаз, ашьыбжьон иԥсишьарц днықәиан, дынҭаҳан даныцәа, иуасақәа ҩагылан,

Ҿырпынраны инашьҭыз ирҿҿо иналалт,
Убрадагьы аҿырпын џьаргьы игыламызт.
Ус ԥхыӡла бжьык игәы иаақәҩит:
– Ҳаит, иухьзеи, Қьаҭуан?!
Ухьыӡ змырӡшаз акы ыҟан,
Угыл, ауаса иуцәырфоит, умԥшын!

Қьаҭуан ари аԥхыӡ иибаз дарҿыхан, ахьышәҭҳәа дҩагылан дыҩны иуасақәа рҿы дахьнеиз, ҿырпын шьаҭагә ыҟамкәа зегьы хаҳаҳаны ирфахьан.

Шьаҭа заҵәык аанхан иҟан,
Иаҳәызбала днахан иааԥиҟан,
Иазиура изымдыруа дышгылаз,
Иикыз ааҿыҵанагәеит ашьтәа шааиуаз,
Иаҿасҵом ҳәа икны данлаха,
Ауаса-шьтәа уи лаҿахжәеит,
Аха ахаԥыцқәа ахьлақәнарӷәӷәаз,
Аҿырпын ахы еидҟьаҟьаланы иаанхеит.
Аҿырпын гәаҩа аԥша анҭас,
Ахы ахьеидҟьаҟьалаз ианызкылмс,
Ашәаҵас иалагеит аҳәара.

Нарҭ Қьаҭуан абас ала аҿырпын шыҟаиҵаз, ишааирыԥшыз атәы зҳәо ари аҳәамҭа хыркәшоуп абарҭ ацәаҳәақәа рыла:

Абри нахыс аԥсуаагьы
Нарҭ Қьаҭуан иҿҵааны,
Иадырҳәо иалагеит аҿырпын.
Уи иақәырҳәон ианакәзаалак,
Нарҭаа дуқәа рхаҵара,
Рыхьӡ-рыԥша, ргәымшәара!


Нарҭаа раншьа Елдыз Шьаруан

Нарҭаа раб изкны ари ашәҟәы иану ҳастатиаҿы Елдыз Шьаруангьы иӡбахә маҷк ҳҳәеит. Ара уажәы уи ихаҿсахьа аепос аҿы ишаарԥшу иҵагь инҭкааны ҳҽазааигәатәны игәаҳҭап.
Заанаҵгьы иаҳҳәар сҭахуп Шьаруан ихаҿсахьа ҷыдала аинтерес зламоу ҭагылазаашьак: аԥсуа нарҭтә епос аҿы аматриаархалтә еизыҟазашьақәа ӷәӷәала ишаныԥшуа агәра ҳзырго ируакуп. Ара ахҭысқәа анымҩаԥысуа аамҭазы аматриархат акыр иқәӡаахьеит, аха ашьҭамҭақәа макьана иҟоуп, аԥсҭазаара ианыруеит, ауаажәларра иалаҽны иҟоуп.
Шьаруан дахьцәыргоу, дызлоу аҳәамҭақәа хыԥхьаӡарала ирацәаӡам, аха дахьаацәырҵуа ифункциақәа еилыкка иаабартә иҟоуп. Ана, ара иналаршә-ҩаларшәны иӡбахә ахьҳәақәоу анаҩсгьы, лымкаала иара изку, ахатә сиужет шьаҭа змоу аҳәамҭагьы ҳамоуп: «Нарҭаа раншьа Елдыз Шьаруан». Абраҟоуп иара дзакәу, иху, иҵыхәоу цқьа иаабартә иахьыҟоу. Игәаҳҭап уи зеиԥшроу.
Нарҭаа раншьцәа нҵәахьеит, иқәӡаахьеит, аха Шьаруан дыҟоуп урҭ дырсимволны, дырцынҵәарахны. Нарҭаа ахьынхо ааигәа-сигәа ақәӡам иара нхарҭа ҭыԥс иахьимоу, урҭ днарцәыхараны еилкааны зыхьӡ ҳәам ҭыԥк аҿы дынхоит. Дуаҩы заҵәуп, аха ишьҭра ӷәӷәа ахыԥша ицәымӡыц. Ара инҭкааны излаҳәоу ала, нарҭаа раншьцәа елдызаа ракәын. «Урҭ ирааны адунеи ианықәыз, дара ракәӡан ахацәа ӷәӷәақәа ҳәа иԥхьаӡаз. Наџьнатә аахысгьы елдызааи адауцәеи ахҟа рыбжьан, избан акәзар, адауцәа уаҩԥсжьыфацәан. Елдызаа ракәзар, уи дара ахьынхоз ақыҭаҿы аӡә дынхараны дыҟамызт, – зегьы адауцәа ирҿаҵахәхараны акәын ишыҟаз, аха Елдызаа рхаҵара абзоурала уи ақыҭа ԥырхага амамкәаны иааиуан.
Абри агәаӷ кны адауцәа – ауаҩжьыфацәа елдызаа рышьҭра мыцхәы иачычаны иҟан.
Аҵыхәтәаны, иалоухыузеи, адауцәа аиааигәышьеит. Аибашьра иаҵахеит Елдызаа. Адауцәа иқәыло иқәыло, мацара, Елдызаа рышьхәа-мышьхәа ахьынӡанаӡоз лак иасуа уаҩ дыҟамкәа иаандырҵәеит.
Абарҭ иқәӡааз рахьтә даанханы дыҟан зыбаҩ зтәымыз ԥҳәысеиба заҵәык. Уи аишьцәа иҭахаз аӡәы диԥҳәысын».
Абра зыӡбахә ҳәоу аԥҳәысеиба илыхшаз иоуп Шьаруан. Анаҩсҟа аҳәамҭаҿы излаабо ала, Шьаруан иани иабԥсеи нап идкыланы, ихӡыӡо драаӡеит. Даныҩеидас иан илирҳәоит иабгьы, иаб иашьцәагьы Ххәыцаа зыжәлоу адау уаҩԥсжьыфаҩцәа ишҭадырхаз. Иан иҵәахны илымаз иаб иҭынханы иҟаз абџьар маҭәала иҽеибыҭаны, деиқәхаԥс, иаб иҽы аҽҭра иааҭыганы дҩақәтәаны иабацәа ршьа иурц амҩа дықәлеит. Шьаруан иаӷацәа адауқәа ахьынхо даҽаџьароуп, акыр набжьоуп, урҭ рҳәааҿы абҩатә цҳа хуп. Дара аишьцәа хҩык ыҟоуп. Урҭ аӡә иаҵкыс анаҩстәи дыӷәӷәоуп, ШЬаруани дареи мчыла еиҟарам. Иареи дареи реидыслара, реибашьра, абаталиатә сценақәа анашанатә лакәқәа рҿы афырхаҵеи адацәеи реиқәԥашьа, реибашьышьа еиԥшуп. Адауцәа ахьыҟоу ԥсҭа лашьцоуп, дара аӡәаӡәала иаацәырҵцыԥхьаӡа убас еиԥш бжьы цәгьак ҟалоит, аԥсҭҳәа еилаҳанҭо иҟалоит, ԥша цәгьак асуеит, «Елдыз иакәымзар, – «Ҳаи, абра смааикәа сыԥсындаз!»  – зымҳәарыз дҟаларымызт».
Аԥхьаӡа Шьаруан иԥылаз, уи ацҳаҿы иабашьыз адауцәа рашьа еиҳабы иоуп. Абарҭ аҩыџьа хынцәмырха реидыслара атәы зҳәо, атипра зуа асцена абас иҟоуп.
Адауы дааиуазар, абра дааиуеит ҳәа Шьаруан абҩатә цҳа аханы иҽырхианы дышгылаз, даныԥшы, «Елдызаа зегьы нзырҵәаз Х-хәыцаа рашьа еиҳабы дықәлан даауеит. Дшааиуаз ацҳа ахы данаақәла, ирашь ацҳа иқәымло иалагеит – аарцә игылаз Шьаруан ифҩы акызаап.
Адауы иҽы днаҵаҟьан, усгьы нақәиҳәеит:
– Ҳаи, урҭ Елдызаа рыжәла-зыжәлоу нҳарҵәахьан, амгәарҭаҿы аӡә дынханы дыҟоуп ҳәа рҳәалон, уи данбаии, дихьазаргьы, данбашәи, дышәхьазаргьы, аранӡа дзаарымызт! – иҳәан, иҽы дазгәааны, иаӷәра ырҭрысны данлаха, иҽы ацламҳәа лаҿҩрны ацҳа илықәҳаит. Аелдызгьы уи аамҭаз нырцә ала иаҳәа ҭӷәыцәаа адауы иахь иҿааихеит, ацҳа дықәланы.
Адаугьы, – «Ҳаи, Елдызаа рыжәла нҳарҵәахьан, амгәарҭа иҭаз аӡә ида, убри дины, дизаргьы дышәны, дшәызаргьы, ишьа иуратәы данбаҟалеи, ус дҟалахьазаргьы иҵыхәтәы абри акәхоит!» – иҳәан иаҳәа ҭӷәыцәаа икны, Шьаруан иахь иҿааихеит.
Атахсахҳәа арҭ ааиҿагыланы аҳәамаҭала аибашьра иалагеит, аха адауы икажьра цәгьахеит. Ҩынтә деихысет, ҩынтә деихагылт, хынтә деихисет, хынтә деихагылт. Аҵыхәтәан ииулакгьы дааихсаны, аихагылаха имҭакәа, аӡы длага длеиҭан, дылҭаҳәахаа дагеит. Абас убри аӡәк убра иҵыхәтәа ааԥиҵәеит».
Адауцәа рашьа агәыбжьанытә данааиуаз уаанӡатәи данааиуаз аасҭагьы еицәаны. Ихырзаманханы абжьы цәгьа го иалагеит аԥсҭахьынтә. «Аурҭ ҵысит, аҵлақәа ахыц еиԥш иархәоит. Еимаҩны акырцх аура иалагеит». Шьаруан уи агәыбжьанытәгьы дааи дааизыҵҟьан, рацәак ихмырҵкәа дышьны длага аӡы длалаижьит. Адауцәа рашьа еиҵбы Шьаруан уаанӡа иибахьаз аӡәы диеиԥшӡамызт, зынӡа хырзаманк иакәын. «Бжь-хык ихагылан, бла заҵәык акәын имаз». Шьаруан даара ицәуадаҩхеит. «Еидшылеит. Иааԥсеит, икарахеит. Аԥхӡы баа ирылҵуа ацҳа иахьыҵәҵәаны аӡы иалаҭәоит».
Адауцәа-аишьцәа, аиҳаби агәыбжьанытәи риааира иага иуадаҩзаргьы, Шьаруан ихала, цхырааҩ димаӡамкәа имч рықәхеит, аха урҭ реиҵбы дизымиааиргьы ҟалон иҽы имыцхраазҭгьы. Ари аиҵбы иабашьраан Шьаруан имч ишәеит, абар, абар даҵахарц ахәыц ауп игу. «Шьаруан ихы шәарҭас икуа далагеит. Абар аҽазнык адауы ҽыхәҵәыла диср, ацҳа далҟьаны аӡы далаҳауеит. Аӡы ҳәа узлаҳауа закәузеи, амшын иаҩызоуп!
Абри аамҭазы Шьаруан иҽы ахьҿаҳәаз игәанаҭеит аусқәа шыцәгьаз аеҵәа кыднаԥаартәы иаакьыркьырын, аӷәра аахыршәаны иааи игьежьуа ацҳа иаақәылт. Иалоухузеи, Шьаруан иҽи иареи еицхырааны, адауажә дышьны длаган аӡы даларыжьит».
Абас ала, Шьаруан ишьа аниуы, иабацәа нзырҵәахьаз адауцәа анишь ашьҭахь ауп иаҳәшьаԥацәа нарҭаа рашьа еиҵбы Сасрыҟәеи иареи анеиқәшәаз, ианеилибакааз. Уаанӡа урҭ рыӡбахәқәа еиныҩхьан, аха изеибадыруамызт. Еибадырит, еицныҟәеит, иԥибашәеит афырхаҵараҿы еицназго ракәны ишыҟоу.
Иԥибашәарц аҩыџьагьы еицны ныҟәара мҩа харак иқәланы иахьцаз шәҩык адауцәа – ауаҩԥсжьыфацәа ахьҭатәаз аҳаԥы иақәшәан, урҭ ирабашьны ириааит. Убри ала урҭ адауцәа ауаҩԥсжьыфацәа ирфараны иҟаз жәларык (қыҭак) еиқәдырхеит. «Ауаҩԥсжьыфацәа ашәҩыкгьы ааидырҳәалан, индырҵәоз рқыҭаҿы ирыԥца ирыма иааит. Ажәлар ааизырган, – «Шәара ԥсцәаҳас ишәымаз кны ишәзаагеит, иахьарнахыс шәхы шәақәиҭуп, шәҭынчны шәынха, дара абарҭ ашәҩыкгьы иаҳшьыр аҵкыс ишаны ижәга, иԥсаанӡа шәымаҵ дшәырула, амала дара еинышәмыриалан, ахақәиҭра рышәымҭан акәымзар, дырҩегьых ишәиааир ҟалоит», – ҳәа драбжьеит Шьаруан».
Шьаруан егьырҭ аишьцәа нарҭаагьы иԥшааит, игәыцхә-гәибашьуа иареи дареи еилибакааит, иара ҭынха дук ишихәҭаз ала дрыдыркылт. Аҵыхәтәан Сасрыҟәа фырхаҵарыла Ажәеиԥшьаа рҭыԥҳа ԥҳәыс данааигозгьы дицхрааит.
Араҟа иҟазшьарбагоу ҷыдарак инаҵшьны иазгәаҳҭап. Шьаруан иабԥса иҩны ауаҭахқәа руак аҿы зсахьа ибаз аԥҳәызба ԥшӡа (Ажәеиԥшьаа раҳәшьа) лашьцәагьы, ларгьы амифтә ҟазшьақәа рымоуп, урҭ ирҭалаҳауп, аха изакәызаалак нцәахәратә ҟазшьа рыманы иаабом. Излаадыруала Ажәеиԥшьаа абжьааԥны аԥсуа мифологиаҿы абнеи ажәарахи ирынцәахәуп. Аха ара анарҭтә епос аҿы епикатә персонажцәаноуп ишыҟоу. Ара ажәеиԥшьаа раҳәшьа злеишәа цәгьоу, иӷәӷәоу аишьцәа хҩык лымоуп, иуаа цәгьақәоуп. Раҳәшьа лыӡбахә заҳаны, илышьҭаланы рыҩны инанагаз ус аламала дирҭом, шамахамзар, аӡәгьы деибганы ишьҭахьҟа ддырхынҳәуам. Нашанала иҟоу уаауп:  реиҳабы амра дацуп, агәыбжьанытә амза дацуп, реиҵбы аԥша дацуп. Амра иацыз дыззааигәахоз изы амра еиҳа-еиҳа иканарццеиуан, ашәаԥыџьаԥ зегьы ықәнаблаауан, ауаагьы амра ҳабылуама анаџьалбеит рҳәо аҟынӡа инанагон. Агәыбжьанытә дызцу амза убас иарлашьцоит, ула аҵәыршы ҭакызар иумбо. Аиҵбы дызцу аԥша акәзар, зынӡа аҽарыцәгьан, Шьаруани Сасрыҟәеи, урҭ амҩан ирықәшәаз, ирыцныҟәоз, ҩызара рзызуаз Ауаҩы-еиқәа Ҟареи «фарҭын цәгьаны раԥхьаҟа иҭҟьан ирԥынгыланы, ашәаԥыџьаԥ ыҵыжәжәаны иргәыднажьло иалагеит».
Ажәак ала, Ажәеиԥшьаа рҭыԥҳа лашьцәа убысҟак иӷәӷәақәан, Шьаруани Сасрыҟәеи урҭ ирзымиааиргьы ҟаларын, аха амни амҩан ирықәшәаз, ҩызара рзызуа Ауаҩы-еиқәа Ҟара ибзоурала аиааира ргеит. Уаҩ дахьамыхәацыз, инеилакь ахьҭахоз аҭыԥ иацәынханы, Ажәеиԥшьаа рҭыԥҳа дрыманы игьажьит Шьаруан иҩызцәеи иареи.


Нарҭ Кәын-иԥа Цәыцә

Аҵан рҭыԥҳа Зылха илызку астатиаҿы ҳара иазгәаҳҭеит лара лыбаҩ лтәымкәа дшыҟаз, ҽнак лхаҵа Кәын иаарццакны џьара цатәыс ианиқәшәа, ажәжәаҳәа ишҽеилеиҳәоз имесҭ џьара итланы ианиба, игәы ԥжәаны, «Ҳаи, смесҭ тланы ишԥаҟоу, аҵан ччиақәа рҭыԥҳа данаазга еицәоугьы сықәнагоит!» шиҳәаз, лара уи дазгәаан, ҳәызбала лымгәа аарҟьаны, уа иҭаз аӡҟы дааҭганы, иаб днаимҵаршәны, дылдәылҟьаны дышцаз.
Уажәы ара ҳахәаԥшып уи аԥшқа ааӡашьас иоуз, дзакәхаз ртәы атекстқәа ишырҳәо.
Ари иҟалаз збаз, изаҳаз аишьцәа нарҭаа азнык азы ируа, ирҳәо рзымдыруа иаршанхеит. Аха нас аԥшқа – рашьа Кәын-иԥа – дыршьуазма, нап идкыланы драаӡарц иалагеит. Аха абжьааԥнытәи ахәыҷқәа дреиԥшымхеит уи.
«Уара шәанаџьалбеит, асаби даҳшьрым! – рҳәан, агәыԥҳәы змаз ԥҳәыск дааргеит. Агәыԥҳәы шынеиҿалкыз еиԥш, аԥҳәыс днахыԥсааит. Даҽаӡәы даарган, уигьы убас лыхьит. Ахҩы иара убас. Нас уаҳа ԥсыхәа анырзыҟамҵа, иан лахь адырра ҟарҵеит – ахәыҷы ааӡашьас имоузеи ҳәа.
– Кыкахшла акәызма схәыҷы дшырааӡоз, џырла ауп дшааӡатәу, аџыр ырсаны иҿашәҵ ҳәа аалыцҳаит.
Зылха ишылҳәаз еиԥш ахәыҷы аџыр ырсаны иҿарҵо рҿаархан, ахәыҷы крыфо, дӷьацо далагеит. Нарҭаагьы – уара абри иишьагьы акала иҟалеит, изҳашьагьы, икрыфашьагьы акала иҟалеит, иҟалап бзиак илҵыргьы, – ҳәа изыԥшуан.
Аха ус иҟалеит аусқәа, Зылха лԥа анизҳа, днеины аҽҳәа дыҽҳәатәаны дҟыцә-ҟыцәуа, ацәыцә еиқәижьуа далагеит. Ара уиҵаҟьаны дҩаургылар, егьырахь дныҽҳәатәон дҟыцә-ҟыцәуа.
Нарҭаа, – ари дбашахазаап! – рҳәан, иҟәаҵит. Амала ари ҟыцә-ҟыцәрамзар акгьы дахьаҿымыз аҟынтә Цәыцә ихьӡырҵеит.
Иааидгылалак – Цәыцә, иахьа заҟа уҟыцә-ҟыцәхьоузеи? – ҳәа ихӡасуан. Аха иара ус дгылан дуауаӡа, ихы иқәыжьны».
Цәыцә иааӡашьа шыҟалаз атәы зҳәо аҳәамҭа даҽа вариантк аҿы Зылха лхәыҷы гәыԥҳәыла иааӡара ишақәыркыз анлаҳа, дааччан, ус лҳәеит: «Ари гәыԥҳәыла иааӡара шамуа рзымдыри, иааӡара ишԥақәымшәеи! – лҳәеит. Усгьы ажәа рнылҵеит: – «Уаҩышәара аџыр ҟаҵаны, аџыр иҿакны ицшьҭашәҵа, аџыр анынҵәо, дуаҩханы дгылоит», – ҳәа рзылыцҳаит.
Ишылҳәаз иҟарҵеит.
Аџыргьы нҵәеит – дуаҩханы дгылт иаргьы.
Убри аамҭазыҳәаны х-рашьк иара изыҳәаны ишаны, х-рашьк гылеит: аҽыхәа, аҽыз, аҽеиқәа.
Ари нарҭаа доуҳала иҟоуп ҳәа ажәлар ирзырҳәо иҟалеит».
Аҳәамҭақәа рҿы Цәыцә иӡбахә анаацәырырго акагьы даԥсамшәа, дбашаны, аҟыцә-ҟыцәрада ак иламкәа иахьырҳәо, иахьа хәлаанӡа даашьаҟәха ахәышҭаара дыҽҳәатәаны дӡыргагха дахьаарԥшу агәаҽанызаара ҳнаҭоит. Иара дызлаҟоуҵәҟьа игәаӷь зеиԥшроу уи ала ихҩоуп, ихәыҵаҳәҳәоуп. Иаб иашьцәагьы акыр аамҭа деилкааны дрымамызт, «ԥсы ихасгьы иҟамызт».
Цәыцә изку асиужет мацара акәым, иахьабалак афольклор азы акыр иҟазшьарбагоуп (закәанԥҟарак иаҩызоуп ҳҳәаргьы ҟалоит) афырхаҵа аԥхьа (заанаҵы) дбашаны, акагьы даԥсамкәа, акагьы иламкәа дыҟаны, нас дфырхаҵа ӷәӷәаны иаарԥшра. Аперсонаж ас еиԥш ала иҟазшьа аиҭарсра иҵоуроу сахьаркыратә хархәагоуп, уаҩы игәаԥхаша асахьаркыратә еффект иалаҟоуп. Архаикатә ҟазшьа змоу анарҭтә епос аҿы акәым, иахьшәоу афеодализм ахаантәи аҭоурыхтә-фырхаҵаратә ашәақәеи аҳәаимҭақәеи рҿгьы афырхаҵа ус данаадрыԥшқәо ыҟоуп. Иҩашьаӡом ас еиԥш иҟоу асахьаркыратә хархәага ажәытәтәи аепос аныррала, атрадициала аҭоурыхтә ҳәамҭақәа ишырныԥшыз. Иаҳгәалаҳаршәап Ԥшькьаҿ-иԥа Манча изку аҳәамҭақәа рҿы уи дшаарԥшу. Акы иадамзаргьы аҿырԥштәы ааҳгап. Абар аҳәамҭақәа руак аҿы Ԥшькьаҿ-иԥа Манча иӡбахә шцәыргоу: «Ажәытә аамҭала зны Аҳҷыԥсы дынхуан Ԥшькьаҿ ҳәа аӡәы. Убри ихылҵызгьы аӡәы дыҟан. Манча ихьӡын. Аҳҷыԥсы ҳәа усҟантәи аамҭала иахьашьҭаз абрахь Шәача аганахь акәын. Манчагьы пату иқәмызт, иабгьы пату иқәмызт, уаа башақәоуп  ҳәа иԥхьаӡан.
Манча дыҷкәынан, абас ҩажәижәабаҟа шықәса ихыҵуан, кәымжә дук хәхәаӡа ишәиҵон, ауаа ахнеиуаз днеиуан, егьиуан, аха ашьашәыраҿ атәарҭа ирҭомызт, аизараҿы даннеилак, аӡәгьы дихаҵгыломызт. «Мшыбзиа!» –  иҳәаргьы, «Бзиа убааит» – ҳәа аҭак иарҳәомызт. Иабгьы «Ԥшькьаҿыжә» ҳәа ишьҭан. Уигьы иаџьал ааны дыԥсхьан. Алаф илырхуан Манчагьы, «Манчажә» рҳәон. Ахаҵара илазаарын, аха илаз ауаагьы ирыздыруамызт, иаргьы издыруамызт, умбо!»
Анаҩсҟа ари аҳәамҭаҿы излаабо ала, аханатә абас ирԥхьаӡоз Ԥшькьаҿ-иԥа Манча иоуп аҳҷыԥсаа зегьы ирылымшоз афырхаҵарақәа акымкәа, ҩбамкәа иҟазҵаз: Ашәтәылантәи аҭаца даазгоз (уи акры злоу ҳәа иԥхьаӡаз шәҩык аҭацаагацәа лыцын) ирзымдыруаз хаҵа ӷәӷәак дрыхьӡаны, рҭаца дрыцәганы данига, уи иԥшаара зылзыршаз Манча иоуп. Аҭацаагацәа ашәҩык ирыхьыз хьмыӡӷшьаны анахь, арахь акыр ианыԥшаа, акагьы анрылымша ауп Манча дандәықәла. Аҳҷыԥсаа рҭаца дызгазгьы ларгьы рыԥшаара сцоит ҳәа Манча данықәгыла, ирцәымыӷӷхеит, « – Ааи, уара уахьцауа, егьиуа, уара уҿы ҳанааи усгьы ҳаԥсит, егьит, – рҳәан, шьоукгьы алаф илырхит, иалухи».
Аха аҵыхәтәан уеизгьы имаҭәа-иҩыҭәа, иҽы-икәадыр уҳәа дааибырҭан, Манча амҩа днықәырҵеит. Дара мчыбжьык аҿҳәара ириҭаз изыԥшын. Иҟазшьарбагоуп Манча дзышьҭаз  ԥшааны, итҟәаны ианааиго атәы шҳәоу: «Ҽык дақәтәоуп, ҽык ивакуп, аҭаца арахь дшьаҳаны аҽы азганк ахь дадуп, егьи азганк ахь ани лара дызгаз дшьаҳаны дадауп. Ааҵәа аӡлагарахь ианырго еиԥш аҭацагьы, дӡаны дызгазгьы иҿаҳәаны наҟ-ааҟ еихшьны аҽвакы иақәуп.
– Уа мшыбзиақәа! – иҳәан, Манча иуаажәлар даарылагылт.
– Уа бзиара убааит, Манча! – рҳәан, аӷьеҩҳәа нас иҩаҵҟьан, Манча дышьҭырхт, иеигәырӷьеит, аха уаҳа ҳәарас иаҭахи!».
Аҳәамҭаҿы излаабо ала, Манча раԥхьаӡа ихаҵара злацәыригаз абри ауп. Уи нахыс еиҳа-еиҳа ишьҭыҵуан ихьыӡ. Иара иқыҭаҿы даныҟамыз (шәарыцара хара данцалоз, егьиуаз) иақәыршәаны џьоукы рҽеибыҭаны иуаажәлар еимырҵәаргьы, иара ианиаҳалак, дрышьҭаланы, дрыхьӡаны, драбашьны, иқыҭа уаа еиқәирхо далагеит. «Ашьҭахь Манча иқыҭаҿы аӡә дааир ҟалаӡомызт. Манча дахьыҟаз ақыҭа  аӡә дақәлар, аӡә дакьысыр ҟалаӡомызт. Ауаа қәылараҳәа ихыҵны ианааилак, «Манча иоуп ари ақыҭаҿы иҟоу», – анырҳәалак, нас уахь аӡәгьы днеиӡомызт, убас ихыԥша цәгьахеит».
Хыхь ишазгәаҳҭаз еиԥш, Цәыцә акагьы даԥсамшәа  дырбон, аха егьырҭ нарҭаа зегь реиҳагьы афырхаҵарақәа ҟаиҵо далагеит, аха иҽӡыригомызт. Егьырҭ ирылымшозгьы илиршон. Дара афырхаҵарақәа анымҩаԥыргоз ҽынла акәызҭгьы, иара еиҳарак уахынлакәын ихала хьыӡрацара данцоз, уаҩытәыҩса дызмыхәоз ауадаҩрақәагьы даныриааиуаз. Иеизыркәкәоу атекст излаҳәо  ала, «Цәыцә изҳаит, дарԥысхеит. Ԥшралагьы сахьалагьы егьырҭ нарҭаа дреицәамызт. Уи ихы цәыригомызт акәымзар, хаҵарылагьы иабацәа дрыҵахо дыҟамызт.
Уи дхаҵаханы уажәшьҭа дҽыжәло даныҟала аамҭазы, иԥашашауа иаақәгылт иара изшаны иҟаз х-рашьк: арашь шкәакәеи, арашь ҟаԥшьи, арашь еиқәаҵәеи. Урҭ арашьқәа ԥштәыла ирықәнагахашаз амаҭәақәагьы рхианы изыҵәахын.
Ҽынла ихы  усгьы ицәыригомызт, аҽҳәаԥхьа ахәа бӷьаҭуа дыҽҳәатәан, уаҳа дҩагыланы акы ҟаиҵомызт. Амра ҭашәаны ианаалашьцалакь нахыс, Цәыцә зынӡа даҽаӡәхон. Иабацәа, иашьцәа ирдырыр иҭахымызт уи дышхаҵабзиаз. Убри аҟнытә, уи зны ирашь шкәакәа дақәтәаны, зны – ирашь ҟаԥшь, зны ирашь еиқәа дақәтәаны дырԥылон.
Ишааилашәшәалакь есыуаха алашьцара иалакны Цәыцә ныҟәара дцон, арахә ԥҵәаны иааицон. Нарҭаа идмырбаӡакәа аҽԥышәара даҿын, илоу аилкааразы маӡала хьыӡрацара дцаны даауан. Убас иара даныҩагыла инаркны, нарҭаа рырахә есыуаха ирыцлон, есы-шьыжьымҭан ргәара ашьамаҟа ҿыц ишдырҭәуаз рбон. Убри азы акәын нарҭаа рырахә есыуаха шәкы-шәкыла адоуҳа ирызнарҳауеит зырҳәоз.
Даҽаџьарагьы излаҳәоу ала, Цәыцә «Уаха аныхәлалак дцаны, дҳәынҷаны, рахәы-шәахәы иҟоу аацаны, рашҭа иҭацаланы, иара дышьҭалауан». Иашьцәа ракәзар, иахьцоз драҭәашьаны дыргомызт. Убас даалаган адауцәа ашәыр хкқәа зегьы рымхны, «иааганы, ирацәаны иҟаҵаны ажәлар зегьы рҽаҟәырҭәаа ирфо иҟаларатәы иҟарҵарцы» ианырӡбагьы цхырааҩыс ҳәа дрымгеит. Аҳәамҭақәа рҿы излаабо ала: «Уи  аамҭазы ашәыр змаз адоуцәа ракәын, аха адоуцәа ирымоу уаҩы иауирҭахуаз, убри аҟнытә нарҭаагьы ирырҭомызт».
Адауцәа ашәыр хыкқәа рымаҳхып ҳәа нарҭаа ианақәырк, хаала усгьы ирырҭомызт, иадхьмыӡӷкыланы ирабашьуан. Еиқәырццакны хԥаҟа шықәса урҭ рахь ицаны ирабашьуан, аха ирызрымымхит. Аԥшьышықәсазы адоуцәа рахь еиҭах еибашьра ианцоз, «саргьы сыжәга шәахьцо!» – ҳәа дырхьынҳалт Цәыцә, аха дрымгеит, – «Ааҩны аӡәы дыҟамкәа, ҳан лымацара дҳазныжьуам, уара аҩны уҟаз», – ҳәа иарҳәеит. Ирҳәақәо иалаухузеи, дара рхала адоуцәа ириааир рҭахын». Абри ашьҭахь хымыз анҵы, аишьцәа анимба, Цәыцә абџьарла иҽааибыҭаны рашьк дҩақәтәан, иашьцәа дрышьҭалт. «Нарҭаа егьырзыҟамҵакәа ихынҳәны ишааиуаз дырԥылт Цәыцә».
Иашьцәа ахьцаз еиҭах акагьы шрылымшаз анеиликаа, « – Ҳаит, абаақәа, нарҭаа ахацәақәа», – иҳәан, иазыргәытәны иааиргьыжьын, раԥхьа дҩагыланы иҿынеихеит.
«Адоуцәа ахьынхоз ианнеи, иашьцәа ааизиган, ус реиҳәеит:
– Сасрыҟәа шәаԥхьа днаргыланы, абри аихатә гәашә аҿы шәгылаз (адоуцәа абаатә гәара ирыкәыршаз аихатә гәашә ҿан). Ԥша цәгьак ҵысраны иҟоуп, адыд, амацәыс уаҩы ишимбац иҟалара иҟоуп, аха иарбанзаалак гәцарак ҟашәымҵароуп. Ус ишыҟоу агәашә аатышт. Агәашә анаатлакь, даҽа бџьарк акәымкәа, аҳәала шәрыжәла адоуцәа.
Абасгьы иҳәеит, иаргьы дныҵашәкәа дцеит».
Цәыцә ииҳәақәаз, ишиҳәаз иҟарҵеит аишьцәа. Адыд-мацәыс, аԥша цәгьа иара игәаԥхарала акәзаап ишыҟалаз. Ишиҳәаз еиԥш, аԥша цәгьа ҵасит, адыд-мацәыс цәырҵит адунеи арҵысуама уҳәартәы, адоуцәа реихатә гәашәгьы ҟьаҟьаӡа иааит. Убри аамҭазы али-ԥси рыбжьара, дахьынтәааиз рызгәамҭаӡакәа иара Цәыцә дфырхаҵаха даацәырҵын, « – Шәнеи, нарҭаа афырхацәа!» –  ҳәа иаҳәа ҭԥааны раԥхьа днагылан, адоуцәа ргәара инҭалт.
«Адоуцәа ахьаныз аҭыԥан, улаԥш ахьынӡанаӡааӡо ашәыр баҳчақәа еихашьшьы инашьҭын, ашәыр хкқәа зегь ыҟан. Ирҿаз ашәырқәа ракәзар, рыфҩы мацарала узхара уфарын, еилыԥхаауа, уҿы иҭаӡыҭуа акәын ишыҟаз. Уахьынаԥшлакь аҵәа, аҳа, атама рымахәқәа хьыхәаны акәын ашәыр шырҿаз. Аӡахәа акәзар, уи ҵҩа змамыз ыҟан».
Цәыцә иашьцәеи иареи ас ихырзаманха ашҭа ианҭала, «Адоуцәа ирзааз рзымдырт, еилаҩ-еиласуа еилахеит. Урҭ еигәныҩаанӡа, нарҭаа раҳәақәа аус руит, адоу хқәа еиқәыдды еиларыжьит. Иаанхаз адоуцәа нарҭаа ирмыхәошәа анырба, иҭаслымхан рыҽрырҭеит».
Абас ала, Цәыцә иҟаиҵаз ацхыраара ду рхы иархәаны нарҭаа аиааира ду ргеит. «Нарҭаа рыԥсы аныршьа, шәыр хкыс адоуцәа ирымаз ракака, имаҷымкәа ирацәаны ирыма, рышьҭахьҟа амҩа инықәлан, аҩны ианааи, иааргаз ашәырқәа зегьы еиҭарҳаит. Аха аӡахәа еиҭаҳараҿы ианааи, изыхҟьа здырыхуада, иахьеиҭарҳауа аҭыԥ рзеимакырахеит. Убри иахҟьаны агәынхарақәагьы рыбжьалт. Ас ианеимактәха, Цәыцә дақәшәиит:
– Аҩы уаҩы ицәа иҭамӡо еиԥш амцхә зжәуа Сасрыҟәа игәаашьала даргәаалааит, қәнагала изжәуа сара сшаргәырӷьо еиԥш дарӷәырӷьалааит! – ҳәа.
Арыжәтә агәаара аманы изыҟоу, Цәыцә дахьақәшәиз аҟынтә ауп.
Убарҭ нарҭаа иааргаз ашәыр хкқәа рахьынтә иҿиаз ашәырқәа роуп еиҳарак Аԥсны иҟоу ашәыр жәлақәа: ацәа, аҳа, ажь, атама, алаҳа, аца уҳәа егьырҭгьы. Уаанӡа Аԥсны ашәыр аздырӡомызт».
Абас ихыркәшоуп Цәыцә иӡбахә зҳәо аҳәамҭа еизрыкәкәоу атеқст.
Цәыцә иан Зылха илызку астатиаҿы ҳара иазгәаҳҭеит иара иааӡараҿы лорль маҷуп ҳәа. Убас шакәугьы, иага умҳәан, дгәааны лхаҵа диҵыҵны дцазаргьы, ан лцәанырра ҟәымшәышәқәа лыгны дауҟахыз, лԥагьы зынӡа дгәыгәҭажьны длымамызт, иԥсҭазаара мҩа дахӡыӡон, дахылаԥшуан. Лара лоуп аџыр иҿаҵаны (аџыр еиԥш дыӷәӷәахарц) дшааӡатәыз нарҭаа ирыҵазҳәаз. Уи адагьы, Цәыцә даныҩеидас иара ифырхаҵараҿы иҽанԥишәоз, ларгьы дԥылшәеит, ауадаҩрақәа, агәаҟрақәа рҿы ицирхыраашаз анашанатә маҭәарқәа (амацәази аҳәызбеи) илҭеит. Уи атәы атеқстқәа руак аҿы конкретла ишҳәоу, ҳазааҭгыланы игәаҳҭап.
Анҵамҭақәа руак аҿы излаҳәоу ала, ҽнак зны нарҭ Сасрыҟәа иуаажәлар еимҵәаны амшын нырцәҟа изгаз драбашьырц ар иман дцеит. Дахьцаз, акыр аамҭа деибашьит, аха аиааира изымгеит, ижәлар аибашьраҿы еиҳа-еиҳа анҵәара иаҿын. Цәыцә игәы иазымчҳакәа, Сасрыҟәа дахьеибашьуаз дицхраарц иӡбеит.
Цәыцә убас ҵасс иман, фырхаҵарак ҟаиҵарц џьара данцоз, даалаганы имаҭәа ишәыз азганк шкәакәаны, егьи аган еиқәаҵәаны ишәуан, дзықәтәаз ирашьгьы убас азганк шкәакәан, азганк еиқәаҵәан – ганкахьала дызбоз шкәакәа маҭәала еилаҳәоу хаҵак, ҽыхәак дақәтәаны днеиуеит рҳәон, егьи аганахьала дызбоз, еиқәаҵәа маҭәала еилаҳәоу хаҵак ҽеиқәак дақәтәаны днеиуеит рҳәон. Убри азоуп Цәыцә хьыӡ ҷыданы Бжеиқәа-Бжашлаҳәангьы изишьҭоу.
Ус ауп ишыҟаиҵаз Сасрыҟәа дахьеибашьуаз дицхраарц данцозгьы. «Ҽнак арашь, аҽыхәа дақәтәаны, изымҩарак шкәакәала деилаҳәаны, изымҩарак еиқәаҵәала деилаҳәаны, ихаз асахьагьы убас иҟаҵаны, ирашь дақәтәаны, Сасрыҟәа дахьиабашьуаз днеит. Ирашьгьы азымҩак шкәакәаны, азымҩак еиқәаҵәаны иҟаиҵеит (ишәит) иара.
Ари ауаажәлар дызлысуаз, дыццакны дахьцоз дызлысуаз ажәлар аимак ҟарҵеит. Шьоукы, – «ҽыхәак дақәтәоуп, шкәакәа маҭәала деилаҳәоуп», – рҳәеит ари аганахь иҟаз. Даҽа шьоукы, – «ҽеиқәак дақәтәоуп, еиқәаҵәа маҭәала деилаҳәоуп», – рҳәеит егьи аганахь иҟаз. Бжеиқәа-Бжашла Сасрыҟәа ицхраара дышцауаз лдырын, аҵан раҳәшьа Зылха ԥшӡа лыҷкәын ихаҵара закәу гәалҭарц азы амҩан диԥылт.
– Ҳаи, узцом уара, илеиуа, ушьҭахьҟа ухнымҳәыр ҟалом! – ҳәа иқәҿылҭит.
Лаԥхьаҟа даакылҟьан, иаҳәа ааҭԥааны ианиҟьа, жәаҩа метра еиҵыҵит. Зылха днеиҭаԥеит, лкалҭ анаӡарагь аҳәа аԥынҵа нахьысит. Даацәажәан ус лҳәеит  [Зылха].
– Хар умам, уцәгьамхар ҟалап, – лҳәеит. – Абри умаз, агәаҟраз иахьуҭаххо ҟалоит, – лҳәан, амацәази аџьаҟәеи илҭеит. Ларгьы лыҩныҟа дхынҳәит, лгәы лырҭынчит, лыҷкәын дшыцәгьамхоз аҟара еилылкааит».
Цәыцә ианагь убас ҟазшьас иман, имҩаԥигоз афырхаҵарақәа бжьааԥнытәиқәамызт, иашьцәа змыхәоз аус уадаҩқәа, аус бааԥсқәа ракәын инаигӡоз. Дара иашьцәа зынӡаҟ ауадаҩрақәа ианырҭагылаз иаалырҟьаны даарызцәырҵны ус рзызуаз ианагь  ахәышҭаара дыҽҳәатәаны иҟыцә-ҟыцәуаз рашьа иԥа Цәыцә шиакәыз дирдырӡомызт, ибжа еиқәаны, ибжа шкәакәаны, иҽырҩашьаны иҽзыҟаиҵозгьы уи акәын.
Уажәгьы Сасрыҟәа дахьеибашьуаз даннеи, дфырҭынха аӷацәа дрылагьыжьит. Даргьы митәӡақәак ракәзаарын, хыԥхьаӡаралагьы арымӡаа ыҟан, нҵәара рықәмызт. Акыр еидхалазаргьы Цәыцә урҭ риааира илиршеит. 
Иара абжьагара иҟаиҵаз ала, бжь-ведрак (бжь-ҭанақьык) ахәшә абзарбзан иҭаԥсаны, хыхь иара Цәыцә ахыкәалаа еиԥш дахаҵаны, амшын нырцә иҟаз аӷацәа рԥенџьыр иарбаны Сасрыҟәа дхысит. Сасрыҟәа ас данхыс, «Бжеиқәа-Бжашла дкаууа дышлеиуаз, иаӷацәа рԥенџьыр еихала ичаԥаз даахан, рԥенџьып ԥҽны, аҩны аҩныҵҟа иаӷацәа даарылаԥалт».
Арҭ аӷацәа бааԥсқәа ауаа зҭандырҵәоз ҵа змаӡамыз аҵеџь ду данҭарыжь, иааигәалашәан иан илҭахьаз имацәаз иџьыба ианааҭих, «хыхь дшықәгылаз ибеит. Ара ахаан уаҩ дхамлацызт. Оумашәа ирбан, дырҩагьых деиҭаҭарыжьит аҵахь.
Аҵа данца, иааигәалашәеит амҩан иан илҭаз аџьаҟәа. Иџьаҟәа иџьыба ианааҭих – хыхь дшықәгылаз ибеит.
Иџьаҟәа аҿы ааирҭын иназлеиҵаз (иаазхьишьыз) зегьы рызҿымҭуа, уа инышьҭахеит. Аха уи иаҷыданы иаҳәамҭагьы аус аируит. Иишьыз, ишьит, иаанхаз иҳәынҷеит».
Аԥсуа нарҭтә епос еизыркәкәоу атеқст аҿгьы амшын нырцәынтәи иааны Сасрыҟәа иуаажәлар еимызҵәоз аӷацәа данырмыхәа, «Цәыцә днашьҭалан, сабардак шкәакәаны ишәит, уи асабарда аԥаҵа иамаз азымҩарак шкәакәаны ишәит, егьирахь еиқәаҵәаны ишәит, имаҭәақәа убас азымҩарак шкәакәаны, азымҩарак еиқәаҵәаны ишәит, иҽгьы иара убас. Нас ддәықәлеит Сасрыҟәа иахь».
Хыхь зцыԥҵәахақәа ааҳгаз атеқст аҿы ишҳәоу еиԥш, араҟагьы Цәыцә Сасрыҟәа иахь цхыраараҳәа амҩа дықәны данцоз «ҭшәарак аҿы ихаҵашьа збап лҳәан, иан, лҽырҩашьаны дааихыкәшан дааиԥылт. «Узцом! – лҳәан, лаҳәа аҭԥааны амҩа изкны дааизцәырҟьеит. Иаргьы иаҳәа ааҭикәыцәаан, иаҳәа аԥынҵа лкалҭ инацрасын, илхикәыцәааит. Сеиҭакшоит ҳәа иҽазикуан еиԥш, ԥҳәыск лыбжьы геит:
– Аа, нан, уара ухаҵазаап! Шьҭа узакәыз еилыскааит, уан соуп, сумшьын, сумшьын! – ҳәа лыбжьы иқәлыргеит, лыҷкәын иеибагашьа лгәы иахәаны. Лара даниба, ахаан акы иазнымкылацыз Цәыцә ирашьгьы шанханы иџыхӡа иаагылт».
Араҟа Цәыцә бааԥсӡарак, ҟымҟрак дақәшәар ихы иаирхәап ҳәа иан илҭаз амацәази аџьаҟәеи ракәӡам, аҳәоуп. Еибашьра дахьнеизгьы уи аҳәа нашана ицырхырааны аиааира игеит. Аха ари са соуп Цәыцә ҳәа ихы ауцәыригахуаз, ус џьеи иҳәарын. Аиааира уагьы изгаз Сасрыҟәа иакәызшәа дҟалеит.
Цәыцә ахаҵарақәа иҟаиҵақәаз рыӡбахә анцәыраҳгах, даҽакгьы ҳамҳәакәа ҳзавсуам. Уи нарҭаа аҟала аныргоз афырхаҵара шааирыԥшыз ауп. (Ажәа «аҟала» аҭырқә бызшәаҟынтә аԥсуа бызшәа иаланагалаз ажәоуп, «абаа» аанагоит).
«Нарҭаа аҟала шыргаз» ҳәа хьӡыс измоу аҳәамҭаҿы излаабо ала, «Аԥсны амраҭашәарахь џьара Ӷәинтвинт ҟала ӷәӷәак ыҟан. Уи аҟала ауаа рцәа рхызхуаз ԥсҳа бааԥсык итәын. Ари аҟала аԥсҳа ихазына ҭан. Нарҭаа ирдыруан.
Нарҭаа абри аҟала ԥҽны ахазына ҭаагоит, аԥсҳагьы дахаҳхуеит ҳәа даара рҽаныршәахьан. Аха егьрылымшацкәа иҟан.
Нарҭаа рашьа Цәыцә егьа ихаҵашьа еилыркаазаргьы, гәамчла усгьы дара  рҟынӡа днаӡом ҳәа дрыԥхьаӡон. Убри аҟнытә дара ахьцоз дыргыламызт дырҩегьых. Ари Цәыцә игәы иалан».
Аишьцәа Ӷәинтвинт аҟала ргарц рҽеибыҭаны ицалон, аха акагьы рылымшакәа игьыжьны иаауан. Ус ҽнак еиҭах рҽеибыҭаны уахь ицарц ианақәырк, Цәыцә ианду Саҭанеи Гәашьа дырниҵеит иаргьы дыргаразы. Ларгьы диқәшаҳаҭхан, днеин лыҷкәынцәа хьыӡрацара иахьцоз Цәыцәгьы дыжәга, сшәыҳәоит, иҟалозар ҳәа дрыҳәеит: 
« – Сшәыҳәоит, иҟалозар, шәахьцо Цәыцәгьы дыжәга, уаҳа егьилымшаргьы, ҽышькылк имкри!» – лҳәеит.
– Ҳаи, аџьабымбеит, иара иҳәазаргьы, бара изеиҭабҳәазеи, илшап зыбгәыхәуазеи Цәыцә, – рҳәан, иааҳәынгьы иахәамԥшит иралҳәаз».
Аха иара иҽдмырдырӡакәа иашьцәа дрыцымхраар имуит. Аиааирагьы диргеит. Аԥсҳа ихәура иҭаз ауаа зегьы рхы злармышьыша амал рыҭаны иаурышьҭит. Ари ӷәӷәала ирыцхрааз, ахьӡ дзыргаз ахаҵагьы иҳәеит сасра дрыццарц, «аха иагьа иҳәандазгьы имуит, дызусҭазгьы реимҳәеит. Имуӡошәа анырба, ахазына иааргоз ахәҭа ршан идыргалт, «– Ухәҭа умгакәа ушԥацо!» – рҳәан, аха уигьы мап икын, иагьа рҳәазаргьы изаҟаразаалакь акгьы имгеит. Иара ус аԥсшәа раҳәаны дынрыцрыҵын, уаҳа дырзымдырӡакәа дцеит.
Цәыцә нарҭаа раԥхьа аҩны днеин, иҽааиҭеикын, аҩны ишәиҵалоз имаҭәақәа ишәҵаны длатәеит».
Нарҭаа аԥсҳа  ихазына рыманы ианааи, ԥыҭрак рыԥсы аныршьа, егьи амал иааргаз ашара иалагеит. (Излаабо ала, ари ахҭыс аныҟалаз нарҭаа утәы-стәы рҳәо иалагахьан).
«Аиҳабхәша сара исыхәҭоуп, – ҳәа дгылт Сасрыҟәа, уаанӡа егьырҭ реиҳа ахаҵарақәа ииухьаз аҟнытә, аха ҷыдара ахьилымшаз азы аиҳабыхәша ирымҭо иалагеит. Ари дара иреимакырҭахеит, ауаа рыднагалт. Еимацәгьахозшәа аниба, уаанӡа ирыламцәажәоз Цәыцә ажәа даҳәеит». Азнык азы аумашәа ирбазаргьы, Цәыцә ажәа ирҭан, «даагылан, иҟалаз, шыҟалаз, иара уаҩыс дшырмыԥхьаӡоз, иара ила шакәу гәынтвинт аҟала агара шыҟалаз, убри аҟнытә иара ихәгьы ршар шахәҭоу, аиҳабыхәшагьы иара ишиқәнаго, зегьы иҳәеит.
Цәыцә анс аниҳәа, нарҭаа уаҳа ҳәатәыс ирымахзи, иаалаган Цәыцә ихәы ршеит, егьырҭ аӡәа-ӡәала рыхәҭаақәа иреиҳаны, аиҳабыхәшагьы иара изыршеит, еиҳагьы еигәырӷьаны, егьызлам ҳәа ирԥхьаӡоз рашьа абни аҟара ахаҵара иланы ахьырбаз. Уи аахыс Цәыцә ихьӡ-иԥша бзиахеит.
Цәыцә ирҭаз амал шаны ахымхәацәа ириҭеит. Иашьцәа Цәыцә иҟаиҵаз анырба, дара рыхәҭақәагьы ажәлар ишаны ирырҭеит.
Ари нахыс нарҭаа хҳәаарыда еилыркааит Цәыцә дара раҵкыс хаҵарыла деиӷьымзар, дшеицәамыз, ҳаҭыргьы иқәырҵо иалагеит».
Ара излаабо ала, Цәыцә иашьцәа зегьы ирылымшоз афырхаҵарақәа шыҟаиҵоз, иахьыҟаиҵоз анаҩсгьы аидиалтә персонаж ззырҳәо иакәны даабоит. Иара ихаҿсахьа аԥызҵаз ажәлар ауаҩытәыҩса иреиӷьу иҟазшьақәа идырԥхьаӡалеит. Насгьы асоциалтә еиҟарара дазықәԥаҩуп, агәыҭбаара шилоу агәра ҳнаргоит фырхаҵарыла ирҳаз амал шаны ахымхәацәа иахьриҭаз, уи ҿырԥшыганы иҟалеит егьырҭ иашьцәа  рзгьы.
Абра хыхь иааҳгаз ацыԥҵәахақәа ҟазшьа хадала акыр ирзааигәоуп Ҩаӡамакьат иазку аҳәамҭа асиужет аҿы Цәыцә иӡбахә шцәыргоугьы. Араҟа излаабо ала, нарҭаа рҳаԥшьақәа рхатәы хьыӡқәа рыман: Ҩаӡамакьат, Хьамхәа, Аҩаӡакьат, Агӡакьат уҳәа убас егьырҭгьы.
«Нарҭаа рҳаԥшьақәа зегьы иреиҳан Ҩаӡамакьат. Ҩаӡамакьат нарҭаа рӡаагага ԥҳалқәа рыла 600 ԥҳал акуан. Ҩаӡамакьат инахагыланы иқәыз ииҳәаз наигӡар акәын, ус дара ҵасс ирыман.
Егьырҭ аҳаԥшьақәа ирҭоу еиԥш акәымкәа, Ҩаӡамакьат иҭаз аҿы даҽа ҟазшьақәак аман. Уи нарҭаа ианыржәлакь, ргәамч арыӷәӷәон, ршьамхы арҵаруан. Ирҳәоит, насгьы уи аҳаԥшьа нарҭаа доуҳала ироуз ҳаԥшьоуп ҳәа, иҭухуа аҟара еиҭаҭалахуан ҳәа. Ирҳәоит Ҩаӡамакьат ахьыҵаз Кавказ агәҭаны Клыхәра акаҵәараҿы ауп ҳәа; даҽа шьоукы ирҳәоит Наҳар акаҵәараҿы иҵан ҳәа».
Нарҭаа еимабзианы ишааиуаз, утәы-стәы ҳәа еихо иалагеит. Зегь раԥхьа абри Ҩаӡамакьат ҳәа изышьҭаз аҳаԥшьа еимактәыс ироуит. Зегь раԥхьа Сасрыҟәа даагылан, «–Уаҳа аб-хәҭа ҳәа акы шәымаскуам, егьырахь акыр ҳамазар зегьы шәара ишышәҭаху ишәша, иҟалозар, сшәыҳәоит ҳҳаԥшьа Ҩаӡамакьат сара исышәҭ», – иҳәеит.
Сасрыҟәа ас иҳәеит, аха егьырҭ ақәшаҳаҭымхеит, уи аҳаԥшьа згарц зҭаххақәаз рацәаҩхеит. Абри реимак ӷәӷәахеит, ҵыхәаԥҵәара амоуит. Ари еилыргашьа анырзамҭаӡа, еиҭах аҵыхәтәан Сасрыҟәа иашьцәа даарылагылан ус реиҳәеит:
«Иара абри аҳаԥшьа иаҳзеимакырҭахаз аӡәа-ӡәала ҳаиҳа хаҵара зухьоу иҿы уи аҩы иҭоу агәара-гәараҳәа иааиқәҭәо ишааит, ус зҿы ишыз аҳаԥшьагьы иара имазааит. Сасрыҟәа агәра ганы дыҟан зегь реиҳа хаҵара иара иухьеит ҳәа, аҳаԥшьагьы иара ихаҵарақәа аниҳәо ишып ҳәа.
 Сасрыҟәа ииҳәаз нарҭаа рызынтәыкгьы азыразхеит».
Аишьцәа лалаган еиҳабы-еиҵбыла аҳаԥшьа иахагыланы ацәажәара иалагеит, досу хаҵарас ииухьоу иҳәон, «аха аҳаԥшьа иҭаз аҩы ҟәазгаӡа ишыҟац иҟан.
Ус еикәшаны ишааиуаз ацәажәара, дшеиҵбыз еиԥш, зегьы рышьҭахь Сасрыҟәа иҿы иааит. Сасрыҟәагьы аҳаԥшьа днахагыланы ахаҵарақәа ииухьаз акакала рҳәара далагеит. Сасрыҟәа егьырҭ реиҳа хаҵара илымшахьази, егьырҭ реиҳа ажәа аҳәара дадхалеит, уахыки-ҽнаки ацәажәара даҿын. Ахаҵарақәа ииуз зегьы иҳәеит, аха аҳаԥшьа иҭаз аҩы иара аџьбарара аҟынтә ацԥхьқәа иаршәуаз рыда, уаҳа шраҳәа акы аҽазнамкит. Сасрыҟәа ари дара имхацәгьахеит, аха иҟаиҵахуаз».
Аҵыхәтәан ажәа даҳәеит Бжеиқәа-Бжашла. (Араҟа уи Цәыцә иоуп ҳәа иҳәаӡам, аха уи шиакәу ҩашьаӡом). « – Иуҳәарц иуҭахузеи? Уааи, иҳәа иуҭаху». – ҳәа ажәа аҳәара азин анирҭа, Бжеиқәа-Бжашла Ҩаӡамакьат длахагылан ахаҵарақәа иҟаиҵахьаз акакала рҳәара далагеит. Лымкаала дазааҭгыланы далацәажәеит аамҭала зны адунеи аҿы даус иҟаз зегьы еигәныҩны нарҭаа иахьырҿырхарсҭаз џьара еизаны, нарҭаа ирықәланы иҭадырхарц ишақәыркыз. Убарҭи дареи реибашьра ӷәӷәа уажәы абра иргәалаиршәеит. Уаҟагьы дҽырҩашьаны, зҽеиҭакны инеиз, нарҭаа аԥсра иахзырԥаз, аиааирагьы дзыргаз иара шиакәыз аԥхьаӡакәны уажәы иреиҳәеит. Иреиҳәеит уи аибашьраҿы адауцәа иара ӷәӷәала дшырхәыз, ишьапы хҿала ишхыржәаз, аха ииулакгьы адауцәа ррашьқәа акы шьны, амгәа рҟьаны, дыҩҭалан дшыцәаз. Арашь амгәа дҭаианы хаха-хымш ианихига, ишьапы еилаӷьазаап, ибзиахазаап. Нас дзаманаха дааҭыҵын, дара иашьцәа адауцәа иахьрабашьуаз дышнеиз иҳәеит. Цәыцә ари иажәа ахыркәшамҭаз абас иҳәеит: «Уа сахьнеиз адауцәа шәыкәшаны, шәҭакны шәрыман. Адауцәа саарылалан иԥхьасцан шәрылызгеит. Нас шәаргьы шәаасыцхраан адауцәа ҳариааит. 
Ҳаԥсы анаҳшьа ашьҭахь, адауцәа  рмал иҟаз зегьы еизганы, ҳхынҳәын амҩа ҳақәлеит. Ус ҳшааиуаз, енагь Бжеиқәа-Бжашла ҳәа шәзышьҭаз дахьшәыцрыҵуаз амҩахәасҭаҿы ҳанааи, снашәыцрыҵын аҩныҟа сааит. Убри Бжеиқәа-Бжашла ҳәа шәзышьҭоу, иахьанӡагьы дышәзеилымкаац, – уи сара шәарҭ шәмаҵуҩы соуп. Абар Саҭанеи Гәашьа дшаҳаҭуп, – ҳәаны, иажәа иаалгамҭазы аҵыхәтәантәи иажәақәа цқьа анагӡаха амҭакәа, Ҩаӡамакьат иҭаз аҩы агәара-гәараҳәа иааиқәтәан ашра иалагеит».
Цәыцә ари ииҳәаз нарҭаа иџьаршьеит,  илакәыршьеит. Сасрыҟәа дгәаан, Ҩаӡамакьат ахьыҵаз анышә иҩыҵихын, «– Ҳара ҳаимакра зхароу уара уоуп, уара уҟамзар еимактә ҳауамызт», – иҳәан, Сасрыҟәа аҳаԥшьа наирҳәазан, Клыхәра акаҵәара даахықәгылан, шьацәхыԥла аҳаԥшьа дагәҭасын, ирыууаӡа иршәын, абрахь Аԥсныҟа идәықәиҵеит. Аҳаԥшьа ашьхақәа ирхыууаа ишааиуаз, Аԥсны агәҭаны икаҳаит. Ҩаӡамакьат ахьынкаҳаз иԥыхаа ицеит. Аҳаԥшьа  аҵа ажь гәаӷьқәа ҭан. Аҳаԥшьа аныԥҽы, ажьгәаӷьқәа бӷьыжәаан Аԥсны иахьабалакь иқәыԥсеит. Агәаӷьқәа ахькаԥсаз аӡахәа рхылҵт. Урҭ ирҿалаз ажь нартаа рыжь ҳәа иашьҭан, уи иалҵуаз аҩы аиԥш ҩыҟамызт, аха иазууазеи, уи ажәла ыӡт, ианыӡааит».
Ҳәарас  иаҭахыузеи, ари аҳәамҭа еиуеиԥшым авариантқәа маҷ-саҷк аивыгарақәа рымоуп, аха рхадаратә ҵакы ишыҟоу иаанхоит. Ҿырԥштәыс иааҳгозар, Ҷлоу ақыҭантәи ажәабжьҳәаҩ Ҷыҷыкәа Ҵәыџьба иҳәамҭаны Ш. Хь. Салаҟаиа 1965 шықәсазы ақьаад ианиҵаз авариант аҿы нарҭаа аишьцәа досу хаҵарас ииуқәаз еицлабны иахьырҳәоз, изхагылаз аҩы зҭаз аҳаԥшьа акәӡамызт, ԥҳал шәкы аӡы хьшәашәа зҭаз ачуан ду акәын. Араҟагьы аишьцәа зегьы ражәақәа рҳәеит, аха ачуан иҭаз аӡы мшит. Аҵыхәтәан Цәыцә иашьцәа ажәа рымхны, днеины, ачуан дахагыланы ацәажәара даналага, далгаанӡа ачуан иҭаз аӡыхь агәараҳәа ишны, ихыҵны ацара иалагеит. Иажәа ҳәаны далгеит, ачуан иҭаз аӡы зегьы ҭабеит.
Цәыцә изкны атеқстқәа рӷьырак ирҳәо, ихадарақәоуп ҳәа иаҳаԥхьаӡо  анаҳарба, ианаҳба, ианеилаҳкаа ашьҭахь иқәгылар ауеит абас еиԥш иҟоу  азҵаара: Избан, иараби, нашанала ииз, уаҩҵас зан илмааӡаз, нашанала изызҳаз нарҭ Цәыцә егьырҭ нарҭаа зегь раҵкьыс дфырхаҵаны, зегь реиҳа илшо, ифырхаҵарақәа рыла џьара еиҵахарак имоуӡакәа, егьырҭ зегьы иҵаирӡуа  дзыҟалазеи, ус дзаарԥшузеи? Иара иҟынӡа зегь раҵкьыс зылзыршахьаз Сасрыҟәа иеиҳагьы илшо дзыҟалазеи?
Иҳәатәуп, Цәыцә ихаҿсахьа ас иахьеиҿкаау машәыршақә шакәым, ҭоурыхтә ҵаҵӷәык амамкәа ишыҟам. Рацәак ҳҽаламгалакәа ара иаҳҳәарц иҳалшо убри ауп, Сасрыҟәагьы днарылаҵаны, егьырҭ аишьцәа зегьы даҽа епохак иахаҭарнакцәоуп, ма уи зныԥшыз хаҿсахьақәоуп.
Сасрыҟәа иан лыҩнаҭаҿы диит, иан длааӡеит. Даҽакала иаҳҳәозар, Сасрыҟәа нарҭаа риашьара ду, рҭаацәара ду матрилокалтә ҟазшьалоуп дшаланагалаз. Цәыцә иакәзар, уи иаб иҩнаҭаҿы диит, уа дааӡеит, шьҭрала уи иан лацкьыс иаб иҭаацәара дадҳәалоуп. Цәыцә патриархалтә фырхаҵоуп заҳҳәо ируакуп, ихадароуп иаб иҩны дахьиз, уа дахьааӡаз. Иазгәаҳҭап акыр иҟазшьарбагоу, акыргьы зҵазкуа даҽакгьы. Еиҳа ижәытәу асиужетқәа рҿы Сасрыҟәа имацара иакәым, нарҭаа аишьцәа зегьы ран Саҭанеи Гәашьа лкульт ҳаракны иахьрымоу анаҩсгьы, уи лышьҭра, лашьцәа (аӡәык, ҩыџьак рыда ишаныӡаахьоугьы) ҳаҭыр ду рықәырҵоит. Уи лышьҭреи лашьцәеи нарҭаа рзы иԥшьоу џьоук роуп, раб ишьҭра гәцараркуа иаабом. Цәыцә иакәзар, знымзар зны ианшьцәа (иааидкыланы – иан лышьҭра) игәалаиршәо, дазхьаԥшуа, ианшьцәеи иареи еимадарак рыманы, еиҭанаиааиуа, егьиуаҳәа џьаргьы, акагьы ҳәам. Ус анакәха, еиҭаҳҳәап, Цәыцә ихаҿсахьа апатриархалтә еизыҟазаашьақәа еиҳа изныԥшуа акоуп. Ус анакәха, аматриархалтәи аԥхьаӡатәи шьҭралатәи  ауаажәларра еиҿкаареи рхаҭарнакцәа раасҭа дыӷәӷәазар акәын апатриархат ахаҭарнак. Аепос аҿы хьаҳәа-ԥаҳәада ус иагьыҟалеит. Убри ауп еиҳараӡакгьы Цәыцә иӷәӷәара зызҳәоугьы. 
Иҟазшьарбагоуп аԥсуа нарҭтә епос аҿы иҳамоу Цәыцә (Бжеиқәа-Бжашла) ихаҿсахьа акыр еиԥшу, иазааигәоу ахаҿсахьақәа адыгааи, ауаԥсааи, ачеченцәеи, аингушааи рнарҭтә епикатә ҳәамҭақәа рҿгьы иахьаҳԥыло. Ауаԥсаа рнарҭтә епос аҿы Цәыцә ифункциа назыгӡо, уи еиԥшу Батрадз ихьӡуп, адыгаа репос аҿы уи Батраз иоуп, ачеченцәеи  аингушааи рҿы уи Хамчи Патараз иоуп. 
Аԥсуа нарҭтә епос аҿы вариантқәак излаҳдырбо ала, Цәыцә (Бжеиқәа-Бжашла) нарҭаа рмаҵуҩы иакәушәа иҳәоуп, даҽа ҳәамҭақәак рҿы уи нарҭаа рашьа еиҵыбӡа иоуп, аха уеизгьы бжеиҳан нарҭ Кәын диԥоуп.
Цәыцә иишьеи изҳашьеи еиԥшуп ауаԥс нарҭтә епос аҿы функциала иара изааигәоу нарҭ Хамыц иԥа Батрадз иишьеи изҳашьеигьы. Аԥсуа нарҭтә  епос аҿы Кәын ԥҳәысс иигаз аҵан рҭыԥҳа Зылха лакәзар, ауаԥсаа репос аҿы Хамыц ԥҳәысс иигаз бцента ҳәа изышьҭоу, аҵан иреиԥшу ауаа ссақәа рҭыԥҳа лоуп. Аҵан ашьха ацәҳәырақәа ирықәынхозар, Бценҭаа адгьыл аҵан, ма амшын аҵан ауп нхарҭас иахьрымоу. Иуаа ссақәоуп, кьынҿаак иҟам, аха нарҭаа дуқәа раҵкьысгьы амч рымоуп. Хамыц иԥҳәыс (Бценҭаа рҭыԥҳа) ҽынла ддаӷьуп, лхаҵа иџьыба дҭартәаны дныҟәигоит, уахынла анцәа хша ззырҳәо ҭыԥҳа ссирны даақәлоит, лыхцәхәыцҵәҟьагьы амреиԥш илашоит, абаҩ ҷыда лылоуп. Кәын иԥҳәыс Зылха длеиԥшны Хамыц иԥҳәысгьы дхандеиҩуп, аффаҳәа дхахоит, дысуеит, нарҭаа рымаҭәа, ршьаҵатәы лӡахеит, лара дназкьысуа зегьы марымажахоит, нҵәара ақәымкәа иҟалоит. Аха бзенҭаа рҭыԥҳа нарҭаа драҭәарымшьакәа илхыччо ианалага, дандыргәаа, лыԥшқа Батрадз лцәа дшалаз, лхаҵа дкажьны, наҟ лҭаацәа рахь ддәықәлеит. Лцамҭазы лхаҵа ус иалҳәеит: «Уара уҟынтәи сара аԥа дсыхшараны сыҟан, уи сара скыкахш дааӡазҭгьы, адунеи аҿы аӡәы диеиԥшхомызт, ицназго дҟаломызт. Аҳәа дахәуамызт, ахҿа илаломызт. Аха уажәшьҭа иҟоуҵараны иҟоузеи? Ус изыҟамлеит, уҟәаҟәа сымҵак, сыҩныҵҟантәи иҭызго аԥсыԥ ала ахәыҷы уара уцәа даласҵоит».
Зназы Хамыц мап-чап иҳәазаргьы, иԥҳәыс  лҳәатәы дазаалган, иҟәаҟәа анлымҵеик, лара ижәҩашәаҟьақәа рыбжьара даҭәҳәан, илырчит, нас днеиԥырҵны дцеит. Аамҭа анааи, Хамыц ижәҩашәаҟьақәа рыбжьара иамаз ачыра ааԥыржәан, амца еиԥш ицаҳә-цаҳәуа иҟаз аԥшқа дааҭыргеит. Абас ииз аԥшқа амшын далаԥалан, амшын ӡы зегьы ахәара-ахәараҳәа ишны, ихылҩа-ԥсылҩаханы ԥсҭҳәаҵас хыхь ажәҩан ахь ихалеит. Аԥсҭҳәақәа аныхьшәашәа, еиҭах иӡхан, амшын аҭыԥ ӡыла иҭәит, уи моу, иазымкӡеит, иӡхыҵәеит. Батрадз амшын аҵан иҟаз Донбеттраа драаӡеит, ирласны изҳаит, егьырҭ нарҭаа раҵкьысгьы дыӷәӷәахеит. Уи иаҷыданы, амшын данҭыҵ, Саҭанеи длааӡеит, насгьы ижәҩантәу ажьи Курдалагон диӡрыжәит. Еиҳараӡак ажәҩан аҿы акәын Батрадз нхарҭа ҭыԥс иахьимаз, аха нарҭаа данырҭаххоз абӷьаақәа адгьыл ахьгьы дылбаауан, ара афырхаҵарақәа ааирыԥшуан.
Абас аҳәоит Хамыц-иԥа Батрадз ииреи иааӡареи ртәы ауаԥсаа рнарҭтә епос аҿы.
Аԥсуа епос аҿы Сасрыҟәа аҵыхәтәан дҭахеит. Уи иҭахашьа атәы зҳәо аҳәамҭақәа хазы иалкаауп, рхатәы сиужет рымоуп. Уи иҭахара иара дызхылҵыз аепоха ду (аматриархат) ақәӡаароуп изызҳәолу. Цәыцә иакәзар, ҷыдала уи дышҭахаз ҳәа џьаргьы иалкааны иҳәам, иара дызхылҵыз, дзыдҳәалаз аепоха ду (апатриархат) шықәымӡаацыз еиԥш. Араҟа имашьо, еилыхха иаабоит Сасрыҟәеи Цәыцәи зыдҳәалоу аепоха дуқәа ҩба.


Нарҭаа раҳәшьа Гәында ԥшӡа

Нарҭаа ирзку аԥсуа фырхаҵаратә епос аҿы шәҩык аишьцәа иаҳәшьа заҵәык дрымоуп. Уи Гәында  лыхьӡуп. Нарҭаа ирыхҳәаау аԥсуа епикатә ҳәамҭақәа рҿы аӡәымкәа, ҩыџьамкәа аҳәса ссирҳәа, аџьашьахәтәқәа (аирыгьаа рҭыԥҳа, лыӡаа рҭыԥҳа, аҵан рҭыԥҳа Зылха уҳәа) рхырҿсахьақәа ҳԥылоит. Аха лан Саҭанеи Гәашьа лхылҿсахьа аамышьҭахь Гәында ԥшӡа лхылҿсахьа зегьы иаарылукаартә иҟоуп. Аепос аҿы ицәыргоу егьырҭ аҳәсақәагьы рыԥшӡара аӡбахә акыр иҳәоуп, аха Гәында лыԥшӡара акыр иалкаауп, убри аҟнытә уи лыхьыӡ бжеиҳан епитет ҳасабла ажәа «аԥшӡа» ацноуп ишырҳәо – «Гәында ԥшӡа».
Аҳәамҭақәа рҿы ана, ара лара лыӡбахә ианалацәажәо, шамахамзар, лара лыԥшӡара азгәамҭақәа иавсуам.

Гәында шеишеи, нарҭаа раҳәшьа заҵә,
Ашарԥаз дгылалон, ус ҟазшьас илыман,
Ҟәбина аԥшаҳәа днавалон, аԥша лҿасуа,
Аҟәарахьы дналбаауан, лара дықәԥақәсуа,
Аҟәара даақәгылан лара лҽеилылхуан.
Уи илымаз асахьа ԥшӡа еиԥш жәҩан иамбацазт,
Уи илымаз ацәем-жьи реиԥш мра иамбацызт,
Лыхцәы қамызуа асаара ишьҭасуан,
Лыхцәы ԥыртны илықәлыԥсар, уапас илызхон,
Иршанхагаз лыԥшӡара кәалӡыс илызхон.

Аишьцәа раҳәшьа илыхӡыӡааны дныҟәыргон, шәарах баҩлашала ддырчон, «аҵәца бааш дҭартәаны дрыман, лшьапы шьац иқәмыргылаӡакәа, дгьыли-жәҩани лмырбаӡакәа драаӡон. Дзеилаҳауаз зегьы днаҳәны дааҳәаанӡа иааганы лнапы иадыркуан.
Ицон ашәарах нырҵәаны иааргон, шәарах баҩлашала акәын дшырааӡоз, уаҳа даҽа фатәык лыздырӡомызт, илырҭаргьы фашьа лзаҭомызт. Лыҵкыс еиӷьыз уаҩы ицәа иалҵыз дыҟамызт, дынцәахшоуп уҳәарын. Лыԥшра лсахьа, лычаԥашьа ҿык-бзык иазҳәо иҟамызт, ашәырҭаҭа иаҩызан, дшеи-шеиуа, дкаԥха-каҷҷон мрада мзада».
Абас ала, Гәында аԥшӡара ахьлыгым анаҩсгьы, анарҭтә  ҳәсақәа зегьы реиԥш, дхандеиҩуп. «Ҽнак десҭынк ақәны ыҵылхуан, илжәжәон, илхахон, арышаҳара Ҟәбина аӡаҿы илыма дцон». Уи анаҩсангьы ихәарҭаз аус бзиақәа акымкәа, ҩбамкәа илыллыршахьан. Ҿырԥштәыс иааҳгозар, ҽнак зны лҽылкәабарц аӡиас Ҟәбинахь дахьналбааз Сасрыҟәа аӡыблара дшалахаз лбеит. Ари лзымбатәбарахеит, аха деиҵамхакәа афырҳәа ицхраашьа лҽақәлыршәеит, иԥсы даԥшәымахан, аԥсра дахлырԥеит. Сасрыҟәа дызлахаз аӡыжь бааԥс иахагылаз ацаҟьа хыхь дынхықәгылан, лмаҟа аалымӷыхны, ахы наиркны дҩеихан, дыҩҭылган, дҩаиҵагылан, ахра днаҿылгеит. Абар ари ахҭыс атәы иеизрыкәкәоу атеқст ишаҳәо:

– Ҳаи, умшәан, сашьа агәымца, – ҳәа наиқәҿылҭит,
Ларгь ацыӷ еиԥш дымшәакәа ахра днаҿалоит,
Амаҟа аалымӷыхны ахы Сасрыҟәа иахь иналыршәуеит.
Џьара изакәызаалакь ҭәыцк акырҭа змамыз Сасрыҟәа,
Иаҳәшьа лмаҟа анимԥыхьашәа, ибаргәузеи,
Умшәан ҳәа диҵагылан ахра днаҿысуеит.

Абас ала, Гәында ԥшӡа бзиара лыгмызт, аха лара лҵыхәала аишьцәа акыр ахынҭа-ҩынҭарақәа ирықәшәеит. «Адауаԥшь еиԥш ахьырԥарцәа ладеи-ҩадеи лара илышьҭан, деимакны рыхқәа ҭеибаҽҽуан». Аха лара ус аламала аӡәгьы диццомызт.
«Хаҵамԥҳәыс ҳәа изышьҭаз Гәында ԥшӡа ҿаҭахьас илыман исақәԥан сказыжьуа ида уаҩы сышицымцара ҳәа.
Мрагылара инаркны Мраҭашәаранӡа аԥҳәызба ссир Гәында ԥшӡа лҳәара иашьҭан иреиӷьыз арԥарцәа. Лҳәаразы иааилакь иралҳәон лҿаҭахьа зеиԥшраз. Арк иреиӷьыз ахацәарԥар аттаҳәа иааиуан лара лҿы. Аҿаҭахьа анралҳәалакь, бӷарҵахьы илақәԥон, аха Гәында илиааиуаз ахаҵа иԥшаара мариамызт, икаҟьҟьа икалыжьуан. Дызиааины инкалыжьыз дырмеигӡакәа ахьмыӡӷ длыргон, рлымҳа аҿацәқәа хыссаны, инаганы нарҭаа рашҭа ду иакәыршаз агәараҿы еивырԥахаа аҵәҩанқәа ирхалыркьакьон, мамзаргьы ахҵарақәа рынҵаны иоулыжьуан». Убас ԥшьыҩнажәи зежәҩык дыриааины, ашәҩык  лҳәаразы Мраҭашәарахьтә иааиз Хәажәарԥыс иакәын. Уи иоуп бӷарҵахьы еиқәԥараан лиааира зылзыршаз. Нарҭаагьы уи иеигәырӷьеит, избанзар, хыԥхьаӡара рацәала Гәында ԥшӡа лҳәаразы иаауаз ргәы кыддыргылама уҳәо инаргахьан. «– Иагараан ҳҳәахьазаргьы, уажәшьҭа ҳаҳәшьа лҩызара ныҟәызгаша амаҳә дҳауит, – рҳәон дара».
Гәында ԥшӡа лҳәаразы инеиуаз ахацәа ӷьеҩқәа драқәԥаны дахьыриааиуа анаҩсангьы, дышхәыдам аадырԥшуеит акымкәа-ҩбамкәа егьырҭ аҳәамҭақәагьы. Ҿырԥштәыс иааҳгозар, аиргьаа рҭыԥҳа Ханиа хаала даницымца, гәаӷла, мчыла дызгарц илышьҭаз Бырзыкь Хәаша ианиабашьуаз, Ханиа бгыӡыр лабала дыкшауан, Гәында лакәзар, лабала аибашьра лаҭәамшьакәа, Хәаша ицыз иҩызцәа шьхәала дрысуа лҿаалхан, «ашәҩыкгьы рхы иамыхәуа иҳәынҷаны, инаганы Хәаша инаивалԥсеит».
Азнык азы ахьыӡ мыцхәгьы шәарҭоуп ҳәа иԥхьаӡаны, уаҩы дизымдырӡо лҽыҟалҵарц лыӡбеит Гәында. Лыԥшӡара иахҟьаны лашьцәа хьмыӡӷык длыргар ҳәа дшәон. Лхы иаглыжьуа, деиҿкаамкәа, деилажәжәа-еилԥԥы лҽыҟалҵеит. Ас еиԥш ала лара лхымҩаԥгашьа лашьцәа иргәамԥхазт, аҽԥнҳәа лырҭеит, «ҳақәлацәа рҿы ҳбырԥхашьеит, бхы еиҿкааны, нарҭаа раҳәшьа рҳәо бшыҟаз енагь быҟаз», – ҳәа ларҳәеит. Лашьцәа рҳәатәы хаҵаны лҽышьақәлыргылт. Ҽнак дара хьыӡрацара ианца, лҽылкәабеит, амаҭәа бзиақәа лшәылҵеит, дшыҟаз еиԥш, дцам-цамуа, ула еиқәкны узлыхәамԥшуа дшеи-шеиуа лҽааҟалҵеит, Гәында ԥшӡа еицамк ҳәа лыхьыӡ еиҭанархыҵәеит атәылақәа. Лашьцәа хынҳәны ианааи, дырзымдырразы аҷык аарыгхеит, убас дкаԥха-каҷҷо  раԥхьа дгылан».
Гәында ԥшӡа нарҭаа рҭаацәара аҩнуҵҟа аилахәарақәагьы лара илыхҟьақәаз ҟалеит. Лара лашьцәа мыцхәы пату ахьлықәырҵоз рыҳәсақәа иргәаԥхомызт, илыҵашьыцуан. Аицалацәа (Гәында ԥшӡа лҭацацәа) рхацәа ҽнак шәарыцара ианца, Гәында ԥшӡа дҭадырхарц иақәыркит. Иаалаган, дыргәыбзыӷны ахаан илымфацыз афатә бзиақәа (аилаџь уҳәа) лзыҟарҵан, амацәаз алаҵаны илҿарҵеит. «Абаҩлаша еиԥш имҟаҟаӡакәа илзылбаадоз џьшьа аҿаныналырха, лыԥсы  ааихәлахан лышьҭахьҟа дынхышәҭит.
Аицалацәа ашыр-сырҳәа даашьҭырԥаан, ауха дганы рнаҩс абна иҟаз атыша ду иамаз аҿы дҭарыжьит. Атыша ҵаулан, илашьцан, аха Гәында дшынҭарыжьызҵәҟьа иааҭлырлашааит. Лҭацацәагьы ҳлылгеит ҳәа еибаргәырӷьо, рхацәақәа рышҟа акы шрамхамҳәаша ҳәа еилабжьо ихынҳәны аҩныҟа ицеит».
Аишьцәа шәарах баҩлашала еидара ԥсараха аҩны ианааи, раҳәшьа данырымба, ихагахеит, «Ҳаҳәшьа лхабар ҳаҳаанӡа ҩнык аҿы ҳшымнеира», – ҳәа рҽыԥсаҟьаны, досу рхы ахьынахаз абна илалт. Аамҭа акыр ҵит. Ҽнак Алхәыз ҳәа зеиӷьаҭамыз арԥыск дшышәарыцоз Гәында атыша ҭырлашо дахьҭажьыз дибан, иҩызцәеи иареи еицхырааны, Гәында атыша дызҭажьыз дыҭганы, лыԥсы еиқәдырхеит. Аҵыхәтәан иҟалақәаз зегьы анцәырҵ, ианеилибакаақәа, Гәында аҳәара иҟалҵаз ала, лашьцәа рыҳәсақәа рымшьит, аха идәылцаны икарцеит, нас иаалаган дырҩагьых аҳәса  ааргеит. «Абарҭқәа зегьы рышьҭахь лара Гәында ԥшӡагьы уаҳа асаркьатә бааш дыҩнамгылеит. Амра еиԥш дкаԥхо, амза еиԥш дкаҷҷо адәы днықәлеит».
Гәында ԥшӡеи лан Саҭанеи Гәашьеи рхырҿсахьақәа злеиԥшқәоу ыҟазаргьы (рыԥшӡара, ахандеира ахьрылоу, махашьахала иахьыӷәӷәоу уҳәа), излеиԥшқәам, излеивыгақәоугьы акры ыҟоуп. Нарҭаа рҭаацәара ду еидызкыло, иахагылоу, еиҿызкаауа Саҭанеи Гәашьа лакәзар, аҵыхәтәан Гәында ԥшӡа деимакны аишьцәа реимак-реиҿак рацәахеит, лара  илыхҟьаны ауадаҩрақәеи агәаҟрақәеи ирықәшәеит. Аҵарауаа аӡәырҩы (Ш. Хь. Салаҟаиа уҳәа убас егьырҭгьы) излазгәарҭаз, излеилркааз ала, Саҭанеи Гәашьа лхылҿсахьа еиҳа аматериархалтә ҟазшьақәа амазар, Гәында ԥшӡа лхылҿсахьа аматриархат ахьтә апатриархат ахь аиасра аепоха аҟазшьақәа еиҳа ианыԥшит. Абарҭ аепохақәа ҩба реиҿыхара, реиқәԥароуп изызҳәоу Гәында ԥшӡа лзы Нарџьхьоуи нарҭааи реимакырагьы.


Нарҭаа раҳәшьа Гынды

Аԥсуа нарҭтә епикатә ҳәамҭақәа шамахаӡак акәымзар авариантқәа зегьы рҿы шәҩык аишьцәа еҳәшьа заҵәык дрымоуп, уи Гәында лыхьӡуп ҳәоуп ишҳәоу. Џьара заҵәык, ашәа заҵәык атеқст аҿы нарҭаа даҽа раҳәшьак лыӡбахә ҳәоуп. Ари ашәа атеқст Гәдоуҭа араион Уаҭҳара ақыҭантәи ажәабжьҳәаҩ Ҟасҭеи Арсҭаа иҳәамҭаны ақьаад ианиҵеит Баграт Шьынқәба 1948 шықәсазы.
Араҟа нарҭаа раҳәшьа Гынды лыхьӡуп, насгьы уи атеқст излаҳәол ала, Гынды Гәында зынӡакгьы длеиԥшӡам, дгаӡаны, даашьаҩушәа, илхыччошәа, ирониа ҳасабла, хьӡыртәра ҳасаблоуп лыӡбахә шҳәоу. Иҟалап Гәында лхылҿсахьа иазкны пародиа ҳасабла иҟаҵазаргьы. Цәаҳәацыԥхьаӡа рефрен ҳасабла «Ҳааи, ҳааи!» – ҳәа иашьҭагылоугьы налаҵаны ҩажәи ҩба цәаҳәа роуп иҟоу. Иааҳгап ишеибгоу: 

Гынды, Гынды, Гынды,
Ҳааи, ҳааи!
Башьцәа ааихыргьы,
Ҳааи, ҳааи!
Хшы-быҩлашалагьы бдырчоит,
Ҳааи, ҳааи!
Изурызеи Гынды, Гынды,
Ҳааи, ҳааи!
Асакьа-асакьаҳәа бкәаша,
Ҳааи, ҳааи!
Аҭакьа-сакьаҳәа акры уы,
Ҳааи, ҳааи!
Аҳәа наурқәа бышрабашьуа,
Ҳааи, ҳааи!
Ахызаҵә бықәшәан багап ҳәа сшәоу,
Ҳааи, ҳааи!
Адунеи аҿы гәырҩа бымам,
Ҳааи, ҳааи!
Адунеи зегьы бара ибтәуп,
Ҳааи, ҳааи!
Гынды, Гынды, Гынды-хәаша,
Ҳааи, ҳааи!

Ара излаабо ала, Гынды аашьаҩык лоуп («Аҭаҟьа-ачаҟьаҳәа акры уы»), еибашьракгьы иалахәхьоу аӡә лакәым:
Аҳәа наурқәа бышрабашьуа,
Ҳааи, ҳааи!
Ахызаҵә бықәшәан багап ҳәа сшәоу,
Ҳааи, ҳааи!
Иҟазшьарбагоуп даҽакгьы. Абри атеқст аҿы иаҳԥылоит акьыԥхь аҿы даҽаџьара иаҳамбац ажәақәа: «асакьа-сакьаҳәа», «аҭакьа-сакьаҳәа».


Нарҭ Гәыҭсаҟьа

Аԥсуа нарҭтә епос аҿы аишьцәа зегьы уаҩы дызларылукааша аҷыдарақәа дрылаҟоуп нарҭ Гәыҭсаҟьа. Иара изкны иалкаау сиужетк, ҳәамҭак ҳәа акагьы шыҟамгьы ана, ара еиуеиԥшым аҭыԥқәа рҿы епизод мацарала дышцәыргоугьы, Гәыҭсаҟьа ихаҿсахьа угәалашәараҿы иаанхартә иҟоуп. Зыхьӡ ҳдыруа рҟынтә Гәыҭсаҟьа заҵәык иоуп фырхаҵара дук ҟамҵакәа нарҭаа руаажәларра иалагылоу. Функциа хадас имоу акы заҵәык ауп, уи алафҳәара, ахыччара ауп.
Аӡы аҽакәыршаны, ашықәсан ӡӷабк дарымҭакәа  ажәлар аӡы рызымҭоз агәылшьап хлымӡаах Сасрыҟәа ишишьыз атәы зҳәо аҳәамҭа авариантқәа руак аҿы Гәыҭсаҟьа уи Сасрыҟәа ифырхаҵара аҵәы алаҵо, дыҽхырцәажәо, дихыччоит. Аха Гәыҭсаҟьа егьызлам баша мақарҩык шиакәу иаахҵәаны иҳәоуп: «Нарҭ Гәыҭсаҟьа ҳәа дыҟан, нарҭ Гәыҭсаҟьа, убри дгәыбжьанытәын, баша мақарҩын, егьиламызт.
– Ҳаи, убри нарҭ Сасрыҟәа хаҵара дукгьы изыҟамҵит, ҳашьа иоуп, аха саргьы иҟасҵап ҳа сгәы иҭан, – ҳа абас даақәгыланы иҳәеит.
– Уара баша-мақар Гәыҭсаҟьа, аринахысгьы агьузуам, – рҳәан, ахәыҷқәа ахгылаз ашәа цәырыргеит, убри ашәа ихырҳәааит».
Ишдыру еиԥш, нарҭаа хьӡы рҳаҩцәоуп, рыхьӡи рыхьмыӡӷгьы дууп, ирҿиаҩцәоуп, аԥсабара амаӡақәа аҵырбаауеит, аҿыц аартцәоуп, тәамҩахә ҟамҵакәа ихандеицәоуп. Иназлаго, напы назларкуа зегьы рықәҿиоит, ргәы иҭаркуа намыгӡакәа ихьаҵуам, уадаҩрак иааннакылом, иацәшәом. Убас шакәгьы, аԥсшьашьагьы рдыруеит, ақьафурагьы рыцәтәымӡам, алахҿыхра рыгӡам, алафҳәара ҳаҭыр рзақәуп.
Аепос аҿы иахьабалак Гәыҭсаҟьа иӡбахә ахьҳәоу зегьынџьара иаҵшьны иазгәаҭоуп алафҳәара дшазҟазоу. Убри ала иашьцәа ргәы шьҭихуеит. Убри алоуп ахәшьарагьы шиҭаху. Ҿырԥштәыс иааҳгозар, ҽнак зны Кәын аҭыԥ аҿы даныҟамыз иақәыршәаны (шәарыцара дцеит инахараны, хымш, ԥшьымш дахьзымаауаз) уаа цәгьақәак нарҭаа руасақәа уа иҟази урҭ ирыцыз ауааи аӡәы заҵәык ида зегь ахырцан, ирыманы амҩа иқәлеит. Кәын иҟалаз аниаҳа, ҩаха-ҩымш иныҟәахьаз арҳәцәа шьыбжьаанӡа дрыхьӡан, иршәны, дыриааины «Уашхәа мақьаԥсыс!» – дырҳәаны, ирахәгьы иуаагьы еиқәирхеит. Аха ақәылацәа мшьыкәа  иауижьит. Уи дара даара ҳаҭыр ақәырҵеит. Аҵыхәтәан Кәыни дареи аиуара рыбжьарҵеит, иашьцәагьы, иаргьы инаԥхьаны инарган ачара ду еиҵҳәаны ирзыруит. Нарҭаа ахьнеиз, уаҩы ишимбац ала  пату рықәырҵеит. Урҭ злаз ақыҭа акәым, егьырахь ақыҭақәа иҟаз зегьы еизганы нарҭаа иддырбеит. Мчыбжьы наҟьак чаран, жәран, шәаҳәаран, кәашаран, лафҳәаран, хьӡыртәран.
Алафҳәареи ахьӡыртәреи рҿы нарҭ Гәыҭсаҟьа уаҩы иауииҭахуаз, сасгьы, аԥшәымагьы шыччоз рыз ахқәа ҷалеит. Аҵыхәтәан убас ихьӡиртәит:
Уа, ахацәа рхацәа, афырхацәа,
Амҩа шәанықәлоз шәахьнеиуаз шԥашәзымдыр?

Нарҭаа руаса рыхца аацара идәықәлаз,
Нарҭаа ыҟамкәа рҭыԥ иақәлаз.

Ԥхьау акаҵәараҿы ацәылашамҭаз,
Нарҭ Кәын ҽырххыла дзыхьӡаз!

Нарҭаа руаса шьҭахьҟа изыргьыжьыз,
Ақәылара аҵкыс аиуара амч шамаз еилызкааз,

Нарҭаа рԥылаҩы аидара зырҳаз,
Ақәылара ныжьны аиуара шьҭызхыз!

Уа, ахацәа рхацәа, афырхацәа,
Ахьӡ бзиахәқәа шәара ишәыцуп!

Атәым уаа  ракәым, ҵәылаҵарҭак иаур, иашьцәагьы дреигӡаӡом, ихьӡиртәуеит, ибыз хны иҿоуп, аӡәгьы диеигӡаӡом Гәыҭсаҟьа. Уи моу Сасрыҟәагьы ихыччара игәаӷьуеит. Абри аганахьала иҟазшьарбагоуп Сасрыҟәа аҩны даныҟамыз,  шәарыцара даныҟаз, ҽнак егьырҭ аишьцәа иааибыҳәаны,  рҽеибыҭаны, уаҩ дахьзымцацыз ицарц ианақәырк, рдәықәламҭаз иеибырҳәақәаз. Сасрыҟәа дагьыргәаладыршәомызт, аха аҵыхәтәан реиҳабы Нарҭ Сиҭ иашьцәа даарылаԥшын ус ҿааиҭит Сасрыҟәа иқьышә дықәҵаны, тәамбашақә:
«– Дабаҟоу, мшәан, ани аҷкәын мӡышәашәа иҟоу, иҳашьамкәа иҳашьахаз Сасрыҟәа, ара дызбаӡомеи?
Зегьы неихәаԥшы-ааихәаԥшит. Уи моу, ҩыџьаҟагьы адәахьы индәылԥш-аадәылԥшит, ааҵрақәагьы инарываԥш-аарываԥшит, аха дабаҟахыз Сасрыҟәа дыҟаӡамызт. Ссиршәа иубаша, Сасрыҟәа шәарыцара дцеижьҭеи абар уажәшьҭа мчыбжьнаҟьак ҵуан, иашьцәа бзиахәқәа рыԥсы ҿызхыз, аҩны дшыҟамыз абыржәы ауп иангәарҭа.
Аӡәы заҵәык, Нарҭ Башныхә – гәыраз дахьтәаз изымычҳазт, ус нараҽԥниҳәеит:
– Дҳашьаҵәҟьоу, дҳашьаму уажәы ҳзалацәажәарызеи, ҳара анҵәара ҳанаҿыз ида хаҵа дҳақәымшәеит. Уи ила ами иахьагьы адәы ҳазлақәу. Мчыбжьык ашьҭахь уи аҷкәын иҽеибыҭаны ашҭа дҭыҵит. Абри ауаҩы дабацеи, ҷкәынак иакәын, ма дахьцаз машәырк  ихьма ҳәа шәымҵааӡеит. Ари уаҩрам, нарҭаа дуқәа шәыххь згеит!
– Уи дахьцаз здыруагьы ԥыҭҩык ыҟазаргьы, ҟалап! – иҳәеит Нарҭ Гәыҭсаҟьа дахьтәаз.
– Нас дахьцаз удыруазар, иҳзаумҳәо? – ааилдыргеит  наҟтәирахьҟа итәаз ԥыҭҩык.
– Дабацеи шәымбои, иаб ауасахьча Зарҭыжә ақамсажә ахырҵәы дашьызаап, џьара ԥсыхәак сызиҭозар ҳәа дцеит.
Зегьы аҟыр-ҟырҳәа иааибарччеит. Нарҭ Хнышь дахьтәаз иаармаанашәа ус дҵааит:
– Нас данбахынҳәри зугәахәуа уи?
– Аԥҳәасақәа арҭны акаԥсара ианалаго аамҭазы, Сасрыҟәа дызбарц зҭаху аԥҳәасақәа рымҵахьы шәнеи! – иҳәеит Нарҭ Гәыҭсаҟьа.
Аҟыр-ҟырҳәа жәпаҩык ааибарыччахт, аха Сасрыҟәа  ишихыччоз ран Саҭанеи Гәашьа илаҳазар ҳәа ишәан, иаарцәымыӷӷхан, аччара иаҟәыҵит.
– Хәмардаҟагьы, амҩа хара, амҩа шәарҭа ҳаԥхьа ишьҭоуп, ҳааизыԥшып убри аҷкәын, илшахьоугьы жәдыруеит, даагап, уара, шәуаазар, ҳахьцо ҩызара! – ҳәа даацәажәеит Нарҭ Башныхә – гәыраз.
– Уара ухаҭагьы аҳәасарҭ бзиа иубалоит, иҿышәшәаны ианлеиуа, адгьыл акьысха амҭакәа уҿы иҭаԥсаны иуфалоит. Уааизыԥшы Сасрыҟәа, данааилакь шәызхарагьы аҳәаса-баа  шәфап, ҳара ҳзынгьы хҭырԥак, хҭырԥак ҟәшәаны шәҳашьҭалар, шәҳахьӡап, – иҳәеит Нарҭ Гәыҭсаҟьа.
Кыраамҭа аҟыр-ҟырҳәа ркьатеиахы ԥыҵәҵәо, аччара иаҿын нарҭаа.
Иҭахы иҭахымха, Башныхәгьы аччара иаҿыз даарылаччеит, иухыччо урылачча ҳәа. Насгьы уаҳа ажәакгьы изацымҳәеит».
Даҽа зныхгьы, нарҭаа еизарак мҩаԥыргон. Убра Сасрыҟәеи егьырҭ иашьцәеи ажәак еимаркит.
«– Ижәуазеи, уара, уи аҟара ҿы-ӷәӷәала шәымцәажәаргьы ҟалон, ишәыдысҵахьоу сџьабаақәа гәаҭаны! – иҳәеит Сасрыҟәа дгәааны».
Сасрыҟәа ас аниҳәа, дара аҽыԥныҳәа ирҭеит, иԥҳәыс Аергьаа рҭыԥҳа лнацәкьыс иахылҵуаз алашара ахьицхраауаз азы, рқьышә дықәҵаны, длырҟәны ихцәажәеит:
– Изакәузеи иуцәажәашьоу, уџьабаақәа ҳадумҵакәа, усгьы хаҵа ӷәӷәак уоуп! Амшразы Аиргьаа раҳәшьа дуднагалан, аҿыц ныҟәа еиԥш унапы уанкны уахьылалга-ҩалго азы аума нарҭаа дуқәа урҿагыланы узрацәажәо! – рҳәеит нарҭаа!».
Уи еиԥш аилахәара акәын Нарҭ Гәыҭсаҟьагьы дыззыԥшыз.
– О, уара, нарҭаа дуқәа! – иҳәеит иара, ибжьы ҩеиҵыхны жәлары зегьы инараҳартәы:

Иахьа хәашоуп.
Исҳәо иашоуп.
Сзықәтәоу лашоуп.
Аӡә иаб иҽагала дыҽхәоит,
Сасрыҟәа иԥҳәыс лнацәкьыс ала дыҽхәоит!
Убри азы иашьцәа,
Даарыцҳашәшьаргьы ҟалоит!

Нарҭ Гәыҭсаҟьа  абасгьы иҳәеит, ччарахеит, кьатеиԥҵәарахеит. Нарҭаа убри аҟара аччара иакит, ишыччоз ихышәҭны икаҳазгьы дубап».
Ишаҳҳәахьоу еиԥш, Гәыҭсаҟьа фырхаҵара дук шыҟаимҵазгьы, аепос аԥызҵаз ирдыруан уи ихаҿсахьа ада  ишхәарҭамыз, Гәыҭсаҟьа дызлассирқәоу ируакуп атрагедиатә хҭысгьы акомедиахь ииаганы, комедиак аҳасаб ала дахьазыҟоу. Иаҳгәалаҳаршәап Сасрыҟәа иашьцәа зегьы зҿаҟәшәаны илбааздаз аԥҳәыс омага дыԥшааны, дылиааины, дыршәаны, иашьцәа  анылҿихуа асцена зеиԥшроу. Убасҟангьы Гәыҭсаҟьа ари ахҭыс уадаҩ, итрагедиахахьаз ахҭыс ахыччарахь ииаганы, аҵәы алаҵаны, ирониа ҳасабла, дыҽхырцәажәауа, ииҳәақәо:
«– Абыржәыҵәҟьа сашьцәа  сыҭ акәымзар, иахаӡамшәа бхы аахысҵәоит! – иҳәеит Сасрыҟәа ибжьы рыцәгьаны.
Аԥҳәыс  омагажә дшәан – «Ааҳ!» – анылҳәа, нарҭаа аӡәаӡәала лҿырҟьара аҭыԥара иалагеит.
Нарҭаа аԥҳәыс лҿырҟьара иҭыԥон еиҳабы-еиҵабла. Раԥхьа дҭыԥеит нарҭ Сиҭ, уи ишьҭахь Башныхә. Зегьы рҵыхәтәанӡа хьаԥшшәала иҽы дақәтәаны, иаҳәа кьаҿкәыгә иҟәынҵаны дааҭыԥеит нарҭ Гәыҭсаҟьа.
– Ҟоҳ, уара Сасрыҟәагьы ара уҟоума, ҳаи уҷкәына мыждахааит шәарыцара уахьцаз машәырк ухьыз џьшьаны ашәа ҳаургеит! – иҳәеит иара.
Сасрыҟәа иашьцәа зегьы еибганы ианаагыла, иаҳәа цҳафыр ала аԥҳәыс омага лыхәда дҩаҵасын, лхы лхагылаӡамшәа иаахиҵәеит, аха изхәарҭоузеи, лхы ҩаԥхьа еиҭалхагылахеит, ихиҵәан, еиҭалхагылеит, ихиҵәан, еиҭалхагылеит. Аԥшьынтә раан Сасрыҟәа арҵәааҳәа дыҳәҳәеит:  «Аԥырӷы аажәг, аԥырӷы!» – ҳәа.
– Иууазеи, Сасрыҟәа, ухәмаруоу, лыхәда хыуҵәаҵәҟьоу! – иҳәан, нарҭ Гәыҭсаҟьа аԥырӷы иманы дааин, аԥҳәыс омага лхы ахьаахҵәазҵәҟьа инақәиԥсеит.
Уи акәхеит, аԥҳәысгьы иаалылгеит».
Гәыҭсаҟьа аԥсҭазааратә хҭысқәа, ауаа рхымҩаԥгашьақәа ишыҟоу акымкәа иаарҳәны, иреицаҟьаны, ҳазлақәымгәыӷуа ганқәак рыла ҳрыхәаирыԥшуеит. Традициала аԥсуаа рыбзазараҿы жәытә-натә аахыс ирылаз ақьачақьцәа дреиуоуп, урҭ рроль наигӡоит.
Аԥсуа нарҭтә епос аҿы иаҳԥыло нарҭ Гәыҭсаҟьа ихиҿсахьа еиԥшқәоу ҳԥылоит адыгатәи ауаԥстәи аҳәамҭақәа рҿы. Адыгаа рҿы уи Атлагәыц иоуп, уи дугәалаиршәоит ауаԥсаа репос аҿы иаҳԥыло Сырдон.


Нарҭ Кәакәын

Аԥсуаа рҿы абамбеи акәни раарыхра данцәахәуп ҳәа иԥхьаӡаз Кәыкәын лыхьыӡ иаҳцәаламҩашьароуп нарҭ Кәакәын ихьыӡ. (Шәахәаԥш Кәыкәын илызкны ари ашәҟәы иану ҳастатиа). Ара Кәакәын ҳәа ззаҳҳәо зынӡа даҽаӡәуп. Акыр  афырхаҵара злоу нарҭаа аишьцәа дреиуоуп.
Иахьа уажәраанӡа икьыԥхьны иҳамоу нарҭаа рҳәамҭақәа рҟны џьара заҵәык ауп нарҭ Кәакәын иӡбахә ахьҳәоу. Уи изку аҳәамҭа («Нарҭ Кәакәын» ) академик Ш. Хь. Салаҟаиа ианҵамҭоуп.
Кәакәын ихьыӡ иадҳәалоу аҳәамҭа асиужети нарҭ Кәын-иԥа Цәыцә идҳәалоу аҳәамҭа асиужети рхадаратә моментқәа еиԥшуп, уи моу акоуп уҳәартәгьы иҟоуп. Ари аҳәамҭа Кәакәын еиҳа изкушәа иҟоуп, ихьӡгьы ахуп, аха уи иеиҵамкәа ара Цәыцәгьы иӡбахә ҳәоуп. Цәыцә изку аҳәамҭа хада авариантқәа ируакуп уҳәартә иҟоуп. Егьырҭ уаанӡа иаадыруаз авариантқәа рҿы Цәыцә дызԥоу Кәын иакәзар, ара Кәакәын иоуп дызԥоу, уи иҟынтә ԥҳәысс иааигаз аҵан ҭыԥҳа дылхылҵит.
Кәакәын Кәын иеиԥш дшәарыцаҩ ӷәӷәан, дшышәарыцоз ауп аҵан иареи шеиқәшәазгьы, Кәын иеиԥш ауп иаргьы аҵан  рҭыԥҳа дшааигаз. 


Нашбаҭҟәа

Нашбаҭҟәа аԥсуа нарҭтә епос аҿы иналаршә-ааларшәны зыӡбахә ҳәоу персонажуп. Иара идҳәалоу сиужет ҷыдак змоу ҳәамҭа ыҟам. Ашәа «Нарҭаа ашәҩык» аҿы анхамҩаҿы аишьцәа досу рнапы злаку ахьеиқәыԥхьаӡоу Нашбаҭҟәа ашьамаҟа (ажәқәа) ирхылаԥшу, злаԥш рху дырхыԥхьаӡалоуп. Аҳәамҭа «Нарҭаа араԥқәа рҿы» излаабо ала, Нашбаҭҟәа ажәабжьҳәара иазҟазоу аӡә иакәны даабоит. Игәаҳҭап уи ажәабжьҳәаҩ ифункциа шынаигӡо зеиԥшроу ахьаҳәо аҭыԥ шыҟоу.
Нарҭаа аишьцәа рҽеибыҭаны хьыӡрацараҳәа амҩа иахьықәу ашәа рҳәоит, «ахапа цәыригоит Қьаҭуан. «Уа, рарира, рашьа, раида!» – ҳәа, уи имидоит нарҭ Кәын. Рыбжьы еиқәыршәа, апа агәаҩа еилаԥса, идырӷызуеит нарҭаа зегьы. Ари заҳауа, излысны ицо ауаа иқәгыла ирзыԥшуеит ирзгәдууа, – «хьыӡрацара ицахуеит нарҭаа», – ҳәа еибыҳәо. 
Уи рымҩа акыр иарласуеит, рааԥсара рханршҭуеит. Ус ишнеиуа акыр ианныҟәалакь, ииасуеит амҩаркьаҿга – ажәабжьҳәарахь.
Нарҭаа рԥыза – реиҳаба нарҭ Сиҭ, иҽы аӷәра аҿакуа, даарылаԥшны иашьцәа, ихы-иҿы ихаччо, ихы ниқәикуеит Нашбаҭҟәа:
– Аҳы, Нашбаҭаҟәа, иааркьаҿ ҳамҩа ишуркьаҿыц еиԥш.
Иҟалозма нарҭ Сиҭ иажәа аҩбатәра. Нашбаҭҟәа еиқәыртәа-еиқәыргыло далагоит ажәабжь аҳәара. Зны иарччон, зны иархәыцуан уи иажәабжьқәа. Нашбаҭаҟәа имидон Адлагьыҟәа, уи имидон даҽаӡәы. Иара ус ишынеихырда-ааихырдо иахьыхәла рымбаӡакәа ихәлон».
Ара иааҳгаз ацыԥҵәахаҿы излаабо ала, ажәабжьҳәаҩык, ҟазак иаҳасаб ала Нашбаҭаҟәа иӡбахә ахьҳәоу анаҩсгьы нарҭаа руаажәларраҿы ашәаҳәареи ажәабжьҳәареи ҳаҭыр ду шақәыз, акыр иҿианы ишыҟаз, рфункциақәа шаҳаракыз, акыр шрыҵаркуаз аабоит.


Нарџьхьоу

Аԥсуа нарҭтә епос ахадаратә персонажцәа дыруаӡәкуп Нарџьхьоу. Еиуеиԥшым авариантқәа рҿы уи ихьыӡ маҷк инеивга-ааивганы иҟоуп – Нарџьхьоу, Инарчхьоу.
Нарџьхьоу иӡбахә иԥсаҟьаны ана, ара акырџьара аҳәамҭақәа ирылаԥсны иаабоит. Иҟоуп ҷыдала иара изку асиужет змоу аҳәамҭагьы. Нарџьхьоу, ихаҿсахьа акыр аоргиналтәра аныԥшуеит. Уи еиԥшу, изааигәоу фырхаҵа анарҭтә епос змоу егьырҭ кавказтәи ажәларқәа рҿы иаҳԥылаӡом. Иара зегь реиҳа уаҩы дигәалашәартә дызлаабо фырхаҵарала ԥҳәыс дшааигаз ауп. Ахаҵараҿы нарҭаа ирацлабуа, уи моу, иагьраԥызго уаҩуп. Дагьыӷәәӷоуп, дагьыџьбароуп. Дуаҩызаҵәуп.
Вариантқәак рҿы Саҭанеи Гәашьа Сасрыҟәа дышлыхшаз иара иҟынтәи акәушәа иҳәоуп, даҽаџьарагьы иара нарҭаа рыжәхьча иоуп, насгьы иара иҟынтәи зыхьыӡ ҳәам аҷкәын дзыхшаз Гәында лоуп. Авариантқәа руак аҿы излаҳәоу ала, Инарчхьоу ҽнак аӡ нырцә дшықәтәаз, аарцә Гәында ԥшӡа даниба, длеилаҳаит. Игәамԥхашаз лакәызма, аӡы дҭалеит, аха даназымиааи, данзмыр, «Ҳаи, Инарчхьоу ухаҵаӡам ҳа сыҟоуп!» – ҳа Гәында дихыччаны лыбжьы наиқәлыргеит. «Ҳаи, ҳаи, са соума ихаҵам!» – иҳәан, «иабџьар маҭәа» ааибыҭаны, илгәыдиҵт, иҳәит». Гәында уи аамҭазы аҳацаҟь лаавамгылаҭазы  иақәшәан, уаҩԥс сахьан иадхалт убри аҳацаҟь. «Нас Инар-жьи ҳа дыҟан, дцан, даалган, иаалылхын, лцәа иадылҵеит убри уаҩԥс сахьан иадхалаз, иҳәит». Араҟа излаабо ала, Нарџьхьоу Зарҭыжә ифункциа назыгӡо аӡә иоуп.
Даҽа ҳәамҭак аҿы (еизыркәкәоу атеқст аҿы) излаабо ала, уаанӡа еибазымдыруаз ҩыџьа арԥарцәа ӷьеҩқәа нарҭ Сасрыҟәеи Нарџьхьоуи Аиргьаа рҭыԥҳа ссир лыӡбахә раҳан илышьҭанагалт, еиқәшәеит. Уи лымҵарсраҟны Нарџьхьоу иага иҽишәандаз, илмшеит, Сасрыҟәа иоуп уи лгара зылзыршаз, дызнасыԥхаз. Уи азы Сасрыҟәеи Нарџьхьоуи даара акыр иеиндаҭлазаргьы, инибамырҵәеит, имеибашьит, аҩыџьагьы аамысҭашәара рнырԥшны, ҳаҭыреиқәҵарала еилгеит. Уи ус шакәу ҳара акыр инҭкааны ҳалацәажәеит ҷыдала Сасрыҟәа изкны ари ашәҟәы иагәылоу астатиаҿы.
Нарџьхьоу ихьыӡ иадҳәалоуп реалла Тҟәарчал ақыҭан иҟоу ахәы ҳаракы иқәыглоу абаа. Уи Нарџьхьоу абаа ҳәа иашьҭоуп.
Аҳәамҭақәа рҿы иӡбахә ахьцәыргоу излаабо ала, «Нарџьхьоу дыхьчан, бнала дааӡан, аҩны ашә  ахьҿоу имбац рҳәон, нарҭаагьы дреиԥшымызт, уаҩы цәгьаӡак иакәын.
Тҟәарчал Нарџьхьоу абааҿы нхарҭас иман Нарџьхьоу. Уи абаа изакәыршан ахаҳәтә гәара. Уа унеир, уи иахьагьы иубартәы иҟоуп. Абаа алҩа ацарҭақәа, ауаџьаҟ ҭаԥқәагьы иҩашьамкәа, уаҩы ибартәы инханы иамоуп уажәгьы.
Нарџьхьоу Нарџьхьоу абаа аҟынтә даныԥалакь, Аисырра дықәԥалон, уахьынтә даныԥалакь, Кәын иашҭа дықәԥалон, уахьынтә даныԥалакь, даҽа шьхак дықәԥалон. Ус акәын иара иныҟәашьаз, ҽыла дыҟа, шьапыла дыҟа».
Нарџьхьоу ихаҿсахьа зегь реиҳа ихаҭәааны иахьаабо нарҭаа раҳәшьа заҵә Гәында ԥшӡа дымҵарсны дшигаз атәы зҳәо аҳәамҭаҿоуп. Иара нарҭаа раҳәшьа  Гәында ԥшӡа дигарц ианақәикыз дхаҵеибан, уаанӡагьы аԥҳәыс диман, аха уи лыԥсҭазаара далҵхьан, иуқәнагоу нарҭаа раҳәшьа Гәында лоуп ҳәа иҵазҳәаз иан лоуп. Анаҩсҟа ахҭысқәа зеиԥшрахаз цқьа ҳазхәыцны игәнаҳкылозар, Нарџьхьоу Гәында ԥшӡа дымҵаирс акәым, аргама, мчыла дыриааины дырцәигеит ҳҳәар еиҳа ииашоуп. Аҳәамҭақәа рҿы акыр конкретла, ахатәы сиужет аманы иҟоуп Нарџьхьоу Гәында ԥшӡа дшигаз ахҭыс. Ари ҟалеит нарҭаа рҭаацәара ду  (иаҳҳәар ҟалоит – нарҭаа руаажәларра) ақәӡаарахь ахы анархахьаз аамҭазы. Нарҭаа Нарџьхьоу изымиааикәа раҳәшьа дахьырцәигази уи иахҟьаз егьырҭ арыцҳарақәеи (усҟан Гәында дҳәаны дзызтәаз Хәажәарԥыс иҭахара уҳәа) нарҭаа руаажәларра аилаҳаракәын изызҳәаз.
Ҽнак Нарџьхьоу ԥҳәысаагара сцоит, иаазгарыда ҳәа иан данлазҵаа, лара аҭакс абас лҳәеит:
« – Нарҭаа шәҩы-аишьцәа ҵыс зҭамло реихатә гәараҿы иҭагылоуп ажәҩан аҟынӡа инаӡо аҵәца бааш. Убра дҭартәаны дрымоуп раҳәшьа заҵә Гәында ԥшӡа, аха аламала уаҩы дирҭом. Схаҵоуп ҳәа адәы уқәуп, ухаҵара зеиԥшроу убарын, нарҭаа рҟны унеины цқьа иубахьоушәа уҟанда. Иахьа дара аџьлыҭра рымоуп, зегьы еизаны ишыҟоу раҳәшьа дызгаз иоуп ахаҵа ихаҵа, афырхаҵа».
Иан лҳәатәы анылҳәо, иара афырҳәа дынкылсын, иаб ирашь ԥаџьԥаџьуа иахьҭакыз иааҭыганы днақәтәан, «Чоу» иҳәан, аҩны наҟ дахыԥеит, иаақәирҵәиаан «Чоу!» – иҳәан, арахь дахыԥеит.
– Сан бҳәашьала абри згәара узҭамло, заҳәшьа уаҩы димоуа ауаа ирхаҵашьоу збароуп, – иҳәан, иҽы даасны, ашҭа дныҭҟьан дкәалаауа иҿынеихеит, нарҭаа рахь ихы рханы.
Абас Гәында ԥшӡа Мраҭашәарахьтәи Хәажәарԥыс дҳәаны дышизтәаз, лгара аҿҳәара рацәак агымкәа ишыҟаз, Мрагыларахьтәи Нарџьхьоу длышьҭалт».
Нарџьхьоу нарҭаа рҿы инеишьа, уа итәашьа, игылашьа, ихымҩаԥгашьа зеиԥшраз ала, рымч зқәымхаз аӡәы шиакәыз, иаразнак акәымзаргьы, еилыркааит. Уи моу, ааигәа днеиаанӡыгьы иҽы аԥынҵа иҭҟьоз аԥсыԥҵәҟьагьы еиланаргьыжьит. Иара даннеиз аҽны, иан ишиалҳәахьаз еиԥш, Сасрыҟәа ида нарҭаа аишьцәа зегьы рыҩны иҟан, рашҭаҿы ампыл иасуан. Саҭанеи Гәашьа днаԥшны харантә иаауаз ауаҩы ӷәӷәак шиакәыз лцәа иалашәан, «Нарҭаа, сыҷкәынцәа, хьымӡӷ зымгац!.. Шәаҟәыҵ ампыл  асра, асас даҳҭоуп!» – ҳәа иралҳәаз агәхьаа рымкит. Раҳәшьа Гәындагьы шьыжьнаҵы гәҩарас илкхьан уи аҽны уаҩы цәгьак дшырҭаауаз.
« – Ааи, амраџьа, сашьцәа дуқәа, слаԥықәшәа ҽеи снарбом, агәашәқәа шәрысны иашәыркы! Иахьа уаҩы бааԥсык дышәҭаара дыҟоуп. Дааир бзиа шәылибахуам иареи шареи!» – ҳәа илҳәазгьы, азнык азы агәхьаа рымкит. Аха нас, ихәыцын, раҳәшьа лажәа инацныҟәан, реихатә гәашә аартышьа уаҩы изамҭо еивҵарԥах иадыркит, аха нас еиҭах ампыл асра еиҭаналагеит.
Аха ари аҽны аишьцәа нарҭаа ргәы ишаанагоз еиԥш имҩамсит. «Ус шьыбжьышьҭахьшәа ианӡырҩы, мрагыларахьынтә ихараны шьҭыбжьы цәгьак раҳауа иалагеит. Ишыҟаз, нарҭаа ԥсҭҳәак аархаԥан, ибалыбаҭо иааилахеит. Ԥша цәгьак нарысын, рыбжаҩык агәара иаднаҳәалеит. Ари ирҭаараны иҟаз ахаҵа иҽы аԥынҵа икылҟьоз аԥсыԥ акәын. Ишыԥшыз, иаркы-иаркы, ирцә-ирцәҳәа даацәырҵит ҽыуаҩык.
Алмҩанык ицәырҵәаны дшааиуаз, ирдыд-мацәысуа даадыххылт нарҭаа ргәашә. Ԥыҭҩыкгьы аԥшәмацәа дааҳашьҭуам ҳәа инеин, рыжәҩахырқәа еибыҭаны агәашә иааҵагылеит. Аха афы еиԥш икылҟьаз адауаԥшь иарбанзаалакь акы агәхьаа имкит. Ихы ақәкны дшааиуаз, уаҳа дмаангылаӡакәа ҽыҳәҵәыла хаха агәашә ишимчыз  даналс, ицҟьа-шәҟьа илықәҵаны, иԥшашо дзықәтәаз ирашь ахы изнымкыло, нарҭаа рашҭа еиҵҳәа ду даақәыххит. Агәашә иҟәыбаса еилаижьыз нарҭаа ахацәа хҩык аҵахеит.
Ари иааиз Нарџьхьоу иакәын».
Нарџьхьоу иааишьа  зеиԥшраз анырба, аишьцәа нарҭаа ирымхацәгьахан, «ҩыџьаҟа неин иҽы ааимхны, аҩны аԥхьа ихаххала иарсыз аихатә ҽхарԥарҭа аҿы инаганы аӷәра нахадыршәит, егьырҭ нарҭаа ампыл ишасыц иасуеит. Аҽы шҿарҳәазҵәҟьа изддыргылаз аихаӡа хаԥыцла ихаҳаҳаны афара иалагеит. Иара аҽхырԥарҭа иахадыршәыз аӷәра ахьамҭара аазышьҭымхызт, иаҳа-иаҳа адгьыл иҵало иалагеит. Изтәыз ԥыҭраамҭак данамба, Нарџьхьоу ирашь кьыркьыруа, «хырр» ҳәа ашақә иасуа, ахы ианҩаха, луанытә анышә ахь бжьра-бжьҵәа иҵалахьаз аҽхарԥарҭа акы иакӡамшәа иааҵнаҳәан, наҟ инканажьт, иара уазыруа, иԥашашо ашҭа адәышкәаӷьаз иаақәлеит».
« – Уа, мшыбзиақәа, нарҭаа дуқәа!» – ҳәа ибжьы наиргеит Нарџьхьоу, аха аҭак имаҳаит. «Шәаҟәыҵ ампыл асра! Сасык даҳҭоуп, иҽи иареи рычаԥашьала хаҵа ӷәӷәак иоуп, митәык ҟамлааит иахьа  абра!» – ҳәа ран Саҭанеи Гәашьа еиҭах лыбжьы нарганы, лыҷкәынцәа иралҳәаз агәхьаа мкыкәа ашҭа аҵыхәахь ицаз ампыл иашьҭан, еимҵакьачон.
Нарџьхьоу ари анаҩсгьы ихымҩаԥгашьақәа зеиԥшраз асахьақәа акыр иҟазшьарбагоуп. Нарҭаа уи аламала ишимыхәоз аҟара еилыркаауа иалагеит. Уаанӡа дара раӷацәа иага ихырзаманқәазаргьы, гәышԥыла ирыжәланы ишрабашьуаз, ишындырҵәоз еиԥш ари Нарџьхьоу иҿы иаламгеит. Анс, арс, инарҵәи-аарҵәины акәымкәа, иаахҵәаны, аӷьаҩ аархырганы, «Нарҭаа, шәаҳәшьа Гәында дысҳәарц сааит, дабаҟоу Гәында?» – ҳәа  анреиҳәа, уаанӡа  иара ишьҭыбжь заҳаны зҽыҵәахны иҟаз раҳәшьа даацәырыргар акәхеит. Лара акьыжыҳәа еимаҭәаны дҵәуон.
« – Ибуазеи, бзырҵәуазеи, Гәында ԥшӡа? – длазҵааит Нарџьхьоу.
– Сабамҵәыуеи, сашьцәа хҩык агәашә уанҭалоз иаҵахан, иаҳзаҵхуам, иԥсуеит, дара абри аҟара хьӡы змаз уаан, рыхьыӡ ԥуҽит, – лҳәеит Гәында ԥшӡа.
– Ҟоҳ! Уи сара исыздыруамызт! Хьаас иҟабымҵан, – иҳәан, Нарџьхьоу днеины, агәашә иҟәаҟәаса еилажьыз шьацәхыԥла днагәҭасын иаарықәихит, иаҵахан иҟаз нарҭаагьы иҟәаҟәа-чаҟәаны иҩеибаргылт».
Нарџьхьоу нарҭаа шәҩык зықәтәалоз аихатә рымӡ данықәдыртәагьы, дазнымкылазт адгьыл иҵало иалагеит, иеихатә хҿеи егьырҭ  иабџьар маҭәеи имхны, нарҭаа рыҩны агәҭа иарсыз агәашь ианахыршь, иазнымкымкәа аихатә гәашь анышә аҵалара иалагеит, рысас иабџьар маҭәа уантәи икныхны асаара инышьҭарҵар акәхеит. Иара днеины илабашьа аҽыҩҳәа инарсны иабџьарқәа наганы уи инахишьит.
Абас ала, нарҭаа уи аҽынтәи рысас дзакәқәаз анырба, игәшәа-мшәа рҳәо иалагеит. Мчыла, даушла ишимыхәоз ангәарҭа, « – Мыхьтәык даҳзаанагазаап, ихы иааҭашәар, ҳаргьы ҳшызынтәыку  ҳанирҵәоит убама?» – рҳәо аҟынӡа инеит. Иааилацәажәан, уаанӡа еиуеиԥшымыз раӷацәа рабашьраан, рнырҵәараан рхы иаҭәарымшьоз гьангьашрала Нарџьхьоу дԥырырхырц иақәыркит – ахәшә (ашҳам) дадыргарц рыӡбеит. Али-ԥси рыбжьара аишьцәа руаӡәк ашьха дцан, ашьха маҭаԥшь ааигеит, даҽаӡәы ага дцан, ага маҭаԥшь ааигеит. «Амаҭ шҳами, ашьеи, ажьи еилаҟәаҟәаны еиладыршит, нас инаганы маӡала атәан иаларҭәеит, аҩы иарҭеит». Акрыфара, акрыжәра ҳәа сасгьы, аԥшәымагьы антәа, Нарџьхьоу идыргалаз атәан зныз аџьами аҩы зҭаз ачаҟәеи аԥхьа нарҭаа рашьа еиҳаби Сиҭи ран Саҭанеи Гәашьеи идиржәын, урҭ нхьыдыхәхәан иагеит. «Абарҭқәа рышьҭахь Нарџьхьоу ачаҟәеи аџьами ирҭаз шырҭаз иаақәихын, иԥаҵа ааиҿыҵарҽыланы дырҩахан илҭрыкәкәаны ижәит, аџыр ԥаҵақәа иҿази ихаԥыцқәеи рыла аҩгьы, атәангьы ԥырхага рымамкәа икеикеиуа ираӡаны. Абаҩқәа иԥаҵа иаалҟәшәаны, акалам џьам ахьхьаҳәа инаниԥсалт. Уссгьы имкит, уи азы имгәа ҟәырҷгьы амыргеит».
Нарҭааи Нарџьхьоуи анаҩстәи реицәажәарақәеи реизыҟазаашьақәеи еиҳа-еиҳа иџьбарахон акәымзар, хаара мацәак рыланы изыҟамлеит, «шәыуара сҭахуп», – иҳәеит, аха изеиуацәамхеит, аиӷарахь икылеибагеит акәымзар. « – Шәара, нарҭаа шәҩык аишьцәа шәыҟоуп, акыр зылшо уаауп. Сара уаҩы заҵәуп, аха схаҵоуп ҳәа схы сыԥхьаӡоит. Ԥаса ишшәасҳәахьаз еиԥш шәыуара сҭаххеит, шәаҳәшьа Гәында дысгәаԥхеит, ԥҳәысс дысҭахуп, дсышәҭ, дызгоит!» – аниҳәа, иаахҵәаны мап рзымкит, аха иқәшаҳаҭхашьагьы рымамызт. Избанзар, Гәында Хәажәарԥыс ҳәа амрагыларахьтәи арԥыс ӷьеҩк дизҳәаны дтәан. Уи уи аҽны ааигәа дыҟамызт, хара дгьылк даман, шәарыцараҳәа шьха дук ахь дцаны дыҟан. 
Нарҭаа раҳәшьа ддәылганы данирымҭа, «Ччиақәак  срықәшәеит!» – ааиҿыҵҟьан, дагьҩаҵҟьеит… Шәымаҳә дыжәбозар, сышьҭра дықәышәҵа, дсыхьӡар ҳаицәажәап! – иҳәан, ашырҳәа днеин Гәында дзыҩназ ахан хьыҵәцара ду ԥҽны дыҩналт. Гәында даашьҭкәыцәааны, изнапык ала дшиҩыҵракыз адыхҳәа дҽыжәлан, аишьцәа игәаарыгӡаанӡа, дымҵарсны иҽы ахәда дықәкны диманы аихатә гәара ҳарак дкаууа днахыԥаны, нарҭаа рашҭа дынҭҟьеит».
Асас иааиз ҳаизыгәаӷьуам шырҳәахуаз, мгеимцарак иалагӡаны ари иҟалаз ангәарҭа, аишьцәа рҽеибыҭаны, ишхәыԥкыз ишьҭалеит, Сасрыҟәагьы дахьыҟаз ныҟәарантәи дшааиз еиԥш, иҟалаз анеиликаа, иҽеибыҭаны, хыцәнымырха ддәықәлеит, аха Нарџьхьоу аӡәгьы дзихьымӡеит. Хәажәарԥыс адырра ирҭар рҭаххеит, аха уи мариамхеит. Зназы абжьыцәгьа зхаз Мыса «хә-дук дҩықәгылан, ашьхаҟа ихы рханы, ҿиҭит Хәажәарԥыс иаҳарцы: 
– Уаа, Иахәалакь! Иахәалакь! Иахәалакь! Хәажәарԥыс, ахаҵара анаҭаху абыржәоуп! Уԥҳәыс иҳәаны иузтәаз Гәында ԥшӡа Нарџьхьоу дымҵарсны диманы дцоит! Утәазар угыл, угылазар, уыҩ. Иахәалакь! Иахәалакь!».
Ари азмырхакәа хазы ацҳаражәҳәаҩ дишьҭарҵеит Нарџьхьоу. Аха урҭқәа ракәымкәа Гәында ԥшӡа иҟалақәаз анеилылкаа, иахьынӡалылшоз ҩынтә арҵәаа-арҵәаа ҳәа даныҳәҳәа, Хәажәарԥыс хара дахьыҟаз имҩашьаӡоз лыбжьы иаҳаит.
«Хәажәарԥыс ахаҵа Гәында ԥшӡа лыҵәаабжьы шиаҳазҵәҟьа иҽааибыҭаны, аԥша иаԥызгоз ирашь дҩақәтәан, дышьҭхысаа Нарџьхьоу дишьҭалт. Дыҭҟьаны дышнеиуаз, иаӷа Аԥшыра ҳәа иахьашьҭоу Чамҳара ахаҿы днаӡоны, бжь-мҩак ахьеихагалаз, апҟаҩҳәа днаихьӡеит».
Нарџьхьоуи Хәажәарԥыси акыр аамҭа еидшыланы еибашьуан. Аха аҵыхәтәан Хәажәарԥыс дҭамхар ҟамлеит. Хәажәарԥыс ихы дамыхәо даныҟала, Нарџьхьоу Гәында диманы деиҭадәықәлеит имҩа ԥыхуа, акыргьы днаскьеит. «Аха Хәымҩа акаҵәара ашьапы аҟны, бжь-мҩак ахьеихагалоу даннеи, ԥхьаҟа дзымцо, дакуа далагеит. Калам шкәакәара днеиуан, дшанханы дзеиҭамҵуа даанхеит џьарак».
Нарџьхьоу изку ари аҳәамҭа еизрыкәкәоу атеқст хыркәшоуп адоуҳа змаз, зҿаҳәатәгьы ҟалоз Саҭанеи Гәашьа иара изкны дшышәиз ала. Уи ашәи аетиологиатә мотивқәагьы адаабалоит:
« – Нарџьхьоу, сыԥҳа насыԥ лызымҭаз, Хәажәарԥыс иҵәаабжьы ажәҩан аҟынӡа инеиуа изыргаз, аҩадагьы акы уакымкәа, аладагьы акы уҵаргәамкәа, уссирханы, усахьаханы, уҽгьы, уаргьы, Гәында ԥшӡа дмақьа ԥшқаны, абыржәы дыуҩыҵракны дшыукы, уҳашҳатәраханы ухаҳәҵәцарахааит! Хырзаман аҽнынӡа акы уазымго аҳауа уалакнаҳаны уаанхааит! Есышықәса знык-знык аԥшра азин умазааит. Аҽцәа учхнысуа, ашьаҟацәа уҽы амгәа иҵсуа ушыҟоу, хәыҷы-хәыҷла анышәахь алеира уқәзааит. Уҽы амгәа анышә ианынакьысуа аҽны каамеҭ ҟалааит!
Гәында ԥшӡа Нантәара абахә лыхьӡ ахызааит. Адунеи аҿы ԥшӡара ыҟанаҵы, адгьыл ҳазну хаа-мыхаа аманаҵы лыхьыӡ кашәара ақәымзааит. Фатәы-жәтәыс иҟоу ацха рыцкуп, урҭ лара хылаԥшхәыс дрымазааит. Урҭ рынцәахәы Анана Гәында лахьӡзааит!
Хәажәарԥыс, уара нан, кәара-цыԥхьаӡа ухәажәны, убыц ԥшӡа жәлары урызгылааит! Ес-ааԥынра афҩы лаҳалаҳауа ишәҭыкакаҷуа, ауаатәыҩса рзы ихәарҭаны ирзынхааит ахәажә! 
Хәажә быцала иршышуа аҩнқәа насыԥ рыцзааит рынҵра дузааит. Адунеи уахыҵәаны, абнақәа рҿы ӡынгьы ԥхынгьы иахьыссы рыбӷьы камԥсаӡо ухьӡала шәаԥыџьаԥны игылааит ахәажә. Ашықәсан ауаа ухәажәа рклааит!
Ирҳәоит, Саҭанеи Гәашьа лажәа ҟалеит ҳәа, адоуҳа ззыҟалҵаз зегьы ирыхьӡеит ҳәа.
Ирҳәоит, Гәында ԥшӡа дхаҳәханы, дыхьшәашәаӡа, Анана Гәында ҳәа ашьха дрынцәахәны, Нантәара ахраҿы днашананы даанхеит ҳәа.
Ирҳәоит, Хәажәарԥыс дшәаԥыџьаԥхеит, ахәажәкра убри ихҟьеит ҳәа. 
Ирҳәоит Нарџьхьоу иҽгьи, иаргьы Гәында диҩыҵракны дыҳашҳатәарахеит ҳәа, ашыцламшә рықәышьшьы, ихаҳәханы, абжь-мҩак ахьеихагалоу аҳауа иалакнаҳоуп ҳәа. Уи абаҟа аҳауа иалакнаҳау хырзаман аҽнынӡа анышә ахь инеиӡом ҳәа. Аха ирҳәахуеит насгьы уи маҷк ауп иагыу анышә аҿы илаӡарц, ашьаҟауаҩ дкәырны ада дзаҵамсуа иҟалахьеит ҳәа».
Нарџьхьоу ихаҿсахьа аҳәамҭақәа рҿы ишаарԥшу акыр иангәаҳҭа ашьҭахь, ҳазхәыцып уи иаанаго. Уи аԥхьаӡа ҵарадыррала акыр иныҭкааны иҭызҵааз академик Ш. Хь. Салаҟаиа ииашаны изалазгәеиҭо ала, Нарџьхьоу ихаҿсахьа акыр аиҭакрақәа аиуит. Ажәытәӡатәи аепикатә хаҿсахьақәа атрансформациа ироуа еилыкка иаҳзырбақәо ируакуп.
Ижәытәӡоу асиужетқәа рҿы Нарџьхьоу нарҭаа рыжәхьча иакәын, митәык илымшо дыҟазҭгьы, исоциалтә ҭагылазаашьеи истатуси акыр илаҟәызҭгьы, аамҭа акыр аниас, ауаажәларратә ԥсҭазаара аиҭакра дуқәа иаиуз инарықәыршәаны Нарџьхьоу ихаҿсахьа аҩнуҵҟатәи аҵакгьы аҽаԥсахит, еиҭакхеит, асоциалтә еизыҟазаашьа ҿыцқәа ридеали рҭахырақәеи ирышьашәаланы иҟалеит. Саҭанеи Гәашьеи Сасрыҟәеи ирызку аҳәамҭақәа рцикл аҿы Нарџьхьоу баша хьчак иакәзар, Гәында дымҵарсны даниго аамҭазы ауаҩ дызмыхәо фырхаҵа ӷәӷәаны дахьыҟалаз апатриархалтә епоха аҟазшьақәа зныԥшуа иакәны даабоит. Ара уи аԥхьа иаабахьаз, иаадыруаз аматриархалтә ҟазшьақәа зныԥшуаз иакәымкәа, зынӡа даҽаӡәны даабоит.
Ш. Хь. Салаҟаиа ииашаны излазгәеиҭаз ала «Факт умыкания невесты, как одна из форм заключения брачного союза – типичное явление для переходного периода от группового брака к парной семье. В более поздных слоях абхазского нартского эпоса этот способ заключения брака является не только господствующим но единственным… В ранних же циклах, наобарот, мы не встречаем никакого упоминания  о прочных брачных союзах, здесь господствует форма группового брака. Все большое семейство нартов известно, как семья  Сатаней Гуаши, у которой… нет ни отца, ни мужа и которая может свободно встречаться с любым мужчиной».


Хәажәарԥыс

Хәажәарԥыс аԥсуа нарҭтә епос аперсонаж хадақәа дыруаӡәкуп. Иара ихаҿсахьа акыр иоригиналтәуп. Анарҭтә епос змоу егьырҭ кавказтәи ажәларқәа рҳәамҭақәа рҿы иара идукылаша, дизааигәоуп ззыуҳәаша персонажк џьаргьы даабом, аубыхцәа рфольклор аҟны ада. 
Гәында ԥшӡеи Нарџьхьоуи ирызкны ари ҳашәҟәы иану астатиақәа рҿы, урҭ аперсонажцәа ирыдҳәаланы Хәажәарԥыс иӡбахәгьы акыр ҳҳәеит. Ара уажәы уа цқьа иаҳамҳәақәаз иара иҷыдарақәак алкааны иазгәаҳҭап. 
Афырхаҵараҿы Хәажәарԥыс Нарџьхьоу дидаҳкылартә дыҟоуп. Аҵыхәтәаны Гәында ԥшӡа деимакны ианеибашьуаз, иара иаҵкьыс даиааины Нарџьхьоу инапала дҭахазаргьы, Хәажәарԥыс уа Нарџьхьоу изиаԥымгазаргьы, иԥсыҽу аӡәы иакәӡам.
Нарџьхьоу деиԥшны Хәажәарԥысгьы аԥҳәысаагараҿоуп афырхаҵара ахьааирыԥшыз. Ҵабыргыуп, уаанӡагьы ус ажәа еизадала атекстқәа рҿы иҳәоуп хаҵа ӷәӷәак шиакәыз. Иара нарҭаа акыр инарцәыхараны, канкретла иныҭкааны зыӡбахә џьаргьы иарбам мрагыларахьтәи ҭыԥк аҿы инхо аӡә иоуп. Ихы-иҵыхәа ҳәа уаҳа џьаргьы, акагьы ҳәам. Мрагылара инаркны Мраҭашәаранӡа зыхьыӡ наҩхьаз нарҭаа раҳәшьа ссир Гәында ԥшӡа лыӡбахә иаҳан, уи диҳәарц, ԥҳәысыс дигарц дахан дааит. Дахьааиз, Гәында ԥшӡа уаанӡа дызгарц илышьҭалахьаз, аха лҿаҭахьа ззынамыгӡаз ԥшьынҩажәи зеижәҩык арԥарцәа ӷәӷәақәа ирылымшаз илиршеит. Лара лхылҿсахьа иазку ҳастатиаҿы ишаҳҳәаз еиԥш, ҿаҭахьас илыман илақәԥаны илиаауа ида аӡәгьы дышицымцараҳәа.
Хәажәарԥыс лара лҿы даннеи, заанаҵгьы агәаҽанызара илҭеит, лҿаҭахьа дшахымԥоз иалҳәеит, дзақәԥаны дызиааихьаз аҿаасҭа рынҵаны, рлымҳақәа хыҵәҵәаны нарҭаа рыҵәҩанқәа иахырхаркьакьаз днарԥшны илырбеит. Лақәԥараҿ даҵахар, димеигӡакәа иаргьы убысҵәҟьа шизылуаз иалҳәеит, аха иара уи дыннамкылеит.
Афырхаҵаратә епос азы акыр иҟазшьарбагоуп Хәажәарԥыси Гәында ԥшӡеи реиқәԥара асцена зеиԥшроу асахьақәа. Урҭ сахьаркырала уаҩы ибла иаахгылартә  иӷәӷәаны иҟаҵоуп. Уаҟәыҵындаз, иулшагәышьарым, исақәԥаны исзымиааикәа злымҳа хҵәаны аҵәҩан иахаркьакьоу ԥшьынҩажәи зеижәҩык ыҟазар, ашәҩык уара уакәахар ҟалоит, егьиуеит ҳәа Гәында илҳәақәаз акгьы агьхьаа мкыкәа, днеины лаԥхьа днагылеит. «Иааин аҩыџьагьы бӷарҵахьы аиқәԥара иалагеит. Еиқәԥо, еиқәԥо мацара, еидшыланы шьарда аамҭа еиқәԥон. Рҳақь-ԥсықь заахаз ашәаԥыџьаԥ ишьҭаианы ихырхәон, адәышкәаӷьаз ахи аҵыхәеи зегьы цәдырҵәеит; рышьҭыбжь адгьыл арҵысуан, амра ҭгыланы ирзыԥшуан. Уи аамҭазы ҭынчра лымамызт Саҭанеи Гәашьа,  лгәы еибафо днеи-ҩеиуан.
Аҵыхәтәаны, Хәажәарԥыс имч зегьы ааизиркәкәан, аԥырҳәа Гәында дымҩанҵо иҿааихеит. Дҩышьҭыԥан, дырҵәи-ҵәиуа, дырҵәи-ҵәиуа ашҭа ду дааҭалеит, нас ихы даакәыхшаны, зыԥсы ҭанаҵы аӡәымзар-аӡәы адгьыл изамырбацыз афырԥҳәыс деизҟьа длаган дылкаижьит».
Ҳәарас иаҭахузеи, Хәажәарԥыс афырхаҵара ду ааирԥшит Нарџьхьоу иабашьраангьы. Ари аҵыхәтәантәи инапала дҭахазаргьы, фырхаҵак ишиқәнагаз ала дымҩасит. Уи ахҭыс шыҟалаз ҳара иаабоит Нарџьхьоуи, Гәында  ԥшӡеи, Аинар-ижьи ирзкқәоу астатиақәагьы.
Хәажәарԥыс ихатәы хьӡы аетимологиа азуреи ихаҿсахьа маӡас иаҵоу аинтерпретациа азуреи аӡәымкәа, ҩыџьамкәа аҵарауаа (В. И. Абаев, Ш. Д. Инал-иԥа, Ш. Хь. Салаҟаиа, А. А. Аншба уҳәа) рҽаныршәахьеит. Убарҭ зегьы рахьынтәи уаҩы ирыликаартә иҟоуп А. А. Аншба игәаанагарақәа. Иныҭкаа-ааҭкааны урҭ зегьы ҳрыламлакәа, иааҳгап ихадароуп ҳәа иҳаԥхьаӡо уи аҵарауаҩ игәаанагарақәак.
А. А. Аншба Хәажәарԥыс ихаҿсахьа адуалтә организациа ҳәа изышьҭоу аепоха иадиҳәалон. Аҭҵаарадырраҿы адуалтә организациа ҳәа изышьҭоу ҩ-гәыԥк, ҩышьҭракы еидызкылауа организациоуп. Уи аекзогамиа  ҳәа изышьҭоу аҵас иадҳәалоуп. Шьала-дала еизааигәоу ауаа ԥҳәысреи хаҵареи рыбжьалар аныҟамло ауп аекзогамиа ҳәа изышьҭоу. Ари ажәытә ҵас аԥсуаа иахьагьы ирылаҽны иҟоуп, набыцрада иқәныҟәоит. А. А. Аншба аиаша акыр дазааигәазар ҟалап ҳәа сгәы иаанагоит акымкәа, ҩбамкәа аҵаҵӷәқәа аҭаны абас еиԥш алкаа аныҟанаҵо:
«Хәажәарԥыс ихьыӡ излаҳанаҳәо ала, уи ахәажә тотемс измаз ашьҭра датәын. Нарҭааи Хәажәарԥыс тотемла дызтәыз ашьҭреи аԥҳәысеибагара рыбжьан. Хәажәарԥыс нарҭаа дызларымаҳәыз убри ала еилкаахоит. Хәажәарԥыс классла амаҳәра зуаз ахылҵшьҭра далан. Убри азоуп нарҭаа раҳәшьа дизҳәаны дтәоуп ҳәа зеихьынџьара аҳәамҭаҿы изуԥыло. Убри азоуп нарҭаа ашәарҭа ианҭагылалакь, иара изиԥхьо. Убри азоуп дрыдгыланы иара ихьӡи-ихьмыӡӷи нарҭаа рыхьӡи-рыхьмыӡӷи еилымхкәа, аӷа диҿагыланы дзықәԥо, ихгьы зақәиҵо.
Аха Нарџьхьоу ианиабашьуаз Хәажәарԥыс иҭахареи нарҭаа раҵахареи иаҳдырбоит ари асиужет анҿиоз аамҭазы аԥҳәысеибагара зыбжьаз ҩ-шьҭракы еидызкылоз адуалтә организациа дук анҵыра шамамыз, аилаҳара ишаҿыз. Аҵыхәтәаны Нарџьхьоу ихаҭа дҭахазаргьы, аԥҳәысеибагара ҿыц аԥыжәара шагаз, уи аԥсҭазаараҿы иӷәӷәацаӡа ашьапы шаргылаз аабоит.
Аҳәамҭа иаҵоу адраматизми атрагедиеи зыбзоуроу аҿыц аира ауадаҩрақәа иалаз ауп».


Хноу-иԥа Хабжьын

Хноу-иԥа Хабжьын ҳәа аԥсуа нарҭтә епос еизыркәкәоу атеқст аҿы персонаж даҳԥылаӡом. Уи иӡбахә ахьҳәоу Ш. Д. Инал-иԥа иусумҭак аҿоуп. Хноу-иԥа Хабжьын изку аҳәамҭа аԥсышәала џьаргьы икьыԥхьны иҳамам. Ш. Д, Инал-иԥа уи аҵакы аурысшәахь еиҭаганоуп дшалацәажәаз. Аҳәамҭа злашьақәгылоу, шьаҭас иамоу жәларбжьаратәи лакәтә сиужетуп, аԥсуа лакәқәа рҿгьы иаҳԥылоит. Афырхаҵа иԥсхьоу иаб иҟынтә анашанатә ҳамҭақәа иауеит (урысшәала «дары предков» ҳәа изышьҭоу).
Ш. Д, Инал-ипа зыӡбахә ҳамоу иусумҭаҿы излаҳәоу ала, Хноу-иԥа Хабжьын хҩык аишьцәа реиҵбы иакәын. Аиҳабацәа драҭәаршьомызт. Арҭ аишьцәа раб дажәны даныԥсуаз уасиаҭны инижьит инышәынҭра хаха аӡәаӡәала, еиҳабы-еиҵбыла ирҷаԥшьарц.
Абри аамҭазы ҭауадк ихыҩ-ԥҳацәа хаҵа ишьҭуан. Уи иԥҳацәа згарц зҭахыз арԥарцәа рҿаԥхьа иқәиргылеит абас еиԥш адҵа: иҳаракны икнаҳаз амацәаз еихсны иақәзыршәоз дииҭауа. Уи аӡәгьы илымшеит.
Хабжьын иашьцәа еиҳабацәа раб инышәынҭра аҷаԥшьара мап ацәыркит. Иара раб иуасиаҭ наигӡарц дҷаԥшьон. Уахык иаб иҳаҭгәын шиҷаԥшьоз иқәларц иақәызкыз аҽыуаҩ дишьит. Иишьыз аҽуаҩ имаҭәақәа ишәиҵан, аҭауад иԥҳацәа згарц еицлабуаз еизаны иахьыҟаз днеин, амацәаз деихсны, икыдԥааны аҭыԥҳацәа руаӡә лгара азин иауит. Адырҩауха даҽа ҽыуаҩк диқәлан, уигьы дишьит. Иишьыз аҽыуаҩ имаҭәақәа ааишәҵаны аҭауад иахь дцан, еиҭах аҵықьҳәа даахысын, амацәаз лкыдиршәан, аҩбатәи аҭыԥҳагьы дигеит. Ахаха раангьы убыс ҟаиҵан, ахымш рыҽны аҭауад иахь дцан, еиҭах амацәаз деихысны, икакәкәа илашьҭны ахԥатәи аҭыԥҳагьы дигеит. Хабжьын иигаз арҭ аҭыԥҳацәа ҩыџьа иаҳәшьас иҟаиҵеит, руаӡәк ихазы ԥҳәысс дааидикылт. Убри аамҭазы иигаз урҭ аиҳәшьцәа руаӡәк ԥҭа шкәакәак аахылан даманы ицеит, даҽаӡәы аԥҭа еиқәаҵәа дагеит. Урҭ дрышьҭалт Хабжьын, амҩа уадаҩ данысит. Акыр дныҟәахьан, аҵыхәтәан қыҭак даланагалеит. Ҩнык ибан, ашә аартны дахьыныҩналаз, иҭахәхәа ицәаз ҭакәажәы ԥшра цәгьак дибеит. Уи лгәыԥҳәқәа гьал-гьало лыжәҩахыр ихыжьны лҟәаҟәа иқәжьын. Хабжьын ишьҭыбжь мыргаӡакәа, ашьшьыҳәа днеин, ихаԥыцқәа рыла аҭакәажә лгәыԥҳәы дацҳаит. Излеиликааз ала, аԥҭа шкәакәеи аԥҭа еиқәаҵәеи реиԥш рҽыҟаҵаны Хабжьын иаҳәшьцәа згаз адауцәа ран лакәзаарын ари аҭакәажә. Ари иаҳәшьцәа згаз адауцәа руаӡәк иҟынтә ҳамҭас аҳәа иауит, егьи иҟынтә Уашәамаҭ зыхьӡыз аҽы иауит.
Хабжьын уахьынтәи дгьыжьны данаауаз аҳаскьын иаҵәа қашәқашәо иахьазҳауаз дәы-еиужь дук аҿы иџьашьатәха иԥшӡаз ҽанк шыҳәуаз ибеит. Уи Гәында ԥшӡа лакәзаарын. Хабжьын уи дыԥхаҵа дааи даалышьҭалан, лыҩнынӡа днеит. Уа Гәында дымҵаирсын, иҽы Уашәамаҭ ахәда дықәкны дима ддәықәлеит. Амҩан дшааиуаз адауцәа иртәыз қыҭак даланагалеит. Ари ақыҭа зтәыз адауцәа есышықәса иреиӷьыз арԥарцәа хҩыки аҭыԥҳацәа хҩыки ҳаза ҳасабла ажәлар ирылхны иргозаарын. Ари Хабжьын ианеиликаа, даарылагьыжьын адауцәа нирҵәеит.
Адауцәа еҳәшьак дрымазаарын. Лара Хабжьын диҳәеит иишьыз лашьцәа анышә иалҭаанӡа димгарц. Хабжьын длықәшаҳаҭхеит. Лашьцәа лжын, аҿҳәара иҟалҵаз азы лабџьар лҟәынҵаны Хабжьын иҿы днеит, суаҳәшьахарц сҭахуп лҳәан, лабџьар шьҭалҵеит. Хабжьынгьы иабџьар шьҭаиҵеит. Адауы ԥҳәызба лыжәлар ааизылган сашьцәа рмал зегьы иахьарнахыс Хабжьын итәуп ҳәа рылалҳәеит. Нас ачара ду луит, уа лара дкәашон, лабџьар маҭәа зегьы Хабжьын иҭаны лҽылшьит.
Абри ашьҭахь Хабжьын Гәында диманы иҩны дааит. Уаанӡа иааигахьаз аҭауад иԥҳацәа иашьцәа ириҭаз, инхон, инҵуан. Ани иара ихазы иникылаз иԥҳәыс, иара аҩны даныҟамыз иашьцәа лшьапы хтны ажәқәа лдырхьчон.
Ари аҳәамҭа иҷыдоу аинтерес зламақәоу ыҟоуп. Ахадаратә персонаж Хноу-иԥа Хабжьын акыр афырхаҵарақәа злоу аӡәы иакәны дахьаарԥшу анаҩсгьы, Гәында ԥшӡа дҽанханы, дыҳәуа адәы ԥшӡа дықәны абраҟада даҽаџьара, даҽа вариантк аҿы иҳамбац.


Жакьа иԥа

Хноу иԥа Хабжьын иеиԥш Жакьа иԥа иӡбахәгьы Ш. Д. Инал-ипа аурысшәахь еиҭаганы дызлацәажәаз ҳәамҭа заҵәык аҿоуп иахьҳәоу. Ари аперсонажгьы даҽа хатәы хьӡык имам, Жакьа иԥа ҳәоуп ишҳәоу. Изку аҳәамҭа аҵакы абас иҟоуп.
Жакьа ҳәа хаҵак нарҭаа дырцәыхарамкәа дынхон. Уи хшара диауамызт. Аӡә дуааӡарауазеи ҳәа иабжьаргон дызҭахқәаз, аха иара иааигәа-сигәа иԥара иаԥсахаша аӡәгьы дыҟам ҳәа иԥхьаӡон. «Аԥсны аӡә дыҟоуп, сара исаԥханагьлоу, убрахь сцоит, здыруада уи исышьашәалоу аӡәыр димазар еилыскаауеит», – иҳәеит.
Жакьа Аԥсны дааит. Дзықәгәыӷуаз ауаҩы иашҭа данҭалоз апҟацаҳәа иҟамчы аниҟьа, ашьҭыбжь дуны иахылҵит. Аԥшәма иаразнак идырит уи Ныҵтәи Жакьа иҟамчышьҭыбжь шакәыз, диеигәырӷьаны диԥылеит исас, ачеиџьыка бзиа еиҿикааит.
– Акрыфара нап асыркаанӡа сзааз сҳәар сҭахуп, – иҳәеит асас. – Сара хшара дсымаӡам, саԥсоуп ҳәа суԥхьаӡозар, уԥацәа аӡәы дсыҭ.
– Ҷкәына хәыҷык изы уаханы арсҟак харантәи уанаа, уихызбаауа сыҟоума, далԥшаа иуҭаху! – иҳәеит аҭакс аԥшәмагьы.
– Мап, исыҽхьынҵаны изго сара сԥара даԥсоуп ҳәа дсыԥхьаӡом. Сара сахь анеира зхала изылшо иоуп исҭаху. Иҟалап уҷкәынцәа ахҩык рахьынтә аиҵбы зегьы дреиӷьзаргьы, – ҿааиҭит Жакьа.
Абри аҿы еиқәышаҳаҭхеит асасгьы, аԥшәмагьы.
Ԥыҭрак ашьҭахь аишьцәа еиҳаби агәыбжьанытәи рыҽԥыршәеит, аха амҩа ԥшааны, ашьха нхыҵ инхоз Жакьа иҟынӡа изымнаӡеит.
Аҵыхәтәан аиҵбы ддәықәлеит ԥас дҟазҵараны иҟаз иахь дцарц. Акыр дныҟәахьан еиԥш, Жакьа иуасақәеи иџьмақәеи ирыцыз ахьшьцәа рҿы днеит. Уи адырҩаҽны ахәылԥаз даҽа ҭыԥк аҟынӡа днаӡеит, уа Жакьа ижәқәа ирыцыз ахьшьцәа тәан, ахымш рзы Жакьа иуахьад хьышьцәа рҟынӡа днеит. Аԥшьымш рзы ари аҷкәын иҽы џьбара дақәтәаны, афарҭын еиԥш,  Жакьа иашҭа дылҭалт.
Аԥшәма ҭаҳмада аҵла ашәшьыраҿы аҟәардә ду дықәтәан. Уи иԥҳәыс ари инеиз аҷкәын лшьамхы днықәлыртәан лкыка далырцҳаит. Абас ала, Жакьа иԥҳәыси иареи ԥас иҟарҵаз аҷкәын ихьӡала инеиҵыхны ачара руит.
Аамҭа ԥыҭк ниасит. Есышьыжьымҭан ари арԥыс ашьха нхыҵ амацәыс еиԥш лашарак ибо далагеит. Ари дзааӡаз иан  иалҳәеит алашара зхылҵуа нарҭаа раҳәшьа лнацәкьыс ауп ҳәа. Нарҭаа раҳәшьа диҳәарц аӡә даннеиуа, иҿаҳәаны ирымоу рла аурышьҭуеит. Уи ала инеиуа деимыжәжәа дықәнаҵоит, нас ихы наганы рашҭа иакәыршаны иҟаҵоу аанда злагылоу аҵәҩан иахадырсуеит. Убас ззырухьоу рхыԥхьаӡара ԥшьынҩажәи зежәҩык рҟынӡа инаӡахьеит. Шәҩык рҟынӡа инаргар рҭахуп. Арҭқәа зегьы еиликааит Жакьа иԥа.
Дук мырҵыкәа, Жакьа иԥа нарҭаа рҿы дылкылсын, ргәашә ԥыххааса иганы, рашҭа дылҭалан, иаурышьҭыз ала  хырзаман ишьит. Абри аамҭазы нарҭаа аишьцәа шәарыцара ицаны иҟан. Ран илцәымыӷхеит, Жакьа дихымшакәа ииаӡаз иԥа сыԥҳа дышԥаисҭо лҳәазаргьы, иара аԥҳәызба ссир диҳәеит. (Лара лхатәы хьӡы ҳәаӡам, аха Гәында ԥшӡа шлакәу ҩашьаӡом). Лашьцәа шәарыцарантәи ианааи, иҟалаз анеилыркаа, Жакьа иԥа датәамбакәа, раҳәшьа уаҩы еиқәтәа-еиқәгылак дирҭеит. Жакьа иԥа уи аниаҳа, иҳәаны изтәаз аԥҳәызба дызгоз иҩызцәеи иареи дҩеи дҩарышьҭалан, дрыхьӡан, дрымхны, дааганы лан лҿы днаиртәеит.
– Нарҭаа, абар  шәаҳәшьа дахьыҟоу, изышәҭаху дишәҭа, уажәшьҭа сара сыхьӡ хәашьым! – иҳәан, Жакьа илықәыршәны иҩныҟа дцеит».
Егьырҭ анарҭтә ҳәамҭақәа акыр рҿы ишыҟоу еиԥш, араҟагьы алакәтә епизодқәа маҷым. Убас шакәгьы аепос ажанр иаҵанакуеит ҳәа хьаҳәа-ԥаҳәада уаҩы иҳәартә иҟоуп. Иалоуп егьырҭ аҳәамҭақәеи анашанатә лакәқәеи рҿы џьарамкәа, ҩыџьарамкәа иаҳԥыло амативқәеи аепизодқәагьы (аԥҳәызба ԥшӡа лнацәкьыс алашара шахылҵуа, дызҳәарц инеиуа арԥарцәа шьны рыхқәа аҵәҩан ишахадыркьакьо уҳәа).


Ҳаихәыз Шьаруан

Жәабыжьҳәацәак иҟарҵо адыррақәа рыла нарҭаа ирхылаԥшхәыз иреиуан Ҭхәазаа (Ҭхәазба), даҽакалагьы урҭ Ҳаихәызаа ҳәа рзырҳәоит. Арҭ аҵыхәтәантәиқәа (Ҳаихәызаа) Уасахьаа ҳәа изышьҭаз аимышьҭарра иахьыԥшызшәа зҳәақәогьы ыҟоуп. 
Ш. Д. Инал-ипа ианҵамҭақәа руак аҵакы злаҟоу ала, Ҳаихәызаа иреиуаз арԥыск иҽынкыдҵа жәаҩа шықәса ашәарахи ашәарыцареи рынцәахәы Ажәеиԥшьаа иԥҳа ԥҳәысс дигарц длышьҭан, аха дизымгеит, дицымцеит. Уи ԥҳәысс лгара зылшаз арԥыс иԥа Шьаруан иоуп. Ажәеиԥшьаа иԥҳа Ҳаихәыз  иԥа Шьаруан дшигаз Сасрыҟәеи адауы еиқәаҵәеи рыцхырааралоуп. 
Ҳәамҭақәак рҿы излаабо ала, нарҭаа ран Ҳаихәызаа (Махмызҭаа, Хылмызаа, Аҭхәаз) рышьҭа даиуан. Урҭ ианрааз нарҭаа раҵкысгьы мычла иӷәӷәақәан ҳәа ирыԥхьаӡон. Зныхгьы урҭ нарҭаа ирашьцәоуп ҳәа рыӡбахә рҳәоит. Ҳаихәызаа адунеи иқәӡааит Саҭанеи Гәашьа лнаҩсгьы даҽа ԥҳәыс  еимгәадукгьы дааныжьны. Убри аҵыхәтәантәи аԥҳәыс лоуп дфырхаҵа ӷәӷәаны  иаақәгылаз Шьаруан дзыхшазгьы. Ҽнак уи амрагыларахьтәи убас иласны даауан, аԥшатлакә ирҵысуаз ршьапы иқәыҟьҟьаны иканажьыр ҳәа ишәаны нарҭаа рҽырҵәахырц рыӡбеит. Акыр дхараны дшыҟазгьы, апҟацаҳәа иҟамчы  ашьҭыбжь нарҭаа агәра днаргеит Ҳаихәызаа иреиуаз аӡәы  дшаауаз. Шьаруан данааи, нарҭаа акы еиԥшымкәа еигәырӷьеит, избанзар ран лышьҭрахьтә уи аӡә заҵәык иакәын ҭынхас ирымаз «Анцәа иџьшьоуп Ҳаихәызаа рышьҭа зынӡа ианымӡаацзаап», – иҳәеит нарҭаа раб, илаӷырӡқәагьы аахаҟәҟәалеит.
Даара зықәрахь инеихьаз, илашәыз нарҭаа раб излаиабжьеигаз ала, Шьаруан ҩызас Сасрыҟәа даашьҭихын ԥҳәысҳәара амҩа дықәлеит. Шьаруан дзышьҭаз аԥҳәызба лсахьа иаб иҩны ибахьан, иабгьы ианиааз лыҵшәада уи длышьҭазаарын. Лара Махмызҭаа рышьҭа даиуан. Шьаруани Сасрыҟәеи акыр аамҭа амҩа уадаҩ ианыланы ицон. Аҵыхәтәан Сасрыҟәа ацара илымшо аҟынӡа имч каԥсеит. Убри аамҭазы блак зызҭаз агәыжь дақәтәаны хаҵак дырԥылеит. Уи ирԥылаз Маҳмызҭаа иреиуаз ԥҳәыск илыхшаз иакәзаарын. Шьаруани Сасрыҟәеи уигьы ҩызас даарыдыркылеит.
Ажәҩан икыду аеҵәақәа рҟынӡа иҩаӡоз аҵәа ҵла ааигәара игылаз абааҿы дынхон баҩлаша мацарала ичоз аҭыԥҳа хцәы қамыз. Уи лашьцәа руаӡәк амра дацын, даҽаӡәы амза дацын, ахԥатәи аԥҭақәа дрылан.
Сасрыҟәа дзықәтәаз иҽы (ирашь) даасын, аԥҳәызба дзыхьчоз аҳәақәа рыбжьара днабжьҟьан, агәашә иҿаз асапаҭ ԥҽны аԥҳәызба дзыҩназ абаа ахь амҩа ааиртит. Арҭ абра ианнеиз аамҭазы амза аҭашәамҭа иақәшәеит, аԥҭақәа амра иахатәаны иҟан. Аԥҳәызба лашьцәа уа иҟамызт амзеи, амреи, аԥшеи шыҟамыз еиԥш. Сасрыҟәа излаиабжьеигаз ала, Шьаруан днеин инапала аԥҳәызба  лгәаҳәԥы днакьысит. Уи иаанагоз лара уи нахыс уи илзымдыруаз ахаҵа иҳәатәы дацныҟәар акәын. 
Абас ала аԥҳәызба данымҵадырс, уара думаз, дга ҳәа  Шьаруан ишьҭра иаиуаз аԥҳәыс лԥа Сасрыҟәа иеиҳәеит, аха Сасрыҟәа мап икит, димгеит.
Амш еилган, арҭ ауаа рымҩа иқәлан рҿаархеит. Аԥҳәызба лашьа аԥша иацыз дгьыжьны дааит, аха аҩны иаҳәшьа димбеит, ашҭа иҭагылаз аҵәа ҵла ду хжәаны икажьын. Иара  иаҳәшьа дымҵарсны дызгаз дрышьҭаланы ддәықәлеит. Сасрыҟәа уи ишьҭыбжь цәгьа аниаҳа, даахьаҳәын, аԥша дацны ирышьҭаланы инеиуаз аԥҳәызба лашьа днеихсын дишьит. Дук мырҵыкәа лара лашьцәа егьырҭ аҩыџьагьы аӡәи аӡәи еишьҭагыланы арҭ ирыхьӡо иалагеит. Аха урҭгьы Сасрыҟәа ишьит. Имҵарсны иргоз аԥҳәызба арҭқәа анеилылкаа, лчабра нашанала лашьцәа рыԥсы  ҭамҵакәа дызгоз дрыцымцо далагеит. Сасрыҟәа дцан урҭ рыԥсы ҭеиҵеит, насгьы дара ирыцыз аԥҳәызба ԥшӡа дхихит. Адырҩаҽныҵәҟьа уи ихихыз аԥҳәызба иара иҟынтә аԥа длауит. Ииз аԥа иаб дишьҭаланы нарҭаа рҿы дааит, аха Сасрыҟәа дидимкылеит. Вариантқәак изларҳәо ала, Сасрыҟәа дшымӷәыӷӡоз иԥылаз иԥа дизымдырӡакәа машәырла дишьит, насгьы уи иан илыхшаз ахәыҷқәа еиқәымхаӡозаарын, аԥсра рқәашьзаарын.
Излаабо ала, Ҳаихәыз Шьаруан Елдыз Шьаруан дызлаеиԥшқәоу рацәоуп. Уи моу, уаҩы иҳәар ҟалоит Ҳаихәыз Шьаруан ҳәа ззырҳәогьы, Елдыз Шьаруан ҳәа изышьҭоугьы аӡәы иакәзар ҟалап ҳәа. 


Башныхә

Башныхә нарҭаа аишьцәа дреиуоуп. Аԥсуа нарҭтә епос аҿы иара ихьыӡ наларшә-ҩаларшәны џьарак, ҩыџьарак иҳәақәоуп. Ашәа «Нарҭаа ашәҩык» аҿы анхамҩаҿы аишьцәа досу дзызку ахьеиқәыԥхьаӡоу ашьамаҟа (ажәқәа), ирхылаԥшқәо дырхыԥхьаӡаланы ихьыӡ ҳәоуп.
Башныхә егьырҭ иашьцәа дызлареиԥшқәам, дызларылукааша акымкәа, ҩбамкәа аҟазшьақәа имоуп. Иара ихаҿсахьа агәра  ҳнаргоит нарҭаа руаажәларраҿы ауаҩы ихатә хаҭабзиарақәа алкааны ҳаҭыр шрықәу, зхатәы фырхаҵарақәа ззаамрыԥшуа ахьыӡ шимоуа. Башныхә иҟазшьа аҷыдарақәа иреиуоуп агәызианра, агәыразра ахьимоу. Нарҭаа аишьцәа зегьы рашьа еиҵбы Сасрыҟәа днашԥоуп ҳәа дыԥхьаӡаны, насгьы дара зегь раҵкьыс афырхаҵарақәа ахьимоу азы иахьиҵашьыцуа Башныхә игәаԥхом. Сасрыҟәа иқәнагамкәа рқьышә дықәҵаны ианцәажәо, иакәым анизырҳәо, иакәым изырурц ианаҿу, иара ирҿаирхьуеит, «ҳара анҵәара ҳанаҿыз ида (Сасрыҟәа ида – С. З.) хаҵа дҳақәымшәеит. Уи ила ами иахьагьы адәы ҳазлақәу», – иҳәоит.
Абарҭқәа рнаҩсгьы Башныхә изку хазы асиужет змоу аҳәамҭагьы ҳамоуп – «Башныхә ахаҵа». Араҟа уи ихаҿсахьа аҷыдарақәа акыр еилыхха иаабартә иҟоуп. Абжьааԥны нарҭаа ҟазшьа хадақәас ирымоу иреиуоуп хьыӡрацара аума, шәарыцара аума, раӷацәа ианрабашьуа аума, иеицны иахьцо, иахьаауа. Башыхә иакәзар, уи зынӡа даҽакала дыҟан. «Башыхә нарҭаа драшьан, дхаҵа бзиан, уаҩ нырҳарак, даара уаҩы ԥшӡак иакәын.
Башныхә ныҟәара данцоз, шамахамзар, ҩыза дышьҭихуамызт, имацара дцалон. Уи лассы-лассы иҽы акәадыр ҩақәҵаны, иабџьармаҭәа аашьҭыхны, дыҩҽыжәланы амрагыларахь дцалон.
Амрагыларахь инхон нарҭаа раӷацәа. Урҭ ианагь нарҭаа аныҟам гәаҭаны, нарҭаа руаажәлар ирықәланы еимырҵәалон. Убри аҟнытә акәын Башныхәгьы енагь Амрагыларахь дызцалоз. Нарҭаа амрагыларахьтәи рҳәааҿы днеины, дыԥшыхәуа, длеи-ҩеиуа давалон. Раӷацәа рыхԥша аниклакь, апҟаҩҳәа даарышьҭаланы иԥхаҵа аҩныҟа икеицалон». Иара абри аҳәамҭаҿы излаабо ала, ара зыӡбахә ҳәоу ахҭысқәа анымҩаԥысуаз аамҭазы ауаа рӡарақәа ыҟан, аха нарҭаа ус уаҩышьас ирымамызт. «Ауаа зӡоз, изҭиуаз иахьаарықәшәалакь, ирҭиуа рымхны иаурышьҭуан. Даҽаӡәы деиеиԥшымызт Башныхә; уи урҭқәа иҽазҵәылхны дрышьҭан. Иара абри азы мацара Башныхә бжьы-мҩак ахьеихагалоу дцаны амҩа икуан. Ладатә иаауа уа имааир царҭа рымамызт. Уа иахьааиуа Башныхә дтәан, ус ауаа кны иаазго, иаарго рымхны иауижьуан, рхы иақәиҭитәуан; нарҭаа раӷацәа ракәзаргьы, урҭ заҵа арахь иаҩимыжьрыз».
Анаҩсҟа иара абри атеқст излаҳәо ала, ҽнак зны «Башныхә бжьы-мҩакы ахьеихагалаз амҩа  кны дыштәаз, нарҭаа раӷацәа игәарҭан, ирулакь рҽимырбакәан ивсны ицеит. Егьырҭ нарҭаа аҩны рыҟамзаара иақәыршәаны инеин, нарҭаа рыуаажәлар еимырҵәеит.
Ақәылацәа нарҭаа рыуаажәлар еимҵәаны ирыманы ишнеиуаз, Башныхә аҩныҟа сцоит ҳәа дышнеиуаз даарҿаҳаит. Дыԥшызар, иуаажәлар еимҵәа ирыма иаауеит. Башныхә арҵәааҳәа дныҩнаҵәаан, дааи даарылалан, иаӷацәа реиҳараҩык рхы иамыхәо иҟаиҵеит, иргозгьы рыцриҟьеит. Егьырҭ зыԥсы згаз ирулакь хыма-ԥсыма рыҩныҟа амҩа иқәлеит».
Иара абри атеқст излаҳәо ала, Башныхә даарԥшуп амрагыларахьтәи аӷацәа ырҭыслымны, «уашхәа» дырҳәаны, нарҭаа амрагыларахьтәи рҳәаа зырҭбааз аӡәы иакәын: «…Башныхә даалаган нарҭаа рҳәаа ԥыхьа иахьыҟаз акәымкәа, даара акыр амрагыларахь днахан, ирҭбааны иҟаиҵеит».
Башныхә ихатә ҷыдарақәа ируакуп ақәылацәа ирымхны гәыжьла, ҽадала иааигаз амалгьы арыцҳара иақәшәаз ауаа ирзишеит ҳәа ахьаҳәогьы.


Аҟәлан Аҟәланқьари

Аҟәлан Аҟәланқьари изкны иаадыруа маҷуп. Аԥсуа нарҭтә епос иеизрыкәкәоу атекст аҿы епизодла ицәыргоу персонажуп. Аҳәамҭа «Нарҭ Дыд ԥҳәыс дшааигаз» аҿы иӡбахә ааркьаҿӡаны излаҳәоу ала, хаҵа цәгьак иакәын. Ари аҳәамҭаҿы излаабо ала, Лыӡаа ҳәа ыҟан, еҳәшьак дрыман, лыԥшра-лсахьа ссирӡак лакәын. (Уи лхатәы хьӡы ҳәа акгьы џьаргьы иарбам). Аҟәлан Аҟәланқьари лыӡаа абри  раҳәшьа даниба, дигәаԥхеит. «Данигәаԥха, – «Бсыцца», – ҳәа ажәа лниҵеит, аха лара, лхамыждахә, мап лкит, дылгәамыԥхеит. Ари иара иԥхаишьан дадхьмыӡӷкылеит, «Дсымгар зуам», – иҳәан дгылеит. Лашьцәа ари анраҳа, – «Ҳаҳәшьа илҭахымкәа дызго дызусҭада!» – рҳәан иқәгылеит. Иара, – «Дсышәымҭар зуам», – иҳәан иҽирыцәгьеит. Ауаа рыбжьаҟазеит, аха еинраалашьа рмоуит. Лыӡаа ирымуашәа аниба, Аҟәлан аԥҳәызба дымҵарсны дызгоит ҳәа иақәикит».
Абас ала, Аҟәлан Аҟәланқьерии лыӡааи анеимацәгьаха, ар иман длеи дларықәлан, ӷәӷәала драбашьит, анибарҵәара аҟынӡа инеибагеит. Иара ир ахьнеиуаз ҩны нрыжьуамызт, бна нрыжьуамызт, иаазықәшәалакь амца рыцраҵаны ирбылуан. Лыӡаагьы ҳәсақәак аанхеит акәымзар, лабак шьҭызхратә иҟаз хаҵа-жәла днымхакәа ақәылацәа ирҿагылт. Аибашьра хлымӡаах цон мчыбжьык инеиҳаны. Ас еиԥш иҟалаз аӡбахә лыӡаа раҳәшьа Аҟәлан Аҟәланқьери иаԥхьа дызбахьаз, дызгәаԥхоз нарҭ Дыд ианиаҳа, иҽааибыҭан, ирашь дақәтәаны аԥҳәызба дымҵарсны дызгоз днараԥысын, зда царҭа ахьамамыз ҭшәарак аҿы амҩа кны длатәеит. Уа дыштәаз рацәак мырҵыкәа, аԥҳәызба дымҵарсны дызгоз Аҟәланқьери дназлаз агәыԥ ааидгылеит. «Дыд арҵәааҳәа дыҳәҳәан, – «Абыржәыҵәҟьа шәҭаслымха, шәабџьар шьҭашәҵа, мамзар ԥеиԥшцәгьа  шәауеит», – иҳәан, иҽырцәгьаны ибжьы нрықәиргеит». Ари аидыслара џьбараҿы нарҭ Дыд аиааира игеит. Аҟәлан Аҟәланқьери ири иареи ҭаслымхеит. Дыд урҭ ашьразы имшьит, аха ргәахәтәы иахьимыгӡеит. Дыд лыӡаа «дынрылагылан иҟалаз, шыҟалаз реиҳәеит, рыԥҳәызба бзиа дшибаз, убри лыбзиабара аҟнытә раӷацәа шьакаҭәарада иширҭаслымыз реиҳәеит». Иааилацәажәан, аԥҳәызбагьы дшақәшаҳаҭыз, Дыд дшылгәаԥхаз еилыркаан, ачара ду рзуны, аҩызцәа рыцҵаны, инаскьаганы иаурышьҭын, рыҩныҟа ицеит Дыд иԥҳәыси иареи. 
Ара Аҟәлан Аҟәланқьери еиԥш иҟаз аперсонаж дыбжьагалоуп машәыршақә акәымкәа, нарҭ Дыд иӷәӷәара, ифырхаҵара сахьаркырала арҵабыргразы.


Зарҭыжә

Зарҭыжә нарҭаа рыжә-хьча иоуп. Аԥсуа нарҭтә епос аҿы уи иӡбахә цәыргоуп нарҭаа рҭаацәара ду ахада, ран Саҭанеи Гәашьа длыдҳәаланы. Еиуеиԥшым авариантқәа рҿы нарҭаа ари рыхьча даҽа хатәы хьыӡқәакгьы иманы  даабоит: зны Ерчхьоу, ма Уарчхьоу, аҽазны Ирмыза уҳәа. Зныхгьы ихатәы хьӡы мҳәаӡакәа «нарҭаа рыхьча», «нарҭаа рыжә-хьча», «нарҭаа  рыжәқәа ирыцыз ачныр» ҳәа ахьырҳәогьы аздырхоит. Аишьцәа уи ианагь рқьышә дықәҵаны, тәамбашақә ауп иӡбахә шырҳәо. Аха иара хаҵа ӷәӷәак, амч ду змоу уаҩуп, уи моу, хаҵак иаҳасаб ала, Саҭанеи Гәашьа леиԥш иҟоу аԥҳәыс ссиргьы дылгәаԥхоит. Нарҭаа рмышьҭарра даиуаӡам. Зарҭыжә ибзоуралоуп Саҭанеи Гәашьа лԥа еиҵбы Сасрыҟәа нашанала ахаҳә (аҳацаҟь) далхны иира шыҟалазгьы. Иахьынӡазалшо ала иркьаҿны иаҳҳәозар, уи шыҟалаз ҳәа ажәлар ишырҳәо абас ауп.
Зарҭыжә арахә анихьчоз аӡиасқәа Ҟәбина, ма Бзыԥ аԥшаҳәақәа ныҟәарҭас, тәарҭас, гыларҭас иман. Нырцәынтәи дааԥшны Саҭанеи Гәашьа данибалакь, иԥсы лылахоит, лыԥшӡара дыхнахуеит. Лара усгьы жәра зқәым, канӡара зқәым лоуп, хаҵак игәамԥхо, илаԥш иҵамшәо лоума! Ларгьы лгәы изцоит, «Зарҭыжә диеиԥхыӡуан, дылбарц лҭахын», аха иара аӡы дзыруам, имч ақәхом. Саҭанеи Гәашьа ҟазшьас излалымаз ала, ашыҩҳәа дхахауа, аԥшҳәыџьҳәа дрышҳауа, аԥша лхьырсуа Ҟәбина, ма Бзыԥ аԥшаҳәа давалалон. Ҽнак шьыбжьон агәазы  дышнеиуаз, лан дшаалыхшаз лҽааилыхны дышьқьыруа Ҟәбина аӡы дынҭалеит.

Ус лхы дҩаханы даныԥшы,
Аӡ нырцә ашьашәыраҿы,
Нарҭаа рырахә ҵҩа змамыз,
Ишагьуа ишеилагылаз лбеит.
– Унан, сыҷкәынцәа рырахә ҳәа,
Мыцхәы деигәырӷьеит.
Цқьа днаԥшызар, арахә рыгәҭа
Ак шышьҭаз лбеит.
Шәаԥыџьаԥзар – иҟәнылшьеит,
Ибахәызар – ирацәалшьеит,
Нарҭаа рыцәқәа ртәыҩақәа ахьыршьуеит.
Амҵ ианырклакь – рҽаларбыӷуеит.

Зарҭыжә дықәиан дыцәан. Саҭанеи Гәашьа наиқәҿылҭит. Уи заҳаз иара аҭҳарцәҳәа дҿыхан дааԥшны дибеит лара.

Ахьча мыжда зынӡа деилашәеит,
Ишьа еилашит агәараҳәа,
Нас дбылуазшәа амца наихҟьеит,
Иԥсы еилалеит, игәы еибафеит,
Уажә ауп ацәа уи даналҵ,
Ииҳәаша дақәшәом, ииуша дақәшәом…

Зарҭыжә акырынтә иҽишәеит аӡы дырырц, аха иҭәагыршоураха илеиуаз Ҟәбина дызмыркәа ишьҭахьҟа дықәнажьлон. Уи аамҭазы Саҭанеи Гәашьа аӡы  дҭыҵны, лҽеилаҳәа-лҽеилаца аарцә аҟәара дықәгылан дхахауа.

Уажәы-уажә дихәаԥшуан ахьча.
Ианаџьалбеит ҳәа дхәыцуан лара,
Аӡы дагарыма, инҵәаз иара!
Зарҭыжә аӡы данызмыр, Саҭанеи Гәашьеи иареи рыбжьқәа еиқәырганы еиндырҩит, иеицәажәеит. Ахьча аӡы дшамыхәоз инагӡаны агәра анига, имч зегьы неизикын,

– Уа инеит, инеит! – ҳәа ибжьы наиргеит,
Аԥҭаҟәха ихҿагьы аҿынаирхеит,
Амацәыс еиԥш иара цырцыруа,
Адыд еиԥш адгьыл ырхыџхыџуа.
Ахҿа наҟәаҵас адунеи инахатәеит.
Саҭанеи Гәашьа шәара ззымдыруаз,
Ахҿа дацәшәан, дшаҟьы-шаҟьеит,
Аҳацаҟь дугьы лыҽнавалыжьит,
Ахҿа шааиуаз аҳацаҟь инақәшәеит,
Уаҩ сахьакгьы надначаԥалеит.

Абарҭқәа рнаҩс иара Зарҭыжә  ҿыҭны Саҭанеи Гәашьа излалабжьеигаз ала, дцан, Аинар-жьи даалаган, аҳацаҟь ианылаз асахьа ҭиҟеит:

Хаха хымш аҭҟара даҿын,
Саҭанеи Гәашьа уа дидгылан,
Ахымш рзы асахьа ҭиҟеит.

Абас ала Аинар ижьи аҳацаҟь иҭиҟаз асахьа Саҭанеи Гәашьа –

Лҩыҵра иҵаҵан лара ддәықәлеит.
Жәымзы хаҭа лҩыҵра иҵан,
Уи лцәа ҟәымшәышә аԥхара иадын,
Уаҩы илмырбеит, уаҩы илмырҳаит,
Иҟаларызеишь ҳәа лара дыԥшын!

Жәымз рышьҭахь абас нашанала ииз Сасрыҟәа иакәын.
Иҟоуп вариантқәак Сасрыҟәа иан Саҭанеи Гәашьа лакәымкәа нарҭаа раҳәшьа заҵә Гәында лоуп зҳәақәоугьы. Ҿырԥштәыс иааҳгозар Гәдоуҭа араион Уаҭҳара ақыҭантәи ажәабжьҳәаҩ Арсҭаа Ҟасҭеи Сабаҟеи-иԥа иҳәамҭаны афольклорист Ш. Хь. Салаҟаиа ақьаад ианиҵаз авариантқәа руак аҿы Саҭанеи Гәашьа лфункциақәа Гәында ԥшӡа иналыгӡо даабоит. Ари авариант аҿы Гәында ақәны хахо, ирышҳауа Ҟәбина аҟәры дшықәыз ауп нырцәҟа днаԥшны ахьча (гьагәаа рҽыхьча) Ерчхьоу дшылбазгьы.
Зарҭыжә (Уарчхьоу) ихаҿсахьа злаҟазшьарбагақәоу ируакуп нарҭаа рдунеи (ртәыла) дахьатәым. Урҭ рыжәхьча иоуп ҳәа иҳәоуп бжеиҳан, аха ихышхыҵәаны илеиуа, уаҩытәыҩса дызмыхәо аӡиас ду нырцә ауп дахьыҟоу. Даҽа џьарахгьы аепикатә еимышьҭарра (еиҳагьы ииашазар ҟалап амифтә еимышьҭарра ҳҳәар) гьагәаа рҽыхьча иоуп ҳәоуп ишҳәоу. Убарҭқәа рнаҩсгьы иара ихаҭагьы иҳәоит нарҭаа рдунеи дшатәым. Авариантқәа руак аҿы излаҳәоу ала, Сасрыҟәа дани, ианизҳа, днашԥоуп, ҳаб диԥам ҳәа иашьцәа драҭәарымшьо, дрыцныҟәар рымуа ианалага, иан дхҭеикит саб дызусҭоу сабҳәароуп ҳәа. Иаб диԥшаарц дишьҭалан, аӡы дырны иаб дахьыҟаз днеит. Иеибадырит, уаб са соуп ҳәангьы иҿы иқәшаҳаҭхеит ахьча. Иеидтәалан акранеицырфа, егьи ашьҭахь аб Уарчхьоу ус иҳәеит Сасрыҟәа ихы наиқәкны: 
« – Уфашьагь збоит, ужәшьагь збоит. Уара ҳара ҳадгьыл аҿы, са сахьану адгьыл аҿы, са сахыҟоу, уара акгьы уаԥсам. Аԥҳәысгьы уара уаҵкыс даиааиуеит, ахаҵагь уара уаҵкыс даиааиуеит, уара узықәшәалакгьы зегьы уара уҵкыс иаиааиуеит. Уара уаххаҵоу уахьиз ауп. Уахьиз уца, дад.  Уаб са соуп, сыцәгьа-сыбзиа, сақәшәашьагь абас ауп. Сзымҩаратәы рахәымызт. Схамуҭ азыбжарак аҭанақьы ақәыршәуп, исубуа. Абарҭ рыла сыбжан акәымзар, схы аныстәыз акәзар, сыԥсы аныстәыз акәзар, Ариан (ӡиас хӡуп – С. З.) баа сыннакыломызт, аха уи сыннакыло сҟаиҵахьеит. Хьчак иҿы ҳқәылан. Аҳаԥы дыҵатәан ,аҳаԥы днамцкласын, иаамхны, аԥырҳәа аҿылаирхан, схы илақәшәан, схы абжак аҟәнаҟьан, аҭанақьала иқәыршәны стәоуп, – иҳәит. – Абас ауп, дад сзеиԥшроу! – иҳәан иҷкәын даауишьҭын, [иҩныҟа] дааит».
Ахьча Зарҭыжә ихаҿсахьа цқьа аилкааразы акыр ихәарҭоуп ҷыдала уи изкны В. Г. Арӡынба ииҩыз астатиа. Даара аинтерес аҵоуп аԥсуа нарҭтә ҳәамҭақәа рҿы ахьча Зарҭыжә иҟазшьақәа, иҭеиҭыԥш рҷыдарақәа ҭҵааны, уи типологиала иеиԥшны егьырҭ ажәларқәа аӡәырҩы рфольклор аҿы иаҳԥыло ахаҿсахьақәа ирҿырԥшны автор иҟаиҵаз азгәаҭақәеи алкаақәеи. Автор инарҵауланы иҭиҵааит ахьча идагьы аԥсуа нарҭтә епосаҿы ишаҳԥыло даҽа дунеик иатәу аперсонажцәа аӡәымкәа, ҩыџьамкәа (ацәаӷәаҩ – Бжаҩа-Бжаӡа, Сасрыҟәа амца змихыз адауы уҳәа). Аҵарауаҩ иҟаиҵаз алкаа хадақәа ируакуп аԥсуа нарҭтә ҳәамҭақәа рҿы ахьча даҽа дунеик даиуоуп ҳәа ахьиҳәо: «Близкое сходство примет пастуха с чертами, которыми наделены персонажи из других традиций, позволяет интерпретировать образ пастуха как существа «иного», «потустороннего» мира».


Аинар ижьи

Аԥсуа нарҭтә фырхаҵаратә епос аҿы Аинар ижьи аперсонаж хадақәа дыруаӡәкуп, аха зегьы дызларылукааша, дарбанзаалак даҽаӡәы  дызлаиеиԥшым аҷыдарақәа дрылаҟоуп. Ҵабыргыуп, иара идҳәалоу, хаз асиужет зманы ишьақәгылоу аҳәамҭа ҳамам. Аха Аинар ижьи иӡбахә акырџьара иԥсаҟьаны аепос иалаԥсаны иаабоит. Насгьы аепос амацараҿы акәым, аԥсуа қьабзтә поезиаҿгьы иаҳԥылоит (еиҳараӡакгьы аҭәҳәақәа рҿы). Аҵарауаа излазгәарҭахьоу ала, Аинар ижьи ихаҿсахьа акырӡа ижәытәтәиуп, архаикатә ҟазшьа амоуп. Шьашәы ихаҿсахьа акәзар, уи аасҭа акыр ихьшәаноуп аҿиара анаиуз. Аха аԥсуаа рмырҭаҭратә пантеон аҿы Аинар ижьи ажьира иахылаԥшхәу нцәаны дыҟаӡам, ҩашьарада ус иҟоу Шьашәы иоуп. Ажәлар Аинар ижьии Шьашәи рхырҿсахьақәеи рфункциақәеи бзанҵыкгьы еиладырҩашьаӡом, ихаз-хазуп.
Аԥсуа нарҭтә ҳәамҭақәа рҿы афырхаҵара акульт зегь реиҳа иҳаракызар, афырхаҵаратә хҭысқәа рымҩаԥгара акәзар зегь реиҳа аԥызара змоу, Аинар ижьи ус еиԥш акагьы ҟаиҵом, акагьы далаҟам. Изакәызаалак џьара еибашьрак далахәны даабом. Уи ифырхаҵара зынӡа даҽа ҟазшьоуп иамоу – есымшатәи иусура, ижьиратә ҟазара. Инапы злаку, ауаа ирыхәарҭоу, зда ихәарҭам иус аҿы ицназго дыҟам, дҟаза дууп. Аепос аҿы Аинар ижьи анцәаратә ҟазшьа ҳәа ак иманы даабом. Иусура агиперболизациа азуны, романтикала ишьҭыхны иаарԥшуп, илшарақәа дууп, ароль инаигӡо дууп. Есымшатәи иусуроуп аидеализациа зызуу. 
Аинар ижьи дуаҩгәыразуп, дуаҩ гәыҭбаауп, ианагь ауаа рыцхыраара дазхиоуп. Маха-шьахалагьы дыӷәӷәоуп. Нарҭаа ржьи иуоп, аха дара дреиуоуп, дрыжәлантәуп узҳәом.
Аинра ижьи еиҳараӡак нарҭаа аишьцәа ран Саҭанеи Гәашьа длыдҳәалоуп. Иареи лареи реизыҟазаашьақәа еиқәышаҳаҭрала ишьақәгылоуп, илҳәо, илҭаху иарбан усзаалакгьы набыцрада, хьаҳәа-ԥаҳәада инаигӡоит, ҳаҭыр ду лықәиҵоит. Ларгьы инагӡаны дизыразуп, игәра лгоит, лымаӡақәа иалҳәоит. Иара ихаҭагьы џьара иҳәоит еиԥш, «Аинар-жьи ажьишьа шидыруа еиԥш, амаӡа аҵәахышьагьы идыруеит».
Аӡиас (Бзыԥ, Ҟәбина) нырцәынтәи нарҭаа рыжәхьча Зарҭыжә иааишьҭыз «ахҿа»  аҳацаҟь иахьалалаз, асахьа (аншьан) ахьаннаҵаз илзалызхыз Аинар ижьи иуоп. Ус ишыҟаиҵашазгьы лабжьызгаз иара Зарҭыжә иоуп:

 – Уаа, нан, нан, изури, сабацари,
Ԥҳәыск илылоугьы сара исылымшоз
Иарбан иҟоузеиҳәагьы сыҟамзи?
Уаа, Зарҭыжә мыжда, аншьан исурабаз,
Аныхшьасгьы иасҭахуазеи?!
– Уаа, Саҭанеи Гәашьа, аԥҳәыс лаша,
Аинар-жьи  даага бцаны,
Уи иарӷьа напы жьаҳәас имоуп,
Иарма напы рыҭәас имоуп,
Иарма шьапы ԥсынгьерис имоуп,
Амчи ахшыҩи иара игым!
Убри даабгар дыбзанихуеит!

Абас Зарҭыжә илабжьеигаз ала, Саҭанеи Гәашьа дцан  Аинар ижьи дааганы аҳацаҟь ианыз ауаҩ сахьа илырбеит. Аинар ижьи иҽеибыҭаны уи хаха-хымш рыла иҭҟаны Саҭанеи Гәашьа илиҭеит. Иагьлабжьигеит уи ларӷьарахь лҩыҵра иҵакны иныҟәылгарц.

Саҭанеи Гәашьа дақәшаҳаҭхеит,
Лҩыҵра иҵаҵан лара ддәықәлеит.
Жәымзы хаҭа лҩыҵра иҵан,
Уи лцәа ҟәымшәышә аԥхара иадын,
Уаҩы илмырбеит, уаҩы илмырҳаит,
Иҟаларызеишь ҳәа лара дыԥшын!

Саҭанеи Гәашьа илдыруан уажәы иираны иҟаз егьырҭ уаанӡа ԥшьынҩажәи зежәҩык илыхшахьаз, илааӡахьаз лыҷкәынцәа аӡәгьы дышеиԥшымхоз, «егьырҭ лыҷкәынцәа злалааӡаз агара Сасрыҟәа иаҭәалымшьеит. Сасрыҟәа уаҵәы дираны уаха еиԥш, афырҳәа инықәыршәаны маӡала Саҭанеи Гәашьа Аинар ижьи иҿы днеит, абасгьы иалҳәеит: 
« – Аинар-жьи, уанаџьалбеит, сзеиԥшрақәоу уара иудыруеит, уара удагьы уаҳа аӡәгьы издрыуам, умч аасырхәа, акы смоур хәарҭа сымам!..
… – Сара исҭахуп агара! Аха уи агара гара еиԥшымзароуп, игарлараны иҟоу уаҩы дышеиԥшым еиԥш. Уи агара аихарҭәа иалхзароуп, насгьы агәыдыҳәа ахала иҵысуазароуп, аха ианҵысуа ашьҭыбжь игароу имаҳауазароуп».
Саҭанеи Гәашьа адҵа илҭаз ала, шанала иираны иҟаз Сасрыҟәа изы Аинар ижьи иҷыдаз, ишаназ агара ҟаиҵеит. Уи мацарагьы акәымкәа, Сасрыҟәа дани, џырла иҟырҟы зырхәыхәыз, џырла дзыӡрыжәыз Аинар ижьи иоуп. Аинар ижьи иԥхьан данаарга, иҟаиҵашаз иара идырны иус нап аиркит. «Аинар ижьи, иҽырхианы дтәазшәа, ахәыҷы дахьиз ашә даалагылеит. Нас дниасын аԥшқа днаихәаԥшит.
– Нарҭаа шәыжәла иазырҳа! – иҳәан, ирыҭәа неиҵыхны, ахәыҷы дыбжьакны даашьҭихит. Ашырҳәа дима дындәылҟьан, ажьираҿы днеит. Уаҟа аҽҽаҳәа аџыр шны аилаҭәара иаҿын. Аинар ижьи ирыҭәа неиҵыхны ахәыҷы аџыр аилашра дналаиршәит. Ашьжьымҭан иалаиршәыз, абар ашьыбжь ааира иалагеит. Ахәыҷы аӡырҟәанда дӡааушәа днаҳәы-ааҳәуа аихаршы дӡаауп, Аинар ижьи уажәшьҭа иазхозаргь, иазхоуп анигәахә, ирыҭәа даахан аԥшқа дааҭихит. Наҟ-наҟ ижәтә ахқәа арыҭәа иахьыбжьакыз, ус иӡрыжәымкәа иаанхеит. Аинра ижьи ирыҭәа Сасрыҟәа дныбжьакны аихарҭәа даныҩҭигоз аамҭазы ахәыҷы арҵәааҳәа дыҩнаҵәааит – «Сан, амла! Амла!» – ҳәа.
Аинар ижьи аихатәы џьам аақәиԥаан, аихарҭәа инаҵишьын ирҟас-ҟасо аԥшқа иқьышә инадикылт. Асаби дыблаҟы-блаҵәо дыҟазшәа, аҟәырқь-ҟәырқьҳәа аихаршы албаадара дналагеит. Х-џьмак ҭитеит Аинра ижьи, х-џьамк ижәит ахәыҷы.
Нас  Аинар ижьи дныҽҳәасын ҭәырӷәык азна аԥырӷы ахәыҷы инаихәлаиԥсеит. Агәырџ-ӷәырџҳәа уи ифеит ахәыҷы. Убри ыфан даналга, – «Сан, ацәа сакуеит, ацәа сакуеит!» – иҳәан, дныҩнаҵәаахт иара».
Аинар ижьи иара қәылара, еибашьраҳәа џьаргьы дцомызт, абаталиатә сценақәа дрылахәымызт, аха нарҭаа абџьарла еибиҭон. Уи иҟаиҵоз абџьар ахаҭабзиара ҳаракын. Аибашьраан ирыхәашаз, аиааира зларгашаз акыр маҭәарқәа ҟаиҵон. Убас Сасрыҟәа Аҭлар-иԥа Ҭалумбақь ҳәа хаҵа ӷәӷәаки иареи еиднагалан еибашьтәыс ианиоу, Саҭанеи Гәашьа даалаган, нарҭаа раб иҭынха қәаб дук рыман, иаашьҭылхын илыман Аинар ижьи иҿы днеит. Лара лыдҵала Аинар ижьи убри ақәаб иалхны иҟаиҵеит инашаназ аҵәҵәақәа, аҟәарҟәарқәа, агәаргәарқәа. Урҭ убас еиԥш бжьык рхылҵуа иҟаиҵеит, изаҳалак ихы ахьигара изымдыруа дҟанаҵартәы. Убарҭ ирхылҵуаз абжьы  цәгьа ицырхырааноуп Сасрыҟәа иаӷа цәгьа Аҭлар-иԥа Ҭалумбакь дшииааиз. 
Абзазаратәи аибашьратәи маҭәаҳәқәа ахьыҟаиҵоз анаҩсгьы Аинар ижьи аҳақьым ифункциагьы наигӡо даабоит. Иаҳгәалаҳаршәап Гәында ԥшӡа деимакны Нарџьхьоуи Хәажәарԥыси анеибашьуаз, Нарџьхьоу иааҭирҟьаз ахҿа Хәажәарԥыс ихы абжак анеиҟәнарԥа, Аинар ижьи иҿы дцаны, ихы чаԥаны дшааз:
«Хәажәарԥыс ихы иԥҽыз инапқәа рыла еидырӷәӷәаланы иааидкыланы, длықәлан дцеит ажьирахь. Дахьнеиз, Аинар ижьи ихы лаимҵаикын, иаарласны исзучаԥароуп. Нарџьхьоуи сареи Ашәадәы ҳаибашьуеит, дысзыԥшуп ҳәа иеиҳәеит.
Аинар ижьи дласын, Хәажәарԥыс ихы еиқәыршәаны изичаԥеит; иахьԥҽыз абҩа акәыршаны, аҵәымаӷ алаҵаны ирӷәӷәеит, аихатә гәыргәыл аакәыршаны иҿеиҳәеит, даарысуа асалқәа авҵаҵаны ихы аԥҽыра еимымҵуа ирххеит». Даҽа зныкгьы Нарџьхьоу зҿааирхаз аџьынчархь Хәажәарԥыс ихы иақәшәан иԥнаҽит. «Иҟалозар, даҽа  знык уаасзыԥшы, схы ҟаҵаны саауеит, ҳаиҭеибашьып», – иҳәеит Хәажәарԥыс». Нарџьхьоу данақәшаҳаҭха, Хәажәарԥыс еиҭах Аинар ижьи иҿы дцан, ихы қәыршәны дааит. Аха Нарџьхьоуи иареи ари аҵыхәтәантәи реидыслараан, Нарџьхьоу иааҭирҟьаз  Хәажәарԥыс ихы иақәыршәыз иақәшәан иаақәнацҟьааит.
Ҳәарас иаҭахузеи, Аинар ижьи ихаҿсахьа аиха аус адулара акульт ишадҳәалоу ҩашьом. Уи ашьаҭақәа аихатә шәышықәса ҳәа изышьҭоу аҟынӡа инагӡоуп. Аинар ижьи дҵоураны, дырҿиаҩны, дҟаза дуны дахьаарԥшу машәырны иауҟалах. Иара иеиԥш, дзыдҳәалоу аусгьы уаанӡатәи анхашәа формақәа раасҭа ипрогрессивтәын. Аиха аус адулара ауаатәыҩса рҭоурых аҿы ихҭыс дуӡӡаны иҟалеит.
Аԥсуа Аинар ижьи ихаҿсахьа акыр иазааигәоуп адыга мифологиаҿы инарҭбааны ахархәара змоу Ҭлеԥш ихаҿсахьа. Арҭ аперсонажцәа аҩыџьа излеиԥшқәоу шыҟоу еиԥш, излеивыгоу,  досу аҷыдарақәагьы рымоуп. Ҭлеԥш ажьиратә ҟазара нцәас иамоу культуратә фырхаҵоуп. Дзахәыши Сасрыко иԥҳәыси раб иоуп. Аҵарауаа аӡәырҩы Ҭлеԥш аԥхьаӡа амца нцәас иамаз иакәзар ҟаларын ҳәа дрыԥхьаӡоит.
Адыгатә нарҭтә ҳәамҭақәа излаҳдырбо ала, Ҭлеԥш ибзоуралоуп нарҭаа анхамҩаҿ ирыхәашаз аиха маҭәахәқәа (амагана, ачаала, ажьаҳәа, арыҭәа уҳәа) злароуз. Иара убас иара ибзоураны ироуит аибашьыга маҭәахәқәагьы (аҳәа, ахыцқәа уҳәа). Ҭлеԥш иара убас дазҟазан аибашьрақәа раан зыгәчамақәеи зыхқәеи ҭаԥҽуаз рыхәшәтәра (рқәыршәра). Аҳәала ихырҵәҵәаз ишьапқәа рцынхәрас аихатәы шьапқәа ҟаҵаны дрыланыҟәон. Иара ижьираҿы ԥсангьерис имаз быжьра-быжьҵәанӡа илагӡаны анышә иҵан. Уи арҵысра зылшаз анарҭ, уажәшьҭа дшәит, дхаҵахеит ҳәа дрыԥхьаӡон. Уи аҵхра зылшоз иара Ҭлеԥш ииӡрыжәхьаз Сасрыко заҵәык иакәын.
Ҭлеԥш джьиуан зашә аркыз ажьираҿы. Ауаа маанала иара имыӷра икылаԥшны ижьира аҩнаԥшра анрылдырша нахыс уи иусура каижьит. Вариантқәак изларҳәо ала, иара дыԥсит ахәрақәа иауз ирыхҟьаны, аҳәала ишьапқәа аныхҵәаха ашьҭахь.
Аинар ижьии Ҭлеԥши акыр дырзааигәоуп ауаԥсаа рмифологиеи репоси рҿы иаҳԥыло аперсонаж Курдалагон. Курдалагон уаҟа ажьицәа ирхылаԥшхәу нцәахәуп. Ауаԥсаа рнарҭтә епос аҿы лассы-лассы  иӡбахә ҳәоуп, аибашьра маҭәахәқәа (абџьар) ҟаиҵоит, аибашьрақәа раан зхы ԥҽуа ирзықәиршәуеит, иналукааша афырхаҵа Батраз дзыӡрыжәыз иара иоуп. Уи иабзоураны Батраз дџыртәхеит.
Курдалагон ажәҩан аҿтәи ижьираҿы ажәҩантә џыр иалхны аҿарԥын џьашьахәатә ҟаҵаны ҳамҭас нарҭаа ириҭеит.
Аԥсуа нарҭтә епос аҿы Аинар ижьи инаигӡо  афункциақәа акыр иреиԥшуп ауаԥсаа рнарҭтә епос аҿы Курдлагон имҩаԥиго афункциақәагьы. Шатана адҵа илҭаз ала, Курдалагон ижьаҳәа ду ала дасны, ахаҳә еиҟәырԥаны аԥшқа (Сослан) дагәылылхит, Курдалагон иоуп Сослан дзыӡрыжәыз.
Аинар ижьи дахьынхо адгьыл аҿы акәзар, куырдалагон нхарҭа ҭыԥс ажәҩан имоуп, ма адгьыл аҵан аԥсцәа рдунеи аҿы дыҟоуп. Ажьицәа Курдалгон ихьӡала ӡатәыс иҟаҵаны аԥстәы ршьуан. Иԥсыз ауаҩы нарцәы дахьнеиуаз даланыҟәаларц уи иҽы ашьапқәа ичаԥарц изнаргон.
Курдалагон нарҭаа рзы агәаҭан ҟаиҵеит. Нарҭааи иареи реизыҟазаашьақәа даара ибзиан, иареи дареи аиҭанеиааирақәа рыман. Ажәҩан аҿы дахьыҟоу акыр аамҭа иҭаауеит хьӡи-ԥшеи згым нарҭаа аӡәырҩы, иаргьы длыбааны нарҭаа агәырӷьарақәа, ачарақәа анрымоу иҽрылаирхәуеит. Курдалагон ихьӡала ажьицәа есымша ауаса шьтәа шьны русураҿы ақәҿиара риҭарц иҳәон, иматанеиуан.


Гьагәаа

Гьагәаа ирызкны адыррақәа иҳамоу даара имаҷуп. Аԥсуа нарҭтә фырхаҵаратә епос аҿы нарҭ Сасрыҟәа  иира шыҟалаз атәы зҳәо аҳәамҭа авариантқәа руак аҿы џьара заҵәык, зны заҵәык зыӡбахә ҳәоу епикатә еимышьҭарроуп гьагәаа. Абжьааԥны  егьырҭ акыр авариантқәа рҿы Сасрыҟәа иан Гәашьа лакәзар, ари авариант аҿы уи лфункциа назыгӡо нарҭаа раҳәшьа заҵә Гәында лоуп.
Ара излаабо ала, ҽнак нарҭаа раҳәшьа заҵә Гәында-шеишеи «десҭынк иҭыҵыз ақәны жәжәаны лыбӷа иаақәлыршәит. Шәык-сеибаку дардыс илкит, ҳацаҟь дук дардхас иахалҵеит. Жәыхәқәарышҳатә лхагәҭ инықәлыжьит, жәыхәаха-жәыхәмыш ныҟәара инықәылкит.
Ҟәбина аԥшаҳәа даван дцон. Длашьцакуамызт. Аԥыр-ԥырҳәа дхахо дцуон. Ажәыхәаха-ажәыхәмыш рзы лхахатә далгит. Аҟәры инықәԥсаны, лрышҳатә лхагәҭа инықәҳәаны, аҟәараҿы илықәжьны, уажәшьҭа ишәахха арышҳара дналагит. Ашьыбжьон еиԥш ианааи, «ух, гәышьа» - ҳа далганы ишәҭышха аҟәры ианнықәлыԥса, нырцә аҟәры Ерчхьоу иакәзаап, длыздыруам, аӡә деиҩырҿахәа дықәжьны дылбеит. Гьагәаа рҽыхьча Ерчхьоу иакәзаап!».
Ара излаабо ала, абри атәым уаҩы, нарҭаа иреиуам, гьагәаа рҽыхьча иҟынтәи ауп Сасрыҟәа иира шыҟалаз, иангьы Гәында лоуп ҳәоуп ишҳәоу.
Гьагәаа рыӡбахә аԥсуа гарашәақәа рҿы иаҳԥылоит. Дәырԥшь ақыҭатәи ажәабжьҳәаҩ Маадан Сақаниа иҟынтәи ианҵоу атеқстқәа руак аҿы ажәытәӡатәи аепикатә еимышьҭарцәа нарҭааи раџьыбааи ирываргыланы  гьагәаагьы рыӡбахә ҳәоуп. Ан лыԥшқа  дандухалак дзеиԥшрахарц илҭаху иреиуоуп:

Нарҭаа ршьамхы ушьамххап,
Нарҭаа ргәаҵәа угәаҵәахап,
Гьагәаа раҳәа науҟәнаҳҵап,
Ерчхьоу имчгьы наумчхап,
Раџьыбаа ршәақьгьы ухәда инхаҳшьып…

Абри агарашәа дахцәажәауа, афольклорист В. А. Кәаӷәаниа ииашаны иазгәеиҭеит: «Ари арҿиамҭаҿы ан ашәа ззылҳәо, лыҷкәын игароу дыздылкыло зыԥсҭазаара хьыӡла-ԥшала иҩычоу ажәытәтәи аепос афырхацәа роуп – нарҭаа, гьагәаа, раџьыбаа. Агарашәа аҵакы аарԥшуп иҟалаша аамҭатә формала».


Радеда, Мафа

Радеда аԥсуа нарҭтә епос аҿы епизодла ицәыроу, зыӡбахә ҳәоу персонажуп. Нарҭаа раншьцәа иреиуоу Елдыз Шьаруан фырхаҵарыла ԥҳәысс иигаз Ажәеиԥшьаа рҭыԥҳа лхатәы хьӡы ауп ҳәа иныбжьаршәшәа иҳәоуп. Шьаруан иҩызцәеи иареи еицхырааны, лашьцәа нырҵәаны, лара данырга, зназы Шьаруан иаҳәшьаԥацәа нарҭаа рҿы днаргеит. Уа ачара ду неиҵыхны ируит. Уи ашьҭахь Шьаруан иԥҳәыс диманы иани иабԥсеи рахь данцоз ицыз аҭацаагацәа ирҳәоз ашәа лара лыхьыӡ алаҵаны акәын ишырҳәоз: «Шьаруан аҩныҟа дандәықәла, нарҭаа раншьеи рҭацеи ирықәнагаз аԥсшәа рарҳәеит, арахә, амал ҵҩа змамыз рырҭеит, ишнарҭаазгьы иҩрыцҽыжәлан, – «Уаа, Радеда, Мафа!» – ҳәа аҭацаагара ашәа ҳәо, рыгәҭа иаларгыла, Шьаруан иани иабԥсеи рҿы инеит».
Ажәеиԥшьаа рҭыԥҳа лыӡбахә ара атекст еизыркәкәаҿы излаҳәоу ала, хҩык аишьцәа лыман, аламала аӡәгьы дирҭомызт. Лара дахьыҩназ анеира мариамызт.
«Лара аԥҳәызба ус ҟазшьас илыман: даныцәалакь маха-маха деиҿухуазаргьы аҵх агәы ааиҩнашаанӡа дзааԥшуамызт, аха ус даныцәоу, лыхцәы ду ԥаны лаԥхьа ишьҭоу унакьысыр, иаразнак дааԥшуазаап, ус акәымкәа лара даныцәоу лара дахьышьҭоу  анеира зылшаны, лыхцәы иҽахьмырскәа их-нацәак лгәаҳәԥы анахьшьра зылшаз дитәхозаап.
Лара дышьҭан, дара (асасцәа Шьаруан иҩызцәеи иареи  – С. З. ) ахьышьҭоу анаҩс абжь-уаҭахк аҿы, бжь-уаҭахк урыҩнымскәа лара лҿы неишьа амамызт; урҭ ауаҭахқәа бжьба-бжьба цаԥха рҿан, ацаԥхақәа аки-аки еизыбзиахомызт. Арҭқәа зегьы Сасрыҟәа доуҳала идырт, урҭқәа зегьы ус ишыҟаз иҩызцәа (Шьаруани Ауаҩы-еиқәа Ҟареи – С. З.) иреиҳәеит…».
Ажәеиԥшьаа рҭыԥҳа ара еиҳараӡак хаҭабзиарас илымоу, дызлаҟоу иџьашьахәатәу лыԥшӡароуп. Лхаҭа лакәым, лсахьа збогьы даршанхон. Шьаруан иабԥса иҩны ауаҭахқәа руак аҿы уи лсахьа аԥхьаӡа ианибаз атәы абас иҳәоуп: «Сахьак ибеит, аха изакәытә сахьоузеи, нцәахшамзар уаҳа дузыԥшаарымызт. Абри абас дыҟоуп ҳәа ҿыки бзыки рыла уаҩы изымҳәо, убас мӡанрак, ԥшӡаҟәаҟәарак лакәын».
Лыԥшӡара анаҩсгьы лара илылшоит аԥсы ирбзахара. Илымоуп нашанатә чаврак, уи згәы инықәшь-аақәшьыз аԥсы дыбзахоит. Уи ачавра Сасрыҟәа инаилҭан, Ауаҩы-еиқәа Ҟара иишьыз лашьцәа ржаанӡа дрыхьӡаны, уаҩы имырбаӡакәа ргәы уи ачавра анықәишь, абӷьааҳәа рыԥсы ҭалеит.
Аҭацаагарашәа «О, Радеда, Мафа!» аҵарауаа аӡәымкәа, ҩыџьамкәа иалацәажәахьеит, аха уажәраанӡагьы уи ахылҵышьҭра цқьа иҭҵаам.
«Радеда» ашәа ахылҵышьҭра иазкны еиуеиԥшым алегендақәа рҳәоит ажәлар рҿы. Ҿырԥштәыс иааҳгозар, Евдокиа Мураҭ-иԥҳа Ҭарба илҳәамҭаны (хылҵышьҭрала Дәрыԥшь ақыҭантәуп, аиҳабыра ҵараиурҭа далгахьеит) афольклорист В. А. Кәаӷәаниа ианиҵаз алегенда аҵакы абас  иҟоуп: Ашәа «Родеда» асаӡқәа рҿоуп иахьыҟала.

Уаа хәранӡе-е фе-енӡероу,
Уаа, ари аҭаца – ҭаца мшы,
Дыззыргуа дизымшны…

Радеи Дедеи хатәы хьыӡқәоуп, бзиа еибабоз аҷкәыни аӡӷаби ракәын. Аҷкәын Рада аибашьра дахьцаз дҭахеит. Аӡӷаб Деда дизҳәаны дтәан, ачарагьы аҿҳәара ԥырҵәахьан, «лхаҵа дрыманы ишааоз, дырԥылеит лара, Рада. Днеины даагәалҭан, данынаихәаԥш, иаԥхьала ахы иқәшәаны дыҟан. Ларгьы ахәшә лымазаарын, убраҵәҟьа лҽылшьит. Нас, Бзыԥ аарцәҟа акәын дахьеибашьоз. Бзыԥ хыҽҽаны ицон, ирзыргомызт. Ари лан ианлаҳа, «Диида, Рада диида!».. – ҳа дыҳәҳәо дцон. Изаҳаз зегьы «Рада, диида ҳа ишьҭырхт!»
«Радеда» ашәа зны мыткәманоуп изцәырҵ, Рада лоуп изыхҟьа, лҳәит [ажәабжьҳәаҩ]».
Д. И. Гәлиа иахьа зҵакы ҳзеилымкаауаны аԥсуа жәлар ржәытә ашәақәа рҿы лассы-лассы иаҳԥыло ажәақәа – «Уа-ра-да-ра-да, ча-ри-ра-ма, о-ре-ра-шьа, уаа-ри-ра» – иаҿырԥшны, насгьы еизааигәоуп, рхылҵышьҭра акоуп ҳәа иԥхьаӡон аԥсуа жәа «амра» ажәытә мысраа рҿы амра анцәахәы Ра.
Аҭацаагара ашәа «Радеда» аԥхьаӡа ишыҟалаз ҳәа ажәлар ирҳәо алегендақәа  рӷьырак атрагедиатә ҵакы рымоуп. Урҭ  руак аҿы излаабо ала, Аԥсны инхоз аҳак ԥҳа ссирк диман. «Аԥсны ҷкәынс иҟаз зегь аҳ иԥҳа илышьҭан, аха дриҭомызт. Ауаа ирылеиҳәеит сыԥҳа зегь реиҳа зҽы зырхәмарыз, зегь реиҳа икәашаз, зҽы ырхәмарны, амацәаз аҵӷа ԥызҵәаз сыԥҳа дисҭоит иҳәеит аҳ». Ари зылшаз  арԥыс аԥҳәызба дҳәаны дышизтәаз нхыҵ Ашәынтәи иааз џьоукы даамҵарсны амҩа иқәлеит. Уи иара ианиаҳа, дрышьҭалан дрыхьӡаны афҩыкгьгьы ишьит (дара фҩык ыҟан). «Днеин иԥҳәыс даашьҭихын дандәықәла, ихәны ишьҭаз аӡәы дааиеихысын, иҷапан иҭашәеит. Дылҽыжәԥан еихсыз дишьит, акалам азна ашьа ааҟаҵан аҳ иҿы днеит, ихҭырԥала ихәра ааҿеиҳәан. Аԥхьа ла днаишьҭит, нас иара  днеит. Абас, абас иҟасҵаз иҳәан, икалам азна ашьа ииржәит. Аҩныҟа дцеит. Ихҭырԥа анааԥирты дыԥсит. Аҳ умаҳә дыԥсит ҳәа аниарҳәа, ихахаӡа иаацәырҵыз иԥҳа лгәы ԥжәаны дыԥсит. Даарган иара диваржит. Данааргаз «Радеда Мофа» рҳәон иӷызуа. Абри ауп изыхҟьаз «Радеда Мофа». Лара Мофа лыхьӡын». Егьырҭ авариантқәа акыр инеивга-ааивгақәазаргьы рҵакы хада абра хыхь иааҳгаз еиԥшуп, рацәак иацәыхарам.
Г. Ф. Чурсин иматериалқәа рыла аԥсуа чара ашәа (аҭацаагара ашәа) еиҳараӡак «Оу-ре-деда-мафа» ҳәоуп ишырҳәо, џьоукгьы уи «Оу-ре-де-да, мофа» ҳәа ирҳәоит. Ашәа аҵакы бжеиҳараҩык еилкааны ирымаӡам. Ари ашәа аформа маҷ-саҷқәак инеивга-ааивганы ирымоуп, акыр ирылаҵәаны иҟоуп адыгаагьы – «Оу ридада, оу ридада махо», ирымоуп аҟарачқәагьы, абалкарцәагьы уҳәа кавказтәи ажәларқәа даҽа ԥыҭҩыкгьы.
Абри ашәа зхылҵызи ҵакыс иамоуп реилкаара аӡәырҩы аҵаруаа рҽаныршәахьеит. Д. Г. Лопатински Н. Б. Ногмов диқәшаҳаҭхауа, абри ашәа Тмутаракантәи аҭауад Мстислав иабашьраан иҭахаз адыг фырхаҵа Редеди ихьыӡ иадиҳәалон. Г. Ф. Чурсин игәаанагарала ари ахшыҩҵак изакәызаалк акритика алаӡо иҟам, избан акәзар, ачараҿы афырхаҵа иҭахара аӡбахә ашәаны аҳәара, агәаларшәара зынӡакгьы иаҭыԥым, иԥсабаратәым.
Д. Г. Лопатински ари игәаанагара иаҿаирхьит Н. С. Трубецкои «Кавказтәи Редади» ҳәа хьӡыс измоу истатиаҿы. Н. С.  Трубецкои игәаанагарала, ари ашәа киахьаа рдиалект аҿы абас аанагоит: «Ашәа, ашәақәа зегьы рашәа, инасыԥу ашәа». Ҵабыргынгьы абас акәзар иаанаго, ҵакыс иамоу абри акәзар, аҭаца данаарго иахьырҳәо иаҭыԥҵәыҟьаны иҟоуп.
«Оу-ре-де-да мафа» зыхҟьаз, ишыҟалаз ҳәа алегенда авариантқәа хԥа аниҵеит Г. Ф. Чурсин еиуеиԥшым аԥсуа қыҭақәа хԥа рҿы: Дәрыԥшь, Калдахәара, Бармышь. Уи алегенда авариантқәа маҷ-саҷк инеивга-ааивгазаргьы, рҵакы хада абас иҟоуп: Мафа захьӡыз арԥыс аԥҳәызба ԥшӡа Деда бзиа дибон, иҽынкыдҵа длышьҭалеит. Аԥҳәызба ԥагьа акыр аамҭа мап ицәылкуан, аха аҵыхәтәан ԥҳәысс  диццарц дақәшаҳаҭхеит, иаҭәаимшьашаз, длазырҟәышаз адҵагьы илҭеит. Мафауи инаигӡеит. Лара дааҳәын мап лкит ас еиԥшха иҟоу иаҭәам, иӡыргагоу аус ҟазҵаз ахаҵа дышицымцо ала.  Арԥыс ихы игәашаха даныҟала, ҭакәажәык дыҟан, убри длыҳәеит иус дацхраарц. Аҭакәжә даалган Деда илзымдырӡо Мафа ила лцәалтәымкәа дҟалартә аус еиҿылкааит. Аамҭа маҷк анбжьыс чарак аҿы аҿарацәа рҩызцәа рыгхақәа ашәа иалаҵаны, ирхыччо, ихьӡдыртәуа ианалага, Деда Мафа иҟаиҵаз (лара  илҭаз адҵа инақәыршәаны) дахыччаны, дыхьӡыртәны, ашәа иалаҵаны илҳәеит. Уи аҭакс Мафа ашәаны иҳәеит иара ила лара илзымдырӡакәа (илмырдырӡакәа)  лбаҩлтәымкәа дшыҟалаз. Убрантәи иаагоуп ҳәа ирыԥхьаӡоит «Оу-ре-де-да-мафа».
Тҟәарчал ақыҭан инхоз ажәабжьҳәаҩ Арыш (Аршба) Шәлиман адырраҭара иҟаиҵаз ала, ашәа «Оу-ре-дада-Мафа» аԥхьаӡа иахьцәырҵыз Шәача аганахь инхоз Асаӡқәа зыжәлаз рҿоуп. Ари ашәа рҳәон ҩ-гәыԥкны рҽеиҩшаны, инеимда-ааимдо. Гәыԥк аҿы «Оу-ре-деда-мафа» рҳәон, урҭ иаарымданы егьи агәыԥ «Оу-ре-деда-дакиа» – рҳәон.
Абри адырраҭара ҵаҵӷәыс иҟаҵаны Г. Ф. Чурсин игәаанагара абас иҳәеит: ари ашәа Шәача аганахь ицәырҵзар, уи аԥсуаа адыгцәа рҟынтә ирыланагалеит ҳәа уаҩы иԥхьаӡар алшоит.
Ҳара ҳгәаанаграла, ашәа «Оу-ре-деда-мафа» аԥсуаагьы адыгцәагьы еицырзеиԥшу хыҵхырҭак аҟынтә иаагоуп.


Рарира, Раида, Рашьа (Рашь), Рерашьа

Аԥсуа жәлар рашәақәа рҿы лассы-лассы рефрен ҳасабла иаҳԥылоит ажәа  «Рарира». Иаанаго еилкаам. Ш. Д. Инал-иԥеи, Ш. Хь. Салаҟаиеи изларыҩуала, Рарира ажәлар ргәаанагарала, нарҭаа руаӡәк ихатәы хьыӡуп. Еиуеиԥшым аваринтқәа рҿы «Рарира» ахьҳәоу иавагылоуп ажәақәа «Раида» («Рад»), «Рашьа». Иара убас аҳәамҭақәа руак аҿы («Нарҭаа араԥқәа рҿы» ) излаабо ала, ҽнак зны нарҭаа аишьцәа ашәҩык рабџьар, дара рҽеибыҭаны, рымҩаныфа шьҭыхны, ррашьқәа акәадырқәа рықәҵаны иҩҽыжәлан, хьыӡрацараҳәа амҩа иқәлан иахьцо ашәа ирҳәо иалоуп «уа, Рарира, Раида, Рашьа!».
Арҭ ажәақәа шхатәы хьыӡқәоу мҩашьахуа иубартә иҟоуп ашәеи аҿарпыни аԥиҵеит ҳәа иԥхьаӡоу нарҭ Қьаҭуан ҽнак шәарыцара дахьцаз ишьапы амаҭ анацҳа, ӡ-хықәк дазцан, қыдуахәык дақәтәаны аӡы иҽанеиҭа хьаахҽыгас ииҳәо ашәаҿгьы:

Ииулакь уахәа дук аӡы илалаижьын,
Ишәарах иишьыз уа инақәижьын,
Иаргьы иабџьар иазқәынҵа уа днақәтәеит,
Ишьапы ашҳам иарчыз аӡы иналеикын,
Ддәықәлеит аӡы ацарҭа иҽеиҭан…
… Қьаҭуан ауахәа дақәтәа дахьцоз,
Иудырратә аҩны давнагар ҳәа дышшәоз,
Ибжьы нароуны: « – Уа Рарида! Уа Раида!
Уа Рашьа!» - ҳәа ҿиҭуан.

Қьаҭуан иашьцәа  дыӡхырган, аҩны  дааганы данырхәышәтәуагьы ари ашәа рҳәон ихьаахҽыгас.

– Уа, Рарира, Раида, Рашьа! –
Рыбжьы ныҵак имырӷәӷәакәа,
Иацдырӷызуан иара иашьцәа.
Урҭ ирҭахын иара убри ала,
Рашьа Қьаҭуан иԥсы идыргарц.
Ирҳәон дара иақәмырӷәӷәақәа,
– Уа, Рарира, Раида, Рашьа!
Абас ашәа нарҭаа ирхылҵыз,
Жәлара ирылаҩит, иԥсуам, иӡуам.
Уажәыгь аԥсуаа ашәа анырҳәо,
Ирҳәом абарҭ аламҵакәа:
–  Уа, Рарида, Раида, Рашьа!

Зны-зынла Раида  иавариантны иаабоит Рад. Ш. Д. Инал-иԥа излаиҩуаз ала, Рада (Рад) Аиргьаа дыуаиашьароуп, Римца иԥа иоуп, дхаҵа ӷәӷәан, аԥҭа шкәакәеи аԥҭа еиқәаҵәеи рҽеиԥштәны иааиуаз ҩыџьа аишьцәа драбашьуан. Аиргьаа ирызкны ари ҳашәҟәы иану ҳастатиаҿы иазгәаҳҭеит нарҭаа раԥханагьлацәа Аиргьаа раб Римца шихьӡу, ран Рарира шлыхьӡу, Ради Рашьи урҭ ирԥацәан, рыԥҳа Ханиа лыхьӡын, Рад деиҳабын, Рашь деиҵбын. Иара убас аԥсуа ашәақәа рҿы иаҳԥылоит ахьыӡқәа Реирама, Реирашьа – аиҳаби аиҵби Рарира лԥацәа роуп. Раҳира епизодла ицәыргоу персонажуп.
Ҳәамҭақәак рҿы Рарира Ажәеиԥшьаа ран лоуп.
Ара зыӡбахә ҳамоу аперсонажцәа рыхьӡқәеи, рхаҿсахьақәеи, рфункциақәеи акыр лҽадцаланы иҭылҵааит аетнограф Л. Хә. Акаба. Аҵарауаҩ алкаа иҟалҵо ала, урҭ ахьыӡқәа змоу ашәақәа ажәытәан ааԥхьаратә, адырраҭаратә ҟазшьа рыман. Л. Хә. Акаба агәра гаҵәҟьаны дызлаҟаз ала, Ради, Рашьи, Раҳаиреи, Реирамеи, Реирашьеи ашәарыцара ахылаԥшцәа ракәын, Рарира – урҭ ран лакәын,  ауааи, агыгшәыги, аҵиаақәеи, иааидкыланы аҽаҩреи дырхылаԥшхәын.


Ауаҩы-еиқәа Ҟара

Аԥсуа нарҭтә епос иалоу  аӡәырҩы аперсонажцәа дреиԥшны Ауаҩы-еиқәа Ҟарагьы епизодла, цхыраагӡатә хаҿны ицәыргоу аӡә иоуп. Нарҭаа раншьцәа иреиуоу, ирцынҵәараху Елдыз Шьаруан изку аҳәамҭаҿоуп иара дзакәу цқьа  даабартә дахьыҟоу. Аԥсуаа рнарҭтә епос еизыркәкәоу атекст аҿы аҳәамҭа «Нарҭаа раншьа Елдыз Шьаруан» аҿы заҵәык ауп дахьыҟоу.
Абри аҳәамҭаҿы излаабо ала (уи Шьаруан изку ҳастатиаҿы акыр ҳхы иаҳархәахьеит), Шьаруан иаҳәшьаԥацәа нарҭааи иареи анеибадыр, ианеиқәшәа ашьҭахь Сасрыҟәа дрылкааны ҩызас дышьҭихит, аҩыџьагьы акыр еицныҟәеит, афырхаҵаратә усқәа рҿы досу илшо ԥибашәеит шәҩык адауцәа ауаҩжьыфацәа ирабашьны ириааин, итҟәаны иааганы маҵуцәақәас нарҭаа ирырҭеит. Абас ала, ирылақәаз ԥибашәеит, еилибакааит, уи анаҩсгьы акымкәа, ҩбамкәа ахаҵара бзиақәа ҟарҵеит.
Абарҭқәа рнаҩс еицны амҩа уадаҩ иқәлеит Ажәеиԥшьаа рҭыԥҳа дахьыҟоу ицаны Шьаруан изы дамҵадырсырц. Ауаҩы-еиқәа Ҟареи дареи ахьеибадырызгьы убри рымҩа ианықәыз ауп. Урҭ реибадыршьагьы абас ауп ишыҟалаз: Рымҩа иқәны акыр  иныҟәахьан  еиԥшаан «ҽыуаҩ хаҵак дышцоз рбеит, аха зынӡак ирдыдӡаны дцоит. Иҽы ашьапы анышә иҵнахуа қәаны иауеит, аԥҭеиԥш ихатәала иҟоуп. Инарыӷәӷәаны инашьҭалан инихьӡеит. Ианихьӡа, Шьаруани иареи ҽыҳәҵәыла аисра иалагеит. Ашьыжь ҽыҳәҵәыла аисра иалагаз шьыбжьаанӡа иаҿын, аха руаӡәгьы дзымиааит. Уаҩы дзымиааиуашәа анырба, аисра иаҟәыҵын, аибадырра рыбжьарҵеит.
Уи ирықәшәаз Ауаҩы-еиқәа Ҟара иакәзаарын. Шьаруани Сасрыҟәеи ахьцоз анеиликаа, – «Шәара шәахьцо саргьы сышәҩызазар сҭахуп, сшәаҭәашәшьозар ҩызас сышьҭышәх», – ҳәа дрыҳәеит. Анс данрыҳәа, даргьы мап рымкит, иақәшаҳаҭхеит. Ҟара дзықәтәаз абаа ԥызҽыз ҽы-жәлан (усҟан иҟан абаа ԥызҽуаз аҽы жәлақәа)».
Сасрыҟәеи Шьаруани ахьцоз амҩагьы бааԥсӡан, Ажәеиԥшьаа рҭыԥҳа дахьыҟаз инеины лымҵарсрагьы уадаҩӡан. Урҭ ауадаҩрақәа уаанӡа ирбақәахьаз, ирхыргақәахьаз ишреицәаз дара заанаҵгьы ирдыруан. Даҽакы акәым, Ажәеиԥшьаа рҭыԥҳа дахьыҟоу анеираҵәҟьагьы каамеҭын, «… уаҩытәыҩса дызнеиуа иҟамызт, ахаҳәтә гәара акәыршаны иҟоуп, аихатә гәашә ҿоуп… Агәашә аҿы аҳәақәа ҩба аҭаны иҟаҵоуп; уахь неишьас иамаз убарҭ аҳәақәа анааиҿҟьо узыбжьҟьар акәын, ма агәара ԥҽны уҭалар акәын». Ажәеиԥшьаа рҭыԥҳа даҳгоит ҳәа уа анеира зылзыршозгьы аӡә деибганы дыхнымҳәыцызт, жәларык арԥарцәа лықәӡхьан. Уи лашҭа уаҩ хыбаҩла иҭәын. «Урҭ ахыбаҩқәа зтәыз аԥҳәызба лзы инеихьаз иҭадырхақәаз ракәын».
Шьаруани Сасрыҟәеи раҵкысгьы иӷәӷәаз Ауаҩы-еиқәа Ҟара дахьрықәшәаз, иареи дареи ахьеиҩызцәахаз машәырны иҟамлеит, сахьаркырала ирҵабыргуп. Изларҵабыргугьы убри ауп, уи ихаҿсахьала иаԥызҵаз ажәлар инаҵшьны ирҳәар рҭахын Ажәеиԥшьаа раҳәшьа лымҵарсра шуадаҩӡаз, Ауаҩы-еиқәа Ҟара иеиԥш иҟаз ацхырааҩ дырмоур Сасрыҟәеи Шьаруани реиԥш иҟаз афырхацәа ӷәӷәақәагьы ишрылымшоз.
Ауаҩы-еиқәа Ҟара ацхыраара ду ҟаиҵеит Ажәеиԥшьаа рҭыԥҳа лашҭа аҭалараангьы: «Ҟара агәара днахәаԥшын, « – Ари сара сҽы иԥнаҽуеит», – иҳәан, ҽыҳәҵәыла агәара дасуа, деиҭасуа, ииулакь иԥҽны илкаижьит, нас урҭгьы (Шьаруани Сасрыҟәеи – С. З.) ахыуҳәа ашҭа инҭалт». Иара убас Шьаруани Сасрыҟәеи Ауаҩы-еиқәа Ҟара ибзоуралоуп уи аҭыԥҳа лашьцәа хҩык излариааизгьы. Аԥҳәызба лашьцәа амра иацызгьы, амза иацызгьы, аԥша иацызгьы аӡәаӡәала дыриааит.

Хмышь, Мыса, Ныз, Хсауҭ, Ҳанашь, Ҭаҭрашь, Аҭлагәыца, Аҭлагьыҟәа, Хабыгә, Селықә, Наузыџь

Абарҭ аишьцәа рхатәы хьыӡқәа роуп ҳәа иналаршә-ҩаларшәны аԥсуа нарҭтә епос аҿы иаҳԥылоит. Досу дара ирызкны хазы ҳәамҭа ҷыдак ыҟам, аха урҭ рахьынтә ԥыҭҩык изҿқәоу ахьҳәақәоу уаҩы ибарҭоуп. Ҿарԥштәыс иааҳгозар, ашәа «Нарҭаа ашәҩык» аҿы аишьцәа досу усс дызҿу ахьеиқәыԥхьаӡоу рыхьӡқәа ҳәоуп ,арахә шырзаныз, мыцхәы бзиа ишырбоз арбоуп:

Нарҭ Сиҭ-иԥа Уахсиҭ,
Ҷыдала идын ауахьад;
Нарҭаа ауаса мыцхәы ирызҿлымҳан;
Ауаса ирықәҵуа урҭ еиланаҳәон.
Ауаса илаԥш рхын нарҭ Кәын,
Ацәқәа ибалон Қьаҭуан,
Ажәқәа гәарихуан Аҭлагәыца,
Урҭ ирыԥсахуан Хабыгә, Нарџьхьоу,
Ныз, Аҭлагьыҟәа, нас Уахсиҭ,
Селықә, Наузыџь, Нашбаҭҟәа,
Башныхә, Хсауҭ, Ҭаҭрашь,
Кәын, Хмышь, Ҳанашь, Цәыцә…

Даҽа ҭыԥк аҿы изларбоу ала, нарҭ Хнышь аҩыҟаҵара дазҟазан, уи иашьа еиҵбы Мыса абжьыцәгьа ихан. Нарҭаа раҳәшьа Гәында ԥшӡа дымҵарсны Нарџьхьоу данига,  лара дзызҳәаны дыҟаз Хәажәарԥыс хаҵа адырра иҭаразы абжьыцәгьа зхаз Мыса «хә дук дҩықәгылан, ашьхаҟа ихы рханы, ҿиҭит Хәажәарԥыс иахь:
– Уаа, иахәалакь! Иахәалакь! Иахәалакь! Хәажәарԥыс, ахаҵара анаҭаху абыржәоуп! Уԥҳәыс  иҳәаны итәаз Гәында ԥшӡа Нарџьхьоу дымҵарсны диманы дцоит! Утәазар – угыл, угылазар – уҩ! Иахәалакь! Иахәалакь!»
Аҭлагьаҟәа иакәзар, нарҭаа аишьцәа хьыӡрацара ианцо, ҳамҩа аркьаҿып ҳәа ажәабжьқәа еиҿкааны ҟазарыла изҳәоз Нашбаҭҟәа иааимыздақәоз дреиуан.


Ацәаӷәаҩ Бжаҩа-Бжаӡа

Ацәаӷәаҩ Бжаҩа-Бжаӡа маҷк иӡбахә ҳҳәеит нарҭ Сасрыҟәа изку астатиаҿы, уи ихаҿсахьа иадҳәаланы.  Араҟа уажәы уи ҷыдала ҳазааҭгылап, избан акәзар, иара ихаҿсахьа акыр иҟазшьарбагоуп, аҵак дугьы амоуп.
Ҵабыргуп, ацәаӷәаҩ Бжаҩа-Бжаӡа аԥсуа нарҭтә епос аҿы епизодлоуп дышцәыргоу, аха егьырҭ аперсонажцәа дызларылукааша, дызлареиԥшым акымкәа, ҩбамкәа аҟазшьа ҷыдақәа дрылаҟоуп. Зегь раԥхьа иргыланы иҳәатәуп иара адгьылқәаарыхра иаҿу, уи иазку аӡәы шиакәу. Ус еиԥш иҟоу даҽа персонажк аԥсуа нарҭтә епос даздырӡом.
Ари ацәаӷәаҩ дфырхаҵа ӷәӷәоуп, аха афырхаҵара ахьааирыԥшуа аибашьрақәа рҿы акәӡам, ахыхьчареи есымшатәи иџьауси (адгьылқәаарыхра) рҿоуп.
Ишдыру еиԥш, аԥсуа фырхаҵаратә епос аҿы нарҭаа хадаратә нхашәа формақәас ирымоу ашәарыцареи арахәааӡареи роуп. Нарҭаа махәҿала аус руа, амхы иҭагыланы ицәаӷәо, аҭәақь-аҭәақь ҳәа ирашәо иаабом. Дара ианагь изҿыз шәарыцаран, еиҳараӡакгьы изеишәарыцоз ашьабысҭақәеи, абнацәқәеи, адомпеиқәеи ракәын. Заанаҭс ирымаз ныҟәаран, џьарак аангылара рықәымызт. Уи иаанагаӡом нарҭаа аԥхьаӡатәи, ажәытәӡатәи ауаа реиԥш, иахьа ара иааҭгыло, уаҵәы ана иааҭгыло, иныгәнысуа идәықәын, нымха-хымҵәақәан ҳәа. Ианагь шәарыцара, хьыӡрацара акыр хара ишныҟәозгьы, еиуеиԥшым амифтә хаҿқәа (адауқәа, агәылшьапқәа уҳәа), атәым қәылаҩцәа-аимҵәацәа,  ишрабашьуазгьы, рынхарҭа ҭыԥк алхны ирыман, уахь ихынҳәуан, игәарлон.
Ашәарыцара аамышьҭахь нарҭаа нхашәа формас ирымаз арахәааӡара акәын. Хыԥхьаӡара рацәала ианҵаны ирыман ауасақәа, ажәқәа, аҽыуахьад. Ҵабыргуп, зны-зынла аҳәсақәагьы аҳәарақәа ирхылаԥшуаны рыӡбахә ҳәоуп, аха арахәааӡара знапы ианыз, уи иазкыз ахацәа ракәын.
Аԥсуа нарҭтә епос аҿы адгьылқәаарыхра акыр иԥсыҽноуп ишаарԥшу. Уи аӡбахә ахьцәыргоугьы еиҳараӡак аҳәса роуп знапы алаку. Ақәни аныцәи аазрыхуа аҳәса роуп. Аҳәамҭақәа рҿы ирацәоуп ашәырқәа рыӡбахә, еиҳараӡак аҵәеи ажьи рбаҳчақәа рымоуп нарҭаа. Нарҭаа аҩы рацәаны иҭарҭәон, ирыман Ҩаӡамакьат зыхьӡыз рзеиԥш ҳаԥшьа ду, аҵыхәтәан утәы-стәы рҳәо ианалага еимактәыс ироуз. Аепос излаҳәо ала, ажьи егьырҭ акыр шәыр хыкқәеи адауцәа ирымхны ауаатәҩса ирылазгалаз нарҭаа роуп.
Атеқстқәа руак излаҳәо ала, «Нарҭаа аӡахәа баҳча рацәаны иааӡаны ирыман, аҩгьы рацәаны иҭарҭәалон. Аҩыҟаҵара дазҟазан нарҭ Хнышь.
Ҩымаҭәас нарҭаа иныҟәыргоз ҳаԥшьан. Нарҭаа аҳаԥшьақәа рацәаны ирыман. Кавказ нхыҵ-аахыҵ иахьужлак нарҭаа рҳаԥшьа ахьааҵумхуа ыҟам, убри аҟара ирацәан урҭ рҳаԥшьақәа. Нарҭаа рҳаԥшьақәа цәгьа аҩы рҭабзиахон, аҵыҵындра фҩы ахышәшәо акәын урҭ рыҩқәа шыҟаз. Урҭ ҩыда акрырфомызт. Рымацара ианыҟоугьы, акрыфаразы иантәалакь, еиҳабы-еиҵбыла зегьы еибамныҳәакәа игылаӡомызт».
Аԥсуа нарҭтә епос аҿы адгьылқәаарыхра зегь реиҳа изныԥшыз ацәаӷәаҩ Бжаҩа-Бжаӡа ихаҿсахьоуп. Ацәаӷәара – егьырҭ аперсонажқәа дызларылукааша иҟазшьа хадақәа ируакуп, уи иара изы иҟазшьарбагоуп. Иара дахьыцәаӷәо анаҩсгьы, ддаууп, имаха-шьаха дууп, агәамч ду имоуп, аха аепос аҿгьы, анашанатә лакәқәа рҿгьы абжьааԥны иаадыруа, ҳзышьцылахьоу егьырҭ адауцәа зегьы дреиԥшӡам, егьырҭ адауцәа реиԥш ауаа драӷаӡам, ауаа ирԥырхагоу  аусқәагьы мҩаԥигаӡом. Џьоукы дрықәло, иеимиҵәо, раҳәшьа, ма ран дырцәиго, амал еидыҳәҳәаланы дахатәаны даабом. Аӡәы диҵагьыжьны диақәԥозаргьы, иара иԥырхагоу ак ҟазҵо, џьара ак имазкуа роуп дзақәԥо. Егьырҭ ажәытәӡатәи амифтә дауцәа, ауҩыжьыфацәа реиԥш, џьара нашанарак далаҟаны, анашанатә цхырааҩцәа, егьи ҳәа џьоук иманы даабом.
Иара иӡбахә зҳәо аҳәамҭа авариантқәа зегьы рҿы иаҵшьны иазгәаҭоуп абжьааԥнытәи ауаа раҵкыс амч ду шимоу. Аха агрессиатә усқәа рымҩаԥгаразы акәӡам амч ду зимоу, уи ахьнихуа, иахьиҭаху, ихы иахьаирхәо ахандеиреи ахыхьчареи рҿоуп. Иара аишьцәа имоуп (Сасрыҟәа даниҭаа, ачара анизиуаз инеиԥхьеит ҳәа рыӡбахә ҳәоуп), агәылацәа имоуп, ауааи иареи еидынхалоит, иареи дареи ҭынчла, ҟыҟ-ҿыҟда аимадарақәа рымоуп. Иара ианагь ихәарҭоу, иҵоуроу усуп инапы злаку (ацәаӷәара). Аҭынч нхара-нҵыра иашьҭоу, иаҿу уаҩуп. Абжьааԥнытәи егьырҭ ауаа зегьы дызлареиԥшқәоу рацәоуп, аха зегьы даарылукаартә дызлаҟоу амч ӷәӷәа ахьимоуи, аҟәыӷара ахьигми, аԥсҭазааратә ԥышәа ду ахьимоуи роуп. 
Ажәак ала, ацәаӷәаҩ Бжаҩа-Бжаӡа ауаа дрыланхоит, ижәытәӡоу егьырҭ амифтә дауцәа реиԥш бнаршәырак, ма ҳаԥы еиқәылашьцак дцәыҵатәаӡам. Гәамчла иаабац, иҳаҳац адауцәа ираԥиго дыҟазаргьы, адаутә ҟазшьақәа раасҭа ауаҩратә ҟазшьақәа идаабалоит. Ҭеиҭыԥшлагьы егьырҭ адауцәа реиԥш, дцәыршәаганы, иҿныԥшылара цәгьаны, ахәы жәпа қамсаӡа иқәын, егьин ҳәа џьаргьы, акагьы ҳәам. Егьырҭ абжьааԥны иаадыруа адауцәа махашьахала иага идузаргьы, иага амч рымазаргьы, хшыҩла икәадоуп, бжеиҳангьы ибзамыҟәқәоуп. Ацәаӷәаҩ Бжаҩа-Бжаӡа иакәзар, агәамч ахьимоу анаҩсгьы, уи иацназго ахшыҩгьы имоуп, акры зхызгахьоу, џьаха-џьафарыла иеибарку аԥсҭазаара џьбара иԥнашәахьоу, аԥышәа ду змоу, зықәрахь иеихьоу аӡә иоуп.
Еиҭасҳәахуеит: аԥсуа нарҭтә епос аҿы ас иҟоу аперсонаж џьара заҵәык (сиужет заҵәык) аҿоуп дахьаабо – Сасрыҟәа данԥагьаха, «сыда хаҵа дыҟоума?!» - ҳәа иҵкьыс ииааиуа ахаҵа диԥшаарц амҩа данықәыз дзықәшәаз иоуп ари ацәаӷәаҩ. Аԥхӡы нкахьаҳәо иахьа хәлаанӡа тәамҩахә ҟамҵакәа дхандеиуеит, аҩны имоуп, агәара имоуп, иԥҳәыс дыҟоуп, ихәыҷқәа ыҟоуп. (Урҭ заҟаҩы ыҟоу џьаргьы иҳәам, аха иара иеиԥш, иҭаҳаҭыӷьаны изызҳауа џьоук роуп). Ацәаӷәаҩ Бжаҩа-Бжаӡа иԥҳәысгьы иара иқәнагоу агәамчи алшареи змоу, ихандеиуа аԥшәыма ԥҳәыск, ӷәӷәак лоуп. Лхаҵа дахьыцәаӷәо шьыбжьон иифаша ихәы анылго, ифатә зну агәабалаа ду лхы ишықәгылоу, амҩан данцо, данаауа аффаҳәа дхахоит. Лхаҵа ихәы изгареи ахахареи еилалыгӡоит.
Сыҵкыс иааиуа хаҵа дсымбакәа сшымгьежьраҳәа дылҭагыланы ҭоуба уны Сасрыҟәа амҩа  данықәыз, дә-кәаза дук аҿы ицәаӷәоз абри адауы дихҭыгәлеит. Ари ацәаӷәаҩ ихаҿсахьа зеиԥшроу цқьа иеилаҳкаарц азы ҳмыццакыкәа, хшыҩзышьҭра рзуны маҷк ҳҽырзааигәатәны ҳрыхәаԥшып уи аҽны Сасрыҟәа дзықәшәаз ахҭысқәа зеиԥшроу.
« – Сыда хаҵа дыҟоума?!» – ҳәа Сасрыҟәа дыԥшаауа жәохә мыш амҩа дықәын.  Аҵыхәтәан дназқәылаз арха еиужь ду аҿы ацәаӷәаҩ џьашьахәатә дибеит. Уи иибаз аҽадақәа ҵакны акәын дшыцәаӷәоз. «Ицәшьхәа убри аҟара иҵеиҵоит, анышәгәалқәа иҵыԥԥо ҩнык-ҩнык иаҟароуп. 
Ссиршәа иубаша, ацәаӷәаҩ дцәаӷәо дцоит, ишьҭахьҟа иицәаӷәаз зегьы неималоит, агәырқьҳәа аҳаскьын ҩагылоит».
Сасрыҟәа иибаз дџьашьаны днеизааигәахан, иҽышькыл днангыланы, «Уа бзиа ууит!» – иҳәеит, аха «ацәаӷәаҩ зынӡаскгьы  имаҳаӡеит Сасрыҟәа ииҳәаз, ихы иқәыжьны  ацәаӷәара даҿуп. Сасрыҟәа цқьа дихәаԥшызар, изнапык ҿаӡам, егьи изнапык ала ауп дшыцәаӷәо.
– Мшыбзиа, бзиа ууит! – иҳәеит Сасрыҟәа, аха аҭак ҳәа имаҳаӡеит.
– Ииуазеи, уаҳа уаҩы ибызшәа имаҳауа! – иҳәан, Сасрыҟәа иҽы даасын, ҽыҳәҵәыла дисит ацәаӷәаҩ.
Ацәаӷәаҩ уаҳа ажәак мҳәаӡакәа, Сасрыҟәа иҽгьы иаргьы шеидкылаз инаганы анышәхәарԥ инаҵеиҵеит. Ацәаӷәаҩ ацәаӷәара дналагеит ахәхәа-хәхәаҳәа.
Ашьыбжь агәазы ацәаӷәаҩ иԥҳәыс цак иаҟараз гәабалаа дук лхы иқәыргланы лхаҵа ихәы лыманы даакылсит».
Вариантқәак рҿы Сасрыҟәа иҽгьы иаргьы ацәаӷәаҩ имаҟахы иадиҳәалт ҳәа иҳәоуп.
Ацәаӷәаҩ акранифа, акранижә, иԥҳәыс лсаара лхы  иқәыргыланы лыҩныҟа амҩа дықәлеит. Уи акыр днаскьахьан, ацәаӷәаҩ анышәхәарԥ иҵаҵаны имаз Сасрыҟәа иҽгьы иаргьы ааигәалашәан, иналықәҿиҭын, ус леиҳәеит: – Ҳаи, бара бдин аныс, абна анышәхәарԥ ԥсыуа ччиак иҽгьы иаргьы аҵасҵан, аҩныҟа дшыбгара, ахәыҷқәа илахәмарлап!
Адауы (ацәаӷәаҩ – С. З.) иԥҳәыс днеин, Сасрыҟәа иҽгьы, иаргьы анышәхәарԥ иааҵылхын, асаара инаныртәаланы аҩныҟа ддәықәлеит. Асаара лхы иқәгылоуп, лара дцоит афыр-фырҳәа дхахо».
Сасрыҟәа дзықәшәаз хьмыӡӷшьаны, дҽыжәны, дԥаршашо, иҟаиҵара изымдыруа асаара дангылан. Уи асаара зхы иқәгылаз ацәаӷәаҩ иԥҳәыс ккарак дыҵаланы дышнеиуаз,  дызҵысны дцоз ҵламахәык ааимԥыхьашәан, «иҽы иҭәӷәыбжьара иаабжьарӷәӷәаны, дууаӡа дыԥан амахә дахьынҳалеит. Аԥҳәыс уи лызгәамҭаӡакәа лыҩнынӡа дцеит». 
Аԥҳәыс лыҩны даннеи ашьҭахь ауп Сасрыҟәа лсаара дшангыламыз ангәалҭа. Дхынҳәны лхаҵа аус ахьуаз днеины иҟалаз аниалҳәа, дызлацәаӷәоз иҽадақәа аанкыланы, деимдо Сасрыҟәа дишьҭалеит. «Сасрыҟәа знык иԥсы аниоугәышьа, иҽы дасын ирӷәӷәаны ддәықәлеит, аха уеизгьы уи ацәаӷәаҩ дишьҭаларгьы дышихьӡо аҟара агәра ганы дыҟоуп.
Ус дышнеиуаз аӡәы иуардын џьам дук ахы ларханы ианыргыланы дышнеиуаз дихьӡеит».
Ари дзыхьӡазгьы ддаузаарын, ӷәӷәаӡак, митәӡак иакәзаап. Ауардынхьчеи Сасрыҟәеи аԥсшәақәа анааибырҳәа, Сасрыҟәа дзықәшәаз аниҳәа, ауардынхьча иуардын иангылаз аџьам ҩышьҭихын, Сасрыҟәа дышҽыжәыз дныҵеикит. «Сасрыҟәа дзыцәцаз адауы-ацәаӷәаҩы деимдо дышнеиуаз, ауардын назгоз днаихьӡеит.
– Уара абас ԥсыуа ччиак сишьҭан, ихырхарҭа убазар? – ҳәа диазҵааит.
– Ааи, дызбеит, абра ауардын иангылоу аџьам дыҵахҩоуп! – иҳәеит ауардынхьча.
Ацәаӷәаҩ днеин аџьам данҩаха, Сасрыҟәа деиқәҽыжә аџьам даҵагылан».
Ацәаӷәаҩ  даацәажәан, ари сара дыстәуп, дызгароуп иҳәеит, аха ауардынхьча илаҿаиршәын, амалахазгьы имуит, «сџьам иҵахҩаз сара дыстәуп», – иҳәан иҽирцәгьеит. Абри дааимаркын аисра иалагеит арҭ ҩыџьа адауцәа. «Дук иадымхалакәа ацәаӷәаҩ диааит, аха знапык акәымзи имаз, иаӷа дизышьҭамкуа далагеит.
– Уааины усыцхраа! – ҳәа ибжьы иқәиргеит Сасрыҟәа. 
Аха Сасрыҟәа дабанеихуаз, аџьам дыҵахҩан. Ана дадсылт, ара дадсылт ҽыҳәҵәыла, аха аџьам ахьгылазгьы измырқәацеит.
– Снеиуан, аха аџьам сзаҵымҵит! – ибжьы иргеит Сасрыҟәа.
Ашьҭахь адауы (ацәаӷәаҩ – С. З.) ииулак ишьапала аџьам данагәҭас, аџьам ааҳәит, Сасрыҟәагьы иҽы даасын, ауардын даныԥаны даагылт.
– Сабаухәари, сабауцхраари? – иҳәеит Сасрыҟәа.
– Уааины сжакьа ахәыцқәа руак кыдхны исыркы, ари адауажә даласшьаҳауеит, – иҳәеит ацәаӷәаҩ.
Сасрыҟәа дыҩҽыжәԥан, дааин ацәаӷәаҩ ижакьа ахәыцқәа руак кны ахара далагеит, аха изыҵамхит.
– Ҳаит, уаргьы схаҵоуп ҳәа адәы уқәуп! – иҳәан, ацәаӷәаҩ дгәааны изнапык ала ииулакь ижакьа хәыцк аалихын, иаӷа дшьаҳаны днышьҭеиҵеит».
Ацәаӷәаҩ Сасрыҟәа диган, днаган иԥҳәыс дналиҭан, «саанӡа уаҳа џьара дыбцәымцааит!» – ҳәа налаҳәаны, иара иус ахь дцан, хәлаанӡа дцәаӷәон. «Сасрыҟәа аҽны хәлаанӡа адауы ихәыҷқәа илахәмарра иаҿын; зны ампыл еиԥш наҟ-ааҟ деигәыдырҵон, зны кьанџьаҵас рыхәда дықәыртәаны иҩуан. Сасрыҟәа дкарахеит, уаҳа наилымшо аҟны днаргеит ахәыҷқәа».
Ахәылԥаз ацәаӷәаҩ дангәарла, Сасрыҟәа ахәыҷқәа даарымихын, инапсыргәыҵа дықәыргыланы ихы, иҵыхәа диазҵаауа далагеит.
« – Сара нарҭ Сасрыҟәа соуп! – аниҳәа, адауы даара игәы иалсит исас цқьа патула  дахьизымныҟәаз. 
– Ҳаи, аԥсра соундаз, уара иуқәнагаз ала сышԥазымныҟәеи! – иҳәан, игәылацәа, иашьцәа даарԥхьан ачара ӷәӷәа иуит. Ауха шаанӡа еиднагылаз аҩыжәра иаҿын».
Хыхь иазгәаҳҭаз аҟазшьа ҷыдарақәа рнаҩсгьы, ара уажәы иааҳгаз ацыԥҵәахақәа агәра ҳдыргоит ацәаӷәаҩ Бжаҩа-Бжаӡа асасдкыларагьы шидыруа, уи аҵас илаҽны дшыҟоу. Исас Сасрыҟәа шиакәыз анеиликаа, уи иаҳаҭыр азы «игәылацәа, иашьцәа даарыԥхьан ачара ӷәӷәа иуит». Уигьы Бжаҩа-Бжаӡа иуаҩратә ҟазшьақәа ируакуп. 
Ара излаабо ала, ацәаӷәаҩ Сасрыҟәа уаанӡа димбацызт, аха иӡбахәқәа иаҳахьазаарын, ӡбахәыла дидыруазаарын.
Аҽны анша, Сасрыҟәагьы дызҭааз аԥшәма дҭиҵааит. Аԥшәма даалаган Сасрыҟәа диабжьеит аб иԥа дышиабжьо еиԥш. Сасрыҟәа цқьа ихы инардырып ҳәа иара дзықәшәахьаз, ихигахьаз аҭоурых ссиргьы иеиҳәеит. Ацәаӷәаҩ ахатәы хьӡы имаӡам, дахьуаҩыбжатоу, изнапык ахьимам азы Бжаҩа-Бжаӡа ҳәуоп ишишьҭоу. Имаха-шьаха зегьы еибгазҭгьы, заҟа дыӷәӷәахашаз шәазхәыц. Изнапык имамкәа, дуаҩы бжатаны дшыҟалазгьы, уи зыхҟьазгьы  Сасрыҟәа иеиҳәеит:
« – Уара, Сасрыҟәа, – иҳәеит аԥшәма, – хаҵа бзиара  угӡам, уӡбахә хара инаҩхьеит, аха уҷкәынра иахҟьоу, ма иара ус мдыршақә акәу сыздыруам, аха хәыҷык  ухы умаԥагьахазар ҟалап. Изакәузеи, уан сыда хаҵа дыҟам ҳәа улҿагыланы илауҳәалоит. Иқәнагам ахаҵа изы абас аҳәара. Уда хаҵа дыҟоу, дыҟаму иацаахыс иудырхьеит ҳәа сыҟоуп. Абыржәы сара ажәабжьк уасҳәоит, – убри еиҳагьы уархәыцып ҳәа сыҟоуп. 
Сара сназлаз жәпаҩык аиҩызцәа џьара ҳцан. Мышыцәгьак ҳаиниан, ахьҭа  ҳакын, аԥсра ҳалагеит. Ари ҟалеит шьхацәҳәырак аҿы. Уаҳа царҭа анҳамоу, ҳаԥык ааигәа иаабан, ҳҭанагалеит. Егьи уи аҳаԥы уасхыбаҩзаарын. Уи ааигәара хьчак иџьмақәа иманы давазаарын. Уи ахьча иман лак. Ала ааин иалахәмаруа ахыбаҩ анарбылгьа, иҭаз ҳабжак уаҟа иҭанҵәеит. Ала абаҩ аҿазза иаманы аҭыԥ аҿы ианааи, ахьча даагәаан илабашьа ахыбаҩ нахарԥаны ахарԥсҭахьы иршәит. Сҩызцәа зегьы убра инҵәеит. Сара сыԥсы ҭахагәышьеит, аха ишубо еиԥш, сыбжахеит, снапы убраҟа ауп иахьыԥҵәа. Уажәшьҭа уара уазхәыц, уара уаҵкыс сара сиааиуеит, сареи сҩызцәеи ҳазҭаӡаз ауасахыбаҩ иалахәмаруаз алагьы заҟарахарыз уара уазхәыц. Нас иара ахьча уаа гәарҭак ҳазҭаз ауасахыбаҩ лабашьала изыршәыз дзакәхарызгьы уара уазхәыц. Сара саҵкыс еиӷьу хаҵа дыҟам ҳәа аҳәара зхәарҭам абри ауп! – иҳәан, абас даалгеит ацәаӷәаҩ иажәа».
Сасрыҟәа ацәаӷәаҩ Бжаҩа-Бжаӡеи иареи реиқәшәараан иибаз, иаҳаз, дзыниаз даара дыхнаҽит, дыҟәрит. Уаанӡа иаҳдыруаз, зҽыҭҳәаны иҟаз нарҭ Сасрыҟәа иакәымкәа игәалаҟара еиҭакхеит. Игәырҩаха икит. Ари  ацәаӷәаҩ,ауаҩы бжата Бжаҩа-Бжаӡа иеиԥшызма Сасрыҟәа уаанӡа дзеибашьны дызиааихьаз, зыхәҵәы ықәиххьаз х-хык зхагылаз, быжь-хык зхагылаз адауцәа  хырзаманқәа уҳәарыма, агәылшьап хырзаманқәа уҳәарыма, аҭакәажә омага уҳәарыма… Урҭ рабашьраан абжьас еиԥш, нкылашьа змамыз иакәызҭгьы, арымӡаа афырхаҵарақәа ааирыԥшызар, ара, ари ацәаӷәаҩ, аҭынч нхаҩы иҿы дыҟәрит, дыԥсыҽхеит, дымчыдахеит, уи моу, дагьыхәмаргахеит. Уи моу, иага имч ишәазагьы ацәаӷәаҩ ижакьа хәыц цыракгьы изалымхит. 
« – Иуҳәаз саҳаит! – иҳәан, дҩагылеит Сасрыҟәа. Аԥшәма (ацәаӷәаҩ – С. З.) бзиала ҳәа наиаҳәаны, аҩныҟа амҩа дықәлеит.
Амҩа дықәын уи дыԥсымкәа, дыбзамкәа, ихы имагәыхьха, илахь еиқәыршьшьы. Сасрыҟәа абас дхәыцуа иҩныҟа даауан:
– Сахьнеиуа сан иласҳәарызеи, сашьцәа рҿы сыбла злацәырзгарызеи? Егьырҭ зегьы шыҟазаалакгьы ҳәашьас иасҭаазеи анышәхәарԥ сшаҵаз, аџьам сшыҵакыз, адауы ихәыҷқәа ампыл еиԥш сшеигәыдырҵоз?! Абас дынкахәыцуа мацара дшаауаз иҩны дааҽыжәҵит. 
Акрымфа-акрымжә ихы ҩнапыкла икны днатәеит Сасрыҟәа. Абас мацара дтәан уи жәаха-жәымш. Саҭанеи Гәашьа лыҷкәын игәы ҟазҵаша ажәакгьы иалымҳәеит. Акрыфарагьы идлымцалеит. Абри нахыс Сасрыҟәа иԥагьаҟазшьақәа дырҟәаҵит. «Сыда хаҵа дыҟам» – ҳәа ииҳәақәозгьы рҵыхәа ааԥҵәеит».
Даҽа ҭыԥк аҿы излаҳәоу ала, Сасрыҟәа тәамҩахә ҟамҵа иахьеи уахеи еиԥшьны аныҟәарақәа данырҿыз, иҽеилыхны уахыкмзар уахык ииарҭа даныламиоз, еиуеиԥшым афырхаҵарақәа анирҳа, ихьыӡгьы ашарԥы иаҵәа еиԥш иаҳа-иаҳа ахалара ианаҿыз, маҷк ихы имаԥысшәа дҟалан, абри еиԥшгьы аҵасқәа ҵигеит: «ныҟәара дыҟан дшааиуа, ашҭа данааҭалалакь, – «Сан быхиома?» – ҳәа ибжьы налықәиргон. Уи иаанагоз Саҭанеи Гәашьа илдыуан. Афырҳәа даадәылҟьаны лхы аҵыс кәтаӷь нықәыргылан аҭаца леиԥш лҽеидыԥсалан даагылон.
Сасрыҟәа ихҿа инапы инықәыргыланы аҿааирхон, иан лхы иқәгылаз аҵыс кәтаӷь иқәԥыххаа иқәгылаӡамшәа инҭеиҵон. Ахҿа кашәаанӡагьы ус ибжьы ааиргон:
– Ҳаи, анаџьалбеит, сыда хаҵа дҟаларушь адунеи аҿы!»
Абри акыр иазааигәоуп ачеченцәа рфольклор аҿы вамполы ҳәа изышьҭоу адауцәа ирызку аҳәамҭагьы. Уаҟа излаҳәо ала, афырхаҵа ажә аҵыхәа ианкны аанда ҳаракы иахыруаа иршәуит, нас даҵагьыжьны днеины уантәи иршәны арахь иааишьҭуеит, нас иԥҳәыс длазҵаауеит: «Сара  саҵкьыс иӷәӷәоу адунеи аҿы аӡәыр дҟаларыма?» – ҳәа. Аҳәамҭаҿы анаҩсҟа излаабо ала, ари ас иҽхәоз афырхаҵа аҭәыц еиԥш иҭәҳәаны аҳауа далазҵоз ауаҩы диқәшәеит. Уи дзықәшәазгьы аԥсуа цәаӷәаҩ Бжаҩа-Бжаӡа еиԥшыз, изшьапыки изнапыки ҩаз аӡәы иакәын. Вариантқәак рҿы излаҳәоу ала, уи ауаҩ бжата сыда хаҵа ӷәӷәа дҟаларушь зҳәоз афырхаҵа диҵәахырц иҽгьы, иаргьы, иабџьаргьы ааидекыланы, иаашьҭихын инаганы иеиқәа аџьыба инҭаиртәеит.
Аԥсуа нарҭтә епос аҿы Сасрыҟәа ишихьызҵәҟьа ихьит адауы-ацәаӷәаҩ ихҳәаау ашәанцәа рҳәамҭаҿы сыда хаҵа дыҟам ҳәа зхы зырҽхәоз ахаҵа ӷәӷәагьы: ацәаӷәаҩ уи даашьҭихын, анышәгәал ҩышьҭыхны, дынхәыҵаҵны диҵәахит, нас ԥыҭрак ашьҭахь хәмаргас ахәыҷқәа дриҭеит.
Ацәаӷәаҩ  ихаҿсахьа ҳаналацәажәо иазгәаҭатәуп улаԥш иҵашәо даҽа иҟазшьакгьы. Аԥсуаа рҿы аума, егьырҭ ажәларқәа рҿы аума ари ахаҿсахьа ахьыҟоу иахьабалак иаҵшьны иҳәоуп ирацәаны акыршифо, акыршижәуа.
Даҽа зныкгьы иаҳгәалаҳаршәап: хыхь аԥсуа ҳәамҭа  аҟнытә иааҳгаз ацыԥҵәахақәа рҿы излаҳәоу ала, Бжаҩа-Бжаӡа шьыбжьон ифап ҳәа иԥҳәыс аус  ахьиуаз, дахьыцәаӷәоз иналгаз ифатә, ижәтә зныз агәабалаа (асаара) цак ишыҟараз. Уи ианыз ацәаӷәаҩ ианифа, иԥҳәыс Сасрыҟәа иҽы дшақәтәаз уи агәабалаа даныргыланы, лхы иқәыргыланы, акашәа имԥхьаӡакәа, лыҩныҟа амҩа дшықәлаз. Убасҵәҟьа ирацәаны акрифоит, акрижәуеит ацәаӷәаҩ акалмыкцәа рлакәқәа руак аҿы. Агырқәа  рлакәқәа руак аҿы ацәаӷәаҩ шьыбжьон ифап, ижәып ҳәа иԥҳәыс изналгеит акымкәа, ҩбамкәа ацәқәа жәны, шә-ԥуҭк аҩы. Убарҭ зегьы аиаҳәа ианын, аиаҳәа аԥҳәыс лхы иқәгылан, лара аффарҳәа аласа хахо дцон. Ари агыруа лакә аҿы сыда хаҵа дыҟоума ҳәа зхы зыԥхьаӡоз Кажи ихьӡуп. Жәаба инареиҳаны акамбашьқәа ҵакны ицәаӷәоз Кажи даашьҭихын ажәла икаиԥсоз (илаиҵоз) зҭаԥсаз ахәырџьан дынҭаиртәеит. Ацәаӷәаҩ шьыбжьон акранифа, акранижә, Кажи ахәырџьан дааҭыганы иԥҳәыс длиҭан аҩныҟа дылгеит лхаҵа ихәы злаалгаз аиаҳәа даныртәаланы, лхы иқәыргыланы, аффаҳәа дхахо. Ахәылԥаз ацәаӷәаҩ дангәарла, Кажи ихы иҵыхәа анеиликаа, длаиртәан диабжьеит, иара дзықәшәахьаз аҭоурыхгьы иеиҳәеит: иашьцәа хынҩажәаҩыки иареи ахьча-адауы ишиқәшәахьаз, уи ахьча-адауы дшыриааиз. Абас ала, ацәаӷәаҩ ииааиуа еиҵеиуа ианагь аԥсҭазаара ишагым Кажи ирдырны дауишьҭит.
Аурыс мифологиаҿы уажәтәи ауаа адунеи иқәнагалаанӡа адауцәа ракәын иҟаз. Уа џьара ҭыԥк аҿы излаҳәоу ала, ҽнак адауы мҩакы даныланы дышнеиуаз ацәқәа ҵакны ицәаӷәоз ауаҩы дибеит. Дџьеишьан, дхәыҷишьан, ицәаӷәоз ицәқәагьы иаргьы ааидкыланы, инаԥсыргәыҵа ианҵаны иаб иирбарц аҩныҟа игеит. «Арҭ убауоу, саб, закә хәаҷақәоу избаз», – иҳәеит. Адауы иаб арҭ днарыхәаԥшын, «Мап, сыҷкәын, арҭ хәаҷақәаӡам, ҳара ҳананыӡаалак абас иҟоу ауаа ықәнагалоит».
Иара убас аԥсуа нхаҩы-ацәаӷәаҩ Бжаҩа-Бжаӡа ихаҿсахьа иаҳгәаланаршәоит типологиала иазааигәоу, аурыс фырхаҵаратә епос аҿы иаҳԥыло анхаҩ-ацәаӷәаҩ Микула Селианинович ихаҿсахьагьы. Иаҳгәалаҳаршәап аӡәырҩы кавказтә ажәларқәа рҳәамҭақәеи рлакәқәеи рҿы афырхаҵа иҵкыс ииааиуа даниҭәҳәалак, аԥша иҵысуа ахәыц еиԥш дыршәны (дырԥырны) акыр хара дшаго еиԥш, аурыс епос аҿгьы Свиатогор даниҭәҳәалак Илиа Муромец дшышьҭнаԥаауа; иаҳгәалаҳаршәап кавказтәи афырхацәа (адауқәа) Бжаҩа-Бжаӡа иеиԥшқәоу ҳада хаҵа дыҟам зҳәақәо ахацәа ӷәӷәақәа имырхьааӡакәа, иҩышьҭыхны рџьыба ишҭадырҭәо (ахәырџьын ишҭадыртәо, анышәгәал ишаҵарҵо, рмаҟахы ишадырҳәало…) еиԥш  Свиатогоргьы Илиа Муромец иџьыба дышҭаиртәо.
Абарҭ абра зыӡбахә ҳамоу ацәаӷәаҩцәа абрысҟак иахьыӷәӷәоу, уи сахьаркырала изырҵабыргуа ируакуп абрысҟак ирацәаны акрырфоит, акрыржәуеит ҳәа иахьабалак аҳәамҭақәа рҿы иалкааны изҳәоу. Абри аконтеқст аҿы ирацәаны акрыфареи акрыжәреи иаанаго – арҭ афырхацәа агәамч ду рызҭо атрибутк аҳасаб ала иҟоуп.
Ара зыӡбахә  ҳамоу адауцәа (ацәаӷәацәа) рыхкы далацәажәауа, еиуеиԥшым ажәларқәа рфольклор аҿы урҭ  рхырҿсахьақәа зеиԥшроу ҭҵааны, иеилырганы, иеизрыкәкәаны, У. Б. Далгат иҟалҵаз алкаа хадақәа руак абас иҟоуп (уи уаҩ дақәшаҳаҭымхарц залшом):
«Во всех кавказских сказаниях великаны-богатыри живут не в лесах, а вблизи и среди людей, с которыми они общаются. Как и у людей, у них есть жены и они готовят им пищу, но богатыри съедают огромное количество пищи, при этом аппетит их постоянно подчеркивает их мощь и силу. Все они занимаются полезным трудом и в этом смысле представляют народный идеал трудолюбия. Один из них ловит рыбу, другой везет тринадцать арб сена, третий орошает землю, четвертый одновременно пашет и боронует. При этом их труд, способность выполнять большую работу тоже есть проявление их богатырства. Все эти великаны не обладают никокой волшебной силой превращений, колдовства, не имеют волшебных оселков, оживляющих мертвых, и т.п. Это прежде всего люди-силачи, что является их основным отличительным признаком. Примечательно и то, что  в этих образах глупость не фиксируется как непременное их качество, что как раз характерно для мифических  великанов».
Ацәаӷәаҩ Бжаҩа-Бжаӡа ихаҿсахьа ааизрыкәкәаны цқьа ҳазхәыцуазар, иаргьы, егьырҭ аӡәырҩы ажәларқәа рфольклор аҿы типологиала иара иеиԥшқәаны иаҳԥыло аперсонажқәагьы адгьылқәаарыхра иахаҭарнакцәоуп, асимволқәоуп уҳәартә иҟоуп. Ауаатәыҩса рҭоурых аҿы уаанӡатәи анхашәатә формақәа (ашәарыцара, арахәааӡара) раасҭа адгьылқәаарыхра еиҳа ипрогрессивтәны, апреспектива еиҳа иаманы, иӷәӷәаны иахьыҟалаз иазҳәоуп.



Аҵан рҭыԥҳа Зылха
	
Нарҭаа уаа нырҳақәазҭгьы, аҵан уаа ссақәан. Аԥсуа епос аҿы аҵанқәеи нарҭааи реизыҟазаашьақәа акыр уадаҩрыла аилазаашьақәа рымоуп. Дара аимадарақәа румоуп, аха урҭ аимадарақәа акыр иҷыдоуп. Нарҭааи аҵанқәеи еиланхаӡом. Аҵан нхоит нарҭаа инарцәыхараны ашьхақәа рҿы, ма акыр ахьынабжьоу, иеилкаам ҭыԥк аҿы. Аҵанқәа шуаа ссоугьы, нарҭаа урҭ нҳарҵәоит, егьиуеит ҳәа иақәыркуа иаабом. Дара реимадарақәа ссиршәа еиҿкаауп. Зныхгьы акы иацәымшәо, дарбанаазалак аӡәы иҿы аԥхьа зхы лазмырҟәуа нарҭаа дуқәа аҵан ирыцәшәома уҳәо иҟоуп, ишырҭахым, ишыргәамԥхо ргәы ҟаҳҵоит ҳәа иаҿынгьы иаабоит. Нарҭаа аҵан рҽырҿарыжьуам, аҵани дареи аиӷара рыбжьалар рҭахым, абжьааԥны аҽаӡәы ианарымшьо урҭ ианранаршьогьы убап. Еимакырақәак, еиқәымшаҳаҭрақәак раургьы, амца аҵаҵаны арӷыӷкра рҭахым, рҽацәырхьчоит. Уи моу, зныхгьы нарҭаа аҵан рҳәатәы ианацныҟәогьы убап. Хыхь-хыхьла урыхәаԥшуазар, акыр ҳаҭыр рықәибаҵоит, аха цқьа инҭкааны урыцклаԥшыр, иеицәшәома уҳәо иҟоуп. Нарҭаа, ҳәарас иаҭахузеи, аҵан ҵабыҵа-сса раҭәаршьом, иатәарбом, уаас ирыԥхьаӡом, аха еилкаам мчык иннакылоит, урҭ ишырзыҟоуҵәҟьа хтны ирындырԥшуам,  ихырҩоит, аамысҭашәала ирзыҟоушәоуп рхы шымҩаԥырго. Аҵангьы уаа ссақәоуп, ӡакы иҩеиуам, аха ус аламала уара ишуҳәо, ишубо еиԥш, аӡәы рхы иҵарҵап ҳәа иҟаӡам. Ахамабзиарагьы, ахамаԥагьарагьы, агәамчгьы, агәаӷьрагьы згу ракәӡам.
Аҵани нарҭааи реизыҟазаашьақәа рҿы зегь реиҳа иалукаартә иҟоуп аҵан рҭыԥҳа Зылха нарҭаа дахьырҭацахаз. Уи нарҭ Кәын ԥҳәысс дахьигаз. Вариантқәак рҿы аҵан рҭыԥҳа Зылха ԥҳәысс дызгаз нарҭаа рашьа Хабаџьа ихьӡын ҳәа иҳәоуп. Уигьы Кәын иеиԥш, дшәарыцаҩ бзиан, «ила назхәаԥшыз  иара итәын».  Рацәак зҵазмкуа хәҭаҷқәак ракәымзар, Хабаџьа Зылха дшааигаз атәы зҳәо асиужет Кәын ихьыӡ иадҳәалоу еиԥшуп. Ара иҳәатәуп даҽакгьы: аҵан ҳәсақәа рахьынтә ахатәы хьӡы лыманы, далкааны зыӡбахә ҳәоу Зылха заҵәык лоуп.
Аҵанқәа зегьы реиԥш, ларгьы лышәагаа маҷын, аха лыӡбахә зҳәо аҳәамҭа авариантқәа рҿы лыԥшӡара атәгьы ргәаладыршәоит, уи моу, Гәында лыхьыӡ аепитет «ԥшӡа» аԥшьны (Гәында ԥшӡа) ишырҳәало еиԥш, Зылха ԥшӡа анырҳәалогьы ыҟоуп.
Нарҭ Кәын аҵан рҭыԥҳа Зылха ԥҳәысс дшааигаз нашаналашәа иҟалеит. Ҳазааҭгыланы ҳахәаԥшып Кәын Зылха ԥҳәысс дшааигаз атәы еизыркәкәоу атеқст аҿы ишҳәоу.
Абжьааԥны ишыҟаиҵалац еиԥш, ҽнак Кәын шәарыцара дахьцаз, анахь-арахь акыр дныҟәеит, дыԥшааит, аха акыр аамҭа ԥыхьашәа  имоут. «Ус деимдо дышнеиуаз, аб дук илаԥш нақәшәеит. Ихҿа ааиҟәынԥааны дхысырц иааирыххон еиԥш, аӡә дхысын, аб каҳаит.
Ари зшьыз дарбан ҳәа, аб  ахькаҳаз днеит Кәын. Днеизар, уаҩ кьаҿ  хәыҷык ӡакы дыҟам, аб ацәа ахыхра  дшаҿыз ибеит.
– Удырҩатә еиӷьхааит! – иҳәеит Кәын.
– Бзиара убааит! – иҳәеит аб зшьыз.
Аб зшьыз аҵан дреиуан. Ӡакы иаҟарамыз ауаҩы иаразнак али-ԥси рыбжьара ҽык иаҟараз аб ацәа ахыхны, еиҿыҟьҟьа икнеиҳаит. Ас акәац анирмазеи, ихҭыгәлаз иахь ихы нарханы, ус иҳәеит:
– Ахҭыгәлаҩ, уааины ухәҭа га!
– Уара иузго га, иаанхаз сара изгап! – иҳәеит Кәын. Уи ус игәы иаанагеит, ани арыцҳа закәызеи, ӡакы  дыҟам, ишьҭихрызеи, даара-даара игар, шьапык акәхап, иаанхаз сара изгап!
 – Сара исызго акәым уара иуҳәаша, уара иунаало шьҭухыр еиҳа еиӷьхарын! – иҳәеит аҵан.
– Мап, уара иузго га! – иҳәеит Кәын, аҵан рацәак датәамбакәа.
Аҵан уаҳа ажәак ахымҳәаакәа, аб иишьыз ацәа ааиҵыхны илышьҭаҵаны, жьахәҭакгьы аанмыжькәа, зегьы абцәа илаҳәаны има ддәықәлеит. Уи аидара дызҵаз, иара ус жьак шьны даҵазшәа ада уаҳа хьанҭарас иҟамҵакәа иманы дцон. 
Ари Кәын уамашәа ибеит.
– Ари дахьцогьы, дзакәугьы еилысымкаакәа зуам! – иҳәан, аҵан дишьҭалеит. Аҵан дцоит, аҳаскьын дылмыҳәҳәо дҳәарс-ҳәарсуа, абахәқәа дырхалоит, ахрақәа дырҿысуеит, аха  иара изын шьаҟьасҭарак данызшәа акәын дышнеиуаз.
Кәын уаҳа наилымшо ирӷәәӷаны дышьҭоуп, аха дызихьӡом, баша ихацәа днықәыԥшуа днеиуеит.
Ус аҵан дцо, Кәын дишьҭа, ишнеиуаз аҵан рашҭа инҭалеит».
Аҵан ирҭааз рысас нарҭ Кәын ҳаҭыр дула иԥылеит, иеигәырӷьеит. Ифатә, ижәтә уҳәа сас дахьк ишиқәнагаз акы агмыжькәа дныҟәыргеит ауха. Араҟоуп Кәын аԥхьаӡа Зылха данибаз.
Зылха асас ишиқәнагаз ала имаҵ луан, иаргьы «ари аӡӷаб дахьлыхәаԥшуаз, даара длеилаҳаит. Иагьиӡбеит ԥҳәысс дигарцы». Аҽны ианша, Кәын Зылха лашьцәа иаахтны иреиҳәеит раҳәшьа ԥҳәысс дигарц шиӡбаз.
«Аха аҵан ари зназы иргәамԥхеит.
– Шәара нарҭаа уаа  нагақәак шәоуп, шәыхьӡи шәыԥшеи рацәоуп, аԥагьарагьы шәара ишәцәыхарам, шәанаагәаауа аӷырԥ аалхырго, аҽыԥныҳәақәа лқьышә инықәрыххуа шәалагап. Мап, улҟәаҵ, ҳаҳәшьа уара  дҳазуҭом! – рҳәан мап ркит. Аха Кәын имуӡо далагеит. Арҭ еимацәгьахеит. Уаҳа ԥсыхәа рзамҭо ианалага, лара илыԥхьан илызҵаарц ирыӡбеит.
 Зылха дааргеит, бгәы иаанагозеи ҳәа илызҵааит.
– Изӡом, ҵабыргуп, саргьы даара сгәы дахәеит. Сиццарцгьы сҭахуп, аха аҵан ԥҳажә ҳәа уашьҭан џьара ҽыԥныҳәак анаасиҭа, уахыкгьы иҩны саангылом!
Аҵан рҭыԥҳа илҳәаз Кәын иарҳәеит.
Нарҭ Кәын даагылан аҵан агәра диргеит иара иахьтә, ма егьырҭ иашьцәа рахьтә акәзааит, Зылха гәацәыхьажәак шылмаҳауала».
Абас ала аҵанааи Кәыни еиқәышаҳаҭханоуп Зылха ԥҳәысс дшигаз. Нарҭаа ачара ду руит, игәырӷьеит, ихәмарт.
Хаҵеи ԥҳыси Кәыни Зылхеи ҟыҟ-ҿыҟда, еимактәы рымамкәа ишынхоз, ҽнак «нарҭ Кәын иарццакшәа џьара ацара иқәшәеит. Ажәжәаҳәа иҽшеилеиҳәоз, имесҭ џьара итланы иҟазаарын, игәеиҭеит.
– Ҳаи, смесҭ тланы ишԥаҟоу, аҵан ччиақәа рҭыԥҳа данаазга еицәоугьы сықәнагон! – иҳәан, дааӷьаԥ-чаԥит».
Абри ала Кәын Зылха данигоз лашьцәагьы ларгьы зықәиргәыӷыз иажәа еилеигеит. Уи лара илычҳауа дыҟазма, ианалыжьуазама! «Лара  усҟан лыбаҩ лтәымкәа дыҟан. Лхаҵа илаҽыԥниҳәаз дазгәаан, ҳәызба хәыҷык лџьыба иҭан, афырҳәа иааҭыхны лымгәа длаханы иаарҟьаны, зыԥсы ҭалахьаз асаби дааҭылхит.
– Усҭ, уареи сареи иаҳзеилаз абри иакәын! – лҳәан, аԥшқа дшыҿаа-ҿаауаз лхаҵа днаимҵаршәны, дылдәылҟьаны дцеит.
Нарҭаа ируа рзымдыруа иааилахеит».
Уи ашьҭахь иага рундазгьы рҭаца лхаҵа Кәын иахь дрызмырхынҳәит. Азнык азы Зылха лцара усҟак хьаас ирымкит. «Аҭаца хәыҷы лгәы нхашәа дцазаргьы, лгәы хьаԥссар, дышԥамаари! – рҳәан, уаҳа имырӷыӷккәан уа рҽааныркылеит.
Аха Зылха дахьцаз дцаӡеит. Нарҭаа ари хәыҷык иаахьмыӡӷыршьан, зны уи иалацәажәо иааилатәеит.
– Уара аӡәы уналышьҭаҵаар цәгьамызт, асҵәҟьа инҳажьыр ԥхашьарахашт, – иҳәеит Сиҭ.
– Сара снабжьысып, лашьцәа ирҳәогьы насаҳап, издыруада даҳзыԥшны дтәазаргьы шәыздыруам! – иҳәеит Сасрыҟәа.
– Умцакәа, даара уаажәла бзиақәак уҽрылаурхәуеит. Ирзыжәуазеи, анҭ арас иқәлан иказҿо аҵабыҵассақәа! – иҳәеит нарҭ Гәыҭсаҟьа, уеизгьы ҵәык налаимҵар иухуазма уи».
Нарҭаа аишьцәа ари аус акыр инеимҵарк-ааимҵаркзаргьы, аҵыхәтәан Сасрыҟәа ддәықәырҵеит. Дахьнеиз, Зылха длалыдтәалан даара длыҳәеит Кәын иахь дхынҳәырц, аха лара илаҿалыршәын илымуит, ахәгьы, аҿгьы дықәылмыргылт. Нас лашьцәа рырахә рыманы ашьха иахьықәыз дрызцан, урҭгьы драцәажәеит, аха дара ихьаԥшынгьы ихәамԥшит. «Ҳара ҳатәашәымбеит, аха ҳахьатәашәымбаз ҳаҟазааит! – рҳәеит дара зегьы еицҿакны».
Абас ала, Зылха нарҭаа рахь уаҳа хнырҳәшьа лмоуит.
Цқьа ҳрызхәыцны игәнаҳкылап аҳәамҭақәа рҿы Зылха лыӡбахәқәа зеиԥшроу. Лара лхаҭа, аҵанаа зегьы реиԥш, лышәагаа шмаҷугьы амч ду лымоуп, дхандеиҩуп, еиҳараӡакгьы асра дазҟазоуп. Еиҳагьы ҳиашахоит, аҵабырг ҳазааигәахоит анхашәаҿы Зылха хадаратә усны, заанаҭны дызҽу асра ауп ҳҳәар. Иҳгәалаҳаршәап аԥхьаӡа Кәын аҵан рҿы даннеизгьы, лара астәы даҿатәаны асра дшаҿыз. «Астәы даҿасцыԥхьаӡа абаа хыџ-хыџуан». Ашьҭахь Кәын данига, аамҭа анца ҽнак иара даагәамҵны илаҽыԥниҳәаз ажәақәак рзы дгәааны, диҵыҵны данца, дсырхынҳәуеит ҳәа Сасрыҟәа длышьаланы лыҩны даннеизгьы, асра дшаҿыз ауп дышлыхҭыгәлаз. «Сасрыҟәа дышнеиуаз аҵан рашҭа дынҭалт. Ашҭа зегьы ҵангәарала икәыршоуп. Сасрыҟәа днаԥшызар, аҵан рбаа хыџ-хыџуеит, дӡырҩызар – «ады, адых!» – ҳәа бжьык уахьынтәи идәылҩуеит. Сасрыҟәа идырит Зылха астәы даҿатәаны асра дшаҿыз».
Зылха маха-шьахала дахьыӷәӷәоу анаҩсгьы лгәыжәла цәгьоуп, лҭыҳәрыкьқәа цәгьоуп, дшәо-дырҳауа дыҟам, лхы ҳаҭыр ду ақәылҵоит, аԥагьареи ахамабзиарагьы лыгым, лашьцәа рҳәатәы мацарагьы дацныҟәом.
Аепос аҿы Зылха лроль абра иааҳгаз ацыԥҵәахақәа ирҳәо ауп иҟоу, ихадоу, аха уаҩы дихамышҭуа зегь реиҳа дызлаҟалаз инагӡаны ԥсабарала лымгәа иахьанӡаиқәнагаз иҭалмааӡаз, лҽыԥҟаны аӡҟы лымгәа дыҭганы, дҿаа-ҿаауа нарҭаа ирымҵалыршәыз даныҩеидас зегьы ираԥиго дфырхаҵа ӷәӷәаны Цәыцә (Бжеиқәа-Бжашла) иакәны дахьаақәгылаз ауп.
Зылха лхылҿсахьа зеиԥшроу, уи иаанаго цқьа иеилаҳкаарц, игәнаҳкыларц азы Саҭанеи Гәашьа лхылҿсахьа ҳазхьаԥшны иаҿҳарԥшыр ҟалоит. Саҭанеи Гәашьа лхылҿсахьа еиҳа ижәытәуп. Уи дызлоу ауаажәларраҿы иалкаау ахаҵа длымаӡам, лзинқәа ԥызкуа ҳәа акагьы ыҟаӡам, аӡәгьы дихьыԥшӡам, лыҷкәынцәа ԥшьынҩажәи зежәҩыки лыԥҳа Гәындеи раб дызусҭаз цқьа еилкаам, инхәыҵак-аахәыҵакны, инықәышь-аақәышьшәа, иналак-ҩалкны уи иӡбахә ҳәақәазаргьы, функциа дук змоу, лшара дук иалаҟоу аӡә иакәӡам. Сасрыҟәа иакәзар, егьырҭ аишьцәа драшьоуп ҳәа дрыԥхьаӡаӡом, ахьча Зарҭыжә (ма Нарџьхьоу) ақамса диԥоуп, днашԥуп ҳәа дрыԥхьаӡон. Уи моу, Саҭанеи Гәашьа уахык Ҳачыр захьӡыз аҵан лцәа дадылҵар акәхеит, ицышьҭалатәыс илоуит. Ус анакәха, уи  ауаажәларраҿы полигамиа (аԥҳәыс ахацәа рацәаҩны ианлымоу, ма ахаҵа аҳәса рацәаҩны ианимоу) ҳәа изышьҭоу ауп аҳра зуа. Ауаатәыҩса рҭоурых аҿы полигамиа еиҳа ижәытәтәуп моногамиа аасҭа. Моногамиа ҳәа изышьҭоу аԥҳәыс аӡә ида хаҵа данлымам, ахаҵа аӡә лыда ԥҳәыс данимам ауп. Моногамиа ауааҳтәыҩса рҭоурых аҿы ицәырҵит аԥхьаӡатәи шьҭралатәи ауаажәларра еиҿкара ақәӡаара ианаҿыз аепохазы. Абри аҵыхәтәантәи  аепоха аҟазшьақәа еиҳа ианыԥшит Зылха лхылҿсахьа. Саҭанеи Гәашьа лҟазшьа хадақәа аматриархат ҳәа изышьҭоу ажәытәӡатәи аепоха аныԥшзар, Зылхеи Кәыни реизыҟазаашьақәа аматриархат аасҭа ихьшәаны аҿиара зауз апатриархат ахылҟьа-ҿылҟьақәа рнырит уҳәартә иҟоуп. Зылха нарҭ Кәын ида даҽаӡәы хаҵас лхы идылкыло даабом, уигьы лара дылхамтәаӡеит, иара иҩныҟа дигеит, лԥагьы убра нарҭаа аишьцәа рпатриархалтә ҭаацәараҿоуп ааӡара ахьиоуз, ишьапы дахьықәгылаз. Сасрыҟәа ииреи иааӡареи рҿы ихадоу иан Саҭанеи Гәашьа лакәзар, Зылха лԥа Цәыцә (Бжеиқәа-Бжашла) ииреи иааӡареи рҿы иан лроль зынӡа имаҷуп, уи ахацәа роуп еиҳа нап идызкылаз, ахацәа рҭаацәараҿоуп иахьизҳаз.
Убас шакәугьы, Зылхеи Кәыни рхырҿсахьақәа рҿы аматриархатгьы цқьа иқәымӡаац, апатриархатгьы инагӡаны аиааира амгац. Апатриархат аиааира агара иаҿуп, аха аматриархатгьы макьана амч амоуп. Убри ауп Зылха лхаҵа иҭаацәараҿы дамаабыкәа лыҩныҟа лцара зызҳәоу. 


Аҵан Ҳачыр

Аҵан руаажәларраҿы ахатәы хьӡы змоу аперсонажцәа акыр имаҷуп. Ари ауаажәларра аӡәы (аиндивид) далкааны ифырхаҵара акы еиԥшымкәа ахәшьара ҳаракы ахьамоу нарҭаа ирызку аепоси, Абрыскьыл ихҳәаау аҳәамҭеи, афеодализм ахаантәи ашәақәеи аҳәамҭақәеи  рҿы ауп. Аҵан ирыхҳәаау амиф аҿы урҭ раҳәшьа Зылха лоуп зхатәы хьӡы зманы, ахатәы хьӡы аиура иаԥсаны иаабо. Ашьабсҭа дашьҭаланы, ирааԥсаны изкыз аҵан ихатәы хьӡы ҳәа џьаргьы, акагьы ҳәам, аҵанаа зегьы реиҳабы, хышә шықәса зхыҵуа, аԥхьаӡа аԥшасра аныҟала, абаӷь аԥаҵа шҵысыз гәазҭаз, аҵангьы рықәӡаара шааигәахаз зцәа иалашәаз аҭаҳмадагьы   хатәы хьӡы иманы даабом. Аха иналаршә-ҩаларшәны вариантқәак рҿы Ҳачыр ҳәа аҵан рашьак ихьыӡ ҳԥылоит. Уи ихаҿсахьа аинтерес зламақәоу, излаҟазшьарбагақәоу маҷӡам. Ҿырԥштәыс иааҳгозар, 80 шықәса зхыҵуаз Гәдоуҭа араион, Џьырыхәа ақыҭантәи ажәабжьҳәаҩ Габниа Хәсин иҟынтәи 1955 шықәсазы аетнограф Ц. Н. Бжьаниа ақьаад ианиҵаз атеқстқәа руак абас аҳәоит:
«Нарҭ Сасрыҟәа ԥҳәысс имаз Ҵаны Ҳачыр иаҳәшьа лакәын. Зны аҩны ҭаацәарала ргәы еизынхан, лара лыбаҩ  лтәымкәа дыҟан, аха лымгәа  ааԥжәаны ахәыҷы дкажьны дцеит. Ахәыҷы дҿажәкит, аԥсра далагеит. Иан лахь адырра ҟарҵеит.
– Аџыр лаганы хышла  ирқәақәны иҿашәҵала, - ҳәа аалыцҳаит уи.
Нас Сасрыҟәа иабхәында, Ҳачыр, дицәшәо далагеит ашьоура аҵыхәала.
– Аҵан Ҳачыр сицәшәоит, избан акәзар, уи дызлауаҩ кьаҿу ала, аҳаскьын далубаауам, иҟалоит сишьыр иеиӷьуп ҳаинышәар, – иҳәеит 
Ауаа цеит аиныршәаразы. Иабхәындеи иареи еидоуеит. Аҵан Ҳачыр адоуараҿы иалеиҵеит Сасрыҟәа дышиаӷамхо уахык уи иан дицшьҭарҵозар.
Сасрыҟәа уи ииҳәоз дақәшаҳаҭхеит. Днеин иан лҿы, илеиҳәеит ирӡбыз. Иан Саҭаниа-ԥҳа Гәашьагьы дақәшаҳаҭхеит. 
– Бзиоуп, нан, ус иҟазааит, Ҳачыр изы сагьылацәҟәысуам, – лҳәеит. 
Аухак длыцшьҭалҵеит Ҵаны Ҳачыр. Дхәыҷнылшьалон аха ауха шаанӡа уи лара дылзымычҳаит, илызмыршо далагеит. Саҭаниа-ԥҳа Гәашьа лҿаҳәатәы злаҟалауаз ала, анцәа диҳәеит ирласны иршарц. Иагьшеит, убас ала Саҭаниа-ԥҳа Гәашьа лыԥсы еиқәхеит».
Ари аҳәамҭа шьаҭас иамоу асиужет аԥсуа нарҭтә епос еизыркәкәоу атеқст аҟынтә ибзианы иаадуруа аҳәамҭа «Кәын аҵан рҭыԥҳа дшааигаз» асиужет иазааигәоуп. Убас шакәугьы, уи ара уажәы хыхь иааҳгаз аварианти акыр  аивгарақәа рымоуп: араҟа Кәын ифункциа назыгӡо Сасрыҟәа иоуп, аҵан рҭыԥҳа лоуп уи иԥҳәыс, лыхьӡгьы ныҭкааны иҳәам. Ара иалкааны  иҳәоу Ҵаны Ҳачыр дышиаҳәшьаз ауп. Араҟа еиҳараӡак ахшыҩзышьҭра змоу аҵан Ҳачыри нарҭ Сасрыҟәеи рконфликт ауп. Уи аконфликт арӷыӷкра иацәшәо аҵан иакәӡам, Сасрыҟәа иани иареи роуп.
Ари атеқст аҟынтә ҳара акыр еилыхха еилаҳкаауеит аҵанқәеи нарҭааи реизыҟазаашьақәа зеиԥшраз, иарҵабыргуеит нарҭаа аҵан ирыцәшәон ҳәа иаҳҳәахьоу ахшыҩҵак. Аӡәы ицәымшәоз, акы иннамкылоз, адауқәеи агәылшьапқәеи уҳәа раӷацәа рыхәҵәы ықәызхуаз, ҳара ҳоуп ҳәа иҟаз нарҭаа дуқәа ауаа ҵабыҵассақәа – аҵанқәа раҭәаршьом, аха урҭ рҿы, егьырахьҟа еиԥш, рҽыҭҳәаны иҟам. Уи моу, ирҿыгаланы рақәԥара, рабашьра рзыгәаӷьуам, аамысҭашәала рыгәшәы-мышә  ҳәаны инарывс-аарывсуеит. Ара иааҳгаз атеқст аҿы нарҭаа хьаҳәа-ԥаҳәада аҵан ишрыцәшәо ҩашьаӡом, рхы рыларгалар, бзиак шырзалымхуа заанаҵгьы ирдыруеит. Убри аҟнытә даҽа зны, даҽа џьара, даҽа џьоукы рҿаԥхьа иҟарымҵацыз, рхы иаҭәарымшьаӡоз ала рҽыларҟәны рхы мҩаԥыргоит.
Абри  ахшыҩҵак аганахьала акыр иҟазшьарбагоуп Ҳачыр зыхьӡу аҵан Сасрыҟәа иабхәында шиакәугьы, уи дахьицәшәо, игәы дҭахәыцуа абас ахьиҳәо: «Аҵан Ҳачыр сицәшәоит, избан акәзар, уи дызлауаҩ кьаҿу ала, аҳаскьын далубаам, иҟалоит сишьыр, иеиӷьуп ҳаинышәар».
Сасрыҟәа ас еиԥш ихаан аӡәы иҿаԥхьа ихы лаимырҟәыцызт. Ас еиԥш аҳәара Сасрыҟәа иеиԥш иҟаз афырхаҵа изы ихьмыӡӷ дун. Уигьы азымхакәа иан Саҭанеи Гәашьагьы (ари атеқст аҿы, ишаабо еиԥш, Саҭаниа-ԥҳа Гәашьа ҳәоуп лыхьыӡ шҳәоу) зынӡа илаҭәамыз ала лхы мҩаԥылгар акәхеит аҵан Ҳачыр иҿаԥхьа. Зхашәа хы зымбоз, аԥагьареи ахамабзиареи згымыз аԥҳәыс шеишеи «Ҳачыр изы сагьылацәҟәысуам», – лҳәазаргьы (тәамбашақә), дыҵкьыҵкьамшьакәа уахык дицшьҭалар акәхеит. Лара лзы даара ихьмыӡӷылшьашаз ус еиԥш ахымҩаԥгара дақәшаҳаҭхеит лԥа Сасрыҟәа аҵан Ҳачыр иганахьала цәгьарак дақәшәар ҳәа дшәаны. Ара Саҭанеи Гәашьа лгетерогонтә хымҩаԥгашьа мотив хадас иаиуз аҵан Ҳачыр дахьицәшәаз ауп. 


Ачеи иԥа Чамез

В. И. Абаев ауаԥсаа рнарҭтә епос иалаҵәаны иҟоу афырхаҵа Ачамез ихатәы хьӡы иазааигәоуп ҳәа иԥхьаӡаны иаҿирԥшуеит аԥсуа фольклор аҿы иналаршә-ҩаларшәны иаҳԥыло ахатәы хьӡы Ачамаз. Иара убри аҵарауаҩ излаиҩуаз ала, Аԥсны Очамчыра араион аҿы иҟоуп Ачемез-мах (Асэmez – mах) ҳәа ахьыӡ змоу ашьха.
Аԥсуа фольклор  аҿы. Чамаз ҳәа хьӡыс измоу аперсонаж дхаҵа ӷәӷәоуп. Нарҭаа дреиуаӡам, иареи дареи еиӷацәоуп, иаб Ачам нарҭаа иқәлалон, иаргьы дара дрықәланы еимиҵәалон. «Нарҭаа уи иҿы егьрылшомызт».
Зны Ачам қәылара нарҭаа рҿы дцан, ӷәӷәала дырхәит, ахы дызгарыз иқәшәеит. Аҩны данааи, дшыԥсуаз идырит. Ачам иԥҳәыс ддуны дыҟан. Ачам даныԥсы ашьҭахь ауп Чамаз даниз. Ианизҳа, иҽеибыҭаны, иан иҵәахны илымаз иаб иабџьармаҭәа: иҽы, икәадыр ихы иархәаны, нарҭаа дларықәлан, дыриааин, иаб ишьа иуит, иаргьы ӷәӷәала дырхәит, аха нарҭаа рыхьшьцәа иреиуаз ҭаҳмадак излаиабжьеигаз ала, ҽҵыск ацәа ргәаҩаны, уи ҽан хшыла ирҭәны уахык дҭаиан, убри далнаргеит, ихәра арӷьеит.


Лыӡаа раҳәшьа

Аԥсуа нарҭә епос аҿы лыӡаа ҳәа зыӡбахә ҳәоу амифтә еимышьҭарра даиуоуп. Лхатәы хьӡы лымам. Лара лхаҿсахьа алукаартә излаҟоу лыԥшӡара ссир ауп: «Урҭ (лыӡаа – С. З.) иаҳәшьак дрымоуп, аха ссирӡак лоуп». Аҟәлан Аҟәланқьарии нарҭ Дыди ҳанрыхцәажәоз иҳамҩатәны лара лыӡбахәгьы ҳҳәеит. Ишаабаз еиԥш, абарҭ ахацәа ӷәӷәақәа дыргарц, деимакны иеибашьит, аҵыхәтәан Дыд аиааира игеит. Лара лҵыхәала хацәа бзиақәоуп ҳәа иԥхьаӡаз лыӡаа рықәӡаара ааит уҳәо аҟынӡа икылигеит данирмҭа, ларгьы данылҭахымха ирабашьыз Аҟәлан Аҟәланқьери.
Лыӡаа раҳәшьа лыԥшӡара анаҩсгьы лыхьӡ-лыԥша ахьчаразы ахаҵа иеиԥш ақәԥара, аибашьра шлылшогьы рныԥшуеит аҳәамҭақәа: «Лыӡаа-ԥҳа Дыд ибжьы шаалаҳаз еиԥшҵәҟьа илдырт. Лгәы аалыԥсахын, арҵәааҳәа дыҳәҳәан, Аҟәланқьери длаихасын, иабџьар ааихылԥааит… Уи Дыд иаагәеиҭан, иаразнак даацәырҟьан, егьырҭ дылрыжәлан рабџьар аархихит». Абас ала, лара лгәы зызцоз нарҭ Дыд аиааира иргараҿы ацхыраара ҟалҵеит лыӡаа раҳәшьа. 


Лыӡаа

Аԥсуа нарҭтә епос аҿы зыӡбахә ҳәоу мифтә еимышьҭарроуп. Урҭ ҳара маҷк иаҳгәалаҳаршәеит нарҭ Дыди Аҟәлан Ақәланқьерии ирзаҳкыз астатиақәа рҿы. Аҳәамҭақәа руак иеизрыкәкәоу атеқст аҿы иарбоуп Лыӡаа ахьынхоз ҳәа аҭыԥ ахьыӡ, уи реалла Гагра азааигәара иҟоу Лӡаа ауп. Иара убри аҳәамҭаҿы зеиԥш ажәала Лыӡаа зеиԥшра уааз ҳәа ахәшьарагьы рыҭоуп: «Лӡаа ақыҭаҿы Лыӡаа нхон. Урҭ даара уаа бзиақәан. Лыӡаагьы ныҟәацәа бзиақәан».
Лыӡаа дрыман иаҳәшьак. Убри илыхҟьаноуп дара ахынҭа-ҩынҭарақәа ишрықәшаз. (Шәрыхәаԥш Лыӡаа раҳәшьеи, нарҭ Дыди, Аҟәлан Ақәланқьерии ирызкны иҩу ҳастатиақәа).


Алхәызаа

Нарҭаа ирызку аԥсуа фырхаҵаратә ҳәамҭақәа рҿы иналаршә-ҩаларшәны зыӡбахә ҳәоу, епизодла ицәыргоу епикатә еимышьҭарроуп Алхәызаа. Нарҭаа иреиуам, урҭ инарцәыхараны, зыхьӡ нҭкааны иҳәам, еилкаам дгьылк аҿы инхоит. Нарҭааи Алхәызааи рыхьӡқәа еиныҩхьеит, ӡбахәыла иеибадыруан, аха еиқәымшәацызт.
Алхәызаа уаа ӷәӷәақәоуп, нхара-нҵыралагьы анцәа ишиҳәара ибаӷьаӡа иҟоуп, акы згу ракәӡам, рыҩны-ргәара еихачаԥа инхоит. Нхашәа формас ирымоу ашәрыцароуп. Инеибанеиԥшны дара зегьы шәарыцароуп изҿу, уи иазҟазоуп, шәарыцарала рхы ныҟәргоит. Изакәызаалак даҽа уск иаҿны иаабом. 
Абри иеизаку Алхәызаа руаажәларра далыҳәҳәо, афырхаҵарақәа иланы, ихаҭаратә ҷыдарақәа дрылаҟаны иаабо арԥыс заҵәык иоуп. Алхәыз арԥыс ҳәоуп уи дшаадыруа, ихатәы хьӡы ҳәа џьара акы ныҭкааны џьаргьы иҳәам. Еибагак, агәаӷь зызҭоу арԥыск иоуп. Аԥсуа нарҭтә епос  аҿы неиԥымкрада афырхацәа зегьы ишырҟазшьоу еиԥш, Алхәыз арԥысгьы иԥҳәысҳәара иадҳәалоу ахҭысқәа рылоуп аепос аҿы ихаҿсахьа шаарԥшу. Иԥҳәысҳәара шыҟалазгьы фырхаҵарылоуп. Аҳәамҭақәа руак («Алхәыз иԥҳәысҳәара» ) аҿы излаабо ала, Нарҭаа раҳәшьа Гәында ԥшӡа лҳәара азин иауит лашьцәа рымаҳәра даԥсоуп, иныҟәигартә дыҟоуп ҳәа дрыԥхьаӡартә афырхаҵарақәа  аналирша ашьҭахь. Ҵабыргуп, аҵыхәтәан Гәындеи иареи зеинасыԥымхеит, лара дымҵарсны дызгаз адауы диабашьны дишьызаргьы, иаргьы дҭахеит, уи адауи иареи еибарԥсит.
Ҳәарас иаҭахузеи, аинтерес рымоуп Гәында ланхәыԥҳацәа лыҵашьыцны атыша ҵаула еиқәылашьца дахьҭарыжьыз Алхәыз арԥыс даниба, иҩызцәа ицырхырааны, дыҭганы иҩныҟа дшигаз, Гәында диҳәарц анақәик, лашьцәа дԥыршәарц ианиабашьуа ихы шымҩаԥиго, аамысҭашәала, аӡә дымшьыкәа, ԥырхага дук рымҭакәа, рмаҟақәа дреихысны ишԥиҵәҵәо, ус ала дшыриааиуа ртәы зҳәо абаталиатә сценақәа. Иара убас Алхәыз арԥыс ахаҵара ааирыԥшит нарҭаа рыҩны ианыҟамыз иақәыршәаны рқыҭа иалаланы иеимызҵәаз раӷацәа драбашьны дахьыриааизгьы. Уи шыҟалазгьы абас ауп:  иҳамаҳәхараны иҟоу инхашьа-инҵышьа аабоит ҳәа  нарҭаа аишьцәа Алхәыз арԥыс иҭааит. Иара иҽазыҟаҵаны дыҟан, иабхәындацәа ҳсасцәаны ҳауҭаауеит ҳәа злаиарҳәахьаз ала. Урҭ анааиуаз аламҭала «сабхәындцәа анаауа ҳамҭас ирысҭаша иҳәан, ашьхара дыҩхалан, ашәарахқәа еизцаны иҩныҟа иаацаны борак иҭаикит. Аҿҳәара анааи, ачара бзианы иурацы иҽеиқәиршәеит. Ҵҩа змамыз ажәлар еизигеит. Зегь рыла деиқәшәан, аха акы зыҵәык игын: ашәарахқәа шәы-хкык риҭараны злаиӡбаз ала, хкык изымкыцкәа дыҟан.
Ус дыззыԥшыз иабхәындцәагьы агәырқьҳәа агәара иааҭалт. Асасцәа шааиз еиԥш, инарԥхьан рхәы иахадыртәеит.
– Сысасцәа еигәныҩаанӡа, иаалырҟьан сцан саап, – иҳәан, Алхәыз шәкы рҟынтә игыз шәарахк днашьҭалеит». Убри дшашьҭаз игәы ишҭаӡамыз нарҭаа ахьынхоз рқыҭа даланагалт. Нарҭаа аҩны ишыҟамыз еилызкааз ақәылацәа ақыҭа илалалан еимырҵәазаап. «Иахьабалакь ақыҭан инхоз ауаа зегьы рыҩнқәа былны, дара еидцаланы ақәылацәа шалаз ибеит. Ари збаз Алхәыз дреихсуа даарылалан, иабхәаара раӷацәа рнырҵәара далагеит. Рыбжеиҳара дрылгахьан еиԥш, ихыц ԥҵәеит. Нас иҟаиҵахуаз, иҟамала даарылалан, зегьы даарылгеит. Ҩыџьа заҵәык шәшәаџьҳәаҩцәоуп, шәышьҭахьҟа шәца иҳәан иаанижьит».
Иҟазшьарбагоуп Алхәызаа рыӡбахә зҳәо аҳәамҭақәа зегьы Гәында ԥшӡа лыхьыӡ иахьадҳәалоу.


Аҭлар-иԥа Ҭалумбақь

Аҭлар-иԥа Ҭалумбақь аԥсуа нарҭтә епос аҿы епизодла ицәыргоу персонажуп, Сасрыҟәа дзабашьны, маанала дызиааиқәо дреиоуп. Нарҭаа дрыҵкарым, тәым уаҩуп, дзаҵәуп, хара дгьылнтәуп.
Сасрыҟәа афырхаҵарақәа рацәаны ианыҟаиҵа, иашьцәа дызҭарыжьыз ҵа змамыз атышагьы дҭамхакәа данаа, егьи, ихьыӡгьы ашарԥы иаҵәа еиԥш иаҳа-иаҳа ахалара ианалага, маҷк ихы имаԥсышәа дҟалеит, дԥагьахеит, абас еиԥшгьы аҵасқәа ҵигеит: ныҟәара дыҟан данааилакь, иан Саҭанеи Гәашьа лхы аҵыс кәтаӷь нықәыргыланы, цәҟьарас иҟаҵаны, «аҵыс кәтаӷь иқәԥыххаа иқәгылаӡамшәа инҭеиҵон. Ахҿа кашәаанӡагьы ус ибжьы ааиргон:
– Ҳаи, анаџьалбеит, сыда хаҵа дҟаларушь адунеи аҿы!
Ари знык акәымхеит, ари ҩынтә акәымхеит. Егьаџьара дыҟан даацыԥхьаӡа, уи иҟаиҵац ҟаиҵон, уи ииҳәац иҳәон.
Ҽнак Саҭанеи Гәашьа лгәы ԥҵәазар акәхап, Сасрыҟәа Сасрыҟәа дышхысыц дхысны, иҳәатәгьы ҳәаны данаалга аамҭазы, иан ус ааҭлырҟьеит:
– Ҳаит, сыда хаҵа дыҟам ҳәа иуцәажәашьоузеи! Уара рыцҳа моу, уара уаҵкыс шәынтә алшара змоу ауаагьы ыҟоуп!
Ари еиԥш ажәа саҳап ҳәа имгәыӷӡоз Сасрыҟәа ихы лаикәаҽит, даара цәгьа дархәыцит иаҳаз ажәа. Иара уаҵәҟьа даақәгьыжьын иҿи-инапи ааӡәӡәаны, дылҭагылан ҭоуба иуит: 
– Сыҵкыс иеиааиуа ауаҩы дызбаанӡа сшыхнымҳәра! – ҳәа.
Абас Сасрыҟәа ныҟәара дахьцаз дзықәшәаз ахаҵа ӷәӷәа иоуп Аҭлар-иԥа Ҭалумбақь зыхьӡугьы.
Арҭ ахацәа ҩыџьа реиқәшәара шыҟалазгьы абас ауп.
Сасрыҟәа геи-шьхеи акыр еимидеит, акыр мҩа дырнысит, аха акыр аамҭа дзакәызаалакгьы аӡәгьы димбеит. Аҵыхәтәан аҟьаҟьараҿы аӡәы илаԥш наиқәшәеит. Сасрыҟәа уи ауаҩ харантәы даниба нахысгьы гәҩарас дикит митәӡак шиакәыз. «Уи ауаҩ даауеит, аха дышԥаауеи! Ашьха ҿырбгауа, иҽышьҭыбжьы иардыдуа, иҟамчы шьҭыбжьы иармацәысуа ауп дшаауа. Сасрыҟәа иаразнак идырит ари иааиуаз хаҵа ӷәӷәак шиакәыз».
Сасрыҟәа аҽыуаҩ иаԥхьаҟа диасны знык, ҩынтә «мшыбзиа!», - ҳәа аԥсшәа иҳәеит, аха егьи уи аҭак иҭараҵәҟьагьы иаҭәаишьом. Ахынтә раан «Сасрыҟәа иԥсшәа игәы иныҵасшәа иҟалан, аҿывҳәа инапы аҿааирхан, Сасрыҟәа иҽи иареи шеимаз иаашьҭыхны днарыхәаԥш-аарыхәаԥшит.
Нас иара уа дышҽыжәыз Бзоу  аашьҭихын, инаган, иқәнџьыба дынҭеиҵеит. Дышҽыжәу ауп абарҭ зегьы шыҟаиҵо,  иҽы акәзар, ишьҭхысаан икәарны ацара иаҿуп».
Уи ахаҵа дзықәтәоу аҽгьы (арашь) хырзаманк ауп. «Аҽы аԥынҵа афақь икылҟьо шьамхахьы иҩеиуа аҳаскьын арҽуеит. Ацыӷ еиԥш аӡара быжьпаауп, аныҟәашәа аԥша еиԥш иласуп».
Аҭлар-иԥа Ҭалумбақь Ҭабарда арха аҵыхәан аҳаҷҷа ахьгылаз иԥсшьарҭазаарын. Уи аҳаҷҷа амҵан даннеи, дааҽыжәҵит. «Икәадыр амаха ихшьыз Бзоу аахихын, хазы инышьҭеиҵеит. Иара иҽы акәадыр аақәихын,  ишьаҳаны адәы инықәиҵеит. Ихаҭа днеины икәадыр ихчынҵаны диеит.
Уи аамҭазы Сасрыҟәа иқән-џьыба дахьҭатәаз ус ибжьы ааиргеит:
– Саргьы сыцәгьа-сыбзиа суаҩуп ҳәа схы сыԥхьаӡоит, иҟалозар, уқән-џьыба сышҭатәоу умыцәан!
– Ҳаи, џьушьҭ, усхамшҭи, – иҳәан, дааҭигеит, – узусҭада, уабаҟаз? – ҳәа дизҵааит.
– Сара уххь згеит, иуаҳахьоу сыздыруам, нарҭ Сасрыҟәа ҳәа зыӡбахә рҳәо соуп. Сыҵкыс иеиааиуа дсымыбакәа сшымгьежьуа ҳәа ҭоуба уны амҩа сықәуп!
– Еи, уара рыцҳа, узгәалашәода! Уара моу, иара сараҵәҟьагьы акашәа смыԥхьаӡакәа иагаҩы ауаа ҭуӷанқәа адунеи иакәуп! – иҳәеит аҽыуаҩ, иџьыба иҭихыз Сасрыҟәа иаԥхьа днаргылауа.
Акраамҭа аҽыуаҩ дхәыц-хәыцуа дтәан, нас днеин Бзоу шьаҳаны иахькажьыз иааԥиртлан, Сасрыҟәа днақәыртәаны, иахьуҭаху уца ҳәа днауижьит».
Араҟа Сасрыҟәеи Аҭлар-иԥа Ҭалумбақьи рымчқәа ахьеиԥшым, иахьеиҟарам, контрастра рзеибауа иахьыҟыҵоу машәырым,  сахьаркыра ҳаракыла ирҵабыргуп. Сасрыҟәа асҟак ииааиуаз ауаҩы дахьиқәшәаз даара игәнигеит, дарҟәрит, иҟар хнаҽит. Мчыла дшизымиааиуаз агәра игеит, маанак иӡбар акәхеит. Убри сызлаииааира схәыцаанӡа акыр шысымфо ҳәа дылҭагылан ҭоуба иуит. Ихы имагәыхьха дхәыцит, деиҭахәыцит, аха акагьы изымӡбеит. Акырынтә ишыҟьаиҵахьаз еиԥш, иан Саҭанеи Гәашьа – аԥҳәыс ҟәыӷа лыцхыраарада ԥсыхәа имоуит. Иан даалаган ақәаб ду иалхны аҵәҵәақәа, аҟәарҟәарқәа, агәаргәарқәа Аинар жьи илырҟаҵеит. Урҭ убас бжьы цәгьак рхылҵуа иҟаҵан, изаҳалак ихы ахьигара изымдыруа дықәнархартәы. Абарҭ зегьы аҽқәыршә иаҵаӡахны иҟаҵаны длышьҭит лыҷкәын Аҭлар-иԥа Ҭалумбақь диабашьразы. Убарҭ Саҭанеи Гәашьа излырхиаз аҵәҵәақәа, аҟәарҟәарқәа, агәаргәарқәа рыбжьы цәгьа ацхырааралоуп Сасрыҟәа ииулакь Аҭлар-иԥа Ҭалумбақь ирҭаслымреи иԥхьацареи  шилиршаз.
Ара  Аҭлар-иԥа Ҭалумбақь иеиԥш иҟоу ахаҵа ӷәӷәа ихаҿсахьа залагалоу, Сасрыҟәеи иареи зеиҿаргылоу еилкаауп, иҵаулоу афилософиатә ҵакы змоу ахшыҩҵак иазҳәоуп, иаартны уаҩы ибартә иҟоу хшыҩрҵагоуп. Сасрыҟәа ихаҿсахьа аԥызҵаз ажәлар  бзиа дырбон ифырхаҵаразы, игәыҭбааразы, иахьаҭахызгьы дахьыџьбараз, иахьаҭахызгьы дахьқьиаз азы, аха ианарымшьеит аҵыхәтәан иҵигаз ахамаԥагьареи ахамаԥызареи. Ари ауаҩытәыҩсатә ҟазшьа бааԥс шҵарбгагоу аарыԥшразы ажәлар иӡбаны аепос иаларгалеит Аҭлар-иԥа Ҭалумбақь иеиԥш иҟоу ауаҩы ихаҿсахьа. Уи акыр иҟазшьақәа рыла ацәаӷәаҩ Бжаҩа-Бжаӡа даҳгәалаиршәоит, уи дызлаиеиԥшқәоу ыҟоуп. (Шәахәаԥш ацәаӷәаҩ Бжаҩа-Бжаӡа изкны ари ашәҟәы иану ҳастатиа). 


Хәаша Бырзыкь, Ханиа

Хәаша Бырзыкьи, Аиргь ҭыԥҳа Ханиеи рхырҿсахьақәа еидҳәалоуп, убри аҟнытә еиҟәыҭханы акәымкәа, еидҳәаланы ҳрыхәаԥшып. Аҩыџьагьы аԥсуа нарҭтә епос аҿы епизодла ицәыргоу персонажқәоуп. Хәаша Бырзыкь иӡбахә маҷк ҳалацәажәеит Аиргьаа ирызку астатиаҿы. Араҟагьы еиҭах иазгәаҳҭап иара аиргьаа  дышраӷаз. Уи Аиргьаа раҳәшьа Ханиа длышьҭан ԥҳәысс дигарц. «Ханиа уи дылҭахымызт азы диццомызт, лара ианылҭахымха, дуаҳҭом рҳәан, лашьцәагьы ирымуит. Убри аҟнытә Аиргьаа Хәаша ӷарыла дрышьҭан, Ханиа дымҵарсны дызгоит ҳәа игәы иҭакны».
Ҽнак зны, ишыҟарҵаларц еиԥш, нарҭааи Аиргьааи  хьыӡрацара еиццеит ҳхәы ҟарҵалап ҳәа раҳәшьацәа Гәындеи Ханиеигьы ргеит. Аҟәашнкылараҿы иахьнеиз раҳәшьцәа рхала уа иааныжьны дара рымҩахь ианца, Хәаша Бырзыкь иаагәеиҭан, шәҩык иҩызцәа ицны  урҭ сымч шԥарықәымхари игәахәын дырҭааит. «Ханиа, бнеи, сҽыхәда быҵацаланы бкасцароуп!» – иҳәан, аӷьеҩҳәа ибжьы налықәиргеит». Аха Ханиа ус аламала лыҽилмҭеит. Гәындагьы ӷәӷәала длыдгылеит.
« – Уара ухаҵоуп, ҳара ҳаҳәсақәоуп, икаршәны иубаз акы ҳаҩызоуп ҳәа ҳуԥхьаӡозар ҟалоит, аха ус егьа иҟазаргьы, уара ишуҳәо еиԥш уҽыхәдаҵәҟьа сныҵацаланы сузымгар ҟалап, баша угәы уаргәыӷгәышьоит, – лҳәеит Ханиа».
Анаҩсҟа аҳәамҭаҿы излаабо ала, Ханиеи Гәындеи еидгыланы Хәаша Бырзыкь иҩызцәеи иареи ирабашьны ириааит, «Ханиа лабала Хәаша дылижәлан, ихы дамыхәо дҟаҵаны дылҳәынҷеит. Гәында шьхәла егьырҭ дрысуа лҿаалхан, ашәҩыкгьы рхы иамыхәауа иҳәынҷаны, инаганы Хәаша инивалыԥсеит».
Хәаша Бырзыкьи Ханиеи ирыдҳәалоу ари асиужет агәра ҳнаргоит нарҭаа руаажәларраҿы ахацәа реиԥш аҳәсақәагьы аиабашьра шрылшоз, ианаҭахызгьы ишеибашьуаз, рхыхьчаразы ишыхиаз.


Абрыскьыл

Аԥсуа жәлар рҿаԥыцтә ԥҵамҭақәа иаарылҳәҳәо иҟоуп Абрыскьыл ҳәа хьӡыс измоу афырхаҵа изку аҳәамҭа. Ари аперсонаж ихьыӡ ажәлар рҿы маҷк инеивга-ааивыганы ианырҳәогьы ыҟоуп: Аблыскьыр, Амлыскьыр. Иара ихаҿсахьа архаикатә ҟазшьа амоуп. Асиужет аганахьалагьы, асахьаркыратә ҷыдарақәа рылагьы Абрыскьыл ихҳәаау аҳәамҭа типологиала адунеи аҿы еицырдыруа ажәытәӡатәи абырзентә персонаж Прометеи ихҳәаау амиф иазааигәоуп. Прометеи еиԥш, Абрыскьылгьы анцәа иҿагыло персонажуп. Прометеи инаҩсгьы Абрыскьыл еиԥшқәоу афырхацәа ҳԥылоит аӡәырҩы кавказтәи ажәларқәа рфольклори рмифологиеи рҿы.
Абрыскьыл изку аҳәамҭа еиҳараӡак иахьырҳәо абжьуаа  рҿоуп, насгьы прозала мацароуп ишырҳәо. Нарҭаа ирызку афырхаҵаратә ҳәамҭақәа ашәангьы (жәеинраалала), прозалагьы, ашәеи апрозеи еилаԥсангьы иаҳԥылозар, Абрыскьыл изку аҳәамҭа ус иҟам. Уи ашәаны аӡәы иҳәо иаҳмаҳац. Ш. Д. Инал-иԥа излаиҩуаз ала, ари афырхаҵа изкны ажәытә ашәа ыҟан, аха ирхашҭхьеит. Иара абри аҵарауаҩ игәаанагарала, анцәа иақәԥаратә мотивқәа шьаҭас измоу афольклортә сиужет аубыхқәагьы ирымазар ҟаларын. «Аубыхцәа р-Прометеи» изку ажәабжь анҵан 1955 – 1956 шықәса рзы Ҭырқәтәылан. Уи анырҵеит афранцыз ҵарауаҩ Жорж Диумезили адыг ҵарауаҩ А. Налитоки аубых фольклор бзианы издыруаз иҳәамҭаны.
Абрыскьыл изку аԥсуа ҳәамҭа асиужет еиҿкаашьеи аҵаки зеиԥшроу ала, афырхаҵаратә епос аҟазшьа хадақәа зегьы ирылаҟоуп.
Абрыскьыл епикатә фырхаҵоуп. Убас шакәугьы амифтә ҟазшьақәагьы имоуп. Иааидкыланы иара изку аҳәамҭа амифтә шьаҭақәа ацәымӡӡац.
Афольклортә ԥҵамҭақәа зегьы ишырҟазшьоу еиԥш, ари аҳәамҭагьы ажәлар рҿы еизакны иҟам, иԥыҵәҵәа-ԥыҵәҵәаны ацыԥҵәахақәа ана, ара иԥсаҟьаны ирылаԥсоуп. Б. У. Шьынқәба ииашаны излазгәеиҭаз ала, аӡәы еиҳа игәалашәоит аҳәамҭа алагамҭа, егьи – агәҭа, ахҩык иакәзар, «иара еиӷьны иуеиҳәон анҵәамҭа. Убарҭқәа рыҟнытә икьаҿ-кьаҿны, ԥыҵәҵәа-ԥыҵәҵәа ауп ишаҳԥыло аҳәамҭақәа рыбжеиҳараӡак. Урҭ ааихрыӷӷаны, инықәҵаны уанрыхәаԥшлак, иугәаладыршәоит анкьа зны еибгаз, нас иԥҽыз, зыԥҽыхақәагьы цырцыруа икаԥсоу ахьтәы гәыгәым».
Ари аҳәамҭа ҷыдала акыр инарҵауланы иҭазҵааз аҵарауаҩ Ш. Хь. Салаҟаиа излазгәеиҭаз ала, Абрыскьыл даниз инаркны аҳаԥы дҭаҿарҳәаанӡа иԥсҭазааратә мҩа зегьы ԥкааны иҳәаӡам, уи ибиографиаҟынтә иналак-ҩалакны фрагментқәак роуп иҳәоу. Афырхаҵа иԥсҭазаара аҟынтәи ажәлар ргәалашәара иазынхеит еиҳа зҵазкуа ҳәа ирԥхьаӡо ахҭысқәа рыӡбахә.
Ара ҳазлацәажәо аҳәамҭа еиуеиԥшым аҵарауаа хшыҩзышьҭра аҭаны аҵакы акьыԥхь ианырҵо иалагеижьҭеи шьҭа маҷкгьы ҵуам. Аԥхьа уи ркьыԥхьуан апериодикаҿы аурысшәеи ақырҭшәеи рахь еиҭаганы XIX ашәышықәса аҩбатәи азыбжа инаркны. Иара злаԥҵоу аԥсуа бызшәала иркьыԥхьуа ианалагаз Асовет мчра ахаан ауп.  Иахьа шьҭа ҳара иҳамоуп ҩнҩажәи жәаба рҟынӡа  еиуеиԥшым авариантқәа (егьырҭ аҵарауаа ианырҵазгьы, хаҭала абарҭ ацәаҳәақәа зыҩуа автор ианҵамҭақәагьы). Иара убас иҳамоуп Б. У. Шьынқәба хаҭала ианиҵаз ҩажәи хәба вариант ирылхны иҟаиҵаз атеқст еизыркәкәа. Ҿыгҳарыла авариантқәа  дуӡам, ашәҟәахьы ианиаугалакь, урҭ зегьы иреиҳаугьы хәба, фба даҟьа роуп иҟоу. Баҩхатәрала Б. У. Шьынқәба еиқәиршәаз атеқст еизрыкәкәагьы жәабаҟа даҟьа роуп иҟоу. Убас шакәугьы ари аҳәамҭа аинтерес ду амоуп, иаҵанакуа, иаҳәо рауцәоуп, ҭҵаарадыррала ииашаны аилкааразы ус унадыххыланы  имариам. 
Абрыскьыл ихҳәаау аҳәамҭа иазкны еиуеиԥшым ргәаанагарақәа рҳәахьеит, уи аидеиатә ҵаки асахьаркыратә ҷыдарақәеи акыр ирыхцәажәахьеит, иазгәарҭахьеит аҵарауаа: Д. И. Гәлиа, Г. Ф. Чурсин, Хә. С. Бгажба, Ш. Д. Инал-иԥа, А. А. Аншба, Ш. Хь. Салаҟаиа, Л. Хә. Акаба, Цулаиа Г. В. абарҭ ацәаҳәақәа зыҩуа уҳәа убас даҽа ԥыҭҩыкгьы.
Анцәа  иақәԥаратә мативқәа рыла ишьақәгылоу егьырҭ кавказтәи аҳәамҭақәа рыҭҵаараан Абрыскьыл изку аԥсуа ҳәамҭагьы акыр рхы иадырхәеит аҵарауаа М. И. Чиковани, И. В. Тресков, Џьапуа З. Џь.
Ари аҳәамҭа аҭҵаараҿы иҟаҵоу шмаҷымгьы, иара иқәнаргыло азҵаарақәа зегьы нҭырҳәыцааны иӡбоуп, рҭакқәа нҭкааны иҟаҵоуп ҳазҳәом. Иара иазкны аҵарауаа ргәаанагарақәа акырџьара иахьеиқәымшәақәо, иахьеивгақәоу ыҟоуп. Ҿырԥштәыс иааҳгозар, аҵарауаа џьоукы злахәаԥшуала, Абрыскьыл изку аҳәамҭа аԥсуаа  зхылҵыз аимышьҭаррақәа ракәӡам, уи аԥсуаа ақырҭқәа ирымрыԥсахит, ақырҭқәа рҟынтә аԥсуаа рфольклори рмифологиеи иаланагалеит. Абри ахшыҩҵак шьақәзырӷәӷәоз дреиуан апрофессор М. И. Чиковани. Ҳәарас иаҭахузеи, ари шьаҭанкыла ииашам агәаанагара уи аҵарауаҩ ицеиҩызшо маҷуп, избанзар, ҭҵаарадыррала иҵаҵӷәыдоу хшыҩҵакуп. Иара убас аҵарауаа аӡәырҩы ргәаанагарақәа еиқәшәом Абрыскьыл ихатәы хьӡы аетимологиа аҟаҵараангьы, аҳәамҭа аамҭас иаҵанакуа аилкаараангьы.
М. И. Чиковани Абрыскьыл ихҳәаау аҳәамҭа анарҭтә епос аасҭа ижәытәтәиуп ҳәа ииҳәозгьы ақәшаҳаҭхара уадаҩуп. Ари азҵаара далацәажәауа, аҵарауаҩ иаахҵәаны абас иҩуан: «Мотив богоборчества, встречающийся в кавказском нартском эпосе, следует считать отражением сказаний об Амирани и о Прометее: образ прикованного героя оформился значительно раньше, чем был создан нартский эпос».
Аԥсуа материалқәа гәцаракны, хшыҩзышьҭра рзуны иҭаҳҵаар, зынӡа даҽакуп ирҳәо. Ара иҳәатәуп Амирани изку ақырҭуа ҳәамҭақәеи, Прометеи изку ажәытә бырзенцәа рҳәамҭеи, Абраскьыл изку аҳәамҭа изланыԥшыз рышьҭамҭақәа ҳәа акагьы шаҳамбо. Иара убас зыгәра угаша аҭҵаарадырратә ҵаҵӷәқәа ҳәа акагьы ҳамам Абрыскьыл ихҳәаау аҳәамҭа анарҭтә епос аасҭа ижәытәтәиуп ҳҳәартә.
Аетнограф Л. Хә. Акаба Сасрыҟәеи Абырскьыли зхылҵыз аамҭак, епохак ауп ҳәа илҳәо ахшыҩҵакгьы ақәшаҳаҭхара уадаҩуп. Даҽак ҳамҳәозаргьы, Абрыскьыл изку аҳәамҭаҿы зегь реиҳа анцәа иақәԥартә мотивқәа аԥызара рыманы иахьыҟоу афакт мацарагьы агәра ҳнаргоит анарҭтә епос аасҭа Абрыскьыл ихҳәаау аҳәамҭа еиҳа ихьшәаны ишыҿиаз. Ҳара агәраганы ҳазлаҟоу ала, ажәлар зны анцәа дырдыруазар (дрымазар) акәын, нас акәын уи иҿагылашаз ауаҩы ихаҿсахьа аԥырҵарц азы. Аха иабаҟоу, Сасрыҟәа дназлаз нарҭаа анцәа ҳәа аӡәгьы дрыздырамызте. Аҳәамҭақәа рҿы излаабо ала, нарҭаа адунеи иқәын ауаа рыхдырраҿы анцәа ҳәа аӡәы дцәырҵаанӡа. Анцәа ихаҿсахьа ауаатәыҩса иаԥырҵеит акыр ихьшәаны.
Абрыскьыл изку аҳәамҭа аҿиара анаиуз аамҭа еиҳа ииашаны иҭырҵааит ҳәа ҳгәы иаанагоит Ш. Д. Инал-Иԥеи, Ш. Хь. Салаҟаиеи, А. А. Аншбеи. Еиҳа ииашоуп ҳәа иԥхьаӡатәуп ари аҳәамҭа анарҭтә епос аасҭа ихьшәны иҿиеит зҳәо абарҭ аҵарауаа. Ҵабыргыуп, Абрыскьыл ихҳәаау аҳәамҭаҿгьы иаабоит даараӡа ижәытәу, архаикатә ҟазшьа змоу амотивқәагьы (афырхаҵа нашанала ииреи иҳзареи, адауы дахьиабашьуеи уҳәа), аха еиҳа ихьшәоу амотивқәа ахьаныԥшуа ауп иаразы иҟазшьарбагоу.
Нарҭ Сасрыҟәа дызланхоз ауаажәларреи Абрыскьыл дызланхоз ауаажәларреи еиҿырԥшуа, Ш. Д. Инал-иԥа ииашаны  иазгәеиҭеит урҭ еиуиԥшым ҳәа. Абрыскьыл  даныҟаз аамҭазы ауаажәларра акыр аҿиара змаз, иҳаракыз амардуан аҿы иҟан. Абрыскьыл ихаан ауаажәларра асоциалтә классқәа рыла аҽашахьан. Ара нарҭаа репохазы иҟазшьарбагаз ауаа зинла реиҟарара ыҟам. Абрыскьыл изку аҳәамҭа еиуеиԥшым авариантқәа рҿы иааиԥмырҟьаӡакәа афырхаҵа анцәа дшиҿагыло атәы рҳәоит, убри ауп ихадароугьы. Ш. Д. Инал-иԥа иажәақәа рыла иаҳҳәозар, «нарҭаа раасҭа», Абрыскьыл иажәабжь қәрала иаҳа имаҷуп, иаргьы хаҭала, ҟазшьала иахьатәи ауаажәлар иаҳа дырзааигәоуп. Избан акәзар, иаҳҳәап, Сасрыҟәа ауаажәлар анқәыԥшызтәи фырхаҵазар, Абрыскьыл, иуҳәар алшоит, «дполитикуп». Абрыскьыл дызҭагылоу аамҭазы аиҟарара ыӡхьеит, зымҩатәирахь макьана иҟоуп  адауцәагьы, аха иара убасгьы иҟалахьеит амчхара зымпыҵахалаз анцәеи ауааи. Аиаша дадгыланы урҭ драбашьуеит Абрыскьыл, анцәагьы имеикуеит, ажәлар хьаас имоуп, дырнапхгаҩуп, иԥсадгьыл азы ихы хиҵәоит. Уаҳа иара хатә ԥсҭазаараҳәа егьимам, иуа дыҟам, иҭынха дыҟам, амал иҭахым, ахьыӡ дашьҭам, ауаҩ ԥсыцқьа, аиаша, агәадура змоу, акы иацәымшәо, акы иннамкыло, изқәикыз аҿы хьаҵра зқәым, зхы зхаршҭны, ажәлар рынасыԥ зхы ақәызҵаз – абас икәеицеиуа ирчаԥеит ажәлар рфырхаҵара ду еицакра зқәым ихаҿсахьа».
Ара иааҳгаз Ш. Д. Инал-иԥа игәаанагара иазааигәоуп Ш. Хь. Салаҟаиа ари азҵаара иазкныииҳәогьы: «Сказание об Абраскиле как бы продолжает нартский эпос, являясь его заключительным этапом. Мотив богоборчества и особенно мотив наказания за гордыню, которые непосредственно не отразились в нартском эпосе абхазов, но довольно развиты в осетинском и отчасти адыгских циклах более позднего образования (особенно в цикле сказаний о Батрадзе), предельно ярко разработаны в эпосе об  Абраскиле».
А. А. Аншбагьы аԥсуа нарҭтә епос Абрыскьыл изку аепос аасҭа еиҳа ижәытәтәиуп ҳәа иԥхьаӡон. А. А. Аншба ахронологиа азҵаара даналацәажәоз еиҳараӡак ҵаҵӷәыс иҟаиҵоз анцәаиақәԥаратә (иҿагыларатә) мотивқәа ракәын, избан акәзар урҭ аамҭала еиҳа ихьшәаны ауп ауаатәыҩса рыхдырраҿы ианышьақәгылаз.
Атеқстқәа рҿгьы иаахҵәаны абас ахьҳәақәогьы ыҟоуп: «Нарҭаа рышьҭахь ауп Абрыскьыл Аԥсны данықәыз».
Абрыскьыл ихаҿсахьа акыр аҷыдарақәа амоуп. Уи ҷыдарақәас иамоу цқьа инҭкааны реилкааразы, ргәынкыларазы иаҳгәалаҳаршәап иара изку аҳәамҭа аҵакы хада, еиуеиԥшым авариантқәагьы ҳхаҿы иааганы ҳрызхьаԥшып. Иара аҳәамҭаҿы ишыҟоу еиԥш, ҳаргьы уи аҵакы аиҭаҳәара афырхаҵа иишьеи изҳашьеи шыҟалаз рыла ихацҳаркып.
Авариантқәа рҿгьы, Б. У. Шьынқәба иҟаиҵаз еизыркәкәоу атеқст аҿгьы инаҵшьны уажәы-уажә, лассы-лассы иҳәоуп ари аныҟалаз лымкаала идырым, конкретла идырым, еилкаам ажәытәӡа зны шакәу:
«Ажәытәӡа Аԥсны дыҟан ԥшреи сахьеи хьӡи-ԥшеи згымыз ԥҳәызба ссирк. Шьҭра бзиак змаз, ҩнарҭа ҭбаак иааӡаз аӡә лакәын лара.
Ус дшыҟаз, акыр даныҩеидас, ҿаҭахьаны  иҟалҵеит хаҵа сшымцараҳәа. Дзыхшазгьы, рыԥҳа лхала илҭахханы, аҿаҭахьа илықәылҵаз заҵа илҿадмырхьрыз, џьара илцәеиламгандаз ҳәа иашьҭан.
Ишыҟаз, аԥҳәызба лҭәымҭа данҭагылаз аамҭазы, ишыҟалаз уаҩы изымдырӡо, хшара лцәа далашәеит. Лҭахцәа рыԥҳа дшыцқьаз, ҟьашьрак шыҟалымҵоз здыруаз, иҟалаз рыбжьы ақәмыргакәа, ҿымҭ асаби иира иазыԥшын. Урҭ ирбон ари доуҳала ишыҟалаз».
Абас ала нашанала ииз аҷкәын хәыҷы изҳашьагьы зҳашьа еиԥшымхеит: «мчыбжьык анихыҵ, шықәсык зхыҵуаз иеиԥш дыҟан, шықәсык анихыҵ, жәаба зхыҵуаз иеиԥш дыҟан, жәаба анихыҵ, ҩажәа зхыҵуаз иеиԥш дыҟан. Иаарласынгьы гәылеи шьамхылеи арԥыс ӷьаҩны, шәара иқәымкәа, хаҵарак аҿы, егьа дыӷәӷәазаргьы, аӡәы ишьҭахь дымгыло, ахацәа еибагақәа даарылагылеит Абрыскьыл – ус акәын уи ишишьҭаз».
Даҽа вариантк излаҳәо ала, Абрыскьыл «иишьагьы шананы иҟалеит, шьҭра бзиак иалиааз ԥҳәызбак доуҳала лцәалтәымкәа дҟалан, длыхшеит. Иан лоуп Абрыскьыл ихьӡызҵазгьы».
Анаҩсҟа иҳәоуп Абрыскьыл дахьиз, дахьааӡаз аҭыԥ реалла иҟоу Очамчыра араион Гәыԥ ақыҭан акәушәа: «Ирҳәоит уи (Абрыскьыл – С. З.) Гәыԥ ақыҭан акәын ҳәа дахьынхоз», «Абрыскьыл даԥсыуан Гәыԥ ақыҭа деиуан ҳәа  ицәажәон».
Хьаҳәа-ԥаҳәада уаҩы иҳәар ҟалоит Абрыскьыл изку ари аепос  аҿы афырхаҵа иишьеи изҳашьеи ртәы зҳәо абарҭ иааҳгаз ацәаҳәақәа зыӡбахә рҳәо амотивқәа зегь реиҳа ижәытәтәиқәоуп ҳәа. Аӡәырҩы афырхацәа нашанала риреи нашанала рызҳареи ртәы зҳәо асиужетқәа анарҭтә епосгьы  анашанатә лакәқәагьы ирылҵәаны иҟоуп. Урҭ ҟазшьарбаганы иҟоуп адунеи ажәларқәа аӡәырҩы ржәытә лакәқәа рзгьы.
Абас Абрыскьыл иишьеи изҳашьеи ртәы иааркьаҿны иахьҳәоу анаҩсан ианагь, шамахамзар, авариантқәа зегьы рҿы иаҵшьны иазгәаҭоуп Абрыскьыл дхаҵа ӷәӷәаны дшаақәгылаз, насгьы анцәа диацлабуа дшалагаз: «Арыскьылд зда дымгылац ахаҵа иакәын, анцәа диеисартә аҟара амчи алшареи иман», «Аблыскьыр уаҩы џьбаран, уаҩы мцабзын, анцәа диеисон, уи иаҟара амч сымоуп ҳәа жәлары иреиҳәон», «Аблыскьыр даԥсыуан, Аԥсны ауп дахьиз, дахьааӡаз, шәара зқәымыз хаҵан», «Абрыскьыл даԥсуан, Аԥсны ауп дахьиз, дахьааӡаз, шәара зқәымыз хаҵан» «Арыскьыл даԥсуан, Гәыԥ ақыҭа деиуан ҳәа ицәажәон», «Абрыскьыл дхаҵа ӷәӷәан. Аԥеҳамбарцәа дреиуан», «Абрыскьыл дхаҵа ӷәӷәан. Анцәа деиеикануан», «Абрыскьыл дхаҵа ӷәӷәан, анцәа имазкуаз уаҩын», «Абрыскьыл дхаҵа ӷәӷәан, иеиԥш ахаҵа дыҟамкәа Аԥсны дазгылеит», «Абрыскьыл уаҩ дызмыхәоз хаҵан».
Абырсҟак Абрыскьыл имч, илшара зеиԥш ажәала иҳәаны иаздмырхеит аҳәамҭа аԥызҵаз ажәлар. Ари ахшыҩҵак шьақәзрыӷәӷәаша, изырҵабыргыша аҵаҵӷәқәа аҭаны иҟарҵеит. Убри азы иара ихаан Аԥсны азеиԥш ҭагылазаашьа зеиԥшраз ҳәа ана, ара атеқстқәа рҿы џьарамкәа, ҩыџьарамкәа иҳәоуп:
«Уи аамҭазы лассы-лассы иҟалалон ақәылара, арҳәра.  Аԥсныҟа иааны, ақыҭақәа ирықәланы, ауааԥсыра, арахә-ашәахә еимҵәаны  иргон ауаацәгьақәа. Аха Абрыскьыл даныҩагыла нахыс, урҭ шәаны, ашьхақәа ирыхҵаны арахь изықәымло иалагеит, агаҿахьгьы ааишьа рзыҟаҵомызт. Убри аҟара ишәон, иӡыӡон, аидыслараҿ инеиргьы, игәыӷьны раҳәақәа рызҭыхуамызт, рыҭрақәа иахьырҭаз ирҭажьакцон»; «Абрыскьыл ахаҵарақәа ныҟәигахьан.  Уи данықәыз Аԥсны барақьаҭран. Абрахь иқәыларц арҳәцәа, ақәылацәа зҿаазхаз, Абраскьыл дырԥылон аҳәаҭыхла. Ихаҵарақәа жәлары зегьы еицырдыруа иҟалахьан»; «Аԥсныҟа аимҵәара иаауаз, амшын дызхыҵуама, ашьха дхыҵуама, зегь раԥхьаӡа Абрыскьыл илаԥш дааҵашәон. Днарԥылон, иҭеирхоз ҭеирхон, иаанхаз иҳәынҷон» «Кәыкәыблак иаҟаразаргьы амшын  иаахылаз кьанџьак, иара (Абрыскьыл – С. З.) илаԥш иҵашәон, абгахәыҷы еиԥш иҽӡаны ашьха ихыҵуазгьы уи дгәеимҭар ҟаломызт. Ажәытәӡа аахыс Аԥсны хҭакны ирыман аимҵәацәа, ақәылацәа. Арахә реиԥш ауаа рҭиуан, иара ус мчыла ирҳәынҷозгьы аҿаԥа неиҿаҵаны, днараԥырцон. Аха Абрыскьыл дангыла, урҭ ацәгьоуцәа дара ишырҭахыз Аԥсныҟа изықәломызт. Амшын иааӡхыҵуазгьы диԥылон, дҟәаҟәаса аҵахь ддәықәиҵон. Ашьха иаахыҵуазгьы бзала ишьҭахьҟа дзыхнымҳәит, абахә иаҿеишьуаз дубарын, аԥсҭақәа ирҭанирҵәоз убарын».
Ҳәарас иаҭахузеи, Абрыскьыл абас дахьыҟаз азы ихьыӡ еимырҟьо ажәлар ирылаҵәаны иҟан, Аԥсны анҭыҵгьы акыр атәылақәа рҟынӡа инеихьан. Еизыркәкәоу атеқст аҿы инҭкааны иҳәоуп: «Абас иԥсадгьыл азы дымшхәыбзазан дахьыҟаз азы аԥсыуа зхылаҳәоу зегьы  – дхәыҷы-дду, дыԥҳәыс-дхаҵа, рыԥсы дырзалымхуа бзиа дырбон. Егьашьҭан аӷацәа рцәа иҭазырӡыӡоз уи (Абрыскьыл – С. З.) ихьыӡ бзиахә ашәшьыра иҵагыланы, ҭынч инхаларц-инҵаларц. Урҭ ирҭахын уи афырхаҵа акала дырзыҟазарц, иахьеи уахеи илаԥш рхызарц, рааигәа дыҟазарц.
Усҟан, Абрыскьыл ихаан Аԥсны-ԥшӡа иазҳауан, ишәҭуан, икакаҷуан. Ирцәыхьчан арҳәцәеи ақәылацәеи»; «Дыздыруаз зегьы пату иқәырҵон, дызҭахыз еигәырӷьон, ргәы иладуун, дызцәымӷыз ицәшәаны аҩ иҵалон»; «Абрыскьыл Аԥсны данықәыз барақьаҭран, ажәқәеи акамбашьқәеи ҽнак хынтә-хынтә ирхьон, аџьмақәа ракәзар, ԥшьынтә-хәынтә ирхьон, избан акәзар, рҳәырҭақәа зегьынџьара аҳаскьын қашә-қашәо иҟан. Арас, ма џьара хырҳага зламыз ҳаскьынк убомызт.
Уажәы ҳрыхәаԥшып, ҳарзыӡырҩып Абрыскьыл хаҭала ҟазшьақәас, ҷыдарақәас имаз ртәы атеқстқәа рҿы ишҳәоу.
Иара нашанала дзыхшаз иан лыӡбахә ааркьаҿны иахьҳәоу анаҩс иуа, иҭынхак аӡәгьы дыҟам, дуаҩы заҵәуп, нхара-нҵыра, ҩны-гәара ҳәа акгьы имам. Аԥсны зегьы (геи-шьхеи) зегьы иҩнроуп, игәароуп, ибла ҷыц еиԥш дахылаԥшуеит, ихьчоит, дахӡыӡоит. Ҵабыргуп, иналаршә-ҩаларшәны, акык-ҩбак авариантқәа рҿы еҳәшьа заҵәык димазшәа, аԥеҳамбарцәа иара дыкны аҳаԥы данҭаргалоз иаҳәшьагьы дицҭаргалазшәа рҳәоит. Аха ари акыр ихьшәоу аамҭақәа рзы ажәабжьҳәацәа аӡәык, ҩыџьак импровизациа ҳасабла иацырҵазар ҟалап ҳәа уаҩы гәҩарас икыртә иҟоуп.
Абрыскьыл аԥсабара далҵит, аха даԥырҵны дыҟамызт, аԥсабареи иареи еилоуп, еизакуп. Иара дуаҩуп, аха абжьааԥнытәи ауаа зегьы дызлареиԥшқәам, дызларылукаашақәагьы дрылаҟоуп, ажәытәӡатәи амифтә дауцәа рҟазшьақәагьы идаабалоит. Абрыскьыл изку аепикатә ҳәамҭа аԥҵоуп иалкаау аӡәы, афырхаҵа икульт ҿианы, иасакьаҳәымҭаны ианыҟаз ааҭазы. Иара ихаҿсахьа аԥызҵаз ажәлар гәыӷуан изҭагылаз ауадаҩрақәа иалызгараны иҟаз иалкаау афырхаҵа (аӡәы) иоуп ҳәа.
Аӡәырҩы аепикатә фырхацәа дреиԥшны, Абрыскьыл адгьыл аҿы мацара акәым, ажәҩан ахьгьы аԥырра илшоит имифтә ҽы (арашь) дақәтәаны. Малс имоу убри дзымԥсахуа, ианагь аҩызара иаша изызуа ирашьи  инашанатә лабашьеи роуп. Абрыскьыл гәысгьы, шьамхысгьы иҵаҵаз ирашь акәын. Ари арашь анашанатә лакәқәеи анарҭтә епоси рҿы иаҳԥыло арашьқәа иреиԥшуп. «Абраскьыл шамахаӡак акәымзар, ирашь акәын дзықәгәыӷуаз, уи амҵәыжәҩақәа аман, ауаҩы бызшәа еилнакаауан. Џьара рҳәҩык, қәылаҩык дшаацәырҵлак, усҟан дыцәазар ҟалон, иара ақәарқәашьеира иалагон, ашьапы атыгә-тыгә ҳәа инкыдҟьаны дарҿыхон. Иара абӷьааҳәа дыҩҽыжәлон. Ашьха дыҟазар, дыԥан агаҿа днықәԥалон, агаҿа  дыҟазар, дыԥон Ерцахә ихы азырханы. Уи ақәцә акәын иара еиҳарак тәарҭас иахьимаз, избан уҳәар, Ерцахә ашьхақәа зегьы ирылыҳәҳәоит, уантәи дыԥшыр, Ашәантәи идәықәлазгьы дибон, иара убас илаԥш дааҵашәон амшын гәыла иааиуазгьы».
Зны-зынлагьы (вариантқәак рҿы) арашь афункциа нанагӡоит алабашьа. Абрыскьыл уи иҵыргәаны даныԥалак, дкаууа ажәҩан далаланы агантәи ашьха Ерцахә ақәцә днықәԥалон, иара убас ианиҭаххалак, уантәи даныԥалак, агаҿа днықәԥалон. Авариантқәа руак излаҳәо ала, Абрыскьыл «рашьла акәын дышныҟәоз, аха илабашьа иҽыхәда иқәкын, избан акәзар, ирашь убри аҟара иҳаракын, илабашьа иҵарсны акәын дшақәтәоз, уи адагьы иаацәгьарахар, илабашьа иҵарсны хара далаԥон». Даҽа вариантк излаҳәо ала, Абрыскьыл ныҟәагас имаз илабашьа акәын. «Зны илабашьа лаиҵарсны даныԥалак, Мрагылара дцон, уахьынтә даныԥалак, Мраҭашәара дҟон». Даҽа вариантк аҿы излаҳәоу ала, Абрыскьыл ианагь илабашьа иҩыҵракын. «Ирашь ирҳәырц ианауижьлак, илабашьа лыҵакшо дныҟәон. Убригьы арашь еиԥш далаԥон. Агантәи ашьха дцон, ашьхантәи агаҿа дцон».
Иара убас Абрыскьыл ҟазшьа ҷыдақәас имаз иреиуан дыцәар, хаха-хымш дахьымҿыхоз, данҿыхалакгьы хаха-хымш дахьмыцәоз.
Атәымтәылатәи аимҵәацәеи ақәылацәеи ракәым, Аԥсны аҩнуҵҟа иҟаз ауаа цәгьақәагьы дырнышәомызт иара, «…ауаа цәгьақәеи ԥырхагамзар хырҳага зламыз аҳаскьын бааԥсқәеи Аԥсны аҩнуҵҟа иахьибалакгьы ианихуан. Абас адгьыл арччиоит, аарыхра иаԥырхагоуп, иарӷьацом, ирацәахаӡаргьы, џьара аӡәы амца ицәалашәар, машәыр ҟанаҵоит ҳәа, агаҿа дцаны, арас-да амшын иахьҭарсу гәаҭаны, ихиҵәон. Нас иахьабалакгьы аӷдарақәа ҩықәҩаа ицон. Инхоз-инҵуаз дрыдгылон, бзиа ибон, ирԥырхагоу ҟазҵо аӡә дибаргьы, ихы хисон».
Абарҭқәа рнаҩсгьы ажәлар рҿы усҟан аҳцәас иҟазгьы дреисон Абрыскьыл. Лымкаала иалкааны ицәымӷын, ибаны дынхомызт ажәлантәқәа Аӡынбеи Кәаӡбеи иреиуаз ауаа, избан акәзар, атеқстқәа изларҳәо ала, усҟантәи аамҭазы урҭ даара амчра рыманы иҟан. Даҽа вариантқәак изларҳәо ала. Абрыскьыл ицәымӷыз, дызнымшәоз ҳәа рыӡбахә ҳәоуп. Ақацәбеи  Аешбеи, даҽа зныхгьы – Ацәбеи Қацәбеи.
Насгьы Абрыскьыл дицәымӷын ауаҩаԥшь лагәыӷра.
«Ауаҩаԥшь лагәыӷра дахьибоз диаҩысуамызт, илаԥш ауаа ирԥырхагоуп ҳәа дҭаирхон. Ақацәбеи Аешбеи ицәымӷын – урҭ рымшьҭа цәгьоуп ҳәа иԥхьаӡон».
Аҳәамҭа авариантқәак рҿы излаабо ала, Абрыскьыл адаугьы диқәшәахьан, дишьхьан. Акыр иҟазшьарбагоуп адауи иареи шеиқәшәази уи дшишьызи ртәы зҳәо аепизодқәа. Ҽнак Абрыскьыл мҩак дықәны дышнеиуаз, «даныԥшы, хәы ҳарак дук аҿы даук дықәтәоуп, инапы наргӡаны, амшын иҭоу аԥсыӡқәа кны, нас иҩаскьаганы, амра иҩадрыԥхаланы, иӡны ифоит, иҳәеит.
Абрыскьыл дышнеиуаз, уи иааигәара даннеи:
– Уаа, уара, иҟауҵо закәызеи? – ҳәа иқәиҿиҭит.
– Иҟасҵозеи, умбои, крысфоит! – иҳәеит адауы.
– Иулшарызеи уара хаҵарас? – Абрыскьыл адауы диазҵааит.
– Исылшарызеи умбои, абри амшын ду газго иҭажьу сыууаӡа сыԥан сналаԥалар, ихыҵны ажәлар инарыҵаланы, рыуа ршәаџь зҳәара дыҟамкәа, инықәӡаа иагоит! Аа, амц сҳәозар, уԥшла! – иҳәан, амшын далаԥаларц даныҩеиха аамҭазы, Абрыскьыл ихҿа аҿааирхан, ишааиуаз, адауы ишьаҳәырӡыӡ иақәшәеит. Адауажә дышьҭҟьаны дцан дкаҳаит. Дахькажьыз убри аҟара ихи ишьапи еицәыхаран, Абрыскьыл днаԥшны ибомызт ашьа зҵыҩруа икажьыз адауы ишьапқәа.
Ииасны ицоз ауаа иреиҳәон:
– Шәышнеиуа, ишьапгьы шәахәаԥш, ахҿа ахьалалаз жәбозар, – ҳәа. Изеиҳәоз леин, ишьапы ашҵа иаркны ишьаҳәырӡыӡ аҟынӡа ианыршәа, шәи ҩажәа уаргьиа ҟалеит.
– Ҳаи ари ишьапы заҟароу, иара дангылаз егьа ддун, ианаџьалбеит! – рҳәеит ажәабжь заҳаз ажәларгьы».
Абрыскьыл даҽа ҟазшьа ҷыдакгьы иман. Уи махәҿала иӷәӷәаӡаз аӡәы шиакәыз агәра ҳнаргоит. «Енагь ахаҳәрԥара бзиа ибон, аха уи ирԥоз шә-ԥуҭк иреиҵамыз ахаҳә акәын.
Зны хаҳә дук агәаҩаҿы ишкажьыз ибеит, ахьанҭара уеизгьы шә-ԥуҭк еиҵамызт. Хацәа ӷәӷәақәаки иареи еисеит, убри ахаҳә аашьҭыхны, икамыжькәа ахәы ихазгалауа ҳәа. Дзеисазгьы ӷәӷәаӡақәак ракәзаарын, аха аӡәгьы изымгәаӷьит. Нас иара длышьҭасын, ахаҳә аашьҭиԥаан, иманы аҩадара днаҿалт. Ихеигаларц ҩбаҟа-хԥаҟа шьаҿа рыда игымкәа дҩеихьан еиԥш, изхамгалаӡакәа  ицәкаҳаит. Ихьмыӡӷишьеит, дгәааит Абрыскьыл. Иара уаҵәҟьа иаҳәа ааҭӷәыцәааны, ахаҳә даасын, иаиҩирффеит.
Абрыскьыл изку аҳәамҭа хыҭҳәааӡам, иаргьы ҭоурыхла иҟаз уаҩын ҳәоуп ажәлар, шамахамзар, иахьагьы ишырԥхьаӡо. Уи ус шакәу уаҩы агәра изыргақәо ируакуп Ҷлоу ақыҭа, Андроу аҳаблан хәык аҿы иқәыжьу ахаҳә ду Абрыскьыл еиҩирссаз ауп ҳәа иахьырԥхьаӡо, уи ахәада «Ахаҳә еиҩса» ахәада ҳәа иашьҭоуп иахьагьы.
Даҽа џьоукыхгьы уи ахәада «Ахаҳә еиҩса» ахәада  ҳәа шахьӡхаз абас ауп ишырҳәо: Абрыскьыл Ҷлоу данааилоз, «Чоу!» - ҳәа ирашь днаҵаҟьон Ҟада днықәԥалон, уахьынтәи Ԥанаҩҟа дцон, устәи Лаганиахәҟа Ахәада ҳарак ҳәа изышьҭоу дазаалон, ма Андроуҟа «Ахаҳә еиҩса» ахәадахьы дкылсуан. Абрыскьыл хыԥхьакырҭас ахәадақәа залихуазгьы дыруп: ахәадақәа наԥшы-ааԥшырҭан иаӷацәа шаацәырҵлак, иаразнак илаԥш иааҵашәон».
Ҽнак Абрыскьыл Андроу аҳабла иҟоу ахәада дықәтәаны иԥсшишьоз, аԥеҳамбарцәа аԥсҭҳәақәа реиԥш ажәҩан ихылан иара иахь рҿаархеит ирашь дҩақәтәаны дҩаԥар, дааилышьны дыркырц. Аха уи аҽны ажәҩан ахь дхамлеит. Иара акы дшацәымшәоз аԥаимбарқәа даҽа зныкгьы агәра диргарц уаанӡа ахәадахьы ихаигалахьаз ахаҳә ду аашьҭикәыцәаан, иршәны ажәҩан иналеиҵеит. «Ани аҟара ахаҳә хьанҭа ихҿаласха, икәалаауа ажәҩан ианналала, аԥша цәгьа ҵысит. Зынӡа аԥеҳамбарцәа еиланаргьыжьит, нас ишәан, ажәҩан  ихыҵны ҳашьхақәа рыҽрыварӡеит. Ишаԥу еиԥш, ахаҳә егьа иуршәыргьы, иахьышьҭухыз ихынҳәуеит, ус иҟалеит араҟагьы. Ижжаӡа иаауеит шьҭахьҟа. Абрыскьыл иаҳәа цҳафыр ҭыхны, ихагәҭа инықәкны, уи икәлаауа илеиуаз днаҵагылт… Ахаҳә шлеиуаз аҳәа илаҿасын, аҵәахаҳа еиԥш агәҭа ааиҩнасеит. Азбжак агәы ларханы икаҳаит, егьи-агәы ҩарханы. Згәы ларханы ишьҭаз инапы нақәикын, ус иҳәеит Абрыскьыл:
– Ари, иацы, жәацы зҳәаз еиԥш, аханатә исхызгахьоу иатәоуп. – Згәы ҩарханы икажьыз ахь днаҳәан: – Ари, уаҵәы уаҵәашьҭахь зҳәаз еиԥш, саԥхьаҟа исԥеиԥшхаша иатәуп! Дара наунагӡа еиҟәыҭхоуп, абри ауп ихәарҭам!
Арҭ аҵыхәтәантәи Абрыскьыл иажәақәа ракәзаарын, уи нахыс ииҳәаз ҳәа аӡәгьы акагьы издырӡом».
Абра хыхь иааҳгаз аҳәамҭа ацыԥҵәахақәа хшыҩзышьҭрала цқьа ҳрызхәыцыр иаабоит, еилаҳкаауеит Абрыскьыл дгьылтә уаҩны дахьыҟоу анаҩсгьы, адауы имчи иҟазшьақәа ахьимоу анаҩсгьы анцәатә ҟазшьақәагьы шимоу, ажәҩангьы акыр дшадҳәалоу.
Аҳәамҭаҿы абарҭқәа зегьы абрысҟак иахьҳәоу ахадаратә конфликт (анцәеи Абрыскьыли реибарххара) ацәаргаразы ҽазыҟаҵарак иаҩызоуп. Абрыскьыл дышиз ишизҳаз, уи иаамҭазы Аԥсны ҭагылазаашьас иамаз, иара хаҭала ҟазшьа ҷыдақәас имаз адыррақәа анҳау ашьҭахь ихацыркуп анцәеи иареи реимак аӡбахә.
Абрыскьыл иаӷацәа  зегьы дыриааиуа даныҟала, аԥагьара ҵигеит. Уи моу, анцәагьы диаҭәаишьомызт, анцәа иаҵкыс сара сызлеицәозеи ҳәа ихы иԥхьаӡон. «Ианымацәысуаз, саргьы исырмацәысуеит ҳәа, иаҳәа ааҭыхны иҟьо, дыжжаӡа дхалон ирашь дақәтәаны, иҵабыргыҵәҟьаны, уи иаҳәа иагьармацәысуан рҳәоит». Даҽа ҭыԥк аҿы Абрыскьыл анцәа дышиацлабуаз ҳәа еиҳагьы иӷәӷәаны иҳәоуп: «Уи амҵәыжәҩа змаз ирашь дақәтәан, анцәа иеиԥш саргьы ардыдра сылшоит ҳәа ажә цәақәа рҩаны, иргәаҩаны иӡахны, ахаҳәқәа ҭаԥсаны, иҽхьынҳәаланы, дыҩуа адәқәа, ашьхақәа дрықәлон. Ианымацәысуаз, саргьы исырмацәысуеит ҳәа, аихымцеи ашьанҵеи еиниҟьон. Ҵабыргынгьы, уи иармацәысуан рҳәоит».
Анцәа изгәамҭо дыҟазма Абрыскьыл ииҳәоз, ииуаз! «Абас Абрыскьыл анцәа иацлабра, анцәа иеисара уҳәа иҟаиҵақәоз зегьы анцәа даргәаауа далагеит. Зны  хаала снапаҿы дааганы, дсыххәыцуа дысзыҟаҵар ҳәа иақәикит, аха урҭ зегь башан. Абрыскьыл иарбанзаалак анцәа захьӡыз ихахьгьы дааимгеит, иҟаиҵац еиҳагьы дацԥыҳәан иҟаиҵо ддәықәын.
Ари анцәа ҳазшаз даргәааӡан иԥеҳамбарцәа даарыԥхьан, рнапы ианиҵеит: 
– Шәца, убри Абрыскьыл хымдыр-хамаԥагьашәа иҟоу, аҳ дызмам, анцәа дыззымдыруа дышәкы, насгьы днаганы тымитышак дҭажьны дшәыргәаҟла, анцәа дхеиҵо дҟалаанӡа, – ҳәа.
Аԥеҳамбарцәа иаразнак рҽаадырҭбаан, агәырқьҳәа Абрыскьыл ишьҭалеит».
Аԥеҳамбарцәа  ишьҭалеит, анс рҳәеит, арс рҳәеит, аха дырзымкит. Зны ашьха ақәцәахь дцон, аҽазны агаҿа дазцон. Аҵыхәтәан ҭакәажәы гызмалк дырдыруан, илеин   илҭатәан, абас ауп ҳзықәшәаз, Абрыскьыл ҳишьҭоуп, даҳзымкит, бҳацхраа ҳәа ларҳәеит. Уи аҭакәажә изларабжьалгаз ала иаалаган агаҿагьы ашьха ақәцәгьы цәцәа-ӡала, жәцәа-ӡала ихырҟьеит. Абрыскьыл дырҳаны Ерцахә ақәцә ахь ддәықәырҵеит. Абрыскьыл ирашь уа иахьнықәԥалаз ашьапы амкит, иҵәыр-ҵәыруа иҟаз ацәцәақәеи ажәцәақәеи ирықәҟьаны икаҳауа иалагеит. «Игылан, икаҳаит, еиҭагылан икаҳаит, уаҳа џьара ашьапы азақәмыргылаӡеит. Нас иаргьы дахҟьаны дцан еҩхаа цәгьак  дыбжьаҳаит, ӷәӷәалагьы ижьы ицеит. Уи аамҭазы уаҟа зыҽӡаны итәаз аԥеҳамбарцәа агәырқьҳәа иаацәырҟьан, имч мырхакәа, длышьҭагәа дыркит зеиԥш адунеи дықәымлацыз афырхаҵа Абрыскьыл».
Даҽа џьоукгьы Абрыскьыл икышьа абас иҟалеит рҳәоит: «Абрыскьл дышнеиуаз анцәа даагәеиҭан, дыдра-мацәысрала амца икәиршеит, уи дамышьҭит, нас анцәа иааишьҭыз амаалықьцәа дыркын, дганы аҳаԥы дыҵаркит».
Абрыскьыл   икышьа шыҟалаз ҳәа даҽакалагьы ирҳәоит: «дзықәгәыӷуа имаз лабашьан, уи иҵарсны даныԥалакь ашьха дцон. Аԥеҳамбарцәа дыркырц иҿҟьаса ишьҭан. Икышьа ԥсыхәа  анырзамҭаӡа, иаалаган аҵларкәыкә иацәажәеит, Абраскьыл илабашьа узыҿаҟәозар, ахылԥа ҟаԥшь ухаҳҵоит ҳәа.
Аҵларкәыкә гәырӷьаҵәа иҟалан, инықәԥыр-аақәԥыруа аҿынанахеит. Абрыскьыл илабашьа ихаҿы икыдыргыланы, иара иуапа иҵаршәны, дҭахәхәа дшыцәаз абеит. Дыцәар, усгьы лассы дшымҿыхоз адыруан аҟнытә, ҭынч илабашьа иладтәалан, ҩаха-ҩымш аҿаҟәара иаҿын. Ихжәаратәгьы иаҿаҟәеит, иаргьы нықәԥраа ицеит.
Нас аԥеҳамбарцәа аалаган, адунеи зегьы жәцәаӡала ихырҟьеит, ахәыӡгьы лаганы иқәрыԥсеит. Даргьы агәырқьҳәа рҽеибарк, дахьыцәаз шыҟоу, даҳкуеит ҳәа рҿанынарха, ҳаиҳәа дааҿыхан, илабашьа ихаҿы икыдгылаз аакыдԥааны, илаиҵарсны ишимчыз дыԥарц иӡбеит, ус даныԥалак акәымзи ашьха данықәԥалоз! Аха илабашьа лаиҵахжәан, дышлеиуаз, Ҷлоу ақыҭа, Дәаб аарцә, Жаныхә ҳәа иахьашьҭоу ашҭа дықәҳаит. Уаҟа заа аԥеҳамбарцәа жәцәа-ӡала ихҟьаны ахәыӡ ықәрыԥсахьан аҟнытә, ишьапы даазықәымгылаӡеит, дгылан, дкаҳаит, дгылан, дкаҳаит. Ус аԥеҳамбарцәа ааикәшан, уи акәхеит, Абрыскьыл дыркит. Ашьҭахь аҵларкәыкәгьы убас дақәшәиит: «Абажә ада ухы знуҟьара анцәа ҳазшаз егьуимҭааит!» – ҳәа.
Аҭакәажә гызмал изларабжьалгаз ала, аԥеҳамбарцәа Абрыскьыл дганы Ҷлоу иҟоу аҳаԥы лашьца дҭаҿарҳәеит. Џьоукгьы ирҳәоит ирашьгьы уа иааигәа иҿарҳәеит ҳәа. Афырхаҵа уа акыр аамҭа фатәыда-жәтәыда дыҟан. Аха нас аҭакәажә дрыцҳалшьан фатәқәак изналго далагеит (ахш рыԥханы, аҟаб жәны). Ирашьгьы аџыр наганы иамҵалыжьуан, иаргьы аӷәырџ-ӷәырџ ҳәа иафон.
«Аҭакәажә Абрыскьыл ихәы шизналгоз анцәа ианиаҳа, дгәаан длықәшәиит: дласбаханы, Абрыскьыл ирашьи иареи ахьҿаҳәоу дзырԥырымҵуа дҟалааит ҳәа. Аласба млашьуан, аха акрыфара иақәиҭымызт. Арашь злаҿаҳәаз аҳәагәыжь шеишықәсеи рыбжьара ирбзо мацара, бырфын рахәыцк иаҟараны ианнанацалак, аласба акрыфара иақәиҭхон, нас акрысфоит ҳәа  аҿы анааихнахлак, арашь злаҿаҳәаз аҳәагәыжь ишыҟац еиҭааҟалахуан.
Абрыскьыл дзықәшәаз арыцҳара ижәлар аргәамҵит, аха цхыраара ҳәа акагьы рзыҟамҵеит. Иара иакәзар, иуахҭа данышәарц иҭахым, аҳаԥы лашьца дахьҭаҿаҳәоугьы нышәарак ҟамҵакәа ақәԥара даҿуп ахақәиҭразы. «Абрыскьыл дзыдҿаҳәалоу агәашьа арҵысра даҿуп шеишықәсеи рыбжьара. Абар иҵихырц акгьы игымкәа даннеилак, дырганҵыхәак (ҵыс иаҵәа хәыҷык) ԥырны иааины, агәашьа ақәцәа иаақәтәоит, иҷыр-ҷыруа. Абрыскьыл уаҳа наилымшо, дааԥсаха, игәы ԥыжәжәо, ихы ԥыжәжәо дшыҟоу, анс аҵыс ааины ианаақәтәалак, дазгәааны, изшьуа џьшьаны, инаҩс аихатә уыра (ҳәасага) икажьу аашьҭыхны ишимчу аҿынаирхоит. Аҵыс гызмал алеи-ԥси рыбжьара инықәԥраа ицоит, ауыра шнеиуа агәашьа илақәшәоит, агәашьагьы иахьынӡаҵаз аҟара ҩба анышә илыҵанацалоит. Абрыскьыл абри даҿуп дааҟәымҵӡакәа, шеишықәсеи рыбжьара.
Убри адырганҵыхәа акәымзар, рацәак ахаԥы дҭамхакәа дҭыҵыр ҟаларын рҳәоит».
Абрыскьыл аҳаԥы дахьҭаҿаҳәоугьы ихатә гәаҟра аасҭа  хьаас имоуп иара даныҟамла иԥсадгьыл Аԥсни ажәлари зықәшәаз арыцҳара: ақәылацәа Аԥсны еимырҵәо иалагеит, ицәымӷыз ажәлантәқәа ргәы ршьышьуан, аҭыраси ауаа лагәыӷрақәеи рацәахеит… «Зны Абрыскьыл згәы дыҭнымҵәоз, дызхамышҭцыз ауаа цеит иҿыхразы. Жәаҩа гәыжь реидара ацәашьи афатәи рыманы. Урҭ аҳаԥы ианҭала ашьҭахь, арахь амшцәгьа ҟалеит, адыд-мацәыс бааԥсхеит, уаҩы ишимбац ақәацәгьа ауит».
Абас Абрыскьыл ишьҭаланы аҳаԥы иҭалаз ауаа акыр иныҟәахьан, аҵыхәтәан шҭа ҭбаа дук аҟны инеит. Ианӡырҩы, қьыбжьык аҳаԥы иҭыҩуа ираҳаит. Уи Абрыскьыл иқьыбжьы акәын. Иареи дареи еиқәҿырҭын, рыбжьқәа еиныҩит. Иара аҳаԥы данҭаҿарҳәа ашьҭахь Аԥсны зықәшәаз арыцҳарақәа анырҳәо, дӷызы-ӷызуа ҿааиҭит: 
« – Ҳаи, анаџьалбеит, Аԥсны рыцҳа, рацәа аҵыхәа ԥҵәеит! Шәыԥсы злаҭоузеи шәара гәаҟқәа? Саргьы цәгьала сҭахеит, аха шәаргьы цәгьала шәҭахозаап, иауауеи, даргьы саргьхандаз, аха иабаҟоу!.. Шьҭа уаҳа исашәымҳәан сыԥсеиԥш избо сыԥсадгьыл арыцҳарақәа ртәы, исзычҳауам, исзыхгом! Шәара шәца, арахь ааишьа шәымам, шәареи сареи уаҳа ҳабла еихәаԥшраны иҟам! Шәара заҟа шәааскьо аҟара, сара убри аҟара наҟ сагоит. Шәца, шәхынҳәы! Амҩан шәцәашьы нҵәара иҟоуп, аха шәгәы мышьҭыкәа, шәгәыжьқәа рҵыхәақәа кны шәдәықәлар, шәҭыргоит: агәыжь ахьышьҭра ихҟьаӡом! Сзыниаз агәаҟра жәлары инарашәҳәа! Бзиала! – Абригь иҳәеит, Абрыскьыл ихы наикәаҽит, иԥсадгьыл Аԥсны уаҳа цхыраара ахьизамҭоз аҟнытә.
Иҭалазгьы иҟарҵахуаз, ихынҳәит».
Изҳәақәо ыҟоуп Абрыскьыл ииулакгьы аҳаԥы дҭыҵит, аха асҟак алашьцара иҵакыз ауаҩы, алашара аниба, длашәхан ашьхаҟа дцеит ҳәа. Иара убас ирҳәоит Абрыскьыл дызҭаку аҳаԥы иҭыҵны иааиуа акәара аҽ уац ҭнагон (Абрыскьыл ирашь иаҟәыҵуаз ауац) ҳәа. Убри азы ауп ари аҳаԥы Аҽ уац ҭызго ҳәа изашьҭоугьы. Иара убас ари акәара ӡызлан дамоушәа рҳәоит. Дарбанзаалак хаҵак ӡызлан дылкып ҳәа дымшәакәа аҽыхәа дақәтәаны уа диасуамызт ажәытәан.
Абрыскьыл изку аҳәамҭа иалацәажәахьо, иҭызҵаахьоу аҵарауаа рахьынтә агхақәа ҟазҵо ыҟоуп. Ҿырԥштәыс иааҳгозар, апрофессор М. И. Чиқовани ари аҳәамҭаҿы зыӡбахә ҳԥыло ажәа «алабашьа» агыршәа аҟынтә иԥсахны аԥсуа бызшәа иаланагалеит ҳәа ахьиҳәоз, ҳәарада, диашамызт. Аҵабырг азы, ари ахшыҩҵак аԥхьаӡа изҳәаз абызшәадырҩы И. Ҟиԥшьиӡе иоуп. И. Ҟиԥшьиӡе ииҳәаз иацырӷызуа, М. И. Чиқовани абас иҩуан: «Аԥсуа ҳәамҭақәа рҿы зыӡбахә ҳәоу «Алабашьа» агыруа «лабашьа» ауп».
Ари аҵарауаҩ иааиаҭәаумшьартә еиԥш иҳәоу хшыҩҵакуп, игхоуп. Ари ажәа агыруа бызшәа аҟнытә аԥсуаа иргеит иԥсахны ҳәа ашьақәрыӷәӷәара аҵарауаҩ изиҭаххаз еилкаауп – Абрыскьыл изку аҳәамҭагьы Гыртәылантәи иԥсахноуп аԥсуа фольклор ишаланагалаз ҳәа иҳәарц азын акәын: «… Амирани изку асиужет Аԥсны инанагеит Гыртәыла иалсны (иалганы)».
Ари ажәа иазкны зынӡа даҽа гәаанагарақәак рымоуп Ш. Д. Инал-Иԥеи Ш. Хь. Салаҟаиеи. Арҭ аҵыхәтәантәиқәа ргәаанагарақәа еиҳа аҵабырг иазааигәоуп ҳәа иԥхьаӡатәуп. Урҭ злахәаԥшуала ажәа «алабашьа» жәытә ԥсыуа ажәоуп. џьарантәи иԥсахны иаагоу акы акәӡам. Иушар ҟалоит ҩ-хәҭакны: «алаба» - «шьа» – «алаба»-«ашьапы». «Алаба» композитуп, «ашьа»-«ашьапы». Даҽакала иаҳҳәозар, аныҟәараан (еиҳараӡакгьы ашьха ҭыԥ уадаҩқәа рҿы, шьапык аҳасаб ала уаҩы ихы иаирхәо алабашьа.
Агыруа бызшәаҿы «алабашьа» иаанаго ҳәа агырқәа рхаҭақәа акагьы рыздырӡом, уи шьаҭас измоу даҽа ажәак уаҩы иԥылаӡом. Аԥсуа бызшәаҿы акәзар, ашьҭа «алаба» зхала ишьақәгылоу ажәаны ишыҟоу еиԥш, ихырҿиаау ажәақәагьы ҳамоуп акымкәа-ҩбамкәа: «алабыҵә», «алабҟьа», «алабҷашь» уҳәа убас иҵагьы. «Алабашьа» лассы-лассы иаҳԥылоит аԥсуаа ржәытә ҿаԥыцтә поезиа абаҟақәа рҿгьы. 
Ш. Д. Инал-иԥа дызлахәаԥшуаз ала, ажәа «алабашьа» аетимологиа абас иҟоуп: «аешьара рлаба» («палка братства») (алаба – ашьа, аешьа). Аҵаруаҩ диашаны излаиҩуаз ала, ари атермингьы, иаанаго амаҭәаргьы агырқәа рҟынтәи иԥсахны аԥсуаа иааргеит акәым, иаарҳәны, аԥсуаа рҟынтәи агыршәа иаланагалеит: «Как теримин «алабашьа», так и обозначаемый им предмет из Абхазии проникают в Мегрелию».
Ҳәарас иаҭахузеи, диашамызт апрофессор М. И. Чиковани абас аниҩуаз: « Сказание о прикованном герое популярно на грузинском, сванском, мегрельском, абхазском, армянском, осетинском, черкесском, лазском и кабардинском языках. Однако центральное место принадлежит грузинскому языку. От грузин сказание перешло к соседним народом».
Ҳгәы излаанаго ала, анцәа дахьиҿагылоз азы аҳаԥы иҭаҿаҳәоу (ма ахра иадҿаҳәалоу) афырхаҵа изку аҳәамҭақәа аԥсуааи егьырҭ кавказтәи ажәларқәа аӡәырҩи ақырҭқәа рҟынтә ирауит ҳәа ҭҵаарадыррала шьақәрыӷәӷәашьа аманы ҳәа иҟам. М. И. Чиқовани хыхь иааҳгаз игәаанагара ҵаҵӷәыс иаиҭо азхоны иҟам. Даҽакы акәым, ҳазхәыцып, ҳхаҿы иааҳгап анцәа иҿагыларатә мотивқәа рыла ишьақәгылоу аҳәамҭақәа Кавказ анҭыҵгьы акыр инахараны ажәларқәа аӡәырҩы ишрымоу. Акы иадамзаргьы икалссикатәуп ззуҳәаша аҿырԥштәы ааҳагп.
Матиаш изку асловенцәа рҳәамҭақәа иааџьоушьартә кавказтәиқәа иреиԥшуп, лымкаалагьы Абрыскьыл изку аԥсуа ҳәамҭа асиужет мацара акәым излеиԥшу, урҭ ахәҭаҷ маҷқәа рҿгьы аки-аки еиқәшәоит зынӡа еиԥшуп, акоуп уҳәартә. Абрыскьыл диеиԥшны Матиашгьы гәамычла усҟак дыӷәӷәан, ицназгоз хаҵа дҟамлеит. Убри аҟнытә анцәақәа драцлабуа далагеит, дырҿагылт, рҳәатәы дацымныҟәеит, иргәамԥхақәоз ҟаиҵо далагеит. Уи азы анцәақәа изгәаан, дыкны аҳаԥы дҭаҿарҳәеит.
Асловенцәа арҭ рҳәамҭақәа рҿы излаабо ала, Матиаш аҳаԥы дҭыҵраны дыҟоуп изԥҵәоу аамҭазы. Урҭ аҳәамҭақәа аԥызҵаз ажәлар ргәыӷрақәа зегьы Матиаш аҳаԥы иҭыҵра иадырҳәалон. Уи аҳаԥы данҭыҵлак, аԥсҭазара  хазына, мыш лашара ҳауеит, асоциалтә иҟарарагьы шьақәгылоит ҳәа игәыӷуан.
Уаҩы иџьеишьартә иҟаӡами иара убасҵәҟьа аԥсуаагьы Абрыскьыл деибганы дазҭаҿаҳәоу аҳаԥы дҭыҵыр, амышхәыбзазара рзааигоит, Аԥсны зегь рыла барақьаҭхрахоит, ажәлар амилаҭтәи асоциалтәи хақәиҭра нагӡа рауеит ҳәа иахьырԥхьаӡоз?
Ас еиԥш иҟоу аҿырԥштәқәа иҵагьы уаҩы иааигар ҟалоит. Аха урҭқәа иҳарҭома азин асловенцәа кавказтәи аҳәамҭақәа ԥсахны иргеит ҳәа аҳәара? Ма иаарҳәны иҳазҳәома, ҭҵаарадыррала ахы аҭа, ашьапы аҭа, аҵаҵӷәқәа рыла хьаҳәа-ԥаҳәада иаҳзышьақәрыӷәӷәома  анцәаиақәԥаратә мотивқәа рыла ишьақәгылоу аҳәамҭақәа кавказаа асловенцәа рҟынтәи иааргеит ҳәа?
Ҳәарас иаҭахузеи, М. И. Чиқовани урҭқәа ауизымдырыхуаз. Амирани ихҳәаау ақырҭқәа фырхаҵаратә епос иазку иара имонографиаҿы зныкымкәа, ҩынтәымкәа иазгәеиҭеит аҳаԥы иҭаҿаҳәоу, ма ахра иадҿаҳәалоу афырхацәа ирыдҳәалоу  афольклортә сиужетқәа адунеи ажәларқәа аӡәырҩы ишрымоу. Аҳаԥы иҭаҿаҳәара, ма ахра адҿаҳәалара амотивқәа аурыс фольклор аҿгьы иаҳԥылоит. Иаҳгәалаҳаршәап былины ҳәа изышьҭоу аурыс жәлар рфырхаҵаратә ашәақәа рҿы иаҳԥыло аперсонаж Михаил Потыка ихаҿсахьа.
Ҳгәаанагарала хымԥада диашан Нхыҵ Кавказтәи афольклортә еимадарақәа ҭызҵаауаз адыг ҵарауаҩ И. В. Тресков абас аниҩуаз: «Многочисленные факты указывают на близость богоброческо-прометеевских мотивов у народов Кавказа.
Мотив богоборчества стал общим для народов Кавказа, видимо, в силу их духовной родственности, порожденной как сходными условиями материальной жизни (многовековой борьбы с суровой горной природой Кавказа, иноземными захватчиками и «собственными» угнетателями), так и длительным общением, а в известной мере и столкновениям разных религиозных догм».
Аиаша дацәыхаран ҳәа ҳгәы иаанагоит М. И. Чиқовани аҳаԥы иҭаҿаҳәоу афырхаҵа изку асиужет Аԥсны ирылаҵәаны иахьынӡаҟоу, географиала иаҵанакуа цқьа иҳаздырам ҳәа аниҩуазгьы. Ишԥаҳзымдыруеи, иаҳдыруеит Абрыскьыл изку аҳәамҭа иналаршә-ҩаларшәны Бзыԥынгьы изҳәақәо ҳрықәшәақәахьеит, аха  еиҳараӡак иахьырдыруа иара дазҭаҿаҳәоу ҳәа иԥхьаӡоу аҳаԥы ахьыҟоу Ҷлоу ақыҭани уи акәша-мыкәша иҟоу абжьыуатәи ақыҭақәа рҿоуп. Абарҭ аҭыԥқәа рҿы иахьагьы шәҟәыла-бӷьышәла инеимда-ааимдо иаарго ала издырқәо рацәаҩуп.
Абрыскьыл дызҭаҿаҳәоу аҳаԥаҿы ихиго агәаҟрақәа ажәытә бырзентә мифтә фырхацәа Прометеии Сизифи рхырҿсахьақәа уаҩы игәаладыршәоит. Абарҭ аҵыхәтәантәиқәа дреиԥшны, Абрыскьыл есымшатәи иқәԥара лыҵшәадоуп.
Ҳәарас иаҭахузеи, ажәлар афырхаҵа ҳәа ирԥхьаӡо Абрыскьыл гәык-ԥсык ала изыҟоуп, изыразуп, рхы-рыԥсы дырзалхуам, дҿырԥшыганы дрымоуп, ихы ихаршҭны ижәлари итәылеи рымшхәыбзазаразы дахьықәԥоз рхадыршҭӡом, гәыблра дулоуп ихьыӡ камыршәкәа ишырҳәо. Аха аҵыхәтәан аԥагьара ахьҵигаз, анцәа иеиканра дахьалагаз ианаршьом, уи аҿы иқәыӡбоит. Уи иаанаго Абрыскьыл ихҳәаау ажәытәтәи аԥсуа ҳәамҭа адингьы акыр ианыԥшит ауп. 
Ажәытәӡатәи афольклортә баҟа дуқәа зегьы ишырҟазшьоу еиԥш, Абрыскьыл, изку аҳәамҭагьы ареалтә ҵабырг аныԥшит, аха уи шьаҭас иаиуз аҵабырг аԥшаара аламала имариам. Аҳәамҭа адацқәа рыла акырӡа инахароу ажәытә аамҭа иаларсуп. Уи аԥызҵаз ауаа рхәыцшьеи рдунеихәаԥшышьеи иахьа ҳара ҳхәыцшьеи ҳдунеихәаԥшышьеи еиԥшым, акыр еицәыхароуп, акыр аивгарақәа рымоуп.
Ишдыру еиԥш, амифқәеи афольклори аԥсҭазааратә ҵабырг хыҵхырҭас ирымоуп, аха ишшапаӡа акәӡам ишаадрыԥшуа. Акы уеизгьы хьаҳәа-ԥаҳәада иаҳҳәар ҟалоит: Абрыскьыл изку аепос ауаажәларратә ԥсҭазара знысыз аетапқәа рахьынтә иалкаау акы мацара акәымкәа еиуеиԥшқәам аныԥшит. Иаҳҳәап, иара аматриархалтә еизыҟазаашьа алементқәа шаныԥшуа еиԥш, афеодалтә еизыҟазаашьақәагьы аныруеит. Ара еиуеиԥшым амотивқәа еилаԥсоуп, еидҳәалоуп.
Хшыҩзышьҭра раҳҭап, игәцаракны ҳрыхәаԥшып ари аҳәамҭазы акыр иҟазшьарбагоуп ҳәа иаҳаԥхьаӡо акык-ҩбак мотивқәак налкаа-ҩалкааны.
Аҵарауаа аӡәырҩы (М. И. Чиқовани, Ш. Д. Инал-иԥа, Ш. Хь. Салаҟаиа уҳәа) ииашаны излазгәарҭахьоу ала, Абрыскьыл ихҳәаау аепос аҿы зегь реиҳа ижәытәӡатәиуп ҳәа иԥхьаӡатәуп афырхаҵа иан ахаҵа лцәа дыдымҵакәа, доуҳала, нашанала иира ахьыҟалаз амотив. Хыхь аҳәамҭа аҵакы ҳаналацәажәоз ҳара иаабеит аҭыԥҳа ԥшӡа (уи лхатәы хьӡы ҳәа џьаргьы акагьы ҳәам), аҭыԥҳа ссир хаҵа сшымцо ҳәа аҿаҭахьа илықәылҵаз шыналыгӡаз. Лара лыбаҩ лтәымкәа дҟалеит жәҩантә мчы нашанак иабзоураны. Вариантқәак рҿы излаҳәоу ала, дарбанзаалак аӡәгьы издырӡомызт уи аԥҳәызба лбаҩлтәымкәа дшыҟалаз, лара лыцқьара агәа ргон азы ҽыԥныҳәас илырымҭеит, илықәмыӡбеит.
Ишдыру еиԥш, афольклортә фырхаҵа нашанала иира амотив адунеи ажәларқәа аӡәырҩы рҿаԥыц ԥҵамҭақәа рҿы иаҳԥылоит, акыр ирылаҵәаны иҟақәоу ируакуп. Уи рдыруеит адунеи иахьабалак адинтә хырхарҭа хадақәагьы. Аԥсуа фольклор аҿгьы ари амотив еиуеиԥшым ажанрқәа рҿы иаҳԥылоит, зегь реиҳа анашанатә лакәқәеи афырхаҵаратә епикатә ҳәамҭақәеи ирылаҵәаны иҟоуп.
Афольклористикаҿы ииашаны ишазгәарҭахьоу ала, ари амотив аҭоурыхтә шьаҭақәа аагоуп ажәытәӡатәи аамҭа аҟынтәи – аԥҳәыс ахәыҷы лцәа далашәар ҟалоит ахаҵа далахәымкәа ҳәа ианырԥхьаӡоз аахыс. Усҟан ашьҭра аԥызҵо аԥҳәыс лоуп ҳәа дыԥхьаӡан, аб ишьҭра ҳәа ауаа рыхдырраҿы ианышьақәгылаз акыр ихьшәаноуп. Ахәыҷы иира ахаҵеи аԥҳәыси реимадара ишалҵшәоу ауаа иеилыркаауа ианалагаз акыр аамҭа анца ашьҭахь ауп. Апрофессор В. И. Пропп излазгәеиҭаз ала, ахәыҷы нашанала иира амотив адацқәа аматриархат аепоха аҟынӡа инаӡоит.
Афырхаҵа нашанала иира иадҳәалоуп ирласны (уигьы нашанала) изҳара амотивқәа: мышкы анихыҵуаз, мызкы ихыҵуазшәа дыҟан, мызкы анихыҵуаз, шықәсык ихыҵуазшәа дыҟан, шықәсык анихыҵуаз, жәа-шықәса ихыҵуазшәа дыҟан… Вариантқәак рҿы излаҳәоу ала, Абрыскьыл дани адырҩаҿны иан илеиҳәеит игарҟәҟәақәа рыла дҿалымҳәарц, ахақәира илҭарц. Хымш рышьҭахь жәа-шықәса зхыҵуаз диеиԥшхахьан. Афбатәи амш азы Абрыскьыл ахыци ахәампали инапала иҟаиҵеит. Жәамш анихыҵ, Абрыскьыл наунагӡа иан дылԥырҵит абас налаҳәаны: «Сара сшоуп сыԥсадгьыл аӷацәа ирцәысыхьчарц. Сара бара сыбԥырҵуеит, аха лассы ибаҳараны быҟоуп сфырхаҵарақәа рыӡбахә. Адунеи афырхацәа рыхьыӡ ашәшьыра иҵанархароуп сара сыхьыӡ!».
Анаҩсҟа аҳәамҭаҿы излаабо ала, арҭ ажәақәа баша зхы зымхаԥагьоу, зхы зқәачроу аӡәы иҳәазшәа, иҭԥышша инымхаӡеит. Афырхаҵа арҭ иажәақәа иԥсҭазаараҿы инаигӡеит, иахьеи уахеи имҩаиԥигоз аус џьашьахәтәқәа рыла ирҵабыргит. Абас ала, Абрыскьыл аепикатә фырхаҵа ихаҭабзиарақәа зегьы дрылаҟаны, иԥсадгьыл Аԥсны азы  дыхьӡырҳәаганы даақәгылт – маха-шьахала аӡәы диеиԥшымкәа дыӷәӷәаны, агәамч ду изҭаны, иарбанзаалак уадаҩрак дыннамкыло ,аӡәы дицәымшәо, иага аԥықәсылара џьбарақәа дрықәшәаргьы игәы иааҭеикыз игәыхәтәы бзиақәа зегьы наигӡо дшьақәгылт.
Абрыскьыл нашанала ииреи изҳареи зеиԥшроу ала, уи иаанаго ауаажәларраҿы аԥҳәыс лроль аԥызара аманы иҟан ҳәоуп. Ҳәарас иаҭахузеи, ара ҳазлацәажәо жәлар рҳәамҭаҿы аб иӡбахә ныҭкааны иахьҳәам машәыршақә иҟамлеит. Абрыскьыл имч ҷыдеи инашанаратә ҟазшьақәеи дзыхшаз, амагиатә мчы змаз иан лҟынтәи иауит. Ажәала џьарамзар џьара иҳәаӡам, аха цқьа ҳазхәыцыр, игәцараҳкыр, иаҳцәыуадаҩӡам аханатә Абрыскьыл имоу иԥсадгьыл абзиабарагьы иан лыла ишиауз аҵаҳдыраарц. Архаикатә ҟазшьа змоу афольклортә баҟақәа аԥхьаӡатәи, ажәытәӡатәи рҵакы ажәала иҳәаӡам. Урҭ ажәытәӡатәи (аԥхьаӡатәи) рҵакы еилаҳкаарц ҳҭахызар, ареконструкциа рзура ҳҽанаҳшәароуп, убри алагьы еилаҳкаароуп. Ишдыру еиԥш, аклассикатә период ахаан аԥҳәыс лымчи уи алыҵшәақәи акыр рыҵаркуан анцәеи афырхацәеи рмифологиаҿы.
Иара убас Абрыскьыл изку аԥсуа ҳәамҭаҿы ижәытәӡақәоу ируакуп адауы иақәԥаратә мотив. Еилкаау усуп: Абрыскьыл адауы дахьиҿагыло аԥсабара амч џьбарақәа рҿагылароуп иаанаго, убри иасимволуп. Иахьабалак еиԥш (анашанатә лакәқәа рҿы акәзааит, нарҭаа ирызку аҳәамҭақәа рҿы акәзааит), араҟагьы адауы ауаа ирԥырхагоу амч џьбара злоу иакәны даарԥшуп. Абрыскьыл дызҿагыланы дызиааиз адауы маха-шьахала дзаҟароу, ажәлар рзы ацәгьа амҩаԥгара дшашьҭоу ҳара иаабеит хыхь аҳәамҭа аҵакы ҳаналацәажәоз.
Ара иааркьаҿӡаны иалаҳкааз амотивқәа ҟазшьарбагоуп аԥсуа нашанатә лакәқәеи анарҭтә епоси рызгьы. Уаҩы иҳәар ҟалоит арҭ амотивқәа рзеиԥш хыҵхырҭа акоуп ҳәа. Алакәқәа рҟны еиԥш, архаикатә епикатә ҳәамҭақәа рҿгьы арҭ амотивқәа афырхаҵа ихаҿсахьа арыӷәӷәареи, иара идеализациа изуреи иацхраауеит, уи иазҳәоуп, асиужетқәа реиҿкараҿы ароль ду нарыгӡоит, асиужеттә еиҿкааратә функциа наргӡоит. Убас шакәугьы, зынӡаҵәҟьа мап ҳзацәкуам жанрк аҟынтә иԥсахны даҽа жанрк ахь риасрагьы.
Абрыскьыл изку аҳәамҭаҿы даара аинтерес змоу, насгьы ижәытәӡатәиқәоу иреиуоуп аҽаҩра аарыхра иаԥырхагоу аҭыраси амӷи уҳәа аҵиаақәа рақәԥара, раныхра амотив. Иҩашьом ари амотив адгьылқәаархыра аҭоурых аҿы аамҭала зны иҟалаз хҭыс дук, епохак ишадҳәалоу. Г. Ф. Чурсин  излазгәеиҭаз ала, аҭырас адацқәа рыҵхреи амҩахәасҭақәа рҿы аӡахәа бжьында аԥҟареи аԥсуаа ркультуратә-нхашәатә ԥсҭазара ахьтә хҭыс дуқәак ирызҳәоуп. Аҭырас Аԥсны ианагь аҽаҩра аарыхра иаԥырхагаз ҵиааны иҟаҵәҟьан, адгьылқәаарыхра даара иаԥырхаган. Аҭырас аныхра, ақәхра даара иааира дун ауаҩы изы. Амҩахәасҭақәа рҿы аӡахәабжьандаҳақәа рхыҵәҵәара амҩақәа реиӷьтәреи аимадарақәа рыҟаҵареи ирзеиӷьын. Абри азҵаара иазкны Г. Ф. Чурсин ииҳәақәаз ирзааигәоуп Хә. С. Бӷажәба ихшыҩҵакқәагьы. Аетнограф Л. Хә. Акаба дызлахәаԥшуала, аӡахәа бжьындаҳа ахыҵәҵәара амотив адгьылқәаарыхра аасҭа ижәытәтәиуп (еиҳабуп) ҳәа илыԥхьаӡоит. Аҵарауаҩ  ари лгәаанагара ҵаҵӷәы хадас иалҭо аҭыраси аӡахәа бжьындаҳаи ажәатәӡа аахыс уаҩы иԥырхаганы Аԥсны иахьабалак ирыжәпаны иахьҿиоз ауп. Урҭ адгьылқәаарыхра мацара акәым, иааидкыланы акультура аҿиара иаԥырхаган. Ари азҵаара далацәажәаны, лыхшыҩҵакқәа еизыркәкәо, Л. Хә. Акаба абас лыҩуеит: « В мотиве истребления папоротников и лиан получил отражение тот факт, что предок человека уже на самых ранних этапах своей деятельности должен был с помощью огня и самых примитивных орудий труда бороться с папоротниками и лианами».
Ари амотив ас еиԥш иҟоу аинтерпретациа  азура аҵабырг иазааигәазаргьы ҟалоит, ианамуӡахгьы гипотезак аҳасаб ала иаҳадаҳкылар алшоит, аха аҵарауаҩ уи ашьақәрыӷәӷәаразы иаалго аҵаҵӷәы маҷысшьоит, иазымхошәа избоит. Сгәы излаанаго ала, ара еиҳа  ииашоуп ҳәа исыԥхьаӡоит Г. Ф. Чурсини Хә. С. Бӷажәбеи ишырҳәоз. Дара убарҭгьы ари амотив адгьылқәаархыра иахьадырҳәалоз ашьақәрыӷәӷәаразы иҵагьы аҭҵаарадырратә ҵаҵыӷәқәа аҭахуп.
Сгәы излаанаго ала, ари амотив ҵабыргынгьы ашьаҭақәа архаикатә ҟазшьа рымоуп, иуадаҩу аилазаашьа змоу ажәытәӡатәи амифтә хәыцра иадҳәалоуп. Абрыскьыл анцәаратә ҟазшьақәа змоу, еиҳа ихьшәоу аамҭақәа зныԥшуа фырхаҵоуп. Абрыскьыл дагьынцәоуп, дагьуаҩыуп. Адоуҳа имоуп, иҳәатәгьы ҟалоит. Иаҳгәалаҳаршәап  аҵларкәыкә илабашьа ахькылнаҵәаз (ахьаҿаҟәаз) азы абажә ада ухы знуҟьо умоуааит ҳәа ишишәиз. Уи ишәи наӡеит ҳәа ажәлар ишырԥхьаӡо.
 Ажәытә  нцәа имацара иакәӡам Абрыскьыл дызҿагыло, дырҿагылоит, дрықәӡбоит, драқәԥоит иара иҟынӡа аԥсҭазаараҿы ишьақәгыланы иҟапз  аизыҟазаашьақәа, аиҿкаашьа, иара итәала аҿыц еизыҟазаашьақәа шьақәиргылоит, ҿыц аԥшьгаҩуп, уаанӡатәиқәа дырнышәом. Ауаа уаанӡа (Абрыскьыл дышәны даақәлаанӡа) изышьцыланы иҟаз адунеи еиҿкаара, аизыҟазаашьақәа ықәхны, анцәа иахь иҟаз аҳаҭыреиқәҵареи уи игәрагареи лаирҟәуеит, уи имчхара ду мап ацәикуеит. Аҵанаа реиԥш, Абрыскьыл анцәа диаҭәаишьом, игәхьаагьы акым, иқьышә иқәҵаноуп дышцәажәо. Аҵанаа ирызку амиф аҿы анцәа иҿагыларатә мотив апоссив ҟазшьа амазар (аҵан анцәа фырхаҵарыла иҿагыло, егьиуа иаабом), Абрыскьыл анцәа диҿагылоит хыцәнамырха, ихтны, ахаҵа ӷьеҩ ишихәҭоу ала.
Абри еиҭакра дуӡӡан ауаҩытәыҩса ихдырраҿы. Иага изааргандазгьы Абрыскьыл дырнышәаӡом уаанӡа анцәа еиҿканы имаз аизыҟазаашьақәа, урҭ рыгәра игаӡом. Ҳара гәныхәҵысҭала акәзаргьы ҳахшыҩ азаҳашьҭроуп Абрыскьыл идгьылтәу аԥҳәыс длыхшазаргьы агәамч ажәҩан (анцәа иҟынтә) аҟнытә ишиоуз. Уи моу, вариантқәак рҿы инықәшьшәа (иныҵакшәа) акәзаргьы Абрыскьыли анцәеи еиҭынхацәан,  аиуара рыбжьан ахьҳәақәоугьы ыҟоуп.
Иаҳгәалаҳаршәап аҳәамҭа аваирантқәа руак  аҿы, Абрыскьыл иан лцәа далашәеит ижәҩантәу доуҳала ҳәа ишҳәоу. Акыр ицәыҵакны акәзаргьы афырхаҵа иираҿы ажәҩантә доуҳа шалахәу уаҩы иеиликаартә иҟоуп.
Ара иаҭыԥуп иазгәаҭазарц: ауаатәыҩса ржәытә мифтә дунеихәаԥшышьақәа злаҟаз ала ажәҩани анцәеи еиҟароу мчқәоуп, семантикала зынӡа еизааигәоуп, уи моу, синонимқәоуп ҳҳәар еиҳагьы ииашазар ҟалап. Уи ус шакәу еилыхха еилаҳкаартә иҟоуп аԥсуаа жәытә-натә аахыс традициала иаарго, иахьагьы есымшатәи рыбзазараҿы лассы-лассы рхы иадырхәо абас иҟоу аныҳәаратә формақәа рылагьы: «Анцәа дузылԥхааит», «Ажәҩан узылыԥхааит». Иаҳгәалаҳаршәап даҽакгьы: диҿагыло далагаанӡа Абрыскьыл иҟаиҵоз аус бзиақәа анцәа игәаԥхон, имаирыҽхәон. Иара убас иаҳгәалаҳаршәап Абрыскьыл иааиԥмырҟьаӡакәа ажәҩан дшамадаз ирашь дақәтәаны ажәҩан далалон, иаҳәала аԥҭақәа ԥиҟҟон, амацәыс рылихуан. Ари ахшыҩҵак  шьақәдырӷәӷәоит Г. Ф. Чурсин ианиҵаз аматериалқәагьы. Урҭ рҿы ишҳәоу ала, Абрыскьыл ауаа бзиа ибон, ажәҩан амаӡақәа раҳәауа, аус бзиақәа рзымҩаԥигон.
Ара иаҳгәалаҳаршәап даҽакгьы: адунеи ажәларқәа зегьы рҟны ишыҟоу еиԥш, аԥсуа мифологиаҿы ажәҩан дхаҵоуп, адгьыл дыԥҳәысуп дара еидкыланы, акны ирыԥхьаӡоит – «дгьыли-жәҩани», иаҳҳәап ақәра – «дгьыли-жәҩани ирымаҿуп» аҿы ахархәара шрымоу еиԥш. Имашәырӡам аԥсуаа ас еиԥш иҟоу ақәра ахьрымоу.
Иҩашьаӡом Абрыскьыл акультуратә фырхаҵа (адемиург ҳәа изышьҭоу) иҟазшьарбагақәагьы дахьрылаҟоу. Ажәҩан амаӡақәа ауаа иахьреиҳәо, иахьырзааиртуа, насгьы аҭырас ахьықәихуа, аӡахәа бжьындаҳа ахьԥиҟо культуратә ҿыцаԥшьгарак иаҩызоуп ҳәа ауаҩ дрыхәаԥшыр ҟалоит.
Ара иаҳҳәаз зегьы еизрыкәкәаны, абас еиԥш алкаа ҟаҳҵар ҟалоит: Абрыскьыл ажәҩантә нцәеи (хаҵеи) адгьылтә ԥҳәыси ирхылҵыз иоуп. Ус анақәха, иара ажәҩантә (анҵәаратә) ҟазшьақәеи адгьылтә (ауаҩратә) ҟазшьақәеи еилаҵәаны илоуп. Абри ахшыҩҵак инадҳәаланы иазгәаҳҭар ҟалоит ажәытәӡатәи абырзентә мифологиаҿы фырхаҵас иҟалоз (фырхаҵас  ирԥхьаӡоз) анцәақәеи абжьааԥнытәи (адгьыл аҿтәи) ауаҩи (аԥҳәыси) ирыхшоз шиакәыз.
Ажәак ала, Абрыскьыл иантропоморфтәу нцәахәуп. 
Абрыскьыл изку аԥсуа ҳәамҭаҿы иҷыдоу аҭыԥ змоу  ихәарҭам, ԥырхагара зуа аҵиаақәа (аҭырас, амӷ уҳәа) рықәхра амотив Г. В. Ҵулаиа иаҿирԥшит ажәытәӡатәи шумерааи акаадааи репос аҿы афырхаҵа Гильгамеш аԥса ҵлақәа ахьықәихуа, урҭ рынцәахәы џьбара Хәымбаба (Хәымвава) дахьылҿагыло. Аҭҵааҩы иҟаиҵаз ари аиҿырԥшра хымԥада аинтерес ду аҵоуп. Аха маҷк агәрагара уадаҩуп Абрыскьыл иҳәамҭаҿы еиҳа ижәытәӡатәу амотив ҭоурыхла Гильгамеш идҳәалоуп ҳәа ари автор иахьышьақәирӷәәӷо. Рыцҳарас иҟалаз, автор ари ихшыҩҵак ҭҵаарадыррала арҵабыргра рацәак даламлеит.
Ҳара иахьынӡаҳзеилкааз ала, Абрыскьыл изку аԥсуа ҳәамҭаҿы иаҳԥыло акымкәа-ҩбамкәа амотивқәа иреиԥшқәоу Гильгамеш изку аепос аҿгьы иаабоит. Арҭ афырхацәа аҩыџьа рхырҿсахьақәагьы злеиԥшқәоу акры ыҟоуп. Афырхацәа аҩыџьагьы рыгәҭакқәа еиԥшуп. Адгьыл аҽаҩра барақьаҭ аанашьҭларц азы Гильгамеш  аԥса ҵлақәа ыҵижәжәоит, Абрыскьылгьы аҭыраси амӷи рыхәҵәы зықәихуа адгьыл ужәрахарц ауп. Гильгамеш еиԥш, Абрыскьылгьы аԥсабара  еиҭеикырц иҭахуп, ишыҟоу аасҭа еиӷьны ауаа ирыхәо иҟаларц. Гильгамиш еиԥш, Абрыскьылгьы  хьаҳәра ҟамҵакәа хыхь иқәтәоу анцәа ду имҵахырхәара, тәык иаҳасаб ала ахырхәара мап ацәикуеит, уи иҿагылараан даҵахазаргьы дышфырхаҵаз даанхеит.
Иҵаулоу афилософиатә ҵакы амоуп арҭ афырхацәа аҩыџьагьы аԥсҭазаара ҵакы хадас иамоу ҳәа ирԥхьаӡо ахьеиқәшәо. Ауаҩы иқәԥара лыҵшәадазаргьы, игәаҟрақәа хырԥашьа рымамзыргьы, хьӡи-ԥшеи змоу аусқәа  рымҩаԥгароуп аԥсҭазаара ҵакыс иамоу ҳәа ирыԥхьаӡоит. Аҩыџьагьы еицеиԥшны мап ацәыркит ақьафуратә принцип: «ифала, ижәла, ухәмар, учча, избанзар, зегь акоуп, уаҵәы уеизгьы уԥсуеит».
Ҭҵааҩцәақәак Абрыскьыл изку аԥсуа ҳәамҭа афилософиатә ҵакы хада  цқьа еилымкаакәа, цқьа иагәыламԥшыкәа, ишшапаӡа иҟоушәа, ауаҩы имчымхара шьақәнарӷәӷәошәа иахцәажәақәахьеит. Абри аганахьала иҟазшьарбагоуп Д. Д. Нагишкин игәаанагарақәа. Д. Д. Нагишкин диашамызт ҳәа ҳгәы иаанагоит ара ҳзыхцәажәо аԥсуа фольклортә баҟа хадаратә ҵакыс иамоу анцәа  имҵахырхәароуп ҳәа аниҩуаз. Абар автор ари азҵаара далацәажәауа ииҩуаз: «В одной из сказок, которые в основе своей являются богоборческими, а именно в сказке «Абрскил», клерикальное влияние убивает живую суть всего произведения. Заточенный богом в скалу, Абрскил обречен на вечные муки: чем ближе  к нему помощь людей, которые хотят его вызволить, тем глубже он погружается. Мораль такова: как ни велик человек, а против бога у него силы нет».
Д. Д. Нагишкин алакәи аепоси ржанрқәа досу ҷыдарақәас ирымоу ихахьы иааимгазар акәхап. Аҳәамҭа агәкаҳара  ақәӡам ҵакыс иамоу. Ҳара ҳгәанала, зынӡа  диашан Ш. Хь. Салаҟаиа, Д. Д. Нагишкин ари ихшыҩҵак мап ацәкуа, абас аниҩуаз: «Оптимизм эпоса заключается в пафосе борьбы, и им проникнуто сказание об Абрскиле от начала до конца. Конкретное свое выражение этот оптимизм находит в мотивах бессмертия героя, его необычайной активности, его надежды на освобождение».
Ҳара ҳганахьала абас инацаҳҵап. Логикала Д. Д. Нагишкин ииҳәаз ҳацныҟәар, Прометеи еиԥш иҟоу анцәа иҿагыланы иқәԥо афырхацәа зегьы мап рцәаҳкыр акәхоит. Гильгамеш изку апоемагьы иқәнаргылоит ауаҩы имчыдареи игәаҟреи рызҵаара, аха уи аидеиатә ҵакы ус баша ирмарианы, ишшапаӡа еилкаатәым. Гильгамеш изку аепос ҷыдала иҭызҵааз, авторитет змоу, икомпентенту аҭоурыхҭҵааҩ И. М. Диаканов абри азҵаара далацәажәауа ииҳәоз ауп еиҳа ииашоу, еиҳа зыгәра ҳгаша: «Несмотря на ее (поэма о Гильгамише – С. З.) трагизм, на поражение героя, она не оставляет пессимистическое впечетление. Решение, которое ею дается, – это бессмертие славных дел».
Абрыскьыл изку аԥсуа ҳәамҭеи Гильгамеш ихҳәаау  аепоси иазгәаҳҭаз акык-ҩбак реиԥшрақәа, хымԥада, аинтерес ду рымоуп. Аха урҭ реиԥшрақәа шьаҭас, ҵаҵӷәыс иҟаҵаны, уи азырханы, арҭ арҿиамҭақәа генезисла (хылҵышьҭрала) еидҳәалоуп ҳәа  ашьақәрыӷәәӷара уадаҩуп. Иахьатәи аԥсуаа зхылҵыз ажәытә еимышьҭаррақәеи Азиа Маҷ иқәынхоз ажәытә жәларқәеи реимадарақәа ртәы зҳәо абызшәатә дыррақәагьы абрахь иадаҳҳәалар ҟалоит аиашазы. Аԥсуаа зхылҵызи, вавилонааи, шумерааи, мысрааи уҳәа аимадарақәа рыман ажәытәӡан ҳәа аҭҵаарадырраҿы изҳәақәо ыҟеижьҭеи маҷгьы ҵуам. Абарҭ аимадарақәа ыҟан ҳәа ишьақәзрыӷәӷәоз дреиуан Д. И. Гәлиа. Уи иааигеит алеқсикатә еиқәшәарақәа ҳзырбо аԥсуааи, вавилонааи, шумерааи, хаттааи, мысрааи рбзышәақәа рҟынтә аҿырԥштәқәа маҷымкәа.
Д. И. Гәлиа арҭ абызшәақәа рҟынтә иааигаз алексикатә еиқәшәарақәа машәырла иҟалеит ҳәа иԥхьаӡомызт. Урҭ шьҭыбжьылагьы, ҵыкылагьы (семантикалагьы) аиқәшәарақәа рныԥшуеит. Уаҩы иааџьеишьартә еиԥш акыр еизааигәоуп аԥсуа мырҭаҭратә нцәахәқәа аӡәырҩы рыхьӡқәеи ажәытәӡатәи ассиро-вавилонааи, хаттааи, шумерааи рынцәақәа аӡәырҩы рыхьӡқәеи: Аиҭар (аԥсуаа рҿы ашьамаҟа рынцәахәы – Астар – Ассиро-вавилонтәи анцәахәы: Анана (Нана)-Гәында (аԥсуаа рҿы ашьхыцқәа  рынцәахәы) – Ишхара (шумертәи анцәахәы ԥҳәыс); Ажьаҳара (аԥсуаа рҿы анцәахәы ԥҳәыс) – Иштар (хетта рынцәахәы ԥҳәыс); адад (аԥсуаа рҿы ижәҩантә цәырҵроу адад) – Адад, Адду (шумера рҿы адад-мацәыс анцәахәы); Анцәа (аԥсуаа рҿы адунеи зегьы зшаз, хыхь ажәҩан иқәтәоу анцәа ду) – Анта, Ан, Ану (ажәытәан Азиа Маҷ иқәынхоз аӡәырҩы ажәларқәа  рынцәа ду ихьыӡ, еиуеиԥшым аформақәа уҳәа убас иҵегьы.
Абас иҟоу афактқәа шмаҷымгьы, еиҭасҳәахуеит, гипотезак аҳасаб ала акәымзар, Абрыскьыл изку аԥсуа фырхаҵаратә  ҳәамҭеи Гильгамеш изку аепоси хылҵышьҭрала, генезисла еидҳәалоуп ҳәа ашьақәырӷәӷәара гәаӷьыуацәоуп. Ҳара ҳгәы излаанаго ала, ара генезисла, хылҵышьҭрала еидҳәалоу абаҟақәа рҿы акәым аус ахьҳамоу, ара типологиатә ҟазшьоуп иҟоу.
Абрыскьыл изку аҳәамҭаҿы  ажәлантәқәа Ешбеи Қацәбеи (Ешааи Қацәааи) рцәымӷра амотив ажәытәан аижәлантәқәеи аимышьҭаррақәеи реимак-еиҿакрақәа лассы-лассы иҟалоз ирызҳәазар акәхап. Ажәытәан Аԥсны ус еиԥш иҟаз аҟыба-ӡыбарақәа, аимак-еиҿакрақәа рыгӡамызт аижәлантәқәеи аимышьҭаррақәеи. Ари ахшыҩҵак, ҳгәанала, ииашаны иазгәарҭеит Г. Ф. Чурсини Хә. С. Бӷажәбеи.
Абрыскьыл изку аепос аҿы алагәыӷреи ауаҩаԥшьи рҿагылара, рақәԥара амотив зызҳәоу аугро-финтә еимышьҭаррақәа Кавказ еимырҵәарц иахьақәлаз ауп ҳәа агәаанагара иман Д. И. Гәлиа.
Г. Ф. Чурсин игәаанагара злаҟаз ала, алагәыӷреи ауаҩ аԥшьи рцәымӷра амотив аԥсуаа ржәытә ҭоурых аҟынтә хҭысқәак ирызҳәоуп, ирхылҟьа-ҿылҟьазар ҟалап. Ари азҵаара далацәажәауа, Г. Ф. Чурсин иҩуан: «В этой легенде (Абрыскьыл изку аҳәамҭоуп зыӡбахә имоу – С. З.), несомненно, сохранились отголоски некоторых явлений  исторического прошлого абхазов. В преследовании Абрскилом рыжих и голубоглазых людей можно видеть отдаленное воспоминание об упорной борьбе абхазского народа с каким-то чужим народом – голубоглазыми блондинами».
Г. Ф. Чурсин абри игәаанагара дақәшаҳаҭхауа, алагәыӷрақәеи ауааԥшьқәеи зусҭцәаз еиҳа  конкретла еиликаарц иақәикит Г. В. Ҵулаиа. Ари автор игәаанагарала, Абрыскьыл алагәыӷрақәеи ауааԥшьқәеи дахьырҿагыло, иахьынирҵәо иаанаго Аԥсны аборигенцәа киммиериааи аскифцәеи ирҿагылан иахьықәԥоз ауп.
Ҳара ҳгәы излаанаго ала, Г. В. Ҵулаиа ари ихшыҩҵак инагӡаны агәра узгом, уи ашьақәрыӷәәӷаразы иара иааиго аҵаҵӷәқәа азхом. Автор ара ихы иаирхәоит ажәытәӡатәи абырзен ҳақьым, аԥсабараҭҵааҩы (V – IV ашәышықәса ҳера ҟалаанӡа) Гиппократ иусумҭак. Уи аусумҭа излаҳәо ала, аскифцәа ахьынхоз аҭыԥқәа рҿы аҳауа акыр иахьыхьҭаз, амра рацәаны иахьымԥхоз иахҟьаны зцәа шкәакәаз ауаа иаԥшьқәахеит.
Аскифцәа Аԥсны иалсны ианцоз иааҭгылон. Аха арҭ афактқәа разгәаҭара мацарала иузҳәом лымкаала аҭыԥантәи ауаа асуифцәа ирҿагыланы рықәԥароуп абрыскьыл изку аҳәамҭа ианыԥшыз ҳәа.
Ҳара ҳгәы излаанаго ала, Абрыскьыл алагәыӷрақәеи ауааԥшьқәеи дырҿагыланы иқәԥара амотив тәым қәылацәақәак рақәԥара, рҿагылара иазҳәам. Аҳәамҭа авариантқәа рҿы џьарамзар џьара иарбаӡам алагәыӷрақәеи ауааԥшьқәеи етникала итәымқәоуп ҳәа. 
Ҳара ҳгәаанагарала, ари амотив уаҩы иадиҳәалар ҟалоит аԥсуаа ржәытә мырҭаҭаратә дин. Аԥсуаа ржәытә мырҭаҭратә дин аҿы алагәыӷрақәеи ауааԥшьқәеи ачымазара ҿыкқәа ажәлар ирыладырҵәеит ҳәа иԥхьаӡан, насгьы урҭ рымшьҭа цәгьоуп, рылаԥш цәгьоуп ҳәа ирыхәаԥшуан. Рудиментла акәзаргьы, ас еиԥш иҟаз амырҭаҭратә дунеихәаԥшышьа ашьҭа-мҭақәа иахьагьы аԥсуаа рыбзазараҿы ана-ара иаҳԥылоит. Иаҳгәалаҳаршәап Абрыскьыл изку аҳәамҭа аваирантқәа жәпакы рҿы ари афархаҵа ихаан ауаа чмазара рымамызт, изакәызаалак чмазарак иаргәамҵуа иҟамызт ҳәа шҳәоу. Ҵабыргуп, аҳәамҭаҿы џьаргьы ирабаӡам Абрыскьыл ачымазарақәа драбашьуан ҳәа, аха ҳара гәнхәҵысҭала акәзаргьы еилаҳкаароуп, ҳахшыҩ азцароуп алагәыӷрақәеи ауааԥшьқәеи рнырҵәарала ачымазарақәа зыхҟьоз, хыҵхырҭас ирымаз шанихуаз.
Аԥсуаа рҿы жәытә-натә аахыс алагәыӷрақәеи ауааԥшьқәеи ачымазарақәа зырҵысуа роуп ҳәа ишыԥхьаӡаз ибзианы ирныԥшуеит аҭҳәақәагьы. Ҿырԥштәыс иааҳгозар, Д. И. Гәлиа ианиҵаз аԥшьра авариантқәа руак абас аҳәоит:

Ауаҩаԥшь ҽаԥшь дақәтәоуп,
Ауаҩаԥшь хҭырԥаԥшь ихоуп,
Ауаҩаԥшь кәымжәаԥшь ишәуп,
Ауаҩаԥшь еимааԥшь ишьоуп,
Ауаҩаԥшь еиқәаԥшь ишьоуп,
Ауаҩаԥшь кәадыраԥшь дақәтәоуп,
Ауаҩаԥшь ҟамчаԥшь икуп.
Дыҩн, сыҩит,
Дыԥан, сыԥеит,
Асиныс ҳрылсит,
Мыр иқыҭагьы ҳрылсит,
Абахәаԥшь амаҭаԥшь аҿаҳшьит. 

Ари иазааигәаӡақәоу иҵагьы авариантқәагьы ыҟоуп.
Абра ҳзыхцәажәо аԥсуа фольклортә баҟа аҭҵааҩцәа аӡәырҩы рҽыршәахьеит Абрыскьыл ихатәы хьӡы етимологиа аилкааразы, аха аиқәышаҳаҭра рымам, досу ргәаанагарақәа еиуеиԥшым.
Академик Н. И. Марр ажәа «Абрыскьыл» ҩ-компонентк рыла ишьақәгылоуп ҳәа иԥхьаӡон: Абыр-амра (ажәҩан), скил(скир) – агыруа-ҷантә бызшәаҿы – аԥа-Абрыскьыл – амра+аԥа.
Д. И. Гәлиагьы ари ахатәы хьӡы амра ахьыӡ иадиҳәалон: Абрыскьыл – Амыр-скил – амра-ԥа. Ари ахатәы хьӡы аетимологиа азҵаара далацәажәауа, иара иҩуан: «Абрискил тоже, что у грузин Амран. (Амра по-абхазски солнце и Абрыскьыл – Амыр-скил – амра-ԥа – сын солнца). Во втором слоге «скыл» можно видеть хеттское SSiL-владыка, или мингрельское скуа – сын.
В мингрельском отложились многие колхидские (др. – абхазские слова. У хеттов бог солнца именовался Митрашил, отсюда абхазский (А)бирскил. По-гудаутски солнце – амыр».
Хыхь иааҳгаз Н. И. Марр игәаанагара дақәшаҳаҭхауа, М. И. Чиқовани ари ахьыӡ актәи ахәҭа (актәи акомпонент)  «Абр» Амирани ақырҭуа епос аҿы иаҳԥыло аперсонаж Амбри ихьыӡ иахаршалоуп, иадҳәалоуп ҳәа иԥхьаӡон. М. И. Чиқовани хьаҳәа-ԥаҳәада, кәанызанрада агәра игон «Абрыскьыл» аҿы агыруа-ҷантә ажәа ахархәара аиуит ҳәа.
Г. В.  Ҵулаиа иакәзар, уи иусумҭақәа руак аҿы ахатәы хьӡы Абрыскьыл уи афырхаҵа ихиҿсахьагьы мескааи-хеттаи рҿы иҟаз амза анцәахәы Армаз идиҳәалон. Ҵулаиа уаанӡа ииҳәақәахьаз мап рацәкны, дрыцәхьаҵны даҽа усумҭак аҿы аскиф бызшәа шьаҭас иҟаҵаны ари ахьыӡ аетимологиа шьақәргыларц иҽанишәеит.
Ара зыӡбахә ҳамоу атермин актәи ахәҭа («абр») Ш. Хь. Салаҟаиа ажәытә адыгцәа ахаҳә хьӡыс ирымаз ажәа (абрамыва, амбырмыжъо) иадиҳәалоит. Ш. Хь. Салаҟаиа абри азҵааразы игәаанагарақәа еизрыкәкәо абас алкаа ҟаиҵеит: «…имя Абрскил будет расшифроваться как «сын абра», где, «абра» – эвфемизм, заменивший собой «сауаср», «саоср», «саср», «соср».
Аетнограф Л. Хә. Акаба лгәаанагарала, Абрыскьыл – иԥыруа амца (даҽакала – «амацәыс аԥа» ма «иԥыруа амца анапы») ауп иаанаго.
Ара акыр иааркьаҿны иҟаҳҵаз ахҳәаа иаҳнарбоит Абрыскьыл ихатәы хьӡы аетимологиа ҭҵаарадыррала ииашаны, инагӡаны уаҩ зыгәра игаша аҵаҵӷәқәа аҭаны аилкаара акыр ауадаҩрақәа шамоу. Уи иазкны еиуеиԥшым агәаанагарақәа шыҟоугьы, ари ажәа ашьаҭақәа даҽаџьара акәымкәа аԥсуа-адыгатә бызшәақәа рҿы иҳаԥшаауеит ҳәа иашьҭоу аҵарауаа еиҳа аҵабырг иазааигәоуп уҳәартә иҟоуп. Убарҭ рахьынтәгьы логикала уҳәару, аҵаҵӷәқәа иаиҭо уҳәару рылагьы Ш. Хь. Салаҟаиа атермин «Абрыскьл» иазиԥшааз аетимологиа аҵабырг еиҳа иазааигәазар  ҟалап ҳәа ҳгәы иаанагоит.
Абрыскьыл ихҳәаау ажәытәтәи жәлар рҳәамҭа анырра ду ҟанаҵеит аԥсуа сахьаркыратә, аҩыратә литератураҿы.
Аӡәырҩы аԥсуа шәҟәыҩҩцәа раԥҵамҭақәа рҿы рхы иадырхәоит Абрыскьыл ихаҿсахьеи изку аҳәамҭа асиужети. Зегь раԥхьаӡа ари афольклортә баҟа иазкны, ахархәара аҭаны ажәеинраала ҟаимаҭ зҩыз аԥсуа литература  ашьаҭакҩы Дырмит Гәлиа иоуп. «Абрыскьыл» ҳәа хыс измоу иара иажәеинраала заатәи ипоезиаҿы иреиӷьқәоу ируакуп, иҩит ҳәа иаҵаҩуп 1910 шықәса март 21 аҽны. Ари ажәеинраала асахьаркыра аганахьалагьы ҟазара ҳаркыла иахьеибыҭоу, иахьеиҿкаау анаҩсгьы, аҵакы аганахьалагьы ажәлар рҳәамҭа иазааигәаны иҟаҵоуп. Игәаҳҭап даҽа зныкгьы, иаҳгәаларшәаны ҳаԥхьап иара зеиԥшроу.

Кәыдры ауезд аҿы иҟоуп қыҭак Ҷлоу ҳәа,
Иҟоуп убраҟа ҳаԥык аҽ-уац ҭызго ҳәа,
Ирҳәоит наскьа наҟ Абрыскьыл дҿаҳәоуп ҳәа,
Иҽгьы, иаргьы иахьҿаҳәоу џырла ичоит ҳәа.

Ирҳәоит абри ажәытә аахыс лакәҵас,
Џьоукгьы ҭалахьеит рҽазыҟаҵаны шьҭазаҩҵас,
Рыгәгьы иҭан дырбар, дыркразы брагьыҩ ҵас,
Аха ихынҳәит акы раҳан лашыбжьҵас.

Ашьҭахьы ибжьы рықәиргеит иара аԥсышәала:
«Сара сыҟны шәзааиуам, шәдәықәымлан ҽышәала,
Шәышьҭахьҟа шәхынҳәы ишәымоу ацәымзала,
Еиҵахоугьы дҭыжәга шәиҵаланы еидарала.

Аха аказы сшәызҵаауеит имӡакәа исашәҳәа,
Иҟоумашь уажәгьы Аԥсны ажәлақәа Аешырба, Ақацә ҳәа,
Амаӷ, аӡахәа бжьында, аҭырас?» - ҳәа.
«Ааи!» – ҳәа аниарҳәа, иааирҵысит иҳәагәыжьқәа.

«Уажәгьы Аԥсны абзиара ацәмаҷзаап,
Уаҩы игәыртланы дынхартәы иҟамзаап,
Ируа, ирҳәо акгьы барақьаҭымзаап».
Абарҭ аниҳәа ашьҭахь ацәажәарагьы даҟәыҵзаап.

Изларҳәо ала, дыҟазаарын Аԥсны Абрыскьыл захьӡыз, 
Аха алакә аҟынгьы цқьа ирызҳәом иара убри дзакәтәыз,
Ибаны имуазаарын ауаҩаԥшьи аӡахәа бжьындақәеи захьӡыз,
Ибарцы иҭахымызт Аешба, Ақацәба ҳәа жәласы измаз.

Амаӷ дахьақәшәоз ирҩон, ауаа рзы иԥырхагоуп ҳәа;
Аӡахәа бжьында ԥиҟауан санаҵсуа сархырхәоит ҳәа,
Ахыларҟәра иҭахымызт Анцәа сиҳәошәа иҟалоит ҳәа;
Аказы даанҵасуамызт, дыҟамызт анцәагьы сицәшәоит ҳәа.

Анцәа имазкуаз илшауаз, хара дызцозма,
Имҩа иқәымлаз хаиррак дықәшәозма.
Иара ицәымӷхаз бзиарак ихьуазма.
Ацәгьоура иаҵанакуаз аџьабаа дзацәцозма?

Хыхьынтә мычқәак аҳаԥы дыҵаргалт.
Днаскьаганы еихатәы шьаҟа дук дадҿарҳәалт,
Иҽгьы убраҟа ицәыхарамкәа идҿарҳәалт,
Фатәысгьы имаҷымкәа аџыр рызҭаргалт.

Иахьа хәлаанӡа даҿуп ишьаҟа арҵысра,
Игәы иҭоуп уажәгьы изыҵхыр, ацара,
Аха иабаҟоу, дааԥсоит амала,
Ианыҵихыша иаақәтәоит ҵыск иара убра.

Дгәааны аҵыс азы идәықәиҵоит ауыра,
Аҵыс аҵԥраауеит, иақәшәоит ашьаҟа ауырала,
Иҵеицалоит ишьаҟа зынӡак цәгьарыла,
Насгьы изыҵхуам иара убри ҩ-напыла.

Абас даҿуп есымша гәаҟрыла,
Ианыҵихыша иааихуеит иԥырны мҵәыжәҩала,
Ауыра шьҭихуеит иара убри азгәаарала,
Дасны иҵаицалоит аԥсаа цәгьа абзоурала.

Уажәгьы дыҟоуп Абрыскьыл аҳаԥаҿы,
Дыҵыҵышт убрахьтәи каамеҭ ду аҽны.
Убри нахыс дҟалашт дҽеины.
Дыбзиа уаҩны, ақьиацәа дреиԥшны.

Даҽа џьоукыхгьы убасқәа рҳәоит:
Абрыскьыл аҳаԥы дҭыҵит.
Аха алашара ила иазымчҳаит,
Длашәхан ашьхарахь дцеит ҳәа.

Ара ҳазлацәажәо аҳәамҭа асиужет шьаҭас иамоуп апоет Владимир Анқәаб жәеинраалала иҩу ироман «Абрыскьыл». Иара убас ари аҳәамҭа инарҭбааны ахархәара аиуит Аԥсны жәлар рпоет Баграт Шьынқәба ироман «Ахаҳә еиҩса» аҿы.


Аҭакәажә, арупап

Аԥсуа фольклори амифологиеи акыр ирылаҵәаны иҟоуп амифтә ҭакәажә лхаҿсахьа. Зныхгьы уи ахәырҭлаӷь (аԥсуа бызшәа абжьуатәи адиалект аҿы), ма аҟәырҭлаҟ (абызԥ диалеқт аҿы) ҳәа илышьҭоуп, даҽа  зныхгьы (еиҳараӡак абжьуаа рҿы) арупап ҳәангьы лзырҳәоит. Ари аҵыхәтәантәи атермин ақырҭуа бызшәаҟынтә аԥсуа бызшәа иаланагалазар акәхап, ақырҭуа мифологиеи афольклори рҿы амифтә ҭакәажә Рокапи лыхьӡуп.
Аҭакәажә лхаҿсахьа акыр аилазаашьа уадҩ амоуп. Уи ҳԥылоит еиуеиԥшым алакәтә сиужетқәа рҿы, насгьы нарҭаа ирызку аепос аҿгьы. Аҭакәажә зны дуаҩжьыфаҩуп, арахәгьы лфоит. Уи ҩысҭаа мысхәуп ҳәа дыԥхьаӡоуп. Лфункциақәагьы еиуеиԥшым. Зны лара дзаҵәуп, даҽа зны  аиҳәшьцәа хҩык ыҟоуп, аӡә лаҵкыс аӡә деицәоуп, дыџьбароуп. Ацәгьамыцәгьа зыршуа, изыӡбо шлакәугьы, зныхгьы афырхаҵа дицхраауеит, ихәаша амҩа дықәылҵоит, иаӷацәа рақәԥараҿы аиааира злеигаша ахшыҩҵакқәа иҵалҳәоит, диабжьоит.
Ҭеиҭԥшла аҭакәажә дыгмыгуп, лыԥшра цәгьоуп, лыбаҩқәа хаххала дыҟоуп, лхахәы еилажәжәа, ибабаӡа иаууп, лгәыԥҳәқәа дууп, игьал-гьало лыжәҩахыр иахышьны лҟәаҟәа иқәуп. Лара ихадароу персонажны, шамахаӡак акәымзар, џьаргьы даабаӡом, еипизодлоуп дышцәырҵуа. Илаҟәу амифологиа ҳәа изышьҭоу егьырҭ аперсонажцәа зегьы дреиԥшны аҭакәажә нхарҭас, тәарҭас, гыларҭас иахьлымоу ацәыҵалашьцарақәа, абна тоурақәа рҿоуп, адгьыл ахыхь еиԥш, адгьыл аҵангьы дыҟоуп.
Аепос, ма алакә афырхаҵеи лареи реиқәшәашьа ҷыдара ссақәак рыла инеивга-ааивгазаргьы, аиԥшрақәа ирымоу акырӡа еиҳауп, уаҩы иҳәыр ҟалоит стереотип ҟазшьоуп иамоу ҳәа.
Аҭакәажә бжеиҳан ауааи арахәи зланлырҵәо (урҭ ахьылбаалдо анаҩсгьы, зныхгьы ихаҳәылтәуеит) анашанатә ҟамчы лымоуп, уи назхылҟьо зегьы хаҳәхоит. Иаалымхны ихаҳәылтәыз дуаҩума, ирахәума уи аҟамчы узахҟьар, рыԥсы ҭалоит. Зныхгьы уи алакә ҟамчы маҭаԥшьуп.
Ара иҳәоу ахшыҩҵакқәа аконкреттә материалқәак ҿырԥштәы ҳасабла иааганы, ҳнаргәылаԥшны, урҭ рыла ишьақәҳрыӷәӷәап. Афырхаҵеи аҭакәажәи реиқәшәашьа асхема, шамахамзар, абас иҟоуп: иара ишәарҭоу мҩак дықәуп. Имҩан аҭакәажә дшыцәоу длыхҭыгәлоит. Илмырбаӡакәа дынкылсны лкыка дацҳауеит. Лара аҭҳарцәҳәа дҿыхоит, дылфарц, дылбаалдарц лҭахуп, аха иара лкыка ацҳара дахьахьӡаз иабзоураны дылзыфом. Зныхгьы ибжара  дылбаалдоит, аха лкыка дахьацҳаз илныруам, длыхәлахауеит. Уи нахыс иареи лареи еиуацәахеит, ԥас дылзыҟалеит ҳәа дыԥхьаӡаны, ихы-иҵыхәа, дзышьҭоу, гәыхәтәыс имоу аус  уадаҩ закәу еилкааны, уи анагӡараҿы дицхраауеит.
Ҿырԥштәыс иааҳгозар, алакә «Мазлоуи Жьакәыри Ҟаурбеи ишиԥацәахаз» аҿы аишьцәа аиҳаби аиҵби Мазлоуи Жьакәыри ҽнак шәарыцара иахьцаз абнараҿы ирбаз, аха ирымшьыкәа иеиқәдырхаз ҩ-жьаки, ҩ-бгаки, ҩ-мшәыки рыман. Урҭ дара рзы нашанатә цхырааҩцәаны ирзыҟалеит. Аишьцәа ҩ-мҩакы ахьеихагалаз ианнеи нахыс хаз-хазы анҟәара рҭаххеит. Досу ижьеи, ибгеи, имшәи рыманы, досу рымҩақәа ирықәлеит.
«Жьакәыр дышнеиуаз қыҭак ауаа иаӷа-ҿаӷаны иахьынхоз дналалт. Дышнеиуаз қәацәк, ҭакәажәык дзыҩназ, днадгылт. Ари дау ԥҳәысзаарын, лбарҵа ауааԥсыра рыбаҩқәа маҷымкәа иҵажьын. Ари гәрамгарҭас даник, лааигәара дымнеикәа длывсны ддәықәлеит. Дышнеиуаз дгьыл ҭаҳараны дынҭалт. Ари аҭаҳара хаҳәла иҭҭәаа иҟан. Аҭаҳара аханы амҩаҿы ҭакәажәык ҟамчык кны дықәгылазаарын. Ари аҭакәажә лҟамчала дназысуаз зегьы хаҳәха ишьҭахозаарын. Ари акәзаап ахаҳәра зырацәаз аҭаҳараҿы.
Жьакәыр ижьеи, ибгеи, имшәи иманы дышнеиуаз аҭакәажә даарыс-аарысын, рызынтәыкгьы ихаҳәха иаашьҭалҵеит».
Убри аамҭазы Жьакәыр иашьа еиҳабы Мазлоу имҩаҿгьы акыр ахҭысқәа дрықәшәеит. Қыҭак аҿы ауахәама иҭатәаны аҭыԥҳацәа зызнаргоз агәылшьап ишьит, убри ала уи аҽны агәылшьап иафараны иҟаз аҳ иԥҳа ԥшӡа деиқәирхеит. Икараха иҟаз Мазлоу днықәианы даныцәа, аҳ ихьча чарҳәарала Мазолу дышьны, агәылшьап зшьыз сара соуп иҳәеит. Ажьеи, абгеи, амшәи Мазлоу иԥсы ҭарҵеит. Мазлоу аҳ иԥҳа ԥҳәысс дирҭан, ижьеи, ибгеи, имшәи, иԥҳәыси иманы иашьа Жьакәыри иареи ахьеиԥырҵыз, адырга ахьыҟарҵаз даннеи, иашьа иахь ихаз аҳәызба аган шжьакцаз ибеит. Уи ала идырит иашьа бзиарак дшақәымшәаз, дышҭахаз. «Иԥҳәыси рҩызцәеи ара иааныжьны, иҟалаз закәызгьы адырра нарыҭаны ижьеи, ибгеи, имшәи аашьҭыхны ддәықәлеит. Дышнеиуаз раԥхьа ақәацә иҭаз аҭакәажә днаыдгылт. Аҭакәажә уи аамҭазы дыцәан лгәыҳәԥы хтны. Мазлоу аҭакәажә лкыка днаҵаланы дацҳаит. Аҭакәажә дыҭрысны дааԥшит, егьылцәымыӷхеит:
– Акыкахш иаҵанакуа рацәоуп, уи аҳаҭыр азы сашьа абра дмааикәа дыҟам, иҭахарҭа саҳәа, – ҳәа длыҳәеит.
– Ҵоуп, абра аӡә дааин, уара дуеиԥшын, жьаки, бгаки, мшәыки ицны дҭахазар абри саҳәшьа еиҳабы лҿы ауп дахьҭахаз, лҟамчы рыҳәҳәа дзысуа зегьы хаҳәхоит, иузлымхыр, узысуагьы иԥсы ҭалоит, – лҳәеит аҭакәажә.
Ари ашьҭахь Мазлоу ижьеи, ибгеи, имшәи, иареи еилацәажәеит аҭакәажә изызнеиуаз лҟамчы амхразы ирылшаша ҳәа. Амшә ус аҳәеит: – Сара аҭакәажә дахьтәоу лхахьы сиасны ахаҳәмҿыхә лгәыдҵо гәырҩа лыгсырхом. Абга ус аҳәеит: – Сара снеины сҟаауа гәырҩа лыгсыжьуам. Ажьа ус аҳәеит: – Шәара ус даншәыршәалакь, сара лҟамчы лцәызгап, Мазлоу исыркып.
Арҭ ирҳәаз нарыгӡеит. Знык Мазлоу аҟамчы аниԥыхьашәа, нас ихаҳәны ишьҭаз ауааԥсыра дрысуа иҿааихан, аддыҳәа рыԥсы ҭаҵаны иргыло даарылалт. Аха арҭ зыԥсы ҭеиҵаз дрыламызт иашьа. Нас аҭакәажә даалысны дикит сашьа дахьыҟоу сабҳәароуп ҳәа. Даниргәаҟӡа, наҟтәирахьшәа хаҳәқәак шьҭоуп дрылазар гәаҭ ҳәа иалҳәеит. Мазлоу урҭ ахаҳәқәа дрысуа данаарылала, иашьа Жьакәри, ижьеи, ибгеи, имшәи рыԥсы ҭаланы адрым-срымҳәа иҩаҵибарҟьеит.
Мазлоу ажәлар зыԥсы ҭеиҵаз аҭакәажә ихаҳәтәны илымаз ишԥалзааури ҳәа дразҵааит. Арҭ  зегьы еицҿакны дхаҳәхааит анырҳәа, Мазлоу иҟамчы налхиҟьан, дхаҳәха даашьҭахеит. Мазлоу зыԥсы ҭеиҵаз ауаа ҳазлоузаԥсахарызеи ҳәа иазҵааит.
– Шәшақәшәазгьы сыздыруамызт, сагьшәышьҭамызт, сзышьҭаз сашьа иакәын, дсыԥшааит, шәаргьы шәразҟы бзиара алазааит, ара шәаҵанакит. Шәара шәҟынтә сара акгьы сҭахым, – иҳәеит Мазлоу.
Ари ашьҭахь Малоу иашьа дима иԥҳәыси лҩызцәеи ахьгылаз днеин, арҭгьы аашьҭырхын, рани раби шьҭа ҳаҷкәынцәа еибганы игьежьуам ҳәа иқәықәма-шәықәмаха иштәаз инкылсит. Арҭ рԥацәа ас игәырӷьахәха ианырзааи, иреигәырӷьеит, чара дугьы рзыруит».
Абри алакәтә сиужет даҽа  вариантк аҿы излаҳәоу ала, афырхаҵа хатәы хьӡы змам акыр ахҭысқәа ихганы (агәышьап аҭыԥҳацәа ржьы зфоз шьны, егьины), зхабар ицәыӡыз иашьа дишьҭаланы, мҩакы дықәаны «дышнеиуаз ҭакәажәы бааԥсык лҟамчы еиҩырҿаны хаҳә дук дшықәтәаз дибеит. Лара харантәи данылба, арахь уааи, арахь ҳәа дхәырҭлаӷьӡа лыбжьы лыргеит.
Ажьеи, абгеи, амшәи (урҭ афырхаҵа инашанатә цхырааҩцәа роуп – С. З.) аҭакәажә хәырҭлаӷь илкыз лҟамчы лымырхырц рыӡбеит. Амшә лҩадахьы ицан ахаҳә-мҿыхә ыршәуа, ибыбуа иалагеит. Абга неин хаҳә дук инықәтәан ауура иалагеит. Абри аамҭазыҳәан ажьа неин аҭакәажә аҟамчы аалымҵԥааны рыԥшәма инаганы инаҭеит. Ара еилараа ишьҭаз ахаҳәқәа дрысуа аҟамчыла иҿааихеит. Дзысуаз зегьы рыԥсы ҭаланы игыло иалагеит. Аҭакәажә ихаҳәылтәхьаз ажәлар ракәымзи. Дрысцыԥхьаӡа ажәлар гылон, аха иашьа дибомызт.
– Сашьа дахьыҟоу саҳәа абыржәыҵәҟьа, мамзар бара бысшьуеит, – иҳәеит.
– Амнахь унаскьа, амнахь – лҳәан, днарԥшны илыбреит.
Ашыцламшә рықәиаахьан ахаҳәқәа. Убарҭ данрыс, иашьа дҩагылеит, ижьеи, ибгеи, имшәи зегьы ицгылеит.
Нас ари иҟамчы рыхха аҭакәажә лхы дҩасын, дхаҳәханы дҩаиргылеит. Иашьагьы,  иаргьы, иԥҳәысгьы, рышәарахқәагьы еиманы аҩны иааит. Аҩны дырзыԥшын изааӡаз раб. Чара рзиуит, жәра рзиуит».
Даҽа лакәтә теқстк аҿы («Аҳәынҭқари иуазыри» ) аҭакәажә лфункциа назыгӡо аҳәынҭқар дыԥҳәысуп. Алакә афырхаҵа акыр ишәарҭаз ахҭысқәа ихганы (ҳәынҭқарк иԥҳа дигаразы адҵақәа иоуз наигӡарц бжьы-шьхак рнаҩс быжь-дәык рҿы иҟаз абжь-ӡмахк руак аҿы иҭаз аҳәа еиқәаҵәа ду агәи агәаҵәеи аӷрихит, абжь-мшынк рнаҩс иҟаз, улаԥш зхьымӡо еиҿаҳауаз, иеиҿыҵуаз, ианааиҿҟьоз амца аԥыр-ԥырҳәа изыбжьҟоз бжьы-шьхак дрыбжьысит…) дахьнанагаз аҭыԥ аҿы қалақьк ибеит. «Абри ақалақь аҿы зегьы хаҳәыршәыраны игылан. Ауаа зегьы хаҳәы шкәакәаны еилагылан. Џьоук тәан, џьоук гылан, џьоукы амҩа ианылан ицәоушәа.
– Мшыбзиақәа! – иҳәан  днарыдгылт.
– Бзиа убааит! – иҳәеит аӡәы дхаҳәха дахьгылаз.
– Иҟалазеи, араҟа ауаа хаҳәха изгылоузеи? – аниҳәа, – абраҟатәи аҳәынҭқар иԥҳәыс даара дыԥҳәыс бааԥсуп, лҿаҳәатәы ҟалоит, лхаҵа дааизгәааны ауаа зегьы ҳашҳатәраны иҟалҵеит, – иҳәеит. – Уара узлахаҵаӷәӷәоу ала, унеины абџьарла дуршәар, зегьы ҳаиқәхар ҟаларын, аха хажәак реиҳа лумырҳәароуп, аԥшьба анылҳәа зегьы ҳаҵаҩруеит, аԥшьба лҳәаанӡа лыхәда хусароуп, – иҳәеит.
 Аҳкәажә лҿы днеин, салам налиҭан, уажәыҵәҟьа абарҭ ахаҳәқәа игылоу зегьы еиқәбырхароуп акәымзар, быхәда хыссоит, – иҳәан, иаҳәа аҭра иҭԥаа дналыдыххылеит.
Аҳкәажә дшәан, зегьы бзахааит, аҳәсақәа хаҵахааит, лҳәан ҿаалҭит.
– Ахацәа ҳәсахааит, ари хԥа, – анылҳәа, атахҳәа лыхәда днаҵасын, аԥшьбатәи ажәа лҳәаанӡа, лхы кәымпылуа ҵаҟа илеит».
Алакә «Қьиқәеи Алықьсеи» аҿы нашанала ииз аҳкәажә лԥа Алықьсеи аҳҭныԥҳәыс лԥа Қьиқәеи еишьцәак реиԥш иҟан, шәарыцара еиццалон. Ҽнак ныҟәара иеиццеит абжьааԥны еиԥш, аха ҩымҩак ахьеихагалаз ианнеи, уа игылаз агәашьа ашәҟәҩыра абас анны ирбеит: «Арыӷьарахь амҩа игоу мҩамшуп, армарахь – мҩамыждоуп». Азнык азы ианеимҵарк-ааимҵаркзаргьы, аҵыхәтәан арыӷьарахьтәи амҩа Алықьса данылеит, армарахьтәи амҩа Қьиқәа данылеит.
«…Қьиқәа имацәаз ааимӷихын, Алықьса инаииркын, ус иҳәеит:
– Цәгьарак саниар, смацәаз абла ашьа авҵыжжны иубап. 
– Саргьы цәгьарак саниар, са смацәаз абла ашьа аавҵыжжны иубап, – иҳәан, Алықьса имацәаз ааимӷихын, Қьиқәа инаииҭеит.
Уи ашьҭахь иаагәыдибакылан, Қьиқәа мҩамыжда дҩанылеит, ила иманы. Алықьса мҩамш  дҩанылеит, ила иманы».
Қьықәа акыр дныҟәахьан, дышнеиуаз ауаҩжьыфацәа аишьцәа быжьҩык адауцәа ахьынхоз дықәнагалт. Урҭ реиҵбы хышә хы ихагылан. Дааи даарылагьыжьын адауцәа зегьы нирҵәеит. Уи ашьҭахь хышә хы зхагылаз адауы иԥҳа диҳәарц иақәикит, уи дагьигеит, уа анхара далагеит.
«Зны Қьиқәа ирашь дҩақәтәан, ила иманы дцеит шәарыцара. Дшышәарыцауаз бнацәк ибеит. Исшьуеит ҳәа иара дашьҭа, иара цо, иара дашьҭа мацара бна цәгьак аҿы днанагеит. Иара абнацә уа иааимҵабеит. Ианеимахәла, амца ааиқәиҵеит. Дымлашьуа дыҟан, ҩ-ҵыск икын, амца илыҽҳәеиҵан, аӡра далагеит.
– Нан, Қьиқәа, ахьҭа сыԥсуеит, уара уахь снеишан, аха улеи урашьи срыцәшәоит, – ҳәа иааигәара ҭакәажәык лыбжьы иаҳаит, иҵысқәа ӡуа амца дшыҽҳәатәаз.
– Бымшәан, бааи! – ҳәа ибжьы наиргеит Қьиқәа.
– Иҿоуҳәозар, аҳәагәыжь узынасышьҭуеит, – лҳәеит аҭакәажә.
– Иааҭи! – ҳәа иҳәеит Қьиҭа.
Аҳәагәыжь анаалҭи, Қьиқәа илеи ирашьи ҩҿеиҳәеит. Аҭакәажә дааин, амца дааҽҳәатәеит.
– Нан, Қьиқәа, уҵысқәа суҭар исфарын, – лҳәеит аҭакәажә дахьыҽҳәатәаз.
– Ишԥыкәу сҵасқәа шыбфауа, сара иахьа шьыжьымҭан аахыс егьсымфаӡацтеи, – иҳәеит Қьиқәа.
– Уҵысқәа моу, уара ухаҭагьы усфар, – лҳәан, Қьиқәа  длыимҵасны дҩылбаалдеит, даахынҳәын, илагьы ирашьгьы ҩаишьҭалҵеит».
Убри аамҭазы Алықьса иԥҳәыс нашанала илдырт Қьиқәа дзықәшәаз, уи излаиабжьылгаз ала, амҩа дҩықәлан ари аҭакәажә лҿы дааит. Қьиқәеи аҭакәажәи реиқәшәашьа иеиԥшхеит Алықсьеи лареи реиқәшәарагьы, аха иара илеи ирашьи ҿаимҳәаӡеит, урҭ ҿеиҳәарц изыналҭиз аҳәагәыжь амца иақәҵаны иблит.
« –  Нан, Алықьса, уҵысқәа сфарын! – анылҳәаҵәҟьа, «дышәкы!» – ҳәа илеи ирашьи ҩарықәҿиҭит Алықьса. Илеи ирашьи афырҳәа аҭакәажә иҩалымҵасын, деимырхха дыркит.
– Алықьса, срымх! Қьиқәагьы, арашьгьы, алагьы сырбзиахоит, – лҳәан, дҩеиха-ҩеихан Қьиқәагьы, арашьгьы, алагьы лҿы иҩҭыԥеит.
Нас аҭакәажә ррашьқәа рҵыхәақәа дҩадырҳәалан, деимыжәжәа дҩықәырҵеит. Уи ашьҭахь Қьиқәеи Алықьсеи ррашьқәа иҩарықәтәан, аахьхьи адауы иԥҳа лҿы иааит. Иахьааиз ара Қьиқәа даанҿасит, Алықьса дҩагылан, аҳ иахь дцеит».
Алакәқәа рҟынтәи ара иааҳгаз агәылҩаақәа еиҳа атипра зуа ҳәа иаҳаԥхьаӡо ҿырԥштәқәак роуп. Урҭ иреиԥшқәоу акыр ирацәоуп. Аҭакәажә алакәқәа рҿы иналыгӡо афункциоуп анарҭтә епос аҿгьы илымоу: аперсонажтә рзы зны дыцәгьоуп, зны дыбзиоуп. Анарҭтә епос аҿгьы илымоу: аперсонажцәа рзы зны дыцәгьоуп, зны дыбзиоуп. Анарҭтә епос аҿы  Сасрыҟәеи лареи роуп иеиқәшәо. Иаҳгәалаҳаршәап Сасрыҟәа днашԥоуп, ҳаб диԥам ҳәа, насгьы дахьреиӷьыз, дара раҵкыс афырхаҵарақәа ахьыҟаиҵаз азы иҵашьыцны иашьцәа иеижьаны атыша ду данҭарыжь, адгьыл аҵан дахьлеиз  аҭакәажәи иареи шеиқәшәаз, уи абжьагарақәа илҭаз рыла, ажәлар аӡы рызымҭоз агәылшьап хырзаман шишьыз.
Амифтә ҭакәажә лхаҿсахьа цқьа ихаҭәааны ҳхаҿы иааҳгарц, игәнаҳкыларц азы акыр иҟазшьарбагоуп аҳәамҭа «Сасрыҟәеи аԥҳәыс омагеи».
Араҟа ари амифтә ҭакәажә аԥҳәыс омага ҳәоуп ишлызҳәоу. Лҟазшьа, лхымҩаԥгашьа, лфункциа бзианы иаарԥшуп, лхаҭа дышшәарҭоу еиԥш, дахьынхо аҭыԥгьы иҽеим ишәарҭоу ҭыԥуп.
Ҳааҭгылан ҳмыццакыкәа игәаҳҭап нарҭааи лареи реиқәшәашьа шыҟалаз ҳәа атекст аҿы ишҳәоу.
Аҳәамҭаҿы излаабо ала, нарҭаа аамҭала зны ирыӡбеит уаҩ дахьзымцашаз, акырӡа иахьшәарҭаз ҭыԥк ахь ицарцы. Рҽааибыҭаны дара зегьы ишҳәыԥкыз амҩа иқәлеит, ишыҟарҵалац Сасрыҟәа дымгаӡакәа, адыррагьы имҭаӡакәа. Дара андәықәлоз иара шәарыцара дыҟан, ихабаргьы рыздырамызт, игәхьаагьы ркымызт.
« – Дабаҟоу, мшәан, ани аҷкәын мӡышәашәа иҟоу, иҳашьамкәа иаҳашьахаз Сасрыҟәа, ара дызбаӡомеи?» – ҳәа нарҭаа рашьа еиҳабы Нарҭ Сиҭ ииҳәазгьы рхахьы иаарымгеит. «Сарыҟәа шәарыцара дцеиьҭеи абар уажәшьҭа мчыбжьнаҟьак ҵуан, иашьцәа бзиахәқәа рыԥсы ҿызхыз, аҩны дшыҟамыз абыржәы ауп иангәарҭа.
Аӡәызаҵәык, Нарҭ Башныхә – гәыраз дахьтәаз изымчҳазт, ус нараҿԥниҳәеит:
– Дҳашьаҵәҟьоу, дҳашьаму уажәы ҳзалацәажәарызеи, ҳара анҵәара ҳанаҿыз ида хаҵа дҳақәымшәеит. Уи ила ами иахьагьы адәы ҳазлақәу. Мчыбжьык ашьҭахь уи аҷкәын иҽеибыҭаны ашҭа дҭыҵит. Абри ауаҩ дабацеи, ҷкәынак иакәын, ма дахьцаз машәырк ихьма ҳәа шәымҵааӡеит. Ари уаҩрам нарҭаа дуқәа, шәыххь згеит!».
Нарҭ Башныхә абарҭ иажәақәагьы рыгәхьаа мкыкәа, алафҳәаҩ Гәыҭсаҟьа инаиркны хыччаралоуп зегьы Сасрыҟәа иӡбахә шырҳәо.
« – Дабацеи шәымбои, иаб ауасахьча Зарҭыжә  ақамсажә ахырҵәы дашьызаарын, џьара ԥсыхәак сызиҭар ҳәа дцеит», – ҳәа Гәыҭсаҟьа ианиҳәа, зегь ччараха ирысит. 
«Ифырҭынха, иԥшатлакәха, 99-ҩык ашҭа инҭыҵит.
Нарҭаа аишьцәа амҩа иқәын, ицон урҭ уахи-ҽни неиԥынкылан.
Ус ицо, ицо ишнеиуаз, уаҳа мҩа ахьыҟаӡамыз џьара инанагеит, аха урҭ аагылара рықәмызт, рымҩа ишықәыц иқәын». Ишцоз дәык аҿы рыԥсы ааиҭаркырц ашәшьыраҿ иахьныҵатәаз ирықәшаз аҭаҳмада хынҷгәыгә рхы ахьхаз анеиликаа, дӷьаҵәы-ӷьаҵәуа ҭах гәакьак иеиԥш, «Шәара шәхы ахьшәырхаз, уаҩытәыҩса дцараны иҟам, уахь ицазгьы бзиала дхынҳәраны иҟам! Шәара, излазбо ала, уаа заманақәак шәоуп, сшәыҳәоит сҳәатәы хаҵаны шәышьҭахьҟа шәхынҳәразы! – ҳәа иреиҳәазгьы иннамкылеит. Рыԥсы ааиҭакны, уи  аҭаҳмада хынҷгәыгә инеиԥырҵны акыр ицахьан еиԥш, «ишнеиуаз, бна тоурак иҵанагалеит. Убри абна убас еиԥш ибнан, ҽынлагьы уахынлагьы илышьцан. Ҽынла амра кацеиуа ианыԥхоз амархәагақәа уи абнахь изнеиуамызт. Уахынла амза шеишеиуа, аеҵәақәа еиварыԥхаауа ажәҩан ианкыдыз, уи абна шылашьцац илашьцан. Егьа аԥша ӷьны исуазаргьы, урҭ аҵлақәа еиқәышьшьы игылан, рыбӷьқәа џьара иқәацомызт».
Аишьцәа убри ауха убра абнараҿы амца ааиқәырҵан рыԥхьара ҟарҵеит, ҷкәынцәақәакгьы абна инылалан ашәарах маҷымкәа ирҟәаҟәеит. Уаххьа ҟарҵан, еиқәшәаны илатәан, акрыфара напы иадыркуаны еиԥшаан, «аҩхаа шыҟоу бжьыцәгьак агара иалагеит. Аха абжьыцәгьа ззумҳәара иҟоузеи, уаҩы иааизымчҳартә ауп ишго.
– Ҳаи, закәытә бжьыцәгьоузеи иго, изакәузеи ҳарҭ ҳакрыфара иаԥырхагахаз? – иҳәеит нарҭ Сиҭ дахьтәаз.
Ҩыџьаҟа арԥарцәа ҩыҵибаҳәан, зыбжьы го аабоит ҳәа аҩхаахь ицеит.
Аҳаԥаҿы инеизар, ԥҳәыс омага дуӡӡак дгылоуп. Лыџьымшь ахәы қамызуа саара ишьҭасуеит. Лшьацәкьарақәа лышьҭахьҟа ирхоуп, лышьхәа лаԥхьаҟа ирхоуп. Лҿырҟьара акәзар, раки ӡаки инаӡоит. Лара дгылоуп ахьҭа дакны дқәарқәашьеиуа,  «Оҳ, оҳ, оҳ!» – ҳәа.
– Бабаҟаз бара аԥҳәыс омага, ибыхьзеи? Бзырҵәуозеи? – ҳәа илазҵааит инеиз.
– Мчыбжьык ҵуеит, чаӷьак сымфац, амла сагоит, мчыбжьык ҵуеит мцакы сыҽҳәамтәац, ахьҭа сынҵәоит, сыԥсы еиқәшәырха, шәуаами? – лҳәеит аҟәара деиҵасуа».
Аԥҳәыс омага ас анылҳәа, уа инеиз арԥарцәа баала, акыргьы бҿаҳҵап, амцагьы бахаҳартәап рҳәан, дрыманы рҿаархан егьырҭ рашьцәа ахьтәаз амца аԥхьа ианааи, «аԥҳәыс дшәазшәа, илҳәо лҿамшәо, лыцхахә еихамгыло, дқыџьқыџьуашәа ҟаҵаны, днаскьаны даагылт».
Алакәқәа  рҿы афырхаҵеи аҭакәажәи реиқәшәараан уи алақәа дрыцәшәозшәа шыҟалҵаз еиԥш, араҟагьы аԥҳәыс омага нарҭаа рлақәа дрыцәшәозшәа ҟалҵан, лара ирылҭаз аҿаҳәагақәа рыла рлақәа ҿарҳәеит. «– Аҿаҳәага шәымамзар, абар аҿаҳәага! – лҳәан, аԥыжә-ԥыжәҳәа лыџьымшь хәыцқәа аакыдылхын, инага инарылҭеит».
Днаганы амца дныҽҳәадыртәеит. «Амла даҳцәакыр ԥхашьароуп, – рҳәан аԥҳәыс илымҵарҵеит иреиӷьыз амаха.
Ҿаҵақәак намырхуан еиԥш аан, аԥҳәыс омага – «Шшып! Шшып!» – лҳәеит. Иаразнак иҟәаҟәаны уаа шәҩык ирымҵаз акәац иахьца-иахьаа уаҩы имбо иналбаалдеит.
Амаҵуарқәа ари ангәарҭа, еилаҵуҵууа, еилагьыжьуа иааилалт. Аишьцәа аныҟәаҩцәагьы ааилауаҭырит. Аха уи аамҭазы аԥҳәыс омага ҩаԥхьа – «Шшып! Шшып!» – лҳәахт, амаҵуарқәа иҟаӡамызшәа инылбаалдеит. Ҩаԥхьа иааԥсаханы, ԥыхьагь еиԥшымкәа, – «Шшып! Шшып!» – лыргахт аԥҳәыс. Нарҭаа 99-ҩык рыҽқәагьы, даргьы ҩалыхәлабга ицеит.
Уи акәхеит, нарҭаа рхабар зхабару уаҳа иҟамкәа аԥҳәыс омага даарылгеит. Ар рымца еиқәыз ауха шаанӡа абылра иаҿын. Иагьаашеит, иаанхеит ахәа хьшәашәаӡа. Игылан ишгылац абна ууаӡа, алахь еиқәышьшьы».
Аишьцәа ас ианақәшәаз аамҭазы Сасрыҟәа шәарыцарантәи дхынҳәны аҩны дааит. Иан Саҭанеи Гәашьа лыла иеиликааит иашьцәа рҽеибыҭаны уаҩ дахьымцац ҳцоит ҳәа амҩа ишықәлаз. Игәы иамыхәеит иара дахьырымгаз, аха маҷк иԥсы аашьаны дрышьҭалеит.
«Ашьжьымҭанӡа Сасрыҟәа иҩны ддәықәлеит.
– Ҳаит, Бзоу аиҵамха, уаҩ дахьымцац ҳцап ҳәа амҩа иқәлаз ҳрышьҭалоит, уеиҵамхан, сгәыӷырҭа! – ҳәа ибжьы ҿаца нақәырганы ахыкәаала еиԥш ашҭа дынҭҟьеит. Бзоу неиуан адгьыл аҽеиуатәны, уи иашьҭарххы икаууа инеиуан Сасрыҟәа имаҵуар Хәдышгьы. Бзоу адәысакара ианықәлоз ԥсаатәушәа ицон, ашьхара ианаҿысуаз ԥслаҳә ҳасабшәа ицон.
Сасрыҟәа иашьцәа мызки бжаки амҩа иахьықәыз, иара уахыки ҽнаки рыла днаӡеит».
Иашьцәа уахь иахьцоз рымҩан изыниаз аҭаҳмада иаргьы диқәшәеит, умцан, дад, ишәарҭоуп, уашьцәагьы цан, аха изымааӡеит иҳәеит аҭаҳмада, аха Сасрыҟәа дымцар иуа дыҟазма! Иашьцәеи аԥҳәыс омагеи реиқәшәара шыҟалаҵәҟьаз еиԥшхеит Сасрыҟәеи лареи реиқәшәашьагьы.  Аԥҳәыс омага лҽырчычианы, лыҽрыцҳатәны амла дагозшәа, ахьҭа дагозшәа диҳәо даналага, Сасрыҟәа дахьтәаз днаишьҭит, аха лара ула ала ҿаҳәа ҳәа иааҵхны илҭаз лыџьымшь хәыц илмырбаӡакәа амца илақәыжьны иблит, ила ҿаимҳәаӡеит. «Лхәы наган иналымҵеиҵан, Сасрыҟәа дааиасын аарцә даатәан, акырфара иналагеит. Уи аамҭазгьы ԥаса ишылуз еиԥш, – «Шшып! Шшып!» – лҳәеит. Илымҵаз лхәы зегьы  ҩалыхәлабга ицеит. Лҽааԥсахны, даҽа знык – «Шшып!» – лҳәоны аамҭазы, Сасрыҟәа арҵәааҳәа Хәдыш днаҵаҳәҳәеит, «Улысны деимыжәжәа!» – ҳәа.
Ала ҩаҵҟьан, инамҵасны лыхәдацәа акит. Сасрыҟәагьы иаҳәа ҭкәыцәааны лгәышԥы инадикылеит.
– Абыржәыҵәҟьа сашьцәа сыҭ акәымзар, иахаӡамшәа бхы аахысҵәоит! – иҳәеит Сасрыҟәа ибжьы рыцәгьаны.
Аԥҳәыс омагажә дшәан, – Ааҳ! – анылҳәа, нарҭаа аӡәаӡәала лҿырҟьара аҭыԥара иалагеит. Нарҭаа аԥәыс лҿырҟьара иҭыԥон еиҳабы-еиҵабыла. Раԥхьа дҭыԥеит нарҭ Сиҭ, уи ишьҭахь Башныхә. Зегьы рҵыхәтәанӡа  хьыԥшшәыла иҽы дақәтәаны, иаҳәа кьаҿкәыкә иҟәынҵаны дааҭыԥеит нарҭ Гәыҭсакьа.
– Ҟоҳ, уара Сасрыҟәагьы ара уҟоума, ҳаи, уҷкәынамыждахааит, шәарыцара уахьцаз машәырк ухьыз џьшьаны ашәа ҳаургеит! – иҳәеит иара.
Сасрыҟәа иашьцәа зегьы еибганы ианаагыла, иаҳәа цҳафыр ала аԥҳәыс омага лыхәда дҩаҵасын, лхы лхагылаӡамызшәа иаахиҵәеит, аха изхәарҭоузеи, лхы ҩаԥхьа еиҭалхагылеит, ихиҵәан, еиҭалхагылеит, ихиҵәан, еиҭалхагылеит. Аԥшьынтә раан Сасрыҟәа арҵәааҳәа дыҳәҳәеит. – «Аԥырӷы аажәг, аԥырӷы!» – ҳәа.
– Иууазеи, Сасрыҟәа, ухәмаруоу, лыхәда хуҵәаҵәҟьоу?! – иҳәан, нарҭ Гәыҭсакьа аԥырӷы иманы дааины, аԥҳәыс омага лхы ахьаахҵәаҵәҟьаз инақиԥсеит.
Уи акәхеит, аԥҳәыс иаалылгеит.
Нарҭ Гәыҭсакьа иажәақәа Сасрыҟәа игәы иамыхәеит, аха уаҳа алаҿимҭит. Нарҭаа аишьцәа даара еигәырӷьазшәа ҟарҵеит Сасрыҟәа иҟаиҵаз ахаҵара. 
– Уара, дад, – иҳәеит нарҭ Сиҭ, – зныкгьы ҳҭахараны ҳахурԥахьан, уажәгьы ҳаԥсы еиқәурхеит: уара уда ҳара ҭынха дҳамамзаап, уҳаиҵбын, аха уҳаиӷьхеит!».
Иҵоурам ала дыҟоуп аҭакәажә Абрыскьыл ихҳәаау афырхаҵаратә епос аҿгьы. Уаҟа аԥсуа жәлар рыхьӡырҳәага, реиқәырхаҩ, рҵеи хазына ду, цәгьамыцәгьарас иааҟаз зегьы ықәызхуаз Абрыскьыл аҵыхәтәан анцәа диацлабуа, уи моу, анцәа иаԥызгоит ҳәа диеисо даналага, анцәа дгәаан, зназы инапаҿы дааганы, диххәыцуа дҟаиҵарц иақәикит, аха данимыхәа, аԥҳаимбарцәа ирыдиҵеит: «Шәца, убри Абрыскьыл хымдыр-хамаԥагьашәа иҟоу, аҳ дызмам, анцәа дызмам, анцәа дыззымдыруа дышәкы, насгьы днаганы тымитышак дҭажьны дшәыргәаҟла, анцәа дхеиҵо дҟалаанӡа», – ҳәа.
Аԥеҳамбарцәа иага ҟарҵандазгьы афырхаҵа имыхәеит, дырзымкит. «Аҵыхәтәаны, уаҳа ԥсыхәа анырзыҟамҵаӡа, иаалаган ҭакәажәы гызмалк дахьыҟаз рдыруан, илықәлан ицан, абас, абас ауп ҳәа иаацәырганы иларҳәеит Абрыскьыл ишишьҭазаҩыз, аха икышьа ԥсыхәа шырзамҭаз.
– Бара быцхыраарак анаҳмоугьы, акы ҳалшо ҳаҟам, – ҳәагьы нацырҵеит, рылахь еиқәышьшьы, анцәа ирыдиҵаз ахьырзынамгӡаз аҟынтә.
Аҭакәажә  даагылан, ус ралҳәеит:
– Шәаалаган, ацәқәа, ажәқәа рацәаӡаны ишәшьы, нас рцәақәа иаархышәхуа, рыгәқәа ҩарханы, Ерцахә ақәцәа иахашәырԥа. Уахьынтәи ага шәца, шәнаваланы иахьабалак убас цә-цәаӡала, жәцәа-ӡала ихышәҟьа, ахәыӡгьы имаҷымкәа инаганы иқәшәыԥса. Нас шәҽеиҩшаны, Абрыскьыл дрырҳаӡаны, шәишьҭал. Уи гәысгьы шьамхысгьы иҵоу ирашь ахьнықәԥалалак, инықәҵәрааны икамҳакәа иаанхашам. Убысҟан данышәзымк, нас уаҳа шәихәарҭаны шәыҟам».
Аҭакәажә гызмал абас аԥеҳамбарцәа ирабжьалгаз ала Абрыскьыл дыркит. Аха уи ашьҭахьгьы анцәа «Зыԥшра ҟамҵакәа, иаарласны, уаҩы дахьимбаша  ҳаԥык аҿы ҳәагәыжьла дԥахны дҭаҿашәҳәа, дыҟазааит уа дымԥсуа дыбзамхо!» – ҳәа аԥеҳамбарцәа ирыдиҵаз рзынамыгӡеит.
«Аԥеҳамбарцәа тәаны ихәыцит, аха уи еиԥш аҳаԥы ахьыҟаз ргәаламшәеит. Ашьҭахь аҭакәажә гызмал лҟынӡа ицахын, абзиара лырганы, илацәажәеит.
– Бара даара акрыздыруа аӡә боуп, бара бҳәатәы ҳақәымныҟәаргьы, ҳзышьҭаз ҳаӷа дҳазкуамызт, иара абыржәыгь бара быда ҳхәарҭам. Абрыскьыл уаҩы дахьимбо ҳаԥык дҭаҿаҳамҳәар ҟалом, адәахьы даҳзаанкылом, иара имч ҳаиааизаргьы, ихьыԥшу заҟа ирацәаҩу бдыруеит. Иҳабҳәароуп дызҭаҿаҳҳәартә иҟоу ҳаԥык аӡбахә, ус акрыҟан иҟазар, бара ибзымдыруа иҟаларым.
Аҭакәажә даацәажәан ус лҳҳәеит:
– Иҟоуп Ҷлоу ақыҭан сара сызхылаԥшу ҳаԥык. Уи сара исзымҵаакәа аҭалара уаҩы дақәиҭым. Убри аҳаԥаҿы ажәытә даук хышә шықәса дҭаҿаҳәан, иҟаимҵаз акы ҟамлеит, аха дызҭымҵит, избан акәзар сара сзин имамызт. Шәара шаалаган, Абрыскьыл убри Ҷлоутәи аҳаԥы дҭаҿашәҳәа, уи аҵкыс иманшәалоу даҽак шәара ишәзыԥшаарым».
Аҭакәажә абри ирабжьылгаз ала, аԥеҳамбар Абрыскьыл ирашьгьы иаргьы абри аҳаԥы иҭагаланы, аихатә гәашьақәа арсны, ҳәагәыжьла иԥахны ирыдҿарҳәалеит. «Анцәа аҭакәажә илыдиҵеит аҳаԥы цқьа дахылаԥшразы, ааигәа-сигәа аӡәы дықәлар лмурцы, фатәык-жәтәык анагара азин уаҩы илымҭарацы. Аҭакәажәгьы днеин, аҳаԥы днадтәалеит.
Даара акыр аамҭа абас Абрыскьыл фатәыда-жәтәыда аҳаԥы дҭаҿаҳәан. Аха нас аҭакәажә дрыцҳашьаны, маӡала ихәы наганы, илҭауа далагеит. Фатәыс илҭоз уи акәын: ахш рԥханы, аҟаб жәны. Ирашь аџыр наганы иамҵалыжьуан. Иаргьы аџыр иахагыланы аӷәырџ-ӷәырџҳәа иафон».
Аҭакәажә Абрыскьыл ихәы шизналогоз анцәа ианиаҳа, дгәаан длықәшәиит: дласбаханы, Абрыскьыл ирашьи иареи ахьҿаҳәоу дзырԥырмҵуа дҟалеит ҳәа. Аласба млашьуан, аха акрыфара иақәиҭымызт. Арашь злаҿаҳәаз аҳәагәыжь шеишықәсеи рыбжьара ирбзо мацара, бырфын рахәыцк иаҟараны ианнанацалак, аласба акрыфара иақәиҭхон, нас акрысфоит ҳәа аҿы анааихнахлакь, арашь злаҿаҳәаз аҳәагәыжь ишыҟац еиҭааҟалахуан».
Аԥсуа мифтә ҭакәажә лхылҿсахьа иеиԥшу, иазааигәоу ахаҿсахьақәа адунеи ажәларқәа аӡәырҩы рмифологиеи рфольклори иалаҵәаны иҟоуп. Досу ажәларқәа зегьы рҿы урҭ досу рхатә ҷыдарақәа рымазаргьы, зегьы еицырзеиԥшугьы аҟыр ыҟоуп. Адыгаа рҿы уи Џьини лоуп. Ақырҭқәа рҿы уи Кудиани дедиабери (аҵыхәа змоу аҭакәажә лоуп), агырқәа рҿы Мазаквали ҳәа илышьҭоуп, аингәушцәа рҿы Горбоджа ҳәа лзырҳәоит, аурысқәа уи Баба-иага лоуп, анемеццәа рҿы Фрау хоме лоуп, ачехцәа рҿы ежи-баби лоуп уҳәа убас иҵагьы. 
Ара зыӡбахә ҳҳәазгьы, иаҳамҳәазгьы арҭ аперсонажцәа аԥсуа мифтә ҭакәажә лҟазшьақәа ахьырнаабало, ҳәарас иаҭахыузеи, типологиала иҟалаз ауп, ажәларқәа аӡәи аӡәи иеиҭнырыԥсахлеит ҳазҳәом. Иаҳҳәап, аԥсуа мифтә ҭакәажә аурыс Баба-Иага дылҿаҳарԥшуазар, аҩыџьагьы рҟазшьақәа зегьы еиқәшәаҵәҟьо иҟам. Баба-Иага дзыҩноу ақәацә ашьапқәа акәты ашьапқәа ирылху ракәзар, ус еиԥш аԥсуа ҭакәажә лынхарҭазы изҳәо теқст ҳԥыхьамшәац. Аха Баба-иагагьы, аԥсуа мифтә ҭакәажә леиԥш абнарақәа, ахәыҵалашьцарақәа рҿы дынхоит, ауаа ржьыфаҩуп, еиҳараӡак ахәыҷқәа дрызгагоуп, лара дзыҩноу аҩны ауаа рыбаҩқәа ирылхуп.
Ари ахаҿсахьа аԥсуа фырхаҵаратә епоси алакәқәеи  ирыланагалеит ижәытәӡоу амифтә дунеихәаԥшышьақәа ирхылҿиааны, ирхылҟьа-ҿылҟьаны. Ҳара ҳрықәшаҳаҭуп ибзиоугьы, ицәгьоугьы (иҵоуроугьы, иҵоурамгьы) амифтә ҭакәажәцәа рхырҿсахьақәа аматериархатлтә епоха аҟазшьақәа рныԥшуеит зҳәо аҵарауаа. Ари ахшыҩҵак иахьынӡазалшо ала ирмарианы иаҳҳәозар, аматриархат ахаан амифтә ҭакәажә дҵоуразҭгьы, аамҭа акыр аниас, апариархалтә еизыҟазаашьақәа рҽанышьақәдырӷәӷәа, амифтә ҭакәажәкгьы дҵоурамкәа, дыгмыгны, дцәыршәаганы, дыцәгьаршыҩны дҟалеит.


Ҟәаҟәықәтәа

Илаҟәу амифологиа егьырҭ аперсонажцәа аӡәырҩы дреиԥшны Ҟәаҟәықәтәагьы иҽеим, ацәгьа ҟазҵо, ауаҩы иԥырхагоу аӡә иоуп ҳәа дыԥхьаӡоуп. Ажәытә ажәлар иҵагь дырдыруа дыҟазар акәхарын, аха иахьа шьҭа акыр дырхашҭхьеит, дрылаҵәаны зегьы деицырдыруа дыҟам. Рудимент ҳасабла иналк-ҩалкны, иԥсаҟьаноуп иӡбахә шырҳәо. Уи изкны иаадыруа акыр ибжам-ҽамуп. Акьыԥхь аҿы иахьа уажәраанӡа уи ҵарауаҩык дихцәажәо ҳамбац.
Афилологиатә ҭҵаарадыррақәа рдоқтор, академик Ш. Ҟ. Арсҭаа (хылҵышьҭрала Гәдоуҭа араион Оҭҳара ақыҭантәуп) уиоуп аԥхьаӡа Ҟәаҟәақәтәа иӡбахә сазҳәаз.
Ҟәаҟәықәтәа изкны Ш. Ҟ. Арсҭаа 1997 шықәса апрель 24 аҽны исзеиҭеиҳәаз амиф-ҵабырг абас иҟоуп:
«Ҳқаҭаҿы (Гәдоуҭа араион Оҭҳара ақыҭа) Жьабна ҳәа изышьҭоу аҳабла аҟоуп. Абри аҳабла аганахь дынхоит Аиба Сергеи Шьмаҭ-иԥа ҳәа хаҵак. Уажәгьы дыҟоуп, хынҩажәи хәба шықәса ихыҵуеит. Убри Ҟәаҟәақәтәа сикхьеит ҳәа аӡәырҩы иреиҳәахьеит, иҳәоны саргьы исаҳахьеит. Ишыҟалаз ҳәа Аиба Сергеи ииҳәаз абри ауп:
Ҽнак аизара аҟын. Аизараҿы акыр аамҭа еидхалт, аизара лассы изалымгеит. Ихәлеит, илашьцеит. Ианалга, Аиба Сергеи аҩныҟа сдәықәлеит иҳәеит. Иара дахьынхоз аганахь иццоз аӡәгьы дыҟамызт, ихала иакәын иҟаз. Аизара ахьымҩаԥысыз аусҳәарҭеи иареи дахьынхауеи рыбжьара Ӡыдаҟәара ҳәа иҟоуп ҭыԥк. Амшқәа аныцәгьахалакь, арҩашны ихыҵны илеиуеит, абжьааԥны аӡы ҭаӡам, ҟәара мацароуп. Ӡыдаҟәара захьӡугьы уи ауп. Убра Ҟәаҟәықәтәа дамоуп, егьиуп ҳәа ҳабацәа ирҳәалон. Убри азыҳәан убра ҳаниаслоз ҳшәон иҳәеит Аиба Сергеи. Изларҳәо ала, Ҟәаҟәықәтәа акәарақәа рҿы дамоуп. Ӡыдаҟәара санааи, маҷкгьы ашәара сыман, аха усҵәҟьа ишырҳәо еиԥш Ҟәаҟәықәтәа убра дысԥылоит ҳәа сыҟамызт иҳәеит. Иара Ҟәаҟәықәтәа дшыҟоу, ишиҟазшьоу убыс ауп, џьара кәарак уанҭысуа, егьиуа, иумырбаӡакәа, угәуҽанӡамкәа, ушьҭахьала дааины, дыԥаны уҟәаҟә дықәтәоит, уиргәаҟуеит, узыхирҟьаз уара идыр! Сшәаԥырҳаԥуа аӡы сырны, иҳәеит, сыԥсы згеит ҳәа сышнеиуаз, даакылсын, сышьҭахьала дууаӡа дыԥан сҟәаҟә дықәтәеит, иҳәеит. Анс ҟасҵеит, арс ҟасҵеит, аха уаҳа умԥсит. Аламҵ еиԥш дсылаԥсны, дсылаҳәаҵаны сикит. Алу еиԥш дхьанҭоуп, сызиҵымҵит, сҟәаҟә  дысзылбаамгеит, иҳәеит.
Нас иҟасҵахуаз иҳәеит, изулакгьы аҩнынӡа сыԥсы сызгар, уа ԥсыхәак ҟасҵап ҳәа сыӡбан, сышзахәоз сыҩны аҩныҟа сдәықәлеит, иҳәеит. Уантәи аҩнынӡа ҩбаҟа верс бжьан. Сахан сцоит, иҳәеит. Ҳаҩны снеиаанӡа ҳгәыла Агрба Золотинска игәара сықәсуан. Сыԥсы сыма ахҵысҭра сынхыԥан аҽыҩҳәа Агрба Золотинска игәар снықәԥалт. Ари Ҟәаҟәықәтәгьы сҟәаҟә дықәызза дықәтәоуп, ԥсцаха сиҭом, иҳәеит.
– Уаа, Золотинска, уҟоума, абааԥсы, Ҟәаҟәақәтәа сахьифо умбо?! – ҳәа сыҳәҳәеит, иҳәеит.
– Ааи, уабеибеи, уабеиԥыхьашәеи, иаргьы, уаргьы шәеибамбааит! – иҳәан, Золотинска иҩны даадәылҵын, ибжьы аӷьеҩ ҳәа иааиргеит.
Абригьы иҳәеит Золотинска, Ҟәаҟәықәтәа дыууаӡа дыԥан, длалбааԥан, есс, дныҵаҳа дцеит, иҳәеит. Саргьы ух гәышьа ҳәа сҳәан, сыԥсы ааивызгеит. Абри саҳахьан, аха схаҭа сақәымшәазҭгьы ихасҵомызт Ҟәаҟәықәтәа дыҟоуп ҳәа иҳәеит Сергеи Аиба».
Ари атеқст иаҳәо аҵакы амцреи аҵабыргреи даҽа зҵаароуп. Аха иара ибзианы ианыԥшуеит Ҟәаҟәықәтәа ифункциа зеиԥшроу, дыҟаҵәҟьан ҳәа агәрагарагьы шыҟаз.
Аҟазарадырра аҭҵаарадыррақәа рдоқтор, апрофессор А. Хә. Аргәын (хылҵышьҭрала Тҟәарчалтәуп) Ҟәаҟәықәтәа изкны абас сеиҳәеит 1997 шықәса апрель 16 аҽны: «Уи изкны жәабжьк, асиужет змоу мифк смаҳац, аха санду лкәытқәа аӡәы иӷьычыр, урҭ зӷьычыз абас дылшәиуан: «Аа, анцәа ҳазшаз Ҟәаҟәықәтәа убӷа дықәиртәааит, урқәаџқәаџуа уԥсы ҭихааит».
Гәдоуҭа араион Оҭҳара ақыҭантәи ажәабжьҳәаҩ Папцава Гәыгә (уи саниацәажәоз 83 шықәса ихыҵуан) иҳәамҭаны 1998 шықәса цәыббра мзы 18 аҽны сара ақьаад  ианысҵаз атеқст абас аҳәоит:
«Абра Оҭҳара ақыҭан ажәытә аӡлагара ҳаман. Амни аӡлагара аҭырқәак дахадыртәеит. Дшахатәаз, нас, Ҟәаҟәықәтәа, егьи рымҳәози, Ҟәаҟәықәтәа ицәшәақоз ыҟан. Амни аӡлагарахьча (аҭырқәа) ахәаџьарагь идыруазаарын. Ус иҳәеит:
– Ҟәаҟәықәтәа ҳәа иҟоу убас ихәҭоуп, уҟәаҟә данықәтәалак (ари иара аӡлагара дахатәоуп, ауаа иреиҳәоит, драбжьоит, умбои! Иара даҭырқәуан, аха Аԥсны дааӡеит, аԥсшәа  абарҭ ҳаиԥш идыруан), усиашоу ҿымҭкәаны, уҟәаҟә дсықәтәоу, усиҵоу, ушиашоу уцаны, амца ахыҟоу длаганы, амца длақәужьыр, дубылуеит, – ҳа реиҳәт.
Ари заҳаз аҷкәынцәа уа итәаз «Кәаҟәықәтәа уҳарбап ҳара!» – рҳәан (ани ииҳәаз агәра ргозма! Иара џьара дыҩнамзи, аӡәы иҩны дыҩнан аҭырқәа – аӡлагарахьча. Акрыфарақәа, нас уахынлагьы уахь дымцалози), аанд уахынла данхыҵлоз зны ҷкәынак днеин, хыхь иҽӡаны дықәтәеит. Ани аҭырқәа аӡлагарахьча дсааиуаз аниба, аҷәын дууаӡа дыԥан, ихәда даасны иааникылан, хыхь дықәтәеит. Данылаиқәтәа (Ҟәаҟәықәтәа уҟәаҟә дықәтәар, дсықәтәоу дганы амца далаумыжьуеи! Ус имҳәахьеи иара!)
– Ааи, гьаур, гьаур! – ҳәа иҳәан иҳәеит, диҵалан дцоит уажәы. Ҟәаҟәықәтәа иакәу џьишьоит. Ани аҷкәын аҭырқә иҟәаҟә дықәтәоуп, дхьанҭаџьӡа, ибӷа ԥиҵәарц егьигым. Деиханы ддәықәлеит. Агәараҿ даннеи, «Ашә ашәырты, ашә ашәырты!» – иҳәеит. Аԥсуа мца еиқәымзи, еиқәын, иҳәеит. «Ашә ашәырты!» – ҳәа аниҳәа аҭырқәа, ашә анаадырты, аӡәы иҟәаҟәа дықәызза даауеит. 
Азхаз данааи, егьи (аҷкәын) дылкаԥан, «Ҟәаҟәықәтә ида ухамшәалааит, дабатәи Ҟәаҟәықәтәоу!» – ҳәа дыцәҳаит. – «Са соуп уҟәаҟә иқәтәаз!» – иҳәеит аҷкәын.
Ари збаз, изаҳаз ауаа аҟырҟырҳәа иччеит.
Абри ауп Ҟәаҟәықәтәа иӡбахә издыруа».
Излаабо ала, ари атеқст акыр иҟазшьарбагоуп. Аҵакы зеиԥшроу ала, антимифуп. Ҟәаҟәықәтәа дыҟоуп ҳәа агәрагара шыӡхьоу аныԥшуеит. Ҟәаҟәықәтәа ҭыԥс иалхны имоу аӡыгәҭақәа шракәу, ацәыҵлашьцарақәа шракәу, еиҳараӡак уахынла алашьцара иҽалакны ацәгьара ҟаиҵарц дшашьҭоу аабоит. Насгьы зегь реиҳа иара дзыцәшәо амца шакәугьы аҳәоит. Алу аҟара дхьанҭоуп.


Ҳазарҭали

Ари аперсонаж ихьыӡ ахьаҳԥыло аԥсуаа ретногенезтә мифтә ҳәамҭақәа рҿоуп. Арҭ амифқәа рҵакқәа ажәлар рҿы иҟалаҵәҟьаз роуп ҳәа рыгәра ганы ирҳәон уажәы ааигәанӡа. Иахьагьы рыгәра згақәо ана, ара уаҩы иԥылоит. Ҳазарҭали ара аҭоурыхтә ҟазшьагьы, амифтә ҟазшьагьы иланы даабоит. Иҩашьаӡом ари ахатәы хьӡы џьарантә иԥсахны ишаагоу. Аԥсуаа аҭырқәцәа рҟынтә ироузар акәхап, аха ашьаҭа аџьам бызшәа иаларсуп уҳәартә иҟоуп. Аҳәамҭақәа рҿы Ҳазарҭали дԥаимбаруп ҳәа дыԥхьаӡоуп. Ажәа «аԥаимбар» аџьам бызшәа аҟынтә иаагоуп. Ҳазреҭ-али аԥсылмантә мифологиа ибзианы иадыруа персонажуп.
Аԥсуа ҳәамҭақәа рҿы зны-зынла Ҳазарҭали ифункциа Џьабраил инаигӡо даабоит. Џьабраил аԥсылмантә мифологиа ибзианы иадыруа персонажуп, аԥсылман нцәа хада Аллаҳ изааигәақәоу амаалықьцәа дыруаӡәкуп. Иара Аллаҳ идҵақәа зегьы ԥымкрада, хьаҳәа-ԥаҳәада инаигӡоит. Абиблиатә персонаж Гавриил диеиԥшуп. Аллаҳ игәаԥхарала Џьабраил Мухаммад иҿы днеины Аҟәрҟан атекст ииҭон. Аԥсылмантә ҳәамҭақәа рҿы Адам инаиркны аԥаимбарцәа зегьы мҩақәызҵо, ируша, ирҳәаша разҳәо персонажуп Џьабраил.
Аԥсуаа ретногенезтә мифқәа ихадароу асиужетқәа ҩба рымоуп. Руак автохтонтә ҟазшьа амоуп, егьи аҩбатәи амиграциатә ҵакуп иамоу.
Хазарҭали ихьыӡ ахьҳәоу, ишҳәоу, аконтеқст зеиԥшроу цқьа ҳхаҿы иааҳгарц азы ара зыӡбахә цәыраагаз амифқәа рҵакқәа иааркьаҿны акәзаргьы ҳарзааҭгылап.
Автохтонтә ҟазшьа змоу аԥсуа етногенезтә миф ҳажәлар еицырдыруеит, еиҳа ирылаҵәаны иҟоуп. Уи ҵакыс иамоу абри ауп: Аԥсуаа Аԥсны роуит анцәа иҟынтә (авариантқәа рҿы – анцәа идҵа назыгӡоз аԥеҳамбар иҟынтә). Ари ҟалеит ажәытәӡан. Анцәа даалаган ажәларқәа зегьы рхаҭарнакцәа еизигеит атәылақәа шаны ириҭарц. Уи аамҭазы иара ажәларқәа рымацара ракәым, аԥстәқәагьы, аԥсаатәқәагьы, аҵиаақәагьы уҳәа досу рҭыԥқәа рзалихит. Абас анцәа атәылақәа анишоз, ажәлар ахьеизигоз аԥсуа дагхеит. Аԥсуа уа даннеи, анцәа атәылақәа зегьы шаны дрылгахьан. Абас шыҟалазгьы, анцәа ихазы иалхны имаз адгьыл, атәыла (Аԥсны) аԥсуа ииҭеит.
Ас еиԥш  анцәа аԥсуа дахьизылыԥхаз машәырны иҟамлазаап. Уи мотивс иаиузгьы амиф аҿы абас ауп ишҳәоу: «Аԥсуа дагханы даннеи, дыԥхашьан, ааҵра давҵагылт. Аԥеамбар дзыҩназ (ара анцәа ифункцаиа аԥеамбар инаигӡоит – С. З.) данаадәылҵ, ааҵра ауаҩы давҵагыланы дибеит.
– Ҳоҳ, уарбану, дад, ара узавҵагылозеи? – иҳәан Аԥеамбар ари аԥсуа диазҵааит.
– Саԥсыуоуп  сара, сагхан саан, сыԥхашьан сзымнеит уахь, уара уахь, – иҳәеит аԥсуа.
– Нас уажәраанӡа узымаазеи? – иҳәеит Аԥеамбар.
– Асас дысҭан, асас иқәнагоз пату иқәымҵакәа сзымааит, – иҳәеит аԥсуа.
– Нас усас пату иқәуҵама?
– Ааи, исылшоз ала имаҵ уны даусышьҭит.
– Ҳаи, ус акәзар, асас дзыԥсоу удырзар, асас дзыԥсоу анудыр, сара схазы иалхны исымаз аҭыԥ  уара иумазааит, егьырҭ атәылақәа сшахьеит. Асас дзыԥсоу дырны, абриаҟара аамҭа иқәырӡны, аламыс аныҟауҵа, схазы иалсхыз атәыла уара иуаҩзгом. Агәабзиара умазааит, удгьыл, утәыла уара узы имарымажахааит, абра уқәынха, – иҳәан, Аԥеамбар иара ихазы иалихыз аҭыԥ аԥсуа ииҭеит, уи аҭыԥгьы абра Аԥсны акәын. Аԥсуа дааин, абра дынхеит, аԥеамбаргьы длықәҵны дцеит, дахьцаз са исыздырам».
Ари амиф еиуеиԥшым егьырҭ авариантқәа рҿы хәҭаҷқәак рыла инеивга-ааивганы иҳәазаргьы, абра хыхь иааҳгаз ауп ҵакы хадас иамоу, уи џьаргьы ԥсахра амам. Ари амиф иахьа Ҭырқәтәыла инхо аԥсуаагьы ибзианы ирдыруеит.
Ари асиужет шьаҭас измоу амиф егьырҭ аӡәырҩы ажәларқәа рмифологиеи рфольклори рҿгьы иаҳԥылоит, уеизгьы-уеизгьы аԥсуаа рзы мацара иҟазшьарбаганы иҟам. Аха уи акәым аус злоу. Аус злоу дара ажәлар рхаҭа рыԥсадгьыл Аԥсны иқәнагалеижьҭеи акырӡа ҵуеит ҳәа иахьырыԥхьаӡо ауп. 
Аемиграциатә ҟазшьа змоу аԥсуаа ретногенезтә ҳәамҭа акәзар, уи еиҳа аҭоурыхтә ҿраԥшра амоушәа иаабоит, аҭоурыхтә хҭыс аҵаҳбаартә, уи аԥба ҳкыртә иҟоуп. Абри амиф аҿоуп Ҳазарҭали ихьыӡ ахьаҳԥыло. Уа излаҳәоу ала, иахьатәи аԥсуаа зхылҵыз ажәытәӡа  зны абрахь Абиссиниа аган ахь инхон (авариантқәа рҿы – Арабсҭан, Мысра, Шьамтәыла…), еиуеиԥшым амзызқәа ирыхҟьаны уа ихҵәар, иқәҵыр акәхеит. Џьара излаҳәоу ала, Абисиниа аҳәынҭқар иҟаиҵаз арежим иаҵамгылазт, ихҵәаны, абра Аԥсны уажәы иахьынхо иааит. Усҟан ара бнаран, аӡәгьы  дынхомызт. Даҽаџьара излаҳәоу ала, аԥсуаа ажәытәан Арабсҭан инхон. Уа иахьынхозгьы адгьыл бзиан, аԥеамбарцәа иртәарҭан. Аха аибашьрақәа рацәан, ҭынчрамызт. Ар рацәаны измаз ԥеамбарки аԥсуааи акы ааимаркын, еиланагалан, иҭынхак, иашьак аӡә дыршьын, ицәшәаны уа иқәымҵыр амуит. «Арахь иандәықәла, Ҳазарҭали ҳәа ар реиҳабы ир иманы дрышьҭалеит. Амҩақәагьы уажәы еиԥш иабаҟаз, ишаауаз акәымкәа, иааԥсан уахык дә-дук аҿы иштәаз, ишыцәаз, ԥҳәыск (ҭакәажәык) ԥхыӡла илбеит ар Ҳазарҭали драԥхьагыланы дшаацуаз.
– Аа, нан, нан, акагьы ҳзыҟамҵеит. Абиссиниа аҳәынҭқар уажәраанӡа иҳашьҭеиҵақәоз шәыриааиуан, аха уажә иҳашьҭеиҵаз шәзыриааиуам, – лҳәан, аҭакәажә ахацәа лырҿыхеит.
Ахацәа леилацәажәа-ҩеилацәажәеит, анс, арс, аха иҟарҵарыз ҳәа акгьы рзымыӡбеит.
– Абри лара абас еиԥш аԥхыӡ збаз хәарҭас иҳамоугьы акыр лҳәозар здыруада, – рҳәан, инеин аҭакәажә илазҵааит: «ишԥааури, иаҳаԥсыхәоузеи?» – ҳәа.
– Иҟашәҵара седроу, нанрааа. Сара издыруа уи ауп: бџьарла уи (Ҳазарҭали) шәахьииааиуа егьыҟам. Ар рацәаны имоуп, иаргьы ӷәӷәаӡак иоуп. Акыр ҳахәозар, ачеиџьыка ҳахәароуп, уаҳа хәарҭа ҳамам. Абра ҳахьтәоу иааҳакәыршаны ачашылеи аџьыкеи кашәыԥса, – лҳәеит аҭакәажә.
Ари ишылҳәаз еиԥш, арҭ аԥсуаа аалаган, иахьтәаз иаарыкәыршаны ачашылеи аџьыкеии карыԥсеит.
Ашарԥаз Ҳазарҭали ирашь дақәтәаны ачашылеи аџьыкеи ахькаԥсаз данааи, ирашь аангылт,  уаҳа ԥхьаҟа имцеит, дасит, деиҭасит, аха ирашь ачашылеи аџьыкеии ирыхмԥеит.
Нас аԥсуаагьы ауаҩы дизынарышьҭзар акәхап, иеинышәан, ҭаацәа-ҭаацәала дрыдыркылт, ацәқәа изыршьит ани Ҳазарҭали. Ҩнаҭацыԥхьаӡа ҳаҭыр иқәҵаны дрыдыркылон, ашьжьымҭан данцоз, «Шәаԥсуара, шәчеиџьыка шәаԥхамхааит! – ҳәа нараҳәаны дцон. Убас, убас мацара, мчыбжьык, жәохә мыш аԥсуаа дрылан».  Аҵыхәтәан Ҳазарҭали длагьыжьны наҟ дцеит, аԥсуаагьы рҿаархан, абра Аԥсны иқәынхеит.
Абас ала, Ҳазарҭали иӡбахә аԥсуаа иахьырдыруа,  рмифқәак персонажс дахьрымоу  ажәытәан аԥсылмантә тәылақәеи (Ҭырқәтәыла, Џьамтәыла, Мысра, Арабтәыла, Шьамтәыла, Абиссиниа…) дареи аимадарақәа шрымаз ҳзырбо афактқәа ируакуп.
Уи анаҩсгьы Д. И. Гәлиа 1925 шықәса Қарҭ иҭижьыз ишәҟәы «Аԥсны аҭоурых» аҿы аԥсуаа ажәытәӡа зны Африкантәи (Мысрантәи, Ефиопиантәи) иаанагеит ҳәа аконцепциа иҟаиҵаз ҵаҵӷәыс иеиҭақәаз ируакуп ари амифтә ҳәамҭа. Ара зыӡбахә ҳҳәаз Д. И. Гәлиа ишәҟәаҿы ари амифтә ҳәамҭа акыр инарҭбааны ахархәара аиуит Михаил Чалмаз агазеҭ «Аԥсны (1919 ш., № 28) адаҟьақәа рҿы ианиҵаз авариант аҵакы аурысшәахь еиҭаганы, акыр инҭкаа-ааҭканы дахцәажәеит. Аԥсуаа Аԥсны иқәнагалаанӡа аратәи ашьхақәа рҿы иқәынхоз аҵан ракәын ҳәа ҳажәлар амиф ирымоугьы аӡбахә мҳәакәа инимыжьит.


Џьиқер-салаҭ аҳ ду

Ас еиԥш анцәахәы ихьыӡ ажәлар рҿы иахьа аӡәгьы издырӡом, аха XIX  ашәышықәсазтәи  авторцәақәак уи иӡбахә акыр инҭкааны ирҳәеит. Ус еиԥш анцәахәы аԥсуаа дрымамызҭгьы, урҭ авторцәа рхы иҭырҳәаарымызт. Ҿырԥштәыс дааҳгозар, А. Введенски аԥсуаа рдин иазкны ииҩыз астатиаҿы излаҳәо ала, Џьиқер-салаҭ аҳ ду ауаҩы ихшыҩ ахырхарҭа азҭо амҩа иқәызҵо нцәахәуп. Ари анцәахәы изкны шықәсык ахь знык аныҳәара мҩаԥыргон ҳәсала, хацәала, хәыҷла, дула ныеилымхарада зегьы. Ихәыҷқәоу рцымхәрас адуқәа ныҳәон, акәырбангьы ҟарҵон.
Аныҳәареи акәырбани мҩаԥыргон ԥшьашак аҽны ачгара, аурычра ианыҵамыз, аҩны аҩнуҵҟа акәымкәа адәахьы, ажәҩан аҵаҟа. Досу заанаҵ иҽазыҟаиҵон Џьиқер-салаҭ аҳ ду изкны аныҳәара: акәҷара хбыџқәа ирылиԥшаауан руак. Уи аика ҳәызбала ахҵара аниҵон. Ари акәҷышь абас еиԥш ахҵара ананиҵалак, Џьиқер-салаҭ аҳ ду изку аныҳәа аҽнынӡа иршьыр ҟаломызт, иҵасымызт. Акәҷышь ишазҳара ианазҳалак, иршьуан, иржәуан аџьыкеи апырпыл џьыкеи амҭаӡакәа. Уи инацырҵон ачашыла иалхыз ачаӷәазалқәа ԥшьба. Абарҭ афатәқәа абас идырхиаз зегьы чанахк инанырҵон. Аныҳәаҩ (аҭаацәа реиҳабы) изнапык ала урҭ аанкыланы, егьи инапала аԥырӷ цақәа зныз акыц кны аҩны дындәылҵуан аӡәгьы дизгәамҭартә. Асакәмал аԥырӷ ца инаныԥсаланы, Џьиқер-салаҭ аҳ ду ихы наиқәкны абас дныҳәон: «Џьиқер-салаҭ аҳ ду! Уара ауаҩытәыҩса ихшыҩ напхгара азҭо, улашара сықәрыԥха, хшыҩдарыла, мхәыцрада акыр ҟасҵозар, сацәыхьча, зегьы срықәшаҳаҭны, срышьашәаланы анхашьа сырҵа!» 
Аныҳәаҩ абарҭ ажәақәа аниҳәалак ашьҭахь акәтыжь ҿаҵаки, ачаӷәазал ҿаҵаки аԥырӷы иналаԥсаны, афатәқәа иику иманы аҩныҟа днеиуеит, иҭаацәеи асасцәеи афатә агьама дирбоит. Аныҳәаҩ иҟазшьа ҽеимзар, асасцәа ракәым, иҭаацәа иреиуоугьы аӡәгьы уи афатә агьама ибаӡомызт.


Ҷаҭанаа Хәыхә

Мард-иԥа Мардасоу (шәахәаԥш абра ҵаҟа иану Мард-иԥа Мардасоу изку астатиа) иеиԥшу локалтә персонажуп Ҷаҭанаа Хәыхәгьы. Мард-иԥа Мардасоу деиԥшны Ҷаҭанаа Хәыхә ихьӡгьы еиҳараӡак иахьаҳԥыло абна уаҩы идҳәалоу амифтә жәабжьқәа рҿоуп. Иара еиҳараӡак дахьырдыруаз абжьуаа рҿы, лымкаалагьы Аӡҩыбжьеи уи акәша-мыкәша иҟоу аԥсуа қыҭақәеи рҿы акәын. Иахьа шьҭа уи ихьыӡ здыруа ажәлар рҿы акыр имаҷуп.
Ҷаҭанаа Хәыхә дызлоу аҳәамҭа аҵакы аԥхьаӡа акьыԥхь аҿы ицәырзгаз Н. С. Џьанашьиа иоуп. Уи аҳәамҭа аҵакы ааркьаҿны аурысшәахь иеиҭаганы далацәажәеит «Аԥсуаа рдинтә хаҵарақәа» ҳәа хыс измоу истатиа неиҵых аҿы. Ҳара уи абна уаҩы ҳанилацәажәогьы иаҳҳәоит анаҩсҟа уи заку астатиаҿы.
Функциала Мард-иԥа Мардасоуи Ҷаҭанаа Хәыхәи акыр иеизааигәоуп. Аҩыџьагьы ажәлар ҳаҭырқәҵарала изыхцәажәо хаҿқәоуп. Рыхьыӡ зырҳәо, фырхацәас изырԥхьаӡо, ажәлар зыргәамҵуаз, ҭаха рызымҭоз абна уаа ахьыршьыз азоуп. (Хәыхә ижәла Н. С. Џьанашьиа иҿы «Ҷиҭанаа» ҳәоуп ишану, аха сара иахьынӡасдыруала, аԥсуаа ари ажәла «Ҷаҭанаа» ҳәуоп ишырҳәо).
Мард-иԥа Мардасоуи Ҷаҭанаа Хәыхәи рхырҿсахьақәа маҷ-саҷӡақәак, хәҭаҷқәак рылоуп аивгарақәа зларымоу: Мард-иԥа Мардасоу дызлоу авариантқәа рҿы ақды ауапала ахҩара амотив ҳԥылаӡом. Н. С. Џьанашьиа ианҵамҭаҿы Ҷаҭанаа Хәыхә амаана ҟаиҵеит: ақды шьҭаҵаны, ауапа ақәиршәит абна уаҩы далеижьарц. Абна уаҩы амч ду имоуп, аха дыҭԥышшоуп, дыбзамыҟәуп, данааи ани ақды Ҷаҭанаа Хәыхә иоуп, дианы дыцәоуп ҳәа иԥхьаӡаны, дишьырц иҽақәижьит. Убри аамҭазы ааигәа зҽыҵәахны итәаз Ҷаҭанаа Хәыхә агәымшәа афырҳәа даацәырҵны иааҭирҟьаз ахы ала абна уаҩы дҭаирхеит.
Ҵакыла Н. С. Џьанашьиа абри ианҵамҭа иазааигәоуп Д. И. Гәлиа Ҷаҭанаа Хәыхә изкны ииҳәаз ажәабжьгьы.
Ҷаҭанаа Хәыхә ихьыӡ еиҳараӡак абжьуаа рҿоуп иахьырдыруа ҳҳәеит, аха  Бзыԥынгьы иналк-ҩалкны иӡбахә зҳәақәо ыҟан. Уаҟагьы еиҳараӡак дшәарыцаҩ ҟазаноуп дшырдыруа. Бзыԥан ианҵоу атекстқәа руак излаҳәо ала, иара убысҟак дшәарыцаҩ ӷәӷәан, «Ашьжьымҭан иԥҳәыс ахьурӡы ныкналҳауан, иара дҩаҿыххны, ашәарах шьны иааигон акрылуаанӡа». Хәыхә ҽнак шәарыцара ҳәа дахьынҭыҵыз ажәеиԥшьаа рҭыԥҳаи иареи еиқәшәеит. Ажәеиԥшьаа рҭыԥҳа Хәыхә дылгәаԥхеит, иаргьы лара дигәаԥхеит, иугәамԥхашазгьы лакәӡамызт, «Мрада, мзада дкаԥхауа, лыхцәы шьҭаҳәазо саара». Иареи лареи ааидтәаланы аицәажәара ианалага, лара ус лҳәеит: «Уара Ҷаҭанаа Хәыхә ахаҵа, узакәытә уаҩԥсу здыруеит, Ажәеиԥшьаа ирымпыҵзырҟьо уаҩԥсуп. Ԥсыхәа аманы иҟазар, уареи сареи уаха рнахыс ҳаицныҟәалап, хаҵеи ԥҳәыси ҳәа ҳаицызааит, – ҳа абас иалҳәеит».
Ажәеиԥшьаа рҭыԥҳа илҳәаз иаргьы дақәшаҳаҭхан, лара «уахынла даауан, ацаҿы днеиуан, дҭаиуан. Иаргьы уа длеины длыкәаиауан. Адунеи убас илашахон, агәар зегьы икаԥхо, убыс иҟалон. Инаԥшуаз рызынтәыкгьы ирбон, аха изакәыз, измааназ рыздыруамызт. Ани иԥҳәысҵәҟьа илдыруан, аха егьылҳәомызт».
Ҷаҭанаа Хәыхә абнаҿы иибаз аԥҳәыс ссири иареи абас ианеиқәышаҳаҭхаз адырҩаҽны ашьжьымҭан данааԥш, илаԥш ахьынӡанаӡааӡауа, шәарахла ихҟьоуп. Илабашьа аашьҭихит, илақәа дрыԥхьеит, ишәақь ихәда ихишьит, «ооит!» – иҳәан, ани ишәарах илаиаԥицан, Ешыра икылигеит. Ашәарах ахьааицаз уара уибан, жәаба уиҭеит, са сибан жәаба сиҭеит, абас ауаа дрылаланы ишәарах ишеит».
Ажәеиԥшьаа рҭыԥҳаи Ҷаҭанаа Хәыхәи уахынла ацаҿы ишеиқәшәоз збаз иара иҭаца (иашьа иԥҳәыс) аҵыхәтәан илзымычҳазт, уахык «дҩагылан амаркатыл лыман лҿынахан, ани аца иҭатәаз аԥҳәыс лхахәы ҵаҟа ишьҭамсуази, лхахәы аахылҵәан, илыман днеин, лхаҵа (Хәыхә иашьа – С. З.) илырбеит».
Ажәеиԥшьаа рҭыԥҳа ас шлыхьыз анылба «Ҷаҭанаа Хәыхә, умш аабзиахааит, уара ухаҵаз џьысшьон, аха ухаҵамзаап, уҭахцәа унапаҿы иузаамгеит», – лҳәан, дцеит лҭыԥ ахь.
Убри нахыс Ҷаҭанаа Хәыхә дхага-ӡага даанхеит».
Мард-иԥа Мардасоу персонаж хаданы дызлоу авариантқәа рҿы ақды ауапа ақәыршәра амотив ҳԥымлац. Уи ахьаабо Ҷаҭанаа Хәыхә дызлоу авариантқәа рҿоуп. Уаҩы иҳәар алшоит ари амотив злоу еиҳа ижәытәтәиуп ҳәа. Избан акәзар, уи амотив егьырҭ аӡәырҩы ажәларқәа рҳәамҭақәа рҿгьы иаҳԥылоит.
Иҳәатәуп даҽакгьы: Мард-иԥа Мардасоу мифтә хаҿызар, мардаа ҳәа реалла, ҭоурыхла аӡәгьы даҳзымдыруазар, ажәла Ҷаҭанаа иреалтәқәоу аԥсуа жәлақәа иреиуоуп. Ҷаҭанаа Хәыхә ихаҿсахьа, ҳәарас иаҭахузеи, имифтәуп, аха Ҷаҭанаа зыжәлоу, уи ажәла ныҟәызго аԥсуаа иахьагьы ана, ара (еиҳараӡакгьы абжьуаа рҿы) иаҳԥылоит.
Иҟалап Ҷаҭанаа Хәыхә зыхьӡыз ажәытә зны фырхаҵарак ҟаиҵазар, ҵабыргынгьы шәарыцаҩ ӷәӷәаны дыҟазҭгьы. Аамҭа цацыԥхьаӡа уи ихаҿсахьа амифтә цәа-жьы ахалазар, нас ишнеи-шнеиуаз абна уаҩы ишьрагьы иара ихьыӡ иадҳәаланы ирҳәо иалагазаргьы. Аперсонаж ихаҿсахьа ас еиԥш аеволиуциа аиура афольклор азы иҟазшьарбагоуп акәымзар иацәтәымӡам. 


Мард-иԥа Мардасоу

Аԥсуа мифологиаҿы абна уаҩы ихаҿсахьа ҳаналацәажәо (шәахәаԥш уи изку ари ашәҟәы иану ҳастатиа) уи изку аҳәамҭақәа рҿы ишаҳбаз еиԥш, уа акыр инарҭбааны Мард-иԥа Мардасоу иӡбахә ҳԥылоит. Еиҳагьы ииашоуп абас ҳҳәар: урҭ  аҳәамҭақәа абна уаҩы иаасҭагьы  Мард-иԥа Мардасоу иоуп изызку, аҩыџьагьы ихадароу персонажқәоуп. Ажәлар рҿы урҭ аҳәамҭақәа Мард-иԥа Мардасоу ифырхаҵареи ихьӡи ркамыршәра аҳасаб алоуп иахьа уажәраанӡагьы ирылаҵәаны изыҟоу. Аҳәамҭақәа рҿы абна уаҩы ианагь дҵоурамкәа, цәгьамзар бзиа зымуа персонажны даарԥшызар, Мард-иԥа Мардасоу уи иантипод иоуп, неиԥымкрада дуаҩ гәымшәаны, дфырхаҵаны, дызлоу ажәлар рахьынтә аӡәгьы илымшаз зылзыршаз, абна уаҩы ихәҵәы ықәызхыз иакәны даабоит.
Абна уаа ықәызхыз, инзырҵәаз нарҭаа роуп ҳәа зҳәақәоз шыҟазгьы (иаҳгәалаҳаршәап И. Н. иматериалқәа рыла абна уаа нзырҵәаз нарҭаа роуп ҳәа шырҳәоз), аҵыхәтәантәи шәышықәса рыҩнуҵҟала ақьаад ианҵоу афольклортә ҳәамҭақәа рҿы абна уаа рықәхра, рнырҵәара здырҳәало Мард-иԥа Мардасоу иоуп. Ари аперсонаж абжьыуаа рфольклор аҿы даҳԥылаӡом, дахьырдыруа Бзыԥын (лымкаалагьы Калдахәара, Лӡаа, Бармышь, Мгәыӡырхәа, Блабырхәа ақыҭақәа) ауп. Дәрыԥшь, Лыхны, Аҷандара, Абгархықә уҳәа егьырҭ бзыԥтәи ақыҭақәа рҿы иналаршә-ҩаларшәны уи иӡбахә здырқәо ыҟазаргьы, усҟак дрылаҵәаны дыҟам. Ус анакәха, Мард-иԥа Мардасоу нарҭааи, аҵани, Ӡызлани, аҩсҭааи, абна уаҩи уҳәа реиԥш аԥсуаа зегьы иеицырдыруа милаҭтә персонажӡам, длокалтәуп. Убас шакәугьы, ҳәарас иаҭахузеи, дузаҟәымҭхо амифқәа ирыдҳәалоу персонажк иаҳасаб ала, хшыҩзышьҭра зыхәҭоу, хазы далкааны изыхцәажәатәу иоуп.
Ҷыдала Мард-иԥа Мардасоу ихьыӡ аҵыхәтәантәи абна уаҩы цәыршәага ишьра иадҳәалоуп. Иара дызлоу аҳәамҭа авариантқәа иаадыруа зегьы рҿы иныҟәиго ажәлар зыргәамҵуаз, ҭынч нхамҩа рызымҭоз, ирцәымӷыз, аха иззымиааиуаз абна уаҩы ишьра афункциоуп.
Анаҩсҟа абна уаҩы ҳанихцәажәо ишаҳҳәо еиԥш, араҟагьы еиҭах инаҵшьны изагәаҭатәуп Мард-иԥа Мардасоуи абна уаҩи еинышәара рықәымкәа ирзеимакыраз ашәарыцара аҭыԥқәа ахьракәыз. Арҭ аҩыџьагьы рхырҿсахьақәа ижәытәӡоуп, архаикатә ҟазшьа рымоуп. Ари ахшыҩҵак анаҳҳәо, иаҳзырҳәо ҵаҵӷәыс иҳамоу дара аҩыџьагьы ашәарыцаратә ҭбаа-ҭыцәра иахьазықәԥо, ашәарыцаратә ҭыԥқәа ахьеимаркуоуп. Иаҳгәалаҳаршәап Мард-иԥа Мардасоу абна уаҩы данишь, абна уаҩы иаҳәшьа дихатәаны данҵәуоз лмыткәма иалаҵаны илҳәоз лажәақәа: «Уаҳәшьа иԥсыша, уаҳәшьа! Иуасымҳәахьази, Мард-иԥа Мардасоу идгьыл уқәымлан ҳәа?!» Мард-иԥа Мардасоу абна уаҩы дахьишьуа еиҳараӡак мотивс, ҽыҵгас иамоу сышәарыцарҭа ҭыԥқәа рахь дааит ҳәоуп.
Абра хыхь иаҳҳәаз ахшыҩҵакқәа еизыркәкәаны ҳрызхәыцуазар, Мард-иԥа Мардасоуи абна уаҩи ирызкыу аҳәамҭа ажәытәӡа ауаатәыҩса рынхамҩаҿы ашәарыцара хадараны ианыҟазтәи аепоха иахылҟьа-ҿылҟьоуп уҳәартә иҟоуп.
Ҵабыргуп, аҵыхәтәантәи аамҭақәа рзы Мард-иԥа Мардасоуи абна уаҩи реиҿыхарақәа ирызкыу аҳәамҭақәа ахьырдыруа ирылаҵәаны иахьыҟоу иахьатәи Бзыԥын ауп. Аха апоофессор Ш. Д. Инал-иԥа игәаанагарала, Мард-иԥа Мардасоу аԥсуа еимышьҭарцәа иреиуаз асаӡқәа рфольклор азы иҟазшьарбагоу персонажуп, асаӡқәа рҟынтәи ауп абзыԥқәа ишрылаҵәаз. Аҵарауаҩ абри игәаанагара злаиҵабыргуаз, ҵаҵӷәыс иаиҭаз ируакын XIX ашәышықәса аҩбатәи азыбжазы (лымкаалагьы кавказтәи аибашьра ҳәа изышьҭоу ахыркәшамҭаз – 1864 шықәсазы) асаӡқәа шҳәыԥкыз ихырҵәаны амҳаџьырра амшын нырцәҟа, Ҭырқәтәылаҟа иагаанӡа аӡиас Бзыԥ арӷьарахьтәи ахықәқәа инадыркны Шәачанӡа атәылаҿацә рымҽхакны иахьынхоз. Насгьы абна уаҩы иҟаиҵаз ацәгьарақәа ируакыуп ҳәа иԥхьаӡоуп асаӡқәа иреиуаз аԥҳәыс ԥшӡа Бгьым-ԥҳа дахьымҵаирсыз. Уи дицәганы лара ахақәиҭра лызҭаз Мард-иԥа Мардасоу иоуп ҳәа дыԥхьаӡоуп.
Иара убас Ш. Д. Инал-иԥа иматериалқәа изларҳәо ала, иаахҵәаны Мард-иԥа Мардасоу дзыхшаз иан дсаӡуа ҭыԥҳан зҳәақәогьы ыҟоуп. Лара Мамӡаа рыжәла даиуан, Мамӡ ҭыԥҳан. Ирҳәоит уи лыжәлантә иаиуаз ауаа ақыҭа Цандрыԥшь иаланхозшәа, насгьы уи ақыҭа иамариашаны аҩадахьҟа иҟоу ашьхақәа (ажәытә шәарыцарҭа ҭыԥқәа, шәарахла ибеиаз абнарақәа) зегьы дара ирымҽхакны иркызшәа. Абарҭқәа зегьы еидыԥхьаӡаланы Ш. Д. Инал-иԥа иҟаиҵеит абас еиԥш иҟоу азеиԥш лкаа: Мард-иԥа Мардасоуи абна уаҩи реиҿыхарақәа ртәы зҳәо ажәлар рҳәамҭақәа асаӡқәа ираԥҵамҭоуп, ма ус анакәымха, асаӡқәа рҿы акәын еиҳараӡак ирылаҵәаны иахьыҟаз.
Иҟазшьарбагоуп ақыҭақәа Калдахәареи Бзыԥҭеи рыбжьара аӡиас Бзыԥ ацҳа ахьхыу иҩахыкны аӡиа Риҵаҟа игоу амҩала уахьынабжьало хәбаҟа километр набжьаны Мард-иԥа Мардасоу иишьыз абна уаҩы инышәынҭра аҟоуп ҳәа аҭыԥантәи ауааԥсыра рахьынтәи агәра згақәо  иахьагьы иахьаҳԥыло. Ш. Д. Инал-иԥа излаиҩуаз ала, уи  амифтә нышәынҭра дырбгеит Риҵаҟа амҩа аныҟарҵоз 1936 шықәсазы.
Инагӡаҵәҟьаны агәрагара маҷк иуадаҩзаргьы зынӡа иҵаҵӷәыдоуп узҳәом абри аперсонаж идҳәаланы аҵарауаҩ иҟаиҵаз даҽа гипотезакгьы. Ш. Д. Инал-иԥа излазгәеиҭоз ала, ахатәы хьӡы Мард ҳера ҟалаанӡа актәи ашәышықәса азыбжазы имҩаԥысуаз ҭоурыхтә еимадарақәак ирызҳәазар ауеит. Антикатәи аепохазы еибашьцәа ӷәӷәақәоуп, ихысыҩцәа ҟазацәоуп ҳәа иԥхьаӡаз ҳениохааи мардаа ҳәа изышьҭаз аџьамтә еимышьҭарцәа рҽеибаркны понтиатәи аҳ Митридат идгыланы римлианаа ирабашьуан. Мардаа ҳәа абра зыӡбахә ҳәоу ажәытәӡатәи аџьамтә еимышьҭарцәа ирхылҟьа-ҿыҟьазар ҟалап ахатәы хьӡы Мард ҳәа дахәаԥшуан аҵарауаҩ.
Иеиҭасҳәахуеит: Ш. Д, Инал-иԥа ара хыхь иааҳгаз игәаанагара гипотезак аҳасаб ала зынӡа иҵаҵӷәыданы иҟамзаргьы, инагӡаҵәҟьаны ҭҵаарадыррала ашьақәрыӷәӷәара уадаҩуп, насгьы Мардаа ҳәа жәлантәык аҭоурых ҵабыргыҵәҟьаны иадыруаны, аԥсуаа, ма хылҵышьҭрала урҭ ирзааигәоу адыгаа ирыманы иҳаздырам, Аԥсынгьы, уи анҭыҵгьы џьаргьы иаҳԥылом жәынгьы, ҿангьы. Акы заҵәык иаадыруа Мард-иԥа Мардасоу мифтә хаҿуп аҟароуп.
Аҵарауаа џьоукы (Л. Лопатински, В. Пфаф) атермин «нарҭ» ажәытәӡатәи аҭоурых еимышьҭарра мардаа ирыдырҳәалон. В. Пфаф излаиҩуаз ала, ауаатәыҩса ржәытәӡатәи аҭоурых аҿы еицырдыруа иҟаз аимышьҭарра ду мардаа нхон Каспиатәи амшын аладахьтәи ахықәқәа рҿы.
Афольклорист Ш. Хь. Салаҟаиа ииашаны излазгәеиҭо ала, анарҭтә епос змоу ажәларқәа рҿы џьарамзар џьара атермин «нарҭ» ацымхәрас атермин «мард» ахархәара аманы иаабом. Ажәларқәа џьара акала Мардааи нарҭааи еидырҳәалом. Ус анакәха, «нарҭи» «марди» хылҵшьҭрала џьара акала еидҳәалоуп, еимадоуп ҳәа аҳәара, ашьақәрыӷәӷәара гәаӷьуацәоуп. Ари ахшыҩҵак изакәызаалак ҭҵаарадырратә ҵаҵӷәык аманы ҳәа иҟам.


Арамхәыҭ

Арамхәыҭ епикатә персонажуп, хатәы хьӡуп. Арамхәыҭ функциала Абрыскьыл дизааигәоуп, типла Абрыскьыл дзеиуоу афархацәа дрыҵанакуеит. Арамхәыҭ ихьӡи иара изку аҳәамҭақәеи ахьырдыруа аамҭала зны Самырзаҟана ҳәа иахьашьҭаз, уажәы Гал араион, насгьы Тҟәарчал араион иаҵанакуа қыҭақәаки рҿоуп. Аԥсны егьырҭ араионқәеи ақыҭақәеи рҿы аӡәгьы издырӡом.
Арамхәыҭ ихьӡи иара изку аҳәамҭақәеи аԥсуаа рнаҩсгьы Гал араион иаланхо абиԥара еиҳабы иаҵанакуа агырқәагьы издыруаз ыҟан, иахьагьы аӡәык, ҩыџьак иналаԥса-ҩалаԥсаны издырқәо агыруа абыргцәа уаҩы иԥшаар ҟалоит. Иҳәатәуп иара убас, ари аперсонажи иӡбахәи иара изку аҳәамҭақәеи Кавказ Нхыҵ инхо абазинқәагьы (ашәуаа) ишырдыруа.
Аҵарауаа (Ш. Д. Инла-иԥа, М. С. Ҭҳаицухов уҳәа) злахәаԥшуала, иахьа Кавказ Нхыҵ инхо абазақәа (ашәуаа) рыхәҭак ажәытә зны Аԥсны аладахьтәи аганқәа (Самырзаҟана ҳәа иахьашьҭаз) рҟынтәи еиуеиԥшым аҭоурыхтә  мзызқәа ирыхҟьаны ихҵәаны уахь инанагаз ирхылҵыз роуп. Арамхәыҭ ихьӡгьы, изку аҳәамҭақәа абазақәа Аԥснынтәи ихҵәаны Нхыҵ Кавказҟа  ианцаз аахысгьы ирзынхны ирымазар акәхап.
Арамхәыҭ типла Абрыскьыл дызлаиеиԥшқәоу рацәоуп ҳҳәеит, аха иара изку аҳәамҭақәа (цқьа ианҵаны иҳамам, аха иаадыруа рыла) рҿы даҽаџьара иаҳԥымло аҷыдарақәагьы маҷымкәа ирыдаабалоит, акырӡа ижәытәӡоу амотивқәа рылаԥсоуп. Ҿырԥштәыс иааҳгозар, Ҟарачы-Черкесктәи Автономтә област (иахьа Ҟарачы-Черкесктәи ареспублика). Адыгеҳаблатә раион, аул Старо-Кувинск инхоз ажәабжьҳәаҩ Батырбеи Муталиба иҳәамҭаны аԥсуа ҵарауаҩ, афольклорист Ш. Хь. Салаҟаиа 1961 шықәса ииуль 11 аҽны ақьаад ианиҵаз атекст излаҳәо ала, Арамхәыҭ дзыхшаз аԥҳәыс Марџьанаҭ лыхьӡын. Уи анцәа ихаҳәитәыз (иҳашҳаҭареитәыз) афырхацәа Арчхоуи Чархани хаҳәханы иахьгылаз рыбжьара аҵх анылхылгаз ауп Арамхәыҭ лцәа даналашәаз.
Абри ианҵамҭа аҳәамҭа далацәажәауа аҵарауаҩ излаиҩуала, Арамхәыҭ иира ахаҳә иахьадҳәалоу (ихаҳәханы игылаз афырхацәа рыбжьара аҵх ахьылхылгаз иабзоураны иан лцәа дахьалашәаз) ижәытәӡоу акоуп. Иҟалап уи џьара акала Арамхәыҭ изкуи, Абрыскьыл изкуи, нарҭаа ирызкуи аҳәаиҭақәа еидызкыло акы акәзаргьы, реиқәҿыҭра иазҳәазаргьы. Избанзар, ишдыру еиԥш, нарҭааи Абрыскьыли ирызку архаикатә ҟазшьа змоу аепикатә ҳәамҭақәа рҿгьы ижәытәӡоу ахаҳә акульт аӡбахә акырџьара  иҳәоуп, идуӡӡоу аҭыԥ ааннакылоит. Иаҳгәалаҳаршәап анарҭтә епос аҿы зегьы иаарылҳәҳәо афырхаҵа Сасрыҟәа (уи ихаҿсахьа ижәытәӡоу акоуп ҳәа ирыԥхьаӡоит аҵарауаа еиқәышаҳаҭны) иира ахаҳә ишадҳәалоу, уи иира ахаҳә «дагәылԥҟаны» ишыҟалаз. Иаҳгәалаҳаршәап иара убас Абрыскьыл изку аҳәамҭаҿы ахаҳә-еҩса аӡбахә шҳәоу, насгьы уи иадҳәалоу аепизод.


Ҭауапа

Ари амифтә хаҿы иӡбахә аԥсуа мифологиаҿы џьара заҵәык ауп иахьаҳԥыло: алу ашәа авариантқәа руак аҿы. Уи авариант Маадан Сақаниа (Гәдоуҭа араион Дәрыԥшь ақыҭантәын) иҳәамҭаны ақьаад ианиҵеит К. С. Шьаҟрыл 1968 шықәсазы. Уа убыс иҳәоуп:

Уа, Ҭауапа, Ҭауапа!
Акада ууӡом, Ҭауапа,
Џьам-хылагь иуҿаҳаԥсоит,
Уа, Ҭауапа, Ҭауапа!
Саара-хылагь инаҳауҭеит,
Уа, Ҭауапа, Ҭауапа!
Сықә-сапыншәа инулагеит,
Уа, Ҭауапа, Ҭауапа!

Ари атеқст уажә иахьынтәааҳгаз азгәаҭаҿы аҵарауаҩ, афольклорист В. А. Коӷониа диашаны абас иҩуеит: «Ари авариант аҿы аԥҳәыс нцәахәы (Сауна, Саунау) лҭыԥан дцәыргоуп ахаҵа нцәахәы – Ҭауапа. Аҵарадырраҿы излашьақәрыӷәӷәоу ала, аԥҳәыс-нцәахәы лхаҿсахьа иаҳа ижәытәтәиуп. Иаадыруа «Алу ашәа» абри авариант иаҷыданы егьырахь џьарамзар џьаргьы дцәыргам ахаҵа-нцәахәы. Ус анакәха, ари иаҳа ихьшәаны иҿиаз вариантуп».


Сагьаса

Сагьаса аԥсуаа традициала ареалтә бзазараҿы уажәы аакьыскьанӡагьы иныҟәыргоз хатәы хьӡуп. Мифтә хаҿык, персонажк аҳасаб ала џьара заҵәык ауп ахархәара аманы иахьаабо. Аџьа ашәақәа иреиуоу «Ауапа рапацәа рашәа» авариантқәа руак абас иҟоуп:

Уа, Сагьаса, Сагьаса,
Баша уҽхәоит, Сагьаса,
Акгьы уаԥсам, Сагьаса,
Уммақарын, Сагьаса!
Ууапа кьаҿгьы уаҵасуа,
Аӡаӡа уагеит, Сагьаса,
Рахә рҳага игәарҭа унеир,
Чамҳа баҟәыл унадтәалап.
Жьаха ижьаҿа унаҵатәап.
Аӡы ааугап, Сагьаса,
Амҿы ааугап, Сагьаса,
Уҳәып, учап, Сагьаса,
Уа уҟаӡаз, Сагьаса!

Ари атеқст ара уажәы иахьынтәааҳгаз азгәаҭақәа рҿы аҵарауаҩ, афольклорист В. А. Кәаӷәаниа абас иҩуеит: «Заанаҵтәи анҵамҭақәа иреиуоу «Ауапа рапацәа рашәа» ари авариант аҵакы злаабо ала, ҳамҩашьо иаҳҳәар ауеит: ашәа аханатә иамаз ахықәкы – аусура апроцесс аиҿкара, арманшәалара – ацәыӡит, аеволиуциа иахысит ҳәа; арҿиамҭа аиумор ацәаҩа ахаҳкаауеит. Ашәа ахькьыԥхьоу азгәаҭаҿы ҳаԥхьоит: уиаҟара иаԥсам ауаҩ гымҭы иуапа аныҟарҵоз, аҳәса ихыччаны ирҳәоз ашәоуп».
Араҟа В. А. Кәаӷәаниа «ашәа ахькьыԥхьу азгәаҭаҿы…» – ҳәа зыӡбахә имоу 1968 шықәсазы Аҟәа К. С. Шьаҟрыл иҭижьыз Маадан Сақаниа иҳәамҭақәа еидызкыло ашәҟәы иану авариант ауп (ад. 143-144).
В. А. Кәаӷәаниа ара дызлаиашақәоу ыҟоуп, «…арҿиамҭа аиумор ацәаҩа ахаҳкаауеит», – ҳәа ииҳәаз иашоуп, «ахьӡыртәрақәа ирзааигәоуп», – иҳәар еиҳагьы диашахон ҳәа сгәы иаанагоит. Иҟалап ари авариант зыҟнытә ианҵоу ажәабжьҳәаҩ Маадан Сақаниа традициала иаҳахьаз ашәа ари ахатәы хьӡы (Сагьаса) иара ихаҭа импровизациа ҳасабла иалеигалазаргьы, иара ирҿиаратә хыҭҳәаа иаӡбаз акы акәзаргьы.


Лукман ҳақьым

Лукман Ҳақьым ихьӡ иадҳәалоу алакә ақьаад ианҵаны, икьыԥхьны иҳамоижьҭеи акыргьы ааҵуеит. Уи аниҵеит Дырмит Гәлиа Сиҭ Бедиа иҳәамҭаны Очамчыра араион Ԥақәашь ақыҭан 1905 шықәсазы. Аԥхьаӡа икьыԥхьын Аԥсуа лакәқәа». А. Аҳашбеи В. Кәыкәбеи рзеиԥш редакциала. Аҟәа, 1936 ш., ад. 117 – 178. Уи аахыс акыр аԥсуа лакәқәа реизгақәа ирнылахьеит, хьӡсгьы иамоуп «Лукман ҳақьым». Абри алакә ада уаҳа ари аперсонаж иӡбахә зҳәо даҽа дырраҭарак, даҽа ԥсыуа фольклортә ԥҵамҭак џьаргьы иаҳԥымлац. Уи иахьа ажәлар акыр ирхашҭхьоу мифтә персонажуп. Цқьа иаҳаздырам ажәытәангьы заҟа дрылаҵәаны дыҟаз.
Зыӡбахә ҳҳәаз аԥсуа лакә аҿы Лукман ихаҿсахьа акыр адеформациа шахьхьоу ҩашьаӡом, аха ажәытә аахыс иара имоу, идԥхьаӡалоу афункциа хада – аҳақьымра – ицәымӡӡац, инаҵшьны иҳәоуп. Алакә зҳәамҭоу имҩатәны иҟаиҵаз азгәаҭақәагьы налаҵаны аҵакы акыр иҟазшьарбагоуп. Алакә алагамҭаҵәҟьа Лкуман ҳақьым иӡбахә  цәыригаанӡа, уи зҳәамҭоу иара итәала ажәытәӡатәи (аԥхьаӡатәи) ауаҩԥсы иԥсҭазаашьа далацәажәеит. Уа излаҳәо ала, «Ауаҩы адунеи аҿы данцәырҵ, раԥхьаӡа амла дызламгаша аҳасаб ауп дзышьҭала, иааиԥыхьашәаз зегьы ргьама ибон. Иаҳҳәап, аҳаскьын, абӷьы, адацқәа, ашәыр, нас ашәарахжьы уҳәа. Иаҳа ианаалашәа иибоз убри еиҳа иҽадицалон.
Иара убас акәын дышныҟәоз ахьҭа дамкырц: еиҳа амра акәын рыԥхагас имаз. Аха иара амра мацара есқьынгьы рыԥхагас ишимыхәоз аниба, ахьҭа дахьамкышаз аҳаԥқәа иԥшаауа далагеит, нас ашәҵатәқәа дрышьҭалт, ашәарахқәа рцәақәа ихы иархәо. Дышнеи-неиуаз, ауаҩы ифатә ишәҵатәы раҳасаб ала хәыҷык иҽеиқәиршәашәа иҽыҟаиҵеит, аха дычмазаҩхар, ичымазара иадигалаша хәшәы издыруамызт, џьара акы дахәыргьы, ахьаа дагар акәын. Ихәра днахыԥсаа дцон, иадигалашаз хәшәы издыруамызт азы. 
Ауаа рацәахо ианалага, ачымазаргьы рацәахеит, иԥсуагьы рхыԥхьаӡара иазҳаит. Ауаа анмаҷыз, иԥсуазгьы маҷын, ари дук рыхшыҩ азыршьҭуамызт. Ашьҭахь, ауаа иԥсуа рхыԥхьаӡара рацәахо иналага, изымшьыша, рхьаа иахәарҭахаша ҳәа ахәшәқәа ирышьҭалт».
Ажәабжьҳәаҩ ажәытәӡатәи ауаҩы иԥсҭазашьа иазкны абас еиԥш иҟоу ареалтә ҵабырг алементқәагьы зныԥшуа амифтә гәаанагара, амифтә хшыҩҵакқәа аниҳәа ашьҭахь ауп Лукман иӡбахә анцәыригаз:
«Убри аамҭазы дцәырҵит хәышәтәҩык Лукман ҳақьым ҳәа. Ари аҳақьым аҳаскьынқәеи, абыӷьқәеи, адацқәеи уҳәа рыла ачымазцәа алиргон. Ачымазаҩ дыԥсаанӡа дааиқәшәар, акгьы иирхьуамызт, деиқәирхон, амала, акызаҵәык ахаԥыц хьаа иахәшәыз издырамызт».
Анаҩсҟа ари алакә аҿы излаҳәоу ала, ҽнак зны Лукман иҿы маҭык ҳәазо инеин, иҳәеит хыхь бааԥсык сымоуп, салырга ҳәа. Лукман ҳақьым дазыразхеит амаҭ иамаз ахыхь алыргара. «Ахыхь азын амаҭқәа рзы ихәшәу уи ауп: амаҭ ахы шахьлакь амҩаду аҿы инеины, аҽырқьақьаны ианиаланы ицәар, ианааҿыхо, агәы кеикеиуа иҟалоит, – иҳәеит Луман ҳақьым.
– Иҭабуп, – аҳәан амаҭ хынҳәны ахәачара инылалан, абри ахыхь хәшәы иаҳаз амаҭқәа иранаҳәеит.
Убри азоуп рхы рыхьцыԥхьаӡа уажәгьы аамҭақәа рҽырқьақьаны амҩаду изаниало».  Лукман ҳақьым убри амаҭ иаҿиҵааит ахаԥыц хьаа иахәшәыз: иара амаҭ ахы иеиԥшны ахаԥыц аҵхыга арыҭәа ҟаҵаны ахаԥыц аҵхра. Абас ала, ари ауаҩ чымазарас иааҟоу зегьы рыхәшәтәышьа идыруа  дшьақәгылеит. Иаргьы хьаҳәа-ԥаҳәада ауаа дрыхәон, «дахьцалакь ихәшәқәа иара иман, амҩан акәзааит, аҩны акәзааит чмазаҩык дахьааиқәшәоз далиргон. Ихәшәқәа акы нҵәо иалагар, абӷьааҳәа абнаҿы уҳәа, адәаҿы уҳәа дцаны убри еиԥшу ахәшә рхианы иаашьҭихуан.
Зны Лукман ҳақьым мшыцәгьак ашьҭахь дышнеиуаз ӡык дныҽԥынгылт. Аӡгьы егьмаҷмызт, днаԥшын, дук ихарамкәа цҳаҵәрык ибеит.
Абнаҟа сышԥазықәымсри иҳәан, дахьнықәлаз длалҟьан аӡы агәҭа длалаҳаит. Аӡы акыргьы дарбылгьеит, аха цәгьала иԥсы ацәигеит, ихәшәқәа зегьы иҟәныӡәӡәаланы аӡы иагеит.
Данеиқәха ашьҭахь аӡы днавалан дыԥшаауа ихәшәқәа ԥыҭ-чыҭк ибеит, егьырҭ зегьы аӡы иагеит. Абарҭ иибаз ахәшәқәа роуп иахьа уажәраанӡа ауаа рхы иадырхәо, рхы злархәышәтәуа». 
Иҩашьаӡом ари амифтә персонаж иахатәы хьыӡгьы, ихаҿсахьагьы аамҭала зны тәымџьарантәи (аԥсылман дин аныррала) аԥсуа мифологиеи афольклори ишаланагалаз.
Ажәытәӡатәи араԥцәеи аԥсылмантә мифологиеи рҿы Лукман акыр ирылаҵәаны иҟоу, ахшыҩ ду змоу аӡә иоуп. Аԥсылманра рылаҵәаанӡагьы Араԥтәылан Лукман дырдыруан акыр шықәса нызҵыз, иҟәыӷаз фырхаҵак иакәны, Ажәытәӡатәи раԥтәылатәи апоезиеи аҳәамҭақәеи рҿы акырынтә иӡбахә ҳәоуп. Лукман ажәытәӡа зны ад ҳәа иҟаз ажәлар дреиуан. Амифқәа изларҳәо ала, ад ҳәа изышьҭаз ажәлар рымцқьаразы аарҩара бааԥс анырзыҟала, Қьааба ицаны аныҳәара мҩаԥызгаз дрылахәын Лукмангьы. Лукман ихьыӡ аԥсылман шәҟәы хада Аҟәаран аҿгьы иҳәоуп. Аԥсылмантә ҳәамҭақәа рҿы аӷьычцәа хаҳәла рыԥҟареи рнапқәа рыхҵәареи аҵас Лукман ихьыӡ иадҳәалоуп. Аԥсылмантә ҳәамҭа Лукман ихьыӡ иадҳәаланы армӡаа афоризмқәа рыӡбахә аҳәоит, иара убас ажәамаанақәагьы. Аԥсылман дин злаҽны иҟоу ажәларқәа аӡәырҩы рфольклортә ԥҵамҭақәагьы Лукман дрылахәуп. Абжьаратәи Азиа иаланхо ажәларқәа рҿы Лукман дҳақьым дууп, ахәшәтәҩцәа дырхылаԥшхәуп ҳәа дыԥхьаӡоуп. Аԥсылмантә ҳәамҭеи аҭҵааҩцәа џьоуки Лукман ҭоурыхтә хаҿуп ҳәа дрыԥхьаӡон.
Илегендартәу Лукман ҳақьым, ауаҩ  ҟәыӷа ду ихьӡи ихиҿсахьеи ибзианы ирдыруеит адыгатә мифтә ҳәамҭақәагьы.
 

Ашәарахи  аҩнатә ԤстәҚәеи рынцәахәҚәа

Ажәеиԥшь, Ашәеиԥшьаа

Аԥсуа мифологиаҿы абнеи, ашәарахқәеи (абна илоу аԥстәқәа зегьы неилаҵаны), ашәарыцареи рынцәахәы Ажәеиԥшь ҳәа ишьҭоуп. Зныхгьы уи арацәа хыԥхьаӡара аформа аманы иаабоит – Ажәеиԥшьаа, Жәеиԥшьырҟан ҳәа анизырҳәогьы ыҟоуп.
Ашәарыцара анцәахәы Ажәеиԥшьи, уи идҳәалоу ақьабзқәеи, аҵасқәеи аӡәырҩы аҵарауаа иҭырҵаахьеит ирыхцәажәахьеит, XIX ашәышықәса аахыс (А. Дирр, С. Т. Ажәанба, Н. С. Џьанашьиа, Н. С. Патеи-иԥа, Г. Ф. Чурсин, Ш. Д. Инал-иԥа, А. А. Аншба, Ш. Хь. Салаҟаиа, В. А. Кәаӷәаниа, абарҭ ацәҳәақәа зыҩуа автор уҳәа убас егьырҭгьы). Д. И. Гәлиа иакәзар, абри атема иазкны «Ашәарыцара анцәахәқәеи ашәарыцара бызшәеи аԥсуаа рҿы» ҳәа хьӡыс измоу аусумҭа ҟаимаҭ аԥиҵеит.
Аԥсуаа ажәытәӡа аахыс ашәарыцара иазҟазан, Аԥснытәи абнарақәеи аԥсҭарақәеи ашьхақәеи рҿы еиуеиԥшымыз ашәарахқәа рацәан. Ҿыӷәӷәала уаҩы иҳәар ҟалоит ари атәыла иашьагәыҭу ажәлар анкьа зны ашәарыцара хадаратә нхамҩа формас ирыман, ихадараз рыхныҟәгага акәын ҳәа. Адгьылқәаарыхра хадаратә нхамҩа форманы ианыҟала ашьҭахьгьы Аԥсны иқәынхоз ажәлар ашәарыцара кармыжьӡеит, ҳаҭыр ду рзақәын уажәы аакьыскьанӡа (XX ашәышықәсанӡагьы) ашәарыцара ипрестижу, ахьӡ-аԥша зцу, афырхаҵара иаадҩыло иҟоу усуп ҳәа ирыԥхьаӡон. Ашәарыцара иазҟазаз ауаа ауаажәларраҿы лымкаала ҳаҭыр ду рықәын.
Машәыршақә иҟамлеит архаикатә ҟазшьа змоу аԥсуа фырхаҵаратә нарҭтә епос аҿы  ашәарыцара аҭыԥ ду  ахьааннакыло. Нарҭаа хадаратә нхашәа формас ирымоу ашәарыцареи арахә рааӡареи роуп, адгьылқәаарыхра нарҭаа рзы иҟазшьарбагаӡам. Ашәарыцареи арахә (аԥсаса – аџьмақәа) рааӡареи роуп ихадароу, нхшәас иҟоу аҵан ирызку ажәытәӡатәи амиф аҿгьы. Аҵангьы адгьылқәаарыхра рыздырӡомызт. Ари амиф акыр авариантқәа рҿы ауаа ссақәа (аҵан) ашәарыцараҿы агәамч ӷәӷәеи, афырхаҵареи, аилҟьа-еилӷәыцәреи рыманы иаабоит.
Ашәарыцара ареалтә ԥсҭазаараҿы асҟак амҽхак дуны ианыҟала, иԥсабаратәуп иара анцәахәгьы иӷәӷәоу, амч змоу аӡә иакәын дахьырԥхьаӡоз.
Ажәеиԥшь ишәарахқәа ирхылаԥшуа ыҟоуп. Урҭ шкәакәоуп. Ашәарах шкәакәақәа зынӡагьы рышьра ҟалом.
Амифқәа изларҳәо ала, Ажәеиԥшь игәамԥхакәа, дақәшаҳаҭымкәа, ашәарыцаҩ акы иадамзаргьы шәарах изшьуамызт. Убри аҟнытә ашәарыцаҩцәа ари анцәахәы игәы ҟарҵалар, иматанеилар акәын. Ажәеиԥшь изкыз еиуеиԥшым акәамаҵамарақәа зцыз ақьабзқәа мҩаԥыргон. Урҭ ишақәнагоу ала имҩаԥызымгаз, ма џьара акала иеилазхәаз, амц зҳәаз бзиа дақәшәом, Ажәеиԥшьаа имеигӡакәа дахьдырхәуеит ҳәа ирыԥхьаӡон ажәлар.
С. Т. Ажәанба излаиҩуаз ала, Ажәеиԥшь Абна Инцәахәы ҳәангьы изырҳәон. Ари аҵарауаҩ ихаан (азеижәтәи ашәышықәса) Аԥсны ашәарыцара еиҳа иаамҭоуп ҳәа иԥхьаӡан ҽаҩраҭагаланшьҭахь, ажь анҿырхлак ашьҭахь. Уи ашықәс ҿыц аламҭалакәын. Шәарыцара ианцоз аламҭала гәыԥҩык ашәарыцаҩцәа ахә еилаԥсаны аџьма шьтәа, ма ауаса шьтәа рыхәҳауан, уи ршьуан Ажәеиԥшьаа рыхьӡала абнараҿы ҭыԥ цқьак алԥшааны. Ари ақьабз амҩаԥгашьа ажьира анцәахәы Шьашәы абыжьныха изы имҩаԥыргоз ақьабз акыр иеиԥшын. Излеиԥшымыз уи акәын, ашәарыццәа иеилахәыз досу асакәмал  хиҵон, иара убысҟан Абна Анцәахәы диҳәон уи дызхылаԥшхәу ишәарах рҟынтә ашәарыцаҩ игәаԥхо ииҭарц.
Ажәеиԥшьаа имоуп иԥшӡоу, иблахкыгоу, имажәӡо аԥҳацәа. Урҭ  бзиабарала ашәарыцацәа рыҽрыдырҳәалоит, ашәарахгьы ҳамҭас ирырҭоит. Ашәарыццәа рахьынтә иалрыԥшаауеит аҭаацәара иаламлац (ԥҳәыс даазымгац) арԥарцәа ԥшӡақәа. Зныхгьы аҭаацәара змоу арԥарцәа ирылаҵәаны бзиа ибаны ианхырхуа, аамҭала ианеицынхогьы ыҟоуп.
Уи моу, амифқәа руак аҿы Ажәеиԥшь иԥҳаи ашәарыцаҩи рнапқәа еикәыршаны ацалаҟьаҿы иеикәаианы ишыцәаз иара иԥҳәыс иақәылкит. Уи иԥҳәыс урҭ ус ианақәылк, дымгәааӡеит, Ажәеиԥшь иԥҳа дмырҿыхакәа ишьқьыруа ҵаҟа адгьыл аҟынӡа илаӡоз лыхцәы асаба иламҳарц ашьшьыҳәа иҩышьҭыхны, иршәшәаны ацалаҟьа инықәлҵеит. Анцәахә ҭыԥҳа данҿыха, дызкәаиаз лыбзиабаҩ иԥҳәыс ас шыҟалҵаз анеилылкаа, иџьалшьеит, лыбзиабаҩ цәгьара изымукәа, ихы дақәиҭылтәоит, иԥҳәыс лахь даулышьҭит. Уи нахыс лара лымацара лакәым, лаҳәшьцәагьы аԥҳәыс дызмоу, аҭаацәара иалоу ахацәа ирыхьнымҳалаларц, урҭ рҿы абзиабаратә еимадарақәа ҟарымҵарц ирыдылҵеит.
Г. Ф. Чурсин ианиҵаз аматериалқәа изларҳәо ала, Ажәеиԥшьаа аҭаацәара имоуп, иԥҳәыс дыҟоуп, иԥшӡоу иблахкыгоу аԥҳагьы димоуп, аԥагьы димоуп, уи Иван (Иуана) ихьӡуп, уигьы аԥҳәыс ԥшӡа димоуп. Ажәеиԥшьаа иара ихаҭа зны-зынла дҭаҳмадоуп ҳәоуп иӡбахо шырҳәо. Уи моу, дагьдагәоуп. Дагьлашәуп ҳәа дзыԥхьаӡақәогьы ыҟоуп. Дахьдагәоу азоуп иара изкны ашәарыццәа анныҳәо рыбжьы здырдуа, зныхгьы зуаҩыбжара инеихьоу хаҵа ԥшӡак иоуп, ижакьа еиқәаҵәоуп. Уи изку авариантқәа рҿы аӡә  лымацара лакәымкәа хҩык аԥҳацәа имоуп. Хыԥхьаӡара рацәала ирахә (ашәарахқәа, агыгшәыгқәа) зыхьчо ахьшьцәа имоуп. Есымша иԥҳацәа иҳәоит: «Ашәарах иҭ иқәыԥшу, иԥшӡоу, имааԥсаӡо ашәарыцаҩ!» Иара адагәа  иԥҳацәагьы, иаргьы, ихьшьцәагьы ашәарах ржьала ианагь  ичоит. Акәац ржәуеит, ирӡуеит, ирфоит, нас урҭ рыбаҩқәа рцәақәа ирҭаԥсаны ҟамчыла ианрыслак, рыԥсы ҭалоит. Ашәарыцаҩ иҿыҵахәхогьы Ажәеиԥшьаа ирфахьоу, нас зыԥсы ҭарҵаз ашәарахқәа роуп. 
Ажәеиԥшьаа димоуп Шәакәаз захьӡу амаҵуҩы. Аха ахш зымҵуа ирахә зхьо иара ихаҭа иоуп. Вариантқәак рҿы Ажәеиԥшь иԥҳацәа роуп арахә зхьо.
Ажәеиԥшьаа иҭахуп ашәарыццәа досу ихәҭа еиҟараны ирзишарц, избанзар аиаша дадгылаҩуп. Аха «Изумҭац иҭ!» – ҳәа имаҵуаҩы адҵа анииҭалак, уигьы ддагәоуп азы ииашамкәа, «Изуҭац иҭ!» –  иҳәазшәоуп ишиаҳауа. Убри аҟнытә ашәарыццәа џьоукы ашәарах рацәаны иршьуеит, даҽа џьоукых акагьы рызшьуам, ма имаҷны иршьуеит, цқьа ирықәҿиом.
Аԥсуаа традициала ҵасс изларымаз ала, ашәарыцаҩ иишьыз ашәарах ахәҭак иҩызцәа ишаны ириҭон, уи моу, амҩан изымдырӡоз аӡәы диқәшәаргьы, уигьы ихәҭа ииҭон. Ус ҟаимҵар ҵасым ҳәа иԥхьаӡан.
Амифқәа изларҳәо ала, Ажәеиԥшь игәамԥхакәа, дақәшаҳаҭымкәа ашәарыцаҩ акы иадамзаргьы шәарахк изшьуам. Убри аҟнытә ашәарыццәа ари анцәахәы игәы ҟарҵалар, имаҭанеилар акәын. Ажәеиԥшь изкны еиуеиԥшым акәамаҵамарақәа змаз ақьабзқәа мҩаԥыргон. Урҭ ишақәнагоу ала имҩаԥызымгоз, ма џьара акала иеилазхәаз бзиа дақәшәом, Ажәеиԥшьаа имеигӡакәа дахьдырхәуеит ҳәа ирыԥхьаӡон ажәлар.
Ажәеиԥшьаа убас ҵасс ирыман: рхазы иршьуан иаҳҳәап, шәарахк, уи ажьы (акәац) ржәуан, ирфон, нас абаҩқәа ааидыҟәшәаланы иара уи иршьыз ашәарах ацәа иҭаҵаны лаба хәыҷык ала инас-насуан. Уи ашьҭахь  ашәарах аԥсы ҭаланы иҩагылон. Анцәахәы (Ажәеиԥшьаа) азин ҟаиҵар, убри ашарах ауп ашәарыцаҩ зышьра азин имоу, ҿаҵахәыс иауа. Иҟазшьарбагоуп жәынгьы, ҿангьы ашәарыцаҩ амҩан иԥылауеи  иареи рыԥсшәаҳәашьа формас иамоу. Иԥыло ауаҩы иҳәоит трафаретк аҳасаб ала, традициала иаԥу абри аԥсшәаҳәашьа аформа: «Зыԥсра (зыԥсы) аахьоу узыԥшуп».  Иара аҭак ҟаиҵоит: «Еицаҳзыԥшуп». Ас еиԥш аԥсшәаҳәашьа форма абри аконтекст аҿоуп иахьырҳәо, аԥсуаа уи иахьакәзаалакгьы даҽаџьара рхы иадырхәаӡом.
Д. И. Гәлиа излаиҩуаз ала, шәарыцарантәи ашәарах шьны иаазгоз иԥылоз ауаҩы абас иҳәон: «Удырҩатә еиӷьхааит!» Ашәарыцаҩ аҭак ҟаиҵон: «Бзиа убеит!».
Ажәеиԥшьаа абнаршәырақәа рҿоуп нхарҭа ҭыԥс иахьрымоу. Уи ус шакәу ҳзырбо акы иадамзаргьы аҿырԥштәы ааҳгап. Авариантқәа руак абас аҳәоит: «Ажәеиԥшь ашәарах дырхылаԥшуан. Иабалак уреихысны иушьыр ҟаломызт, рҳәеит. Ажәеиԥшь иныҳәара ҳәа иашьҭоуп Соиԥсра. Абахә абас ицәны илашьҭуп, абри ҩнашәк аҟара иҟьаҟьаны, еиқәаҵәаӡа, уҭаԥшуеит наҟ. Уброуп убри иҭыԥ, рҳәеит».
Аԥсуаа ирымоуп хыԥхьаӡарала имаҷымкәа Ажәеиԥшьаа ирыдҳәалоу амиф-ҵабыргқәа (урысшәала «былички» ҳәа изышьҭоу). Урҭ амиф ҵабыргқәа  рҿы ауаҩи (ашәарыцаҩи) Ажәеиԥшьи реиқәшәара ҵабыргынгьы аԥсҭазаараҿы аҭыԥ амазшәа иналак-ҩалакны акәзаргьы изҳәақәо ыҟоуп иахьагьы. Ажәытәан ауаҩи (ашәарыцаҩи) Ажәеиԥшьи шеиқәшәаз, ирзеибауз ҳәа дара агәра ганы изҳәақәоз рацәаҩын. Н. С. Џьанашьиа иааигеит урҭ руак аҵакы еиҭаҳәаны: Шәарыцаҩык абӷаџьма дашьҭаланы акыр аџьабаа ибеит, аха изымшьит. Ус дышнеиуаз, абӷаџьма дшашьҭаз абнаршәырахь днанагеит. Уа амца ду еиқәҵаны, анцәақәа (ажәеиԥшьаа) акәшаны иштәаз днархҭыгәлеит. Иара дара рахь днарыԥхьеит. Ани дзышьҭаз аџьмагьы уаҵәҟьа игылан. Уи ршьын, ажьы ашәарыцаҩгьы даргьы еицырфеит. Абаҩқәа еидыҟәшәаланы ацәа иҭарԥсо ианалага, ашәарыцаҩ баҩык неиҵәахын, ацымхәрас лабыҵәк ҭеиҵеит. Анцәақәа ари аџьма аԥсы ҭарҵеит, адырҩаҽны ашьыжь иара аҩныҟа данаауаз амҩан уи аџьма ибан, ишьит. Иџьеишьеит, илақәижьит, даргачамкит, дагьшәеит уи ажьы (акәац) илабыҵә аланы ианиба. Даҽа вариантқәак рҿы аҵәы  афункциа аҳәызба нанагӡеит ҳәа азгәеиҭеит Н. С. Џьанашьиа.
Ари авариант иазааигәаӡоуп аҵарауаҩ, фольклорист А. А. Аншба 1963 шықәса ԥхынгәы  мза 27 аҽны ианиҵаз авариантгьы: «Ашәарыцаҩ дыкәлаауа, ахра даҿаланы дышнеиуаз Ажәеиԥшьаа рҟны днеит. Ажәеиԥшьаа «бзиала уаабеит!» – иҳәан диртәеит. Жәҩашәаҟьак ааганы имҵеиҵеит. Ашәарыцаҩ иаҳәызба ааҭыхны кранифа, иаҳәызба ихашҭны дцеит. «Ушнеиуа абк уԥылоит, уи ҳамҭас сара иусҭоит», – иҳәеит Ажәеиԥшьаа.
Амҩан аб ибан, дааихсны ишьит. Ацәа ахысхуеит ҳәа иџьыба  данылҭал, иаҳәызба имбеит. Аарлаҳәа, гәаҟрыла, ҟамала ацәа ахихит. Ажәҩашәаҟьа аҟны иаҳәызба шалаз ибеит. Убри азоуп «Ажәеиԥшьаа иуфаз-иужәыз ҳаҭ ҳәа изныҳәо.
Егьырҭ аӡәырҩы идгьылтәу анцәахәқәа иреиԥлшны Ажәеиԥшьаа ирызку амиф-ҵабыргқәа рҿгьы иреалтәу, ажәабжьҳәаҩ хаҭала иидыруаз, ма зыхьӡи зыжәлеи иаҳахьоу аӡәы Ажәеиԥшьаа дибахьан ҳәа агәра гаҵәҟьаны ианиҳәо ыҟоуп. Абри аганахьала акыр иҟазшьарбагоуп сара абарҭ ацәаҳәақәа зыҩуа автор Аҭара ақыҭан, ажәабжьҳәаҩ Кәыҵниа Камаҷыҷ Шьаабан-иԥа иҳәамҭаны 1973 шықәса жәабран мза 17 аҽны ианысҵаз атеқст. Уи иаҳәоит: «Ажәеиԥшьаа рҭыԥҳа дыӡӷабуп. Қьаламаҭ ҳәа Қәыҭарбак дыҟан. Ажәеиԥшьаа рҭыԥҳа дибахьан. Ҭоумушьтәын иара. Дшәарыцо дышнеиуаз Ажәеиԥшьаа рҭыԥҳа диқәшәеит. «Уара рацәак џьабаа ухы иаумырбан, абас унаӡӷал», – ҳәа иалҳәан, дахьынаӡӷалаз абқәа ибан, ишьит. Уи нахыс дахьынаҵыслак ашәарах ишьуан.
Ажәеиԥшьаа рҭыԥҳа Кәыҵниа Ҳазараҭгьы дибахьан. Лара амра еиԥш дкаԥхон, дыԥшӡан. Лыхцәы лшьапаҟынӡа илеиуан, лабгьы дыҟоуп, дажәхьеит.
Ашәарыцаҩ длықәшәар, абӷьааҳәа днеины лаб диазҵаауеит, «ашәарыцаҩ даҳҭоуп, акыр иаҳҭома? – ҳәа. Лаб ддагәоуп, илымҳа иаҳаӡом. «Дад, изыбҭац иҭ, изыбҭац иҭ!» – иҳәоит. Аҷкәынцәа  анлықәшәалакь, лаб иамҳәаӡакәа, маӡала ашәарах рылҭоит. Ажәеиԥшьаа дыҟоуп злоуҳәаша, абри нанҳәа мза гылаанӡа ашәарах зегь еицуп, абқәагьы аҿшақәагьы. Нанҳәа аныҩагылалакь, абқәа хазы ицоит, аҿшақәа хазы ицоит. Цәыббра мзазы еилалаӡом, цәыббра мза анҵәамҭазы нахыс еилалахуеит.
Зныхгьы ажәабжьҳәаҩ Ажәеиԥшьаа дыҟаҵәҟьоуп ҳәа агәра изыргаша ахҭыс хаҭала иара дақәшәахьоушәа иҳәоит. А. А. Аншбеи абарҭ ацәаҳәақәа зыҩуа автори Ешыра ақыҭантәи ажәабжьҳәаҩ Семион Тәанба иҟынтәи ианаҳҵауаз атеқстқәа зынӡа еиԥшқәоуп уҳәартә иҟоуп. Абар урҭ руак иаҳәо:
«Сара Анцәа, Аҩсҭаа ҳәа аӡәгьы дхасҵом, аха зны шәарыцара ашьха сшыҟаз, сааԥсан снықәиан сыцәеит. Сшыцәаз акәымкәа, ԥхыӡла избеит ҳәоуп ишыздыруа, аха аҟәақҳәа сыбӷа аӡә днасызшәа, «угыл, угыл!» – ҳәа аӡәы исеиҳәазшәа сбан, сҿыхеит, санҿыха, абас шәкы раҟара абқәа рыӡарақәа  рыцны саԥхьа иааигәаны снархьыԥшит. Акы иақәымшәаргьы, акы ишԥақәымшәари сҳәан иақәыскит. Агәҭаны инеиуаз аб ду иақәкны схысын, иақәымшәеит. Уи аԥхьаҟа инеиуаз аџьма ахы инақәшәан, иаахнаҟьеит.
Ани саныцәаз исгәыҵасыз Ажәеиԥшьаа иакәзар ҟалап, сҿаҵахәы сиҭарц сирҿыхазар акәхап, аха уи иакәзаргьы сҿаҵахәы симҭар ада ԥсыхәа амамкәа ишыҟалаз сыздырам».
Зныхгьы Ажәеиԥшь ифункциақәа Аерыгь ҳәа изышьҭоу анцәахәы инаигӡо даабоит. Ашәарыцаҩ имҩаҿы аӡә диԥылар, иԥылаз Ажәеиԥшь ихьӡ мҳәакәа, уи ацымхәрас «Аерыгь ԥыхьашәа бзиа уиҭааит!» – аниҳәо ыҟоуп. 
Аҵарауаа џьоукы Ажәеиԥшьааи Аирыгьи акыр иеизааигәоуп, уа ҭахаралагьы иеидҳәалоуп ҳәа ирыԥхьаӡоит. Дара абарҭ анцәахәқәа ирызкыу ашәақәагьы ирныԥшуеит уи ус шакәу: «Аирыгьаа рҭыԥҳа, Ажәеиԥшьаа рҭаца». Ш. Д. Инал-иԥа Аирыгьи Ажәеиԥшьи иузеиҟәымҭхо роуп ҳәа алкаа ҟаиҵеит. Ажәеиԥшьаа Аирыгьаа рҟынтәи аҭацацәа ааргалар  еиӷьыршьоит. Зныхгьы анцәа ихаҭа иҿгьы аиуара рымоушәа унықәдырԥшуеит ашәақәа. Уаҩы иԥылоит абас еиԥш иҟоу ацәаҳақәа: «Анцәа рҭыԥҳа, Ажәеиԥшьаа рҭаца». 
А. А. Аншба ииашаны иазгәеиҭеит Аирыгь Ажәеиԥшьаа дышрыдҳәалоу еиԥш, нарҭаагьы дрыдҳәалоуп ҳәа. Ҿарԥштәысгьы иааигеит нарҭ Сасрыҟәа фырхаҵарыла, «хараӡа ашьхақәа рықәцә аҿы» иқәгылаз Аирыӷьаа  рхан аҿы дхаланы раҳәшьа дшигаз атәы зҳәо асиужет.
Ашәарыццәа Ажәеиԥшь аҳра ахьиуа, дызхылаԥшхәу абнареи ашьхареи рҿы ианыҟаз абжьааԥны излацәажәоз аԥсыуа бызшәала ицәажәомызт, рхы иадырхәоз, излацәажәоз иҷыданы иаԥҵаны ирымаз ашәарыцара бызшәа  (абна бызшаҳәангьы иашьҭан) акәын. Аӡәи аӡәигьы абжьааԥны рхатәы хьыӡқәа рхы иадырхәомызт шәарыцара иҟанаҵы, досу ахьыӡқәа иҷыдаз рзыԥшааны, убырҭ  ралакәын ишеиқәҿырҭуаз. Агәыԥ реиҳабы Ацәымш ҳәа ишьҭан, зегьы иреиҵбыз Агәаҷ ҳәа иарҳәон. Уи аиҳабацәа рҳәатәы анагӡара, рымаҵ аура дазкын. Аӡә данырҭахыз иқәҿыҭны иԥхьаӡомызт, атрышә иасуан, ма ихысуан. Ашәарыцара бызшәа ззымдыруаз рацәак ирықәҿиомызт ҳәа иԥхьаӡан. Ажәеиԥшьаа дамеигӡакәа ашәарах зиҭо ашәарыцара бызшәа здыруа роуп ҳәа иԥхьаӡан. Ашәарыцара бызша акыр иахцәажәахьеит, иҭырҵаахьеит абызшәадырҩы Хә. С. Бӷажәбеи аетнограф Л. Хә. Акабеи.
Иазгәаҭатәуп иҷыдоу, имаӡоу, ашәарыцараан  мацара иазлацәажәоз абызшәа аԥсуаа рнаҩсгьы аӡәырҩҩы Кавказтәи ажәларқәа ишрымаз, уи моу, глобалтә масштабқәа рыла адунеи ажәларқәа аӡәырҩы ирыман.
Ҳәарас иаҭахузеи, Ажәеиԥшьаа ирызкны имҩаԥыргоз ақьабзқәеи аҵасқәеи зегьы аутилитартә ҟазшьа рыман. Жәытә-натә аахыс аԥсуаа Ажәеиԥшьаа иахьрымҵаныҳәоз анаҩсгьы адифирамбқәа изырҳәон, еиҳараӡакгьы ашәақәа рҿы. Шәарыцара ицарц амҩа ианықәлаз ирҳәоз ашәақәа еиҳараӡак ҵакыс ирымаз Ажәеиԥшь имҵаныҳәар акәын, ашәарах шьны ихынҳәны рыҩныҟа ианаауаз ирҳәоз ашәақәа ҵакыс ирымаз уи анцәахәы ирҽхәаракәын.
Ажәеиԥшьаа ирызку ашәақәа акыр дырзааҭгыланы иҭиҵааит А. А. Аншба. Еиҳараӡак игәцаракны иҭиҵааит урҭ анырҳәоз иарбан аамҭаз, ианырҳәоз, изҳәоз. Анцәахәы Ажәеиԥшь изку ашәақәа традициала ашәарыццәа ракәын изҳәоз, дара урҭгьы иахьабалак ирҳәомызт. Ари аҵарауаҩ акыр иҭырҷҷааны, иеилырганы иҟаиҵаз алкаа хада абас иҟоуп: арҭ ашәақәа абзыԥқәеи абжьуааи еиуеиԥшым аамҭақәа рзы ирҳәоит. Бзыԥын урҭ  рҳәон ашәарыццәа иахьцаз ирықәҿианы, ашәарах шьны, ихынҳәны ианаауаз. Ус акәымкәа ашәарыцара рықәымҿиар, ашәа рҳәомызт. Шәарыцара ицарц  амҩа ианықәлоз ирҳәомызт, насгьы ашәарах аныршьлак иара уа иахьыршьыз инақәырццакны акәымкәа, ихынҳәны ианаауаз аҩны (ма аҭыԥ) ианазааигәахалакь, уанӡа рыбжьы наҩыртә ианааилакь акәын ашәа анырҳәоз. Ашәаҳәабжь рҭахцәа аҩны иҟаз (ма аҭыԥ аҿы иҟаз рҩызцәа) иааԥса-икараха, аидара (иршьыз ашәарах ажьы) иаҵаланы иаауаз ирԥылон, реидарақәа рымхны иааргон.
Абжьыуаа рҿы ашәарыццәа уаҵәы аашар шәарыцара ицараны ианыҟаз иахьа еиԥш ахәылԥаз агәыԥ ааилатәаны Ажәеиԥшь ихьӡала ашәа рҳәон. Адырҩаҽны ашьха ҳаракырахь ицаны ашәарах рызшьыр, иакәшаны ашәа ааҭдырҟьон.
А. А. Аншба излеиликааз ала, Ажәеиԥшьаа рашәақәа изакәызаалак музыкатә инструментк ианҵаны ирҳәомызт. Насгьы реиҳа ижәытәӡақәоу рҿы амелодиа аԥызара рыман, ажәақәа маҷны ирылан. Зныхгьы Ажәеиԥшьаа изку ашәақәа ирылоуп абжьааԥны ҳазлацәажәо ажәақәа рнаҩсангьы ашәарыцара (абна) бызшәа аҟнытәи иаагоу ажәақәа (алеқсика). Еиҳа ижәытәуп анцәахәы Ажәеиԥшьаа изку ашәақәа, еиҳа ихьшәаны иҿиақәаз иреиуоуп уи иԥа Иуана (зныхгьы уи Дад-Иуана ҳәа ишьҭоуп) изку ашәақәа.
Ажәеиԥшьаа рашәақәа рҿы анцәахәы ирманшәаларц, амашәыр иацәихьчарц иахьиҳәоз анаҩсгьы, закә шәараху ирҭаху азынгьы иҳәон, иматанеиуан. Иаҳҳәап убас еиԥш иҟоу аҵакы змоу, насгьы ижәытәӡатәқәоуп ззуҳәаша акык ҩбак аҿырԥштәқәа.

Иаицызҳәо[о] иаицгәырӷьароуп,
Ашаразы ҳаргәырӷьа!
Нан иыуылҭаргьы – гәырхаагоуп
Дад иуыҭаргьы – гәырҷаҷгоуп.
Ажәеиԥшьаа жәаиԥшь – жәыхәла ҳуҳәауеит,
Уыхьымыӷра  ҳхарԥа, уыхькалҭ ҳаҵоуп, 
Ашаразы ҳаргәырӷьа!
Цәыҵаимрҟьа цәажәыргьала,
Ахаимрҟьа цәажәыргьала!
Цәажәызаргьы – цәажәыхаха,
Шьаӷәауазар – аҽамажәа,
Иаҿыхәазар  –  ҿыхәаҿаџ,
Иыгыдызаргьы – гыдхахаха,
Ҳацаҟь шьапы, ахраӡаг лымҳа.

Ара излаабо ала, зеилкаара уадаҩу. «абна бызшәа» аҟынтә иаагоуп ҳәа иуԥхьаӡаша ажәақәа алоуп. Даҽа вариантк аҿы ашәарыццәа ргәазыҳәара еиҳагьы инҭкааны иаабоит:

Уараида, уараида, ры-Хьжәаԥшь, аҳ дыу,
Уара уызцыу сара санрышьҭалалагь,
Амла саумырган, срыцҳашьа!
Иыуфаз, иыужәыз ауаа иырыуҭараны иҟауп,
Схәы алаумырӡын,
Саргьы сааԥсаҩыуп,
Машәыр сыумырган,
Саргьы уара сыуықәгәыӷны абахә саҿоуп.
Срыцҳашьа, амла сумыргарацы сыуыҳәауеит,
Уара сыуықәгәыӷны абахә саҿоуп.
Нас сгәырӷьаҵәа сҟазҵаз Ажәеиԥшь.
Ашәа, уара уашәа сҳәыуаит,
Акы ансыуҭа аҭыԥ ахь сцуаит.

Шәарыцара аӡә имацара данцазгьы ҟалақәон, аха еиҳараӡак хҩык, ԥшьҩык инареиҳангьы, рҽеибыҭаны гәыԥ-гәыԥла рҽеидкыланы ицон. Насгьы дара шәарыцара иҟанаҵы рыҩнқәа рҿы, ма аҭыԥ аҿы иаанхоз рҭахцәа, рҩызцәа еиқәгәамҵыр ҵасмызт. Ашәарыцараан иеицыз еицхыраалар акәын, екәым ажәак еибырҳәар ҟаломызт. Арҭ аҵасқәа рхылҟьа-ҿылҟьа рныԥшуеит ашәақәа ртекстқәагьы. Ашәарыццәа рҳәатәы еиқәдыршәон, ргәазыҳәарақәагьы еизакын. Анцәахәы «ириҭоз» маҷыршьомызт:

Уаа, мраԥшь, бахәаԥшь иаҿазырԥхо!
Арҭ еицныҟәо, зқьы-шықәсала рахә зфаша,
Ҳашьыжь-нҭыҵра – мышьҭа бзиала,
Збара мариам – зыԥсра ласу,
Ахара иҳарбаны – ааигәа иҳадырԥсыл,
Ҳзаԥақәа лаҳәашәа ижьыршуа,
Ҳара кәытԥыцшәа ҳхысуа
Ҳҟоуҵаразы, иақәиҭу, ҳуҳәоит!

Ашәақәа ртекстқәа рҿы рыӡбахә ҳәоуп ашәарыцацәа иршьырц изышьҭаз ашәарахқәа рыхьыӡ нҭкааны:

Мшәызаргьы – ҳацаҟьа шьапажә,
Ҳәаԥазаргьы – уапцәа цламҳәажә,
Шьабысҭазаргьы – иҩԥаны икашәеит,
Ԥслаҳәзаргьы – иҿахәҿалџу,
Абызаргьы ҿык иоумырҳәан,
 Ҽазаргьы – аркьыц ақәуп,
Бнацәзаргьы – жәохә-жәаф ахоуп,
Аерыгь алаба здыркыз,
Ажәеиԥшь раԥхьа агәаҵәа здыркыз,
Хәадацыԥхьаӡа Аергь ашәа бжьоуп,
Ҿаԥарацыԥхьаӡа ҭамҳа еиҿажьуп.

Ашәарыццәа шәарахк ршьыр, Ажәеиԥшьаа иҳаиҭеит ҳәа ихаҭабууан, уи  дырҽхәаны ихцәажәон рашәақәа рҿы, аха иара убраҵәҟьа еиҭах иагьиҳәон уи нахысгьы илаԥш рхызарц, еиӷьыз, еиҳаз риҭарц:

О, радоу, реириоу-радагьа,
Жәеиԥшьҟан, аҳ ду, зыххь згара,
Ашара азыҳәа цыршә мгәаҟьала,
Ақыжә абаа зуҭазгьы.
Ари еиӷьу иаҭәашьа!

Ишазгәаҳҭахьоу еиԥш, абнеи, ашәарахи, ашәарыцареи рынцәахәы аӡәырҩы ажәларқәа ирыман, рхаҿсахьақәагьы злеиԥшқәоу рацәоуп. Аха Ажәеиԥшьаа зегь реиҳа дзеиԥшу адыгьа мифологьаҿы иаҳԥыло абнеи ашәарыцареи рынцәахәы Мезиҭха иоуп уҳәартә дыҟоуп.


Аиргь, Аерыгь

Ажәеиԥшьаа изкны ари ашәҟәы иану ҳастатиаҿы Аиргьгьы маҷк ҳихцәажәеит. Уа иазгәаҳҭеит арҭ аҩнцәак акыр ишеизааигәоу, иеицырзеиԥшу акыр ҟазшьақәа шрымоу, рфункциақәагьы акыр еиқәҿырҭуа ишыҟоу. Убас шакәугьы досу аҷыдарақәагьы рыгым, иага умҳәан ихаз-хазуп.
Аирыгьи Ажәеиԥшьааи реидҳәалара акыр ижәытәӡоуп ҳәа  иԥхьаӡон апоофессор Ш. Д. Инал-иԥа. Ари  аҵарауаҩ иажәақәа рыла иаҳәозар, «Аиргь и Ажвеипшаа – божества эпохи первобытнообщинного строя, когда охота была если не единственной, то одной из главнейших хозяйственных занятий древнеабхазских племен. В более поздний период развития классовых отношений они претерпевают некоторые  изменения, выражающиеся, в частности, в том, что Айргь  постепенно приобретает и функцию бога войны, грабежей и разбоя, а к охоте приобщается также женское божество».
Аиргь Афы иҟазшьақәагьы идаабалоит. Афы иеиԥш, Аиргьгьы ианагь аҩсҭаацәа, аџьнышқәа, ажәакала аԥсы мыцқьа зхоу зегьы драӷоуп, ауаа қьиацәа рыхьчара дазкуп. Ажәеиԥшь иеиԥш, Аирыгьгьы абнеи, ашәарахи, ашәарыцареи дахьрынцәахәу анаҩсгьы зегьы зшаз Анцәа игәыхәтәы бзиақәа неиԥымкрада рынагӡара дазкуп.
Аԥсуаа ақьырсианра анрыдыркыла ашьҭахь Аиргь ифункциақәак Гьаргь ацқьа иахь ииасит.
Г. Ф. Чурсин Бзыԥан ианиҵаз алегендақәа рҿы Аацы ақыҭантәи аныха иадҳәалоуп Аиргь ихьыӡ, уи Аиргь-Аацных ҳәа иашьҭоуп. Урҭ алегендақәа изларҳәо ала, ажәытәан уа иԥшьоу ҭыԥуп ҳәа иԥхьаӡаз аҿы инеиуан абӷабқәа уҳәа абна ԥстәқәа, ашәарахқәа дара рхала, уа иаангылон ишьаҳаиҭхазшәа. Ажәлар уа иеизоз џьабаа мбаӡакәа иаанкыланы Аиргь ихьӡала иршьуан.
Иазгәаҳҭар ҟалоит даҽакгьы: Ажәеиԥшь дгьылтә нцәахәуп. Аиргь иакәзар, уи жәҩантә нцәоуп, зны-зынла адгьыл ахь дылбаауазаргьы. Мифтә ҳәамҭақәак рҿы Аиргь хыԥхьаӡара рацәала афырхаҵарақәа ҟазҵаз нцәаны даабоит, зегьы зшаз Анцәа Аиргь игәра игоит, ифырхаҵарақәа рыхә ҳаракны ишьоит.
Ажәеиԥшьаа ирызкны ашәақәа шыҟоу еиԥш, Аиргь изкынгьы иҟоуп, аха урҭ рҿы аматанеирақәа раасҭа анцәахәы ирҿхәарақәа еиҳа ирацәоуп уҳәартә иҟоуп. Ҵакыла урҭ ашәақәа акыр еиԥшуп. Ашәак (вариантк) аҿы Ажәеиԥшьааи Аиргьи рыхьӡқәа неиҭак-ааиҭакны ианырҳәалогьы убап. Аиргь ихьӡ ашәа авариантқәа рҿы акыр иеиԥшу аконтекстқәа рҿы иаҳԥылоит. Иаҳҳәап абас еиԥш иҟоу ацәаҳәақәа:

Кәарацыԥхьаӡа ҭамҳа еиҿажьроуп,
Каҵәарацыԥхьаӡа Аиргь шәа ҳәарҭоуп,

маҷк-саҷк анеивга-ааивгарақәа рымазаргьы, акырџьара иеиҭаҳәоуп, ԥшьба, хәба вариант рҿы ахархәара рыманы иаабоит.
Иазгәаҳҭап  даҽакгьы: Аиргь иӡбахә еиҳараӡак иахьаҳԥыло ашәарыцара иазҟазоу ашәарыццәа рырҽхәара иазку ашәақәа рҿоуп.
Аиргь ихаҿсахьа акыр дазааҭгыланы иҭиҵааит А. А. Аншбагьы. Ари аҵарауаҩ имҩаԥигаз аҭҵаара излаҳнарбо ала, ақьырсиантә персонаж Гьаргь Аиааирагаҩ (Гьаргь ацқьа) ихаҿсахьа аныррала аԥсуа мырҭаҭратә пантион иаланагалаз нцәахәуп Аиргь. Автор ари ахшыҩҵак ашьақәрыӷәӷәаразы иааиго аҭҵаарадырратә ҵаҵӷәқәа зеиԥшроу ала, диашоуп уҳәартә иҟоуп.
Ажәеиԥшьаа рашәақәа рҿы акырџьара Аиргь иӡбахә шҳәоу еиԥш, аҩнцәахәыкгьы реиуара шырныԥшуа еиԥш Аиргь ашәақәагьы Ажәеиԥшьаа рыӡбахә акырџьара ирҳәоит, урҭ реиуара атәгьы рныԥшуеит. Иаҳзымдыруа, иаҳзеилымкаауа ажәақәа (ашәарыцара бызшәа анырралакәхап уи шыҟалаз) шаҳԥылогьы, урҭ сахьаркыралагьы акыр аинтерес рымоуп. Иааҳгап акык, ҩбак аҿырԥштәқәа:

Кәарацыԥхьаӡа ҭамҳа еиҿажьуп,
Каҵәарацыԥхьаӡа Аиргь шәа ҳәарҭоуп.
Шәарах ссазар – цәаԥхьаӡарҭоуп,
Мышәызаргьы – мышәцәарҳароуп.
Ҳәа дыузаргьы – аупцәа цламҳәыуп,
Шьабысҭазаргьы – быркьы-цыркьыуп.
Ҽацәӡазаргьы – жәахә-жәаф ахауп, 
Шәарах шәпазар – [а]ҭамҳа аиҿажьыуп.
Ажәаиԥшь рыҭаца уаха дааргауаит,
Аҵауыл чара имауп.
Ҳара абчараҳқәагь уаҳа хнаԥхьоуп.
Ажәаиԥшьаа ҳахәаԥшырц иыҟазар,
Уах[а] аҿанӡа ҳарҭаауаит.

Егьырахьҟа акырџьара еиԥш, араҟагьы Ажәеиԥшьааи Аиргьы бзиабарала, гәырӷьарыла иеизыҟоуп. Иҩашьаӡом ари ашәа ашәарыццәа қәҿиарала ашәарыцара анымҩаԥыргалакь ирҳәоз акы шакәу.
Иааҳгап даҽа ҿырԥштәыкгьы:

Андырҟәаи агәашә ашәарах иылажьыу,
Заадан ахьаражәтә иыҭау абаажә иаиҭ[а]уеит,
Иарцахә ашәарах дыу иықәыжьыу,
Иылбааиц[а]уаит аиԥҟьашас.
Гаҿала уыҳәынҷ[а]уаит,
Шьхарԥыла уыдараџьуаит.
Жәҩангәылагьы уышьҭа уырӡуаит.
Ҽыхәадагьы ҽы уақәтәаӡ[а]уам,
Ӡыхәадагьы ӡы уырӡ[а]уам,
Ҽхьынҵадагьы уаҳзааиӡ[а]уам.
Абызаргьы абабшь-кәыры аиӷьа уырҭ[а]уаит,
Гәаҩацыԥхьаӡа уышәақь мцабжь гауаит,
Қәаҵәарацыԥхьаӡа Аиыргь шәаҳәарҭоуп.
Маҟамҩацыԥхьаӡа жьгамҩауп.
Ҳаҷкәынцәагьы рҟәаҟәа [а]ԥшьыуп,
Ҳауаигәырӷь[а]уаит Ажәаиԥшьаа!

Аԥсуа нарҭтә епос аҿы Аиргьаа нцәахәқәаӡам, епикатә фырхацәоуп. Нарҭааи дареи реизыҟазаашьақәа бзиоуп, иеиԥханагьлацәоуп, еицхыраауеит, рзеиԥш ӷацәа ирҿагыланы иеицықәԥоит. Аиргьаа ара иҭаацәара дууп. «Аиргьаа нарҭаа ираԥханагьлацәаны иԥхьаӡан. Аиргь раб Римца ихьӡын, ран Рарира лыхьӡын. Ради Рашьи урҭ ирԥацәан, рыԥҳа Ханиа лыхьӡын, Рад деиҳабын, Рашь деиҵбын. Рад дхаҵа ӷәӷәан, аԥҭа далаланы деибашьуан.
Нарҭааи Аиргьи бзиа еибабон, еицныҟәалон, хьыӡрацара ианцалоз раҳәшьцәа аныргалозгьы ыҟан. Раҳәшьцәа анрыргоз усҟан акәын, иахьцо даара ианшәарҭоу. Ус акәымкәа, иахьцо рацәак ишәарҭамзар, усҟан раҳәшьцәа аҟәашнкылараҿы инрыжьуан».
Нарҭаа раҳәшьа Гәындеи Аиргь раҳәшьа Ханиеи еидгыланы, иеицхырааны раӷа Хәаша ииааиит. Ишыҟалаз уи ауп, «Аиргь аӷа дрыман. Аиргь раҳәшьа длышьҭан Хәаша Бырзықь. Ханиа уи дылҭахымызт азы диццомызт, лара ианылҭахымха, дуаҳҭом рҳәан, лашьцәагьы ирымуит. Убри аҟнытә Аиргьаа Хәаша ӷарыла дрышьҭан, Ханиа дымҵарсны дызгоит ҳәа игәы иҭакны.
Ҽнак нарҭааи Аиргьааи еицны хьыӡрацара ианцоз раҳәшьцәа Гәындеи Ханиеи аҟәашнкылараҿы иныжьны ицеит. Уи гәазҭаз, Ханиа лымариа џьара исауазар ҳәа илышьҭаз Хәаша иҩызцәа рацәаҩны ицны ирықәлеит. Аха аҭыԥҳацәа ус аламала рыҽрырымҭеит.  Ханиа дааҵҟьан ус лҳәеит:
« – Ҳара ҳәынҷара ҳақәым, ижәдыруазааит! Исҳәо шәанаалар, ирласны ҳаилгоит. Дааиааит Хәаша, уии сареи напы еилаҳкып. Дысиааир, шәара сышәтәуп. Даҵахар, шәаҵахеит, шәхынҳәны шәцоит, уи ала ҳаилгоит.
– Ҳаит, илҳәо закәузеи, – рҳәан, иџьаршьеит, иазыразымхеит. – Аибашьра ианақәаҳк, ҳаибашьуеит, – рҳәан игылт.
– Ус анакәха, сара  шьхәала сеибашьуеит, бара лабала, – лҳәеит Гәында.
– Сара Хәаша  сҽизыскуеит, егьырҭ бара брыжәл, – лҳәеит Ханиа.
Ишылҳәаз еиԥш, Ҳаниа лабала Хәаша  дылижәлан, ихы дамыхәо дҟаҵаны дылҳәынҷеит. Гәында шьахәала  егьырҭ дрысуа лҿаалхан, ашәҩыкгьы рхы иамыхәауа иҳәынҷаны, инаганы Хәаша инаивалԥсеит. Хәаша иҽы Зар иҟалаз анаба, иҩныкьыркьырын ианынарыжәла, уигьы ркын, инаганы ҵлакы инадҿарҳәалт.
Абас ҩыџьа аҳәса – Гәындеи Ханиеи ҽцәа-шәҩык ириааины ирҳәынҷеит. Хәашеи иҩызцәеи рыԥсы анрылала, иаурышьҭын ирулакь рыԥсы ргеит».
Аепос аҿы нарҭааи Аиргьааи еиланхаӡом, рынхарҭа ҭыԥқәа еицәыхароуп. Аиргьаа рынхарҭагьы, рыҩнқәагьы абжьааԥнытәиқәа иреиԥшӡам, нашанатәқәоуп. «Хараӡа ашьхақәа рықәцә аҿы иқәгылан Аиргьаа рхан. Уи ахан аԥсаатә баҩ иалхны иҟаҵан. Иара зықәгылаз ашьха ашьхақәа зегьы ирхыҳәҳәон. Ахангьы уи иаласны иҩашьҭын.
Аԥшеи, амрахәагеи, аԥсаатәқәеи ракәын уи ахан ахь инеиуаз, уаҳа ԥсы зхоу неишьа амамызт. Избан акәзар, ахан иаакәыршаны иахьабалакь бахәран, цаҟьаран.
Наԥшыхақәакгьы уи ахан агәаҭара уадаҩын, избан акәызар, уажәы-уажәы аԥштәы аԥсахуан: амш аныцәгьаз, аԥсҭҳәа анхыз, иаргьы аԥсҭҳәа аԥшра аанахәон, ажәҩан каххаа ианеилгаз, иаргьы ажәҩан аԥшра аанахәон.
Уи Аиргь раҳәшьа заҵә лхан акәын. Абра дыҩнан лара. Уи дызлаҟаз лыԥшӡара, лычаԥашьа абас ауп ҳәа ҳәашьак амамызт.
Уи дажәуамызт, дҿахомызт, мшаҽнытәи лыԥшӡара еицакуамызт. Енагь дышәҭуан, дкакаҷуан, ааԥынра еиԥш».
Нарҭааи  Аиргьааи ҳаҭыр рықәибаҵо иахьыҟаз анаҩсгьы аиуара рыбжьалеит: уаҩы иимуц хаҵарак зылшаз ида аӡә ицымцоз раҳәшьа заҵә Сасрыҟәа лгара илиршеит. Лара арымӡаа арԥарцәа ӷәӷәақәа дыргарц иақәыркхьан, аха аӡәгьы илымшацызт. Аҵыхәтәан еибазымдыруаз, иеиқәымшәақәацыз Сасрыҟәеи Нарџьхьоуи лыӡбахә раҳаит. «Аҩыџьагьы мышкы амҩа иқәлеит абри аԥҳәызба дырҳәарцы. Сасрыҟәагьы хазы амҩа дықәуп иҽеибыҭаны, Нарџьхьоугьы иара убас хазы».
Арҭ арԥарцәа Аиргь рҭыԥҳа дызқәынхоз абахә ду ашьапаҿы иеиқәшәеит. Аӡәи аӡәи еибадырт, аамысҭашәала иеизныҟеит. «Акы, қәрала уеиҳабуп, ҩба, сыҵкыс ахаҵарақәа ҟауҵахьеит, уара уоуп акыдлара зыхәҭоу!» – иҳәеит Сасрыҟәа.
«Нарџьхьоу уаҳа ажәа ахымҳәааӡакәа, иҽы даасын, абахә даҿалт, дкыдлеит, аха дышԥакыдлеи! Ирашь ашьапы иҵнарԥԥоз ахаҳәқәа акырцх еиԥш акәын ажәҩан ишалаз. Абжара дҩеиуаны даҿҟьаны хланҵы дҭалт. «Ҳаи, ианаџьалбеит, дԥыххаа дцеит!» – ааигәахәт Сасрыҟәа. Аха Нарџьхьоу акгьы имыхькәа апҟацаҳәа иҽы даасны деиҭаҿалеит. Ирашь мыжда ашьапхыц аланарԥеит абахә, ахаԥыц аланарԥеит абахә, аха абжарагьы дзымнеикәа деиҭаҿҟьеит. Ахынтә раангьы убас ихьт Нарџьхьоу, дызхамлагәышьеит, илымшагәышьеит.
– Иамуит, сшызхамлаз убоит, Сасрыҟәа, уи аԥҳәызба сара дсынасыԥымзаап, лареи уареи шәеинасыԥхааит, сара акгьы шсылымшазгьы!  – иҳәеит Нарџьхьоу.
Сасрыҟәа наҟ-ааҟ икалҭқәа наԥхьаршәҭны акәадыррҭаҿы иуапа инаҵарҽыланы, ихҭарԥа аҿацәқәа ааихыршьҭны ибӷа иакәыршаны, – «Чоу!» - ҳәа Бзоу днаҵаҟьан, абахә днаҿалт.
Абахә амцабз аҿыддуеит, Бзоу мыжда ацыӷ еиԥш абахә иаҿаланы ауп ахалара ишаҿу, џьара ахаԥыц аланарԥоит, џьара ашьапхыц аланарԥоит.
Заҟантә иаҿыҩрыз, заҟантә шьҭахьҟа иҭалаз здырхуада, аха уеизгьы аҵыхәтәан Сасрыҟәа ииулакь абахә дхалт».
Аиргь рҭыԥҳа ҿык-бзык излазымҳәо ала дахьыԥшӡоу анаҩсгьы, дҟәыӷоуп, уи моу ԥхьаҟа иҟалақәашагьы акыр лдыруеит. Сасрыҟәа аԥхьаӡа данылба инаркны дылгәаԥхеит (лара илгәаԥхаз ида аӡәгьы диццомызт усгьы). «Уара сутәуп, сугозар», – ҳәа иалҳәеит.
Сасрыҟәа уи лымҵарсраан акыр аԥықәсыларақәа дыриааины ишилиршаз атәы аепос аҿы абас иҳәоуп: «Бзоу днақәтәан, ашҭа аҵыхәахь днаскьан, ибжьы нақәирган, дкәалааны ахан днаҵаххит.
Аԥҳәызба аԥенџьыр ааимыԥааны дыԥеит, бжьынтә еихагылаз ахан ақәцәантә дышлеиуаз даалымҵасын, иҽыхәда дықәкны ашҭа дынҭҟьеит». Аиргь рҭыԥҳа лахьтә Сасрыҟәа диауит аԥа ссир.
Даҽа ҭыԥк аҿы излаҳәоу ала, «Сасрыҟәа иԥҳәыс ахьы еиԥш аҷкәынцәа лыхшон, аха ес-иҟалалакгьы урҭ раб, Сасрыҟәа инапала иҭамхар ҟаломызт. Убас инапала иҭахеит иԥҳәыс илыхшаз х-ҩык ахацәарԥар. Лахьынҵас изиоурызз абри еиԥш ахаҵа, абри арацҳара?!»
Аԥсуа нарҭтә епос иалоу аҳәсақәа рыӡбахә ахьцәыргоу зегь раԥхьаӡа урҭ рыԥшӡароуп ажәабжьҳәацәа иазгәарҭо. Ҳәарас иаҭахузеи, Аиргьаа рҭыԥҳагьы аԥшӡара лыгӡам, аха уи лзы уи акәым ихадароу. Лара лзы ихадароу дахьҟәыӷоу, насгьы лхы лхаршҭны лхаҵа Сасрыҟәа гәык-ԥсык ала дахьизыҟоу, ихәаша аусқәа ахьымҩаԥылго, аҵыхәтәан лхы ахьиқәылҵаз ауп. Нарҭаа раҳәшьа Гәындеи лареи еиҿаҳарԥшуазар, Гәында лыхьӡ ахьҳәоу иахьабалак, шамахамзар епитет ҳасабла  ажәа «ԥшӡа» (Гәында-ԥшӡа) ацуп. Аиргьаа раҳәшьа лзы ус рҳәаӡом, ишылзырҳәо «аԥҳәыс дыр»  ҳәоуп. Насгьы иҷыдоу нашанак далаҟоуп: лнацәа каҷҷоит. Лара лхаҭа излалҳәо ала, уи акаҷҷара доуҳала иҟоуп. Аҵх лашьцараҿгьы хара инеиуеит уи лнацәа иахылҵуа алашара. «Абас Сасрыҟәа ауадаҩрақәа, амыҟәмабарақәа данҭагылаз, иԥҳәыс  ацхыраара илҭон. Уи цхыраарас илҭозгьы уи акәын: 
Сасрыҟәа уаҳа илымшо, дааԥса-дкараха дхынҳәны даауеит џьарантәи, уахынлоуп, аҵх лашәуп, анаҟәа хчылоуп. Усҟан аамҭазы иԥҳәыс лнацәкьыс луада аԥенџьыр инкыллырҳәҳәон. Анацәкьыс алашара амрахәага еиԥш аҵх-лашә иналыԥхон, Сасрыҟәагьы инеигәыдыҷҷалон. Убри инаркны иашҭа дҭалаанӡа имҩа зегьы лашон. Иашҭа данҭалалакь, Сасрыҟәагьы деибга-дызҩыда хәылбзиа ҳәа аҩны дааҩналон.
 Сасрыҟәа иԥҳәыс иҟалҵоз ацхыраара гәеиҭахьан, аха уи аҟара хырҩаас иҟаиҵомызт». Аха абри абас Сасрыҟәа иԥҳәыс ацхыраара илҭоз иашьцәа аҵәы иахарҵеит, уԥҳәыс лоуп ԥсыс иухоу, уԥсы злаҭоу ҳәа. «Амшразы Аиргьаа раҳәшьа дуднагалан, аҿыц ныҟәа еиԥш унапы уанкны уахьылалгаҩалго  азы аума нарҭаа дуқәа урҿагыланы узырцәажәо!» – ҳәа иаҽԥнырҳәо иалагеит. Иара ихьмыӡӷишьан иаарӷәӷәаны иԥҳәыс илеиҳәеит: « – Бара бнацәкьыс ала алашара икабрыҷҷо сара даара исыхәахьеит, аха уажәшьҭа абри ацхыраара исыбҭо аҵыхәа ԥыбҵәароуп». Лара илдырт лхаҵа иашьцәа «уԥҳәыс лыда ԥсы ухам», – иаҳәаны, ихыччаны, игәы дшадыргаз. Мап-чап, сыцхыраара хәыҷы мап ацәумкын, узцәымӷыз акы рҳәазаргьы лҳәеит, аха Сасрыҟәа ас ииҳәаз дақәшаҳаҭхар акәхеит иԥҳәыс. Ус дук мырҵыкәа Сасрыҟәа иуахьад ԥҵәаны Ҟәбина нырцәҟа изгаз адауцәа хырзаманқәа драбашьырц ддәықәлеит. Данцоз еиҭах иԥҳәыс илеиҳәеит: «Адауцәеи сареи усгьы шьаӡа-гәаӡала ҳаиҿымцаалар аушам, ишыбдыруа. Аха иага цәгьара сақәшәаргьы, иара убра кәаца-кәаца сеиҿыхны сышьҭарҵозаргьы, бара цхыраарак ҟасҵоит ҳәа баламган. Ус акы баналагагьы, баргьы бысшьуеит, саргьы сҽысшьеит, абри бдыруазааит! – иҳәан, Сасрыҟәа дылҭагыланы ҭоуба иуит».
Сасрыҟәа дахьцаз иуахьад згахьаз адауцәеи иареи ӷәӷәала иеибашьит. «Урҭ заҟа аамҭа аибашьра иаҿыз здырхуада, аха  аламала еибашьрамызт уи. Ашхыҵ реиԥш ахҿа рацәа ааиуан Сасрыҟәа иахь, аха урҭ зегьы ирыԥсаз аҿынаирхон иаргьы. Аҵыхәтәаны адауцәа раҵкыс Сасрыҟәа даиааит. Дрылгеит урҭ ршәаџьҳәара аӡә дыҟамкәа. Иргьежьит иуахьад, дхынҳәит иҩныҟа.
Ҟәбина ахаҳә цҳа ахьху данааиуаз аамҭазы, аҵх агәы еиҩнашахьан. Аҵх уҳәеит ҳәа, изакәытә ҵхы бааԥсызеи уи ауха иҟаз. Ари аныҟалоз ааԥынран, ақәаԥсата еимаҳан аура иаҿын, анаҟәа шәытҳаӡа ихчылан. Адунеи аҟны убла аҵәыршы хкылазар иубомызт». 
Сасрыҟәа ирашьқәа шәаны ацҳа ианықәымла, анахәҭақәа рхаҵаны дара-дара еидҳәаланы, дрылаҳәҳәаны, иманы ацҳа дықәлеит. Иԥҳәыс иҭоуба лгәалашәон, аха илзымычҳазт, лнацәа аԥенџьыр инкылырҳәҳәеит. Иаалырҟьаны алашара арашьқәа ианырҿыҷҷа, ирҳан, Сасрыҟәа дрыгәҭылакны иԥеит. Сасрыҟәа иԥҳәыс  арыцҳара иҟалаз анылба, арҵәааҳәа дыҳәҳәаны, деихан, уахь днеит. Иҟалаз зхароу сара соуп ҳәа лхы гәыбӷан аҭаны, «абахә даақәыххын, дыԥеит аӡахьы. Дышлеиуаз хаҳә дуӡӡак аӡагәҭа иалыҳәҳәон, абни дақәҳаит. Аҳәала ахаҳә агәҭа ааиҩусазшәа, иааҩсаны аӡы аҵа дналахәаша дцеит.
Абас Аиргьаа раҳәшьа заҵә, зеиԥш адгьыл иқәмыз аԥҳәыс, абраҟа дҭахеит. Лхы иқәылҵеит лхаҵа нарҭ Сасрыҟәа. Аха Сасрыҟәа усҟан акгьы имыхьӡеит, аԥсра дацәынхеит».
Егьырҭ авторцәа аӡәырҩы реиԥш, Д. И. Гәлиагьы зны-зынла Ажәеиԥшьааи Аиргьи рфункциақәа еиқәшәоит, Ажәеиԥшьаа ицымхәрас Аиргь ахархәара имоуп ҳәа иҩуан. Ашәарах жьы зҿарҵо, изымҵарҵо «Ажәеиԥшьаа уирчеит», – ҳәа  дырныҳәоит, изҿарҵо (изымҵарҵо) аҭак ҟаиҵоит: «Ҿала ҳирчеит!». Уи иаанаго «Еиҭах ашәарах ушьааит ари зшьыз», – ҳәа ауп.
Ашәарыцаҩ иԥылаз абас иҳәоит: «Аиргь ԥыхьашәа бзиа уиҭааит! Зныхгьы арҭ анцәахәқәа рфункциақәа зынӡа еиԥшушәа ирыхцәажәоит. Амш цәгьа аныҟоу, иандыдуа, ианымацәысуа ажәҩан аҿы Афы дхысуеит рҳәоит, аха зныхгьы Аиргь дхысуеит ҳәа ирыԥхьаӡоит, уи ихьӡала ашәа рҳәоит, уи «Аиргь рашәа» ахьӡуп. Шәира ҳасабла аԥсуаа «Аф усааит», рҳәоит, аха уи ацымхәрас «Аиргь усааит», – анырҳәогьы ыҟоуп. Самырзаҟанаа (иахьатәи Гал араион) рҿы ас еиԥш иҟоу атрадициатә шәираҿы Гьаргь ацқьа (аԥшьа) ихьыӡ аныбжьадыргылозгьы ыҟан.
Ажәеиԥшьааи, Аиргьи, Гьаргь ацқьеи рхырҿсахьақәа дрылацәажәауа, Д. И. Гәлиа алкаа ҟаиҵеит урҭ зегь реиҳа ижәытәтәиу Ажәеиԥшьаа иоуп ҳәа. Абар иара инҭкааны ишиҩуаз: «На основании всего этого  я прихожу к тому выводу, что абхазское божество Аиргь, до сих пор принимаемое за абхазского языческого бога, заменявшего афы – есть ни что иное, как измененное имя  христианского святого Георгия (по-абхазски Гиаргь). Если это так, то единственным подлинным и древним языческим именем абхазского бога охоты надо признавать Ажәеиԥшьаа».
Ҳара ҳгәы излаанаго ала, Ажәеиԥшьаа ижәытәӡоу нцәахәык шиакәу еимактәы-еиҿактәыс иҟам, аха Аиргьи Гьаргь ацқьеи аӡә роуп ҳәа ашьақәрыӷәӷәаразы иҵагьы аҵаҵӷәқәа аҭахуп.
Аиргь ихаҿсахьа акыр инҭкааны иҭиҵааит, дахцәажәеит апрофессор Гь. А. Ӡиӡариа иусумҭақәа руак аҿы. Аҵарауаҩ инаҵшьны иазгәаеиҭеит Аиргь аԥсуаа ржәытәӡатәи нцәахәқәа дреиуоуп ҳәа, насгьы ауаа ргәаанагарала зны-зынла Ажәеиԥшьааи Афи дырзааигәоуп, урҭи иареи рфункциақәа анеиԥшу, ианеиқәшәақәо ыҟоуп. Убас шакәугьы, Гь. А. Ӡиӡариа Аиргь зхала ишьақәгыланы иҟоу, зхатә хаҿы змоу, Ажәеиԥшьааи Афи ирыларҩашьатәым нцәахәуп, ихатә ҷыдарақәа, ихатә функциақәа имоуп ҳәа диԥхьаӡон. Иаликааит ихадароу ифункциақәагьы: Аиргь еиҳараӡак абџьари, афырхаҵареи, аибашьреи, аныҟәарақәеи ирхылаԥшхәу иакәны даабоит. Аиргь аныҟәацәа дрыцхраауеит, иӷәӷәоу, агәамч змоу, имшәо-имырҳауа ауаҩы Аиргь дидыркылоит ажәалр.
Гь. А. Ӡиӡариа излаиҩуаз ала, аԥсуаа бзиа ирбо, рфырхацәа Афи Аиргьи ирыдкыланы рыхцәажәара бзиа ирбоит. Ирҳәоит урҭ рзы: афырхаҵа, афрыԥҳәыс. Аҵарауаҩ ахатәы хьӡы Аиргь (Аергь) аетимологиа иазкынгьы игәаанагара иҳәеит. Иара дрықәшаҳаҭымызт Аиргь ақьырсиантә персонаж Гьаргь ацқьа ихьыӡ иахаршалоуп зҳәоз аҵарауаа (С. Т. Ажәанба, Д. И. Гәлиа уҳәа). Иара дызлахәаԥшуаз ала, ижәытәӡоу аԥсуа мырҭаҭратә нцәахәы Аиргь  ақьырсиан нцәахәы Гьаргь иаасҭа акырӡа деиҳабуп. Арҭ аперсонажцәа еиқәҿырҭуазаргьы, урҭ акыр ихьшәоу аамҭақәа ирылҵшәоуп.
Ари ахшыҩҵак, хымԥада, ииашоуп уҳәартә иҟоуп.
1852 шықәсазы агазеҭ «Кавказ» (№ 90) ианыз С. Т. Ажәанба истатиа «Обряд жертвоприношения святому победоносцу Георгию, совершаемый ежегодно абхазами» далацәажәауа, аҭоурыхҭҵааҩ Гь. А. Ӡиӡариа имҩатәны аԥсуаа ржәытә мырҭаҭртә нцәахәы Аерыгь ихаҿсахьа дазааҭгылеит. Иазгәеиҭеит А. М. Дирр Аерыгьи адад-мацәыс анцәахәы Афи аӡә роуп ҳәа ииҳәаз. (Шәахә.: Дирр А. М. Абхазские слова. Заключение. – СМОМПК. Вып 44. – С. 22). А. Н. Введенски Аерыгь аӷьычцәеи абрагьцәеи дрынцәахәуп ҳәа дшиԥхьаӡоз. Аерыгь изкны абарҭ авторцәеи урҭ ирықәшаҳаҭхаз аҵарауааи ииашам ҳәа иԥхьаӡаны ирҿаирхьит Гь. А. Ӡиӡариа.
Гь. А. Ӡиӡариа игәаанагарала, ҵабыргынгьы Аерыгьи Ажәеиԥшьааи  излеизааигәақәоу ыҟоуп, иеицрызеиԥшу аҟазшьақәа рымоуп, зныхгьы рфункциақәа еиԥшынгьы иаабоит. Убас  шакәугьы. Аерыгь иара ихатәы ҵакы имоуп. Аерыгь изку Д. И. Гәлиа игәаанагарала дақәшаҳаҭхауа, Гь. А. Ӡиӡариа абас азгәеиҭеит:
«Действительно, Аергь в известной мере сближается как с Ажвейпшаа, так и с Афы, выполняя одинаковые функции. И. все же Аергь имеет свое самотоятельное значение. Д. И. Гулиа разграничивает эти божества; по его совершенно правильному  определению, «единственным и древним языческим именем абхазского бога охоты надо признать  Ажвейпшаа (Ажәеиԥшьаа)». (Д. И. Гулиа. Божество охоты и охотничий язык у абхазов. Сухум, 1926. – С. 6). В народных сказаниях и песнях «Аергь ашәа» и «Ажәеиԥшьаа рашәа» («Песня об Аерге» и «Песня Ажвейпшаа») Аергь и Ажвейпшаа выступают вместе, но противостоят друг другу как самостоятельные божества и часто наделены различными функциами.
Аергь выступает иногда в образе всадника, который, быть может, сближается с известным изображением Георгия Победаносца. Что же касается названия «Аергь», то существующие толкования на этот счет пока  не  решают вопроса. С. Т. Званба, а за ним некоторые другие авторы это название отождествляют с Георгием, исходя из абхазской транскртиции последнего – Гьаргь. Во всяком случае несомненно то, что древнейшее абхазское языческое божество Аергь  гораздо старше христианского Георгия. Если между изображениями Аергьа и Георгия в образе всадников имеется какая-нибудь связь, то подобное представление, как это бывает очень часто, могло сложиться и в более позднюю эпоху. Следует также иметь в виду, что Аергь связывается не только и Илорской, но и с другими «святынями» (Аергь-Аацных, Аергь-Лапырныха, Аергь-Чугурныха» (Дзидзария Г. А. Биографо-библиографический очерк о С. Т. Званба. В кн.: Званба С. Т. Абхазские этнографические этюды. Сухуми. Изд.-во «Алашара», 1982 – С. 72 – 73).


Анҷакәынҷа

Аԥсуа мифтә хаҿқәа иахьа уажәраанӡа ажәалар ибзианы иргәалашәақәо, ирхамышҭкәа иааргақәаз ыҟоуп. Аха аамҭа иахәлаӡқәахьоугьы маҷӡам. Убас уажәшьҭа рацәак уаҩы изымдырқәо, ирхашҭхьоу, рудимент ҳасабла мацара зцәаара ҳбақәо дреиуоуп аԥсаатә (абна ԥсаатә) рынцәахәы Анҷакәынҷа.
Сара абарҭ ацәаҳәақәа зыҩуа аԥсуаа рмырҭаҭратә нцәахәқәа интересс исымоуижьҭеи акыр шыҵуагьы, аԥсаатәқәа рынцәахәы дышрымаз, уи Анҷакәынҷа шихьӡыз акыр  ихьшәаноуп ианеилыскааз. Ари анцәахәы дыԥҳәысу, дхаҵоу иахьагьы цқьа еилкааны иҳаздырам. Гәҩарас иҳамоуп дхаҵоуп ҳәа.
Аԥхьаӡа ари ахьыӡ (Анҷакәынҷа) сара исаҳаит ҩынҩажәа шықәса инареиҳаны уажәаԥхьа. Ишыҟалаз уи ауп, сахьиз сахьааӡаз Очамчыра араион Гәыԥ ақыҭан инхоз ҳгәыла Албед Шьардын-иԥа Ашәба (усҟан иара 85 шықәса ихыҵуан) иҳәамҭаны 1961 шықәса февраль 21 аҽны ақьаад ианысҵеит лакә бзиак. Уи алакә афырхаҵа хада Анҷакәынҷа ихьӡуп. Ари алакә асиужет аԥсуаа акыр ирылаҵәаны иҟоу, ибзианы ирдыруа, авариантқәагьы змоу акоуп. Асиужет ҿиоит аҷкәын хәыҷы (Анҷакәынҷа) «ԥхыӡ бзиа убааит» ҳәа иазҳәо дибаанӡа иԥхыӡ аӡәгьы ишиаимҳәо, иахьиаимҳәо иахҟьаны. Адунеи жәларбжьаратәи алакәтә репертуаргьы иадыруа асиужетуп. А. Аарне исистемала аурыс ҵарауаҩ Н. П. Андреев еиқәыршәаз алакәтә сиужетқәа  рарбагала ари алакә 72-тәи аномер иаҵанакуеит.
Анҷакәынҷа ихьыӡ ахьыԥшӡоу, иахьыласу, аҳәареи  агәынкылареи ахьымариоу анаҩс уаҳа џьара акы иазҳәоуп, акы аҵаҵәахуп, акы аҵанакуеит, даҽакгьы аанагоит ҳәа усҟан схахьгьы имааит, исызгәаамыгӡеит.
Албед Ашәба иҳәамҭа алакә «Анҷакәынҷа» аԥхьаӡа акәны искьыԥхьит аԥсуа хәыҷтәи журнал «Амцабз» аҿы. Уи ашьҭахь асахьаҭыхҩы Сергеи Габелиа иазыҟаиҵаз асахьақәа рыла иеибыҭаны хаз шәҟәны иҭсыжьит Аҟәа 1967 шықәсазы. Икьыԥхьын иара убас 1976 шықәсазы Қарҭ иҭсыжьыз санҵамҭақәа аԥсуа лакәқәа рыхәҭак еидызкылаз аизгаҿгьы.
Албед Ашәбеи ҳареи ҳаиуацәан (саб Ашәаа драаӡеит) нхарҭа ҭыԥлагьы ҳаизааигәан. Иара акыр агәаҟрақәа зхызгахьаз, иеидара хьанҭаны ҵҩа змамыз ихатә гәырҩақәа дрыҵан. Ааҩык иашьцәеи иаҳәшьа заҵәыки ԥсхьан. Аҭаацәара даламлаӡакәа дуаҩызаҵәны дыҟан сара санихьӡаз. Аԥсуа традициатә ҵасқәа, ақьабзқәа, алакәқәа, аҳәамҭақәа бзианы идыруан, алуқәа рыҟаҵара дазҟазан. Ааигәантәи, харантәи ауаа изаалон алуқәа рыҟаҵаразы.
Хәылԥазыла лассы-лассы Албед ҳаҩны дааилон. Еиҳарак аӡын аҵых дуқәа раан ҳмаҵурҭаҿы амца еиқәҵаны ҳҭаацәа зегьы ахәышҭаара ҳакәшаны ҳанааилатәоз, нҵәара зықәӡамыз ажәытә жәабжьқәа ҳаиҳәалон. Саныҩеидас, хыхь зыӡбахә сҳәаз алакә анаҩсҟагьы иара иҳәамҭаны акык-ҩбак анысҵақәеит. Ихьшәашәаӡа иахьагьы сгәы иалоуп, хьаас исымоуп сыгәнымыҩра иахҟьаны уи ирепертуар хаҭәааны иахьсзанымҵаз. Иахьа, уаҵәы шысҳәоз, дабасыцәцо, ара дыҟами ҳәа ишынахызга-аахызгоз аамҭа сыцәцеит.
«Анҷакәынҷа»  аниҳәаз уи афырхаҵа  аԥсаатә дрынцәахәуп сҳәартә, уи ацәаарак адызбалартә, гәҩарасгьы искыртә иҟамызт уи алакә аҿы. Усҟан џьара акала гәҩарас исоузҭгьы, ажәабжьҳәаҩ иазҵаашьа сақәшәазҭгьы, ахьыӡ ахаҭа анидырх, аԥсаатә анцәахәы шиакәызгьы игәалашәар ҟаларын.
Ари ашьҭахь мызқәак ааҵхьан еиԥш, сшымгәыӷӡоз, амхаҿы аус шаауаз, ԥсшьара ашәашьыраҿ ҳтәаны ҳшеицәажәоз иааигәалашәан саб Зыхәба Лад Ноча-иԥа исеиҳәеит «Анҷакәынҷа илакә». Ари алакә алагамҭаҿыҵәҟьа иҳәоуп Анҷакәынҷа дызусҭаз: «Анҷакәынҷа ҳәа дыҟан, аԥсаатә иреиҳабыз. Анҷакәынҷа ԥҳәыс дааигеит. Леишәа цәгьак лакәын лара. Мчыбжьык ааҵхьан, ԥсаатә баҩыла аҩны ҟаҵаны сыҩноумҵакәа уареи сареи хаҵареи ԥҳәысреи ҳзеилам ҳәа уашхәа лҳәан дқәит».
Албед Ашәбеи саби ирҳәамҭаны Анҷакәынҷа иӡбахә зҳәоз арҭ алакәқәа ананысҵа ашьҭахь шықәсык аҟара  ааҵхьан еиԥш, акьыԥхь абеит Гәдоуҭа араион Дәрыԥшь ақыҭантәи еицырдыруа ажәабжьҳәаҩ Сақаниа Маадан Бата-иԥа иҳәамҭа алакә «Ати амшәи». Уи ақьаад ианиҵеит аҵарауаҩ, афольклорист Шоҭа Салаҟаиа 1961 шықәсазы.
Маадан Сақаниа иҳәамҭа алакә «Ати амшәи» акьыԥхь анаба, санаԥхьа ашьҭахь ауп Анҷакәынҷа баша хьӡы ԥшӡаны ишыҟам, аԥсуаа рҟны уи аԥсаатәқәа рынцәахәы шиакәу анеилыскааз. Ари алакә асиужетгьы аԥсуаа акыр ирылаҵәаны иҟоуп иахьагьы. Авариантқәагьы акымкәа, ҩбамкәа иҳамоуп. Уи авариантқәа руак ақьаад ианиҵеит ашәҟәыҩҩы, аҳәынҭқарратәи ауаажәларратәи усзуҩы Самсон Ҷанба 1934 шықәсазы Чамҳашьха (Гәдоуҭа араион). Изҳәамҭоу џьаргьы дарбам. Уи аԥхьаӡакәны акьыԥхь абеит К. С. Шьаҟрыли Хә. С. Бӷажәбеи иеиқәдыршәаз «Аԥсуа лакәқәа» актәи атом аҿы. Уа уи алакә «Ажәеиԥшьааи ати» ҳәа хьӡыс иамоуп.
Ари алакәтә сиужет уаҩы иԥылоит аурысқәа, аҟазахцәа уҳәа аӡәырҩы ажәларқәа рфольклор аҿы. (Шәахәаԥш 1975 шықәсазы аурысшәахь еиҭаганы Москва иҭыҵыз, К. С. Шьаҟрыл иеиқәиршәаз аизга «Аԥсуа лакәқәа» Исидор Левини Уку Мазинги иазырҩыз асиужетқәа ртипологиатә анализ. Иара уа, ад. 436).
Ари авариант аҿы Ажәеиԥшьаа даарԥшуп ашәарахқәагьы аԥсаатәқәагьы дрынцәахәны, дырхылаԥшхәны. Хыхь зыӡбахә ҳҳәахьоу Маадан Сақаниа иҳәамҭа алакә «Ати амшәи» аҿы имҩашьахуа иубартә иҟоуп Анҷакәынҷа аԥсатә рынцәахәы ифункциақәа назыгӡо шиакәу. Уи ус шакәу хьаҳәа-ԥаҳәада агәра ҳгарц ҿыгҳарала имаҷу абри алакә шеибгоу иааҳгап.
«Аԥсаатәқәа зегьы рҳәынҭқар Анҷакәынҷа Зарлы ихьӡын. Убри иԥҳәыс дыхҭалкит:
– Уара аԥсаатәқәа зегьы ураҳуп, аԥсаатәқәа рыбаҩ иалхны аҩны зыҟаумҵозеи? – ҳәа.
Данаҟәымҵӡа иаргьы, – Ибзиоуп! – иҳәеит, ихшыҩ азцеит.
Аԥсаатәқәа зегьы дрыԥхьан, реизгара далагеит.
Аирыгьаа рҭыԥҳа Ажәеиԥшьаа дрыман. Анҷакәынҷеи урҭи еигәылацәан. Уи Анҷакәынҷа дызҿыз анлаҳа, Аирыгьаа рҭыԥҳа лхаҵа Ажәеиԥшьаа дылкит:
– Анҷакәынҷа аԥсаатәқәа зегьы еизганы рыбаҩ иалхны аҩны ҟаиҵоит, ашәарах дуқәа зегьы уара иумоуп, уаргьы урҭ рыбаҩ иалхны аҩны шԥаҟаумҵо! – ҳәа.
Уи  лхаҵагьы дазхәыцын, ишәарахқәа дрыԥхьан, реизгара далагеит.
Аԥсаатәқәа зегьы еизеит аты ада, аты кылымсит. Ашәарахқәагьы зегьы кылсит, аха амшә кылымсит. Урҭ рымшала шьарда аамҭа цеит. Аҵыхәтәаны  икылсит рыҩбагьы. Анҷакәынҷа аты дацәажәеит:
– Уара агаӡажә, ухы уаҵазза, узымаазеи уажәраанӡа? – ҳәа.
– Ус ӡбатәык ҳаман, ҳадхалт амшәгьы саргьы, – аҳәеит аты.
– Ӡбатәыс шәарҭ  ишәымазеи? – иҳәеит Анҷакәынҷа. 
– Аԥсцәеи абзацәеи иреиҳау еилҳаргон, – аҳәеит аты.
– Нас иреиҳада? – ҳәа дҵааит Анҷакәынҷа.
– Зыԥҳәыс лҳәатәы хазҵози зымацара ишәшәуа амҩа иқәуи, абарҭ аҩыџьа рыла аԥсцәа еиҳахеит, – аҳәеит аты.
– Уара аԥсаатәқәа зегьы ураҳзааит, есымша х-ҵарак узыԥҵәазааит, зыԥҳәыс лҳәатәы хазҵаз аԥсцәа дрылаԥхьаӡазар, сыԥҳәыс илҳәаз ҟасҵом, уара ус умҳәар, сыԥҳәыс лҳәатәала абри аҟара ԥсаатә ҭасырхараны сыҟан, аха уара урҭ еиқәурхеит, – иҳәан дақәныҳәаны, ҳаҭыр ақәҵаны иауижьит.
– Ари Ажәеиԥшьаагьы ус ҵасс иаман: имацара дшәышәуа дныҟәалон.
– Уара улахәы ҭарссы, уажәраанӡа узымаазеи? – ҳәа амшә дазҵааит Ажәеиԥшьаа.
– Ати сареи аԥсцәеи абзацәеи еилҳаргон, ухаҵкы Ажәеиԥшьаа, – аҳәеит амшә.
– Нас иреиҳада? – ҳәа дҵааит Ажәеиԥшьаа.
– Ҩыџьа рыла аԥсцәа еиҳауп, – аҳәеит амшә.
– Изусҭцәада урҭ?
– Урҭ, зыԥҳәыс лҳәатәы хазҵаз, зымала ишәышәуа иныҟәоуи роуп, – аҳәеит амшә.
– Ҟоҳ, саргьы сышәарахқәа ахақәиҭра рысҭоит, иоусышьҭуеит, уара  ашәарахқәа ураҳазааит, џьабаа уқәымзааит, крумфо, адәахьы умцо, аӡы умжәуа, амла уамкуа, убасҟан еиҳа уԥсылахо, убасҟан еиҳа ухәы бзиахо, убас бзабаа уқәны уҟазааит! – ҳәа дақәнаҳәаны иоуижьит.
«Ихаҵазааит ати амшәи рҿынтә ари шҵабыргу! Амшә аӡын итәоуп, аҭыԥ бзианы илхны, адәахьы ицаӡом, аӡы ажәӡом, усҟан аҟара ахәы аныбзиоу ҟалаӡом. Ари шԥаџьашьахәу! Ари хазымҵо шәазҵаа!»
Излаабо ала, ари аҭеқст аинтерес зламақәоу рацәоуп. Анҷакәынҷа Зарлы ихьӡын ҳәа иахьҳәоу ажәабжьҳәаҩ импровизациа ҳасабла, ихы иҭҳәааны иациҵазар ҟалап ҳәа уаҩы игәы иаанагартә иҟоуп. Иҟазшьарбагоуп Маадан Сақаниа иҳәамҭақәа рҿы аимпровизациа аҭыԥ маҷымкәа иахьааннакыло. Мамзар Зарлы ҳәа Анҷакәынҷа ихьыӡ ҷыданы традициала иааиуа акы акәымзар ҟалап.
Ҳәарас иаҭахузеи, Анҷакәынҷа изы «аԥсаатәқәа зегьы рҳәынҭқар», «аԥсаатәқәа зегьы раҳ» ҳәа ахьҳәоу «аԥсаатәқәа зегьы ирхылаԥшу рынцәахәы» ҳәоуп ишеилкаатәу. Насгьы ара Анҷакәынҷеи Ажәеиԥшьааи рфункциақәа еиҟәыҭхоуп, ихаз-хазуп, еиламҩашьаратә досу дара рхатәы рымоуп: Ажәеиԥшьаа ашәарах дуқәа роуп нцәахәыс дызмоу. Анҷакәынҷа иакәзар, уи дызхылаԥшхәу, дзынцәахәу аԥсаатәқәа рымацара роуп.
Усҟан Маадан Сақаниа иҳәамҭа ари алакә  санаԥхьа, Анҷакәынҷа дзакәу, аԥсаатә рынцәахәы шиакәҵәҟьоу еилыскааит, егьырҭ ажәабжьҳәацәагьы сразҵаап ҳәа иақәскит. Ԥсроума, чароума, аеқспедициақәа рахь санцоз аума, даара акыр сҽысшәеит, ладеи ҩадеи. Аԥсны ақыҭақәа рҿы аҳәса, ахацәа, аҿарацәа, абыргцәа аӡәырҩы сразҵааит, аха абра хыхь иаазгақәаз аматериалқәа хазырҭәааша уаҳа акагьы смоуит. «Анҷакәынҷа ҳәа дыҟан ҳәа саҳахьеит, аха  дзакәыз, ма иара изкны жәабжь ҳәа акгьы сыздырам», – иҳәон аӡәы. «Анҷакәынҷа аԥсаатә рынцәахәы иоуп ҳәа саҳахьеит, аха иҟаиҵаз, ииуз сыздырам», – иҳәон даҽаӡәы.
Анҷакәынҷа иӡбахә иҵагьы инҭкааны издыруаз, исазҳәашаз аӡәгьы дысԥыхьамшәеит. Анахь, арахь сахызгоз аусқәагьы, аҟыба-ӡыбақәагьы ҟалеит, егьит. Сҩызцәа, сеиҳабацәа аҵара змақәоу, уажәы ақалақьқәа рҿы инхозаргьы, зхәыҷреи зқәыԥшреи ақыҭаҿы изхызгақәаз аӡәырҩы сразҵааит.  Аха цқьа еилырганы аӡәгьы акагьы изымҳәеит. Ҵабыргуп, акык, ҩбак дыррақәак соуит усҟангьы.
Убас еицырдыруа алитератураҭҵааҩы, критик Руслан Қапба (хылҵышьҭрала Очамчыра араион, Арасаӡыхь ақыҭантәуп) абас сеиҳәеит:
– Саныхәҷыз ардәынақәеи ахьажьқәеи скырц аӡын ҳаҩны ашьҭахьҟа инаскьаганы ацәҟьақәа сҳауан, амалакаҳақәа сыргылон. Хьажьык, ма ардәынак уи иаҿашәар, иԥырԥыруа ианызбалак, сгәырӷьаҵәа иаҿыхны аҩныҟа иаазгон, аха снапала ашьра, ахәда ахҵәара сзыгәаӷьуамызт. Саб иашьа Ӡаӡ уи анибалак, дԥышәрыччо иаасымхны иаанкыланы, «Анҷакәынҷа абри иақәу хәыц рыцыԥхьаӡа уиҭааит», – ҳәа синыҳәон.
Апоет, апрозаик, аҵарауаҩ Борис Гәыргәылиа (хылҵышьҭрала Очамчыра араион, Кәтол ақыҭантәуп) изласеиҳәаз ала, иара даныхәыҷыз иқыҭан ирҳәо иаҳхьан аԥсаатә иреишәарыцоз рзы ныҳәаԥхьыӡк аҳасабала: «Анҷакәынҷа илԥха, игәыԥха шәоуааит», – ҳәа рҳәо. Ари аныҳәаԥхьыӡ аҿҳарԥшыр ауеит ашәарахқәа иреишәарыцо рзы традициала аԥсуаа ирҳәо аныҳәаԥхьыӡқәа: «Ажәеиԥшь илԥха уоуааит», «Ажәеиԥшь иуиҭааит», «Ажәеиԥшь изуҭац иҭ…»
Арҭ реиԥш иҟақәоу адыррақәа рыгәра сымго сыҟамызт, аха имаҷысшьон.
Афольклорист иусура акалашәақәа иҟоуп. Абри ауп сзышьҭоу ҳәа даара дахьақәгәыӷуа, акагьы имоукәа, дшымгәыӷӡо, дахьымгәыӷӡо иаалырҟьаны ииҭаху анимԥыхьашәало ыҟоуп. Саргьы Анҷакәынҷа изкны аматериал ҿыц шсоуз убас сшымгәыӷӡоз, сахьымгәыӷӡоз ауп.
1975 шықәса октиабр мзазы жәеизаҩык аԥсуаа Ҭырқәтәылантәи турист ҳасабла Аԥсны иааны ианыҟаз акәын. Аҟәа ианааи актәи амш инаркны сҩызцәа аӡәырҩы среиԥшны саргьы схы дсырдырит, насгьы ара иҟанаҵы ладеи ҩадеи акыр срыцныҟәеит. Маҷк ҳанеишьцыла, избаларц ахьысҭахыз анаҩсгьы аԥсуа жәлар рҿаԥыцтә ԥҵамҭақәа шеизызго, ишыскьыԥхьуа, ишҭысҵаауа расҳәеит. Даргьы сыгәцараркит, ҳажәлар ркультура иахәоны иҟазар, иаадыруа, иаҳгәалашәо шԥауаҳамҳәо, ҳахыбаауама рҳәеит. Урҭ амшқәа рзы сахьрыцныҟәоз иныбжьаршә-аабжьаршәны акәзаргьы аӡәымкәа, ҩыџьамкәа адиқтафон исандырҵеит алакәқәа, аҳәамҭақәа, амифқәа. Урҭ рахьтә ԥыҭ-чыҭк скьыԥхьхьеит.
Ҽнак автобус ҳҭатәаны, гәыԥҩык ҳрыцны аӡиа Риҵа дҳарбоит ҳәа ажәабжьқәа, алафқәа ҳәо ҳцон. Дара рабацәа рыԥсадгьыл аԥшӡара рыԥсы алаханы, лафлеи цәажәаралеи еигьа рхы ахыргаргьы, итәым уааны иахьыҟалаз шхьааргоз, ишгәырҩаргоз рныԥшуан. Маӡеи аргамеи иамхаҵәуақәазгьы убарын.
– Аа, сеишьа, Сергеи, уааскьеишь, уара иуҭаху ара уажәы акы сгәалашәеит, – иҳәеит иаалырҟьаны Орҳан Ашамба Аԥсны ашьхақәа илаԥш рыдхаланы, илаӷырӡқәа пҟыш-пҟышӡа иӡамҩа иахьыкәкәа саԥхьа дахьтәаз.
Адауаԥшь иаҩызаз абри ауаҩ ду абысҟак игәы ԥшааны иабацәа изеиҭарҳәоз мацарада иимбацыз итәым ԥсадгьыл абысҟак иԥсы алаханы дахьыҟаз џьашьо иажәа ҩбамтәыкәа снеин, сдиқтафон иқьышә инықәскит.
– Ари уажәы Аԥсны ашьхақәа саныргәыдыԥшыла, исгәалашәеит санду рыцҳа илҳәоны исаҳахьаз акы, – дналагеит иара иажәа. – Санду рыцҳа Аԥснытәын. Ҵҟыбын иқәҵыз дреиуан. Лара д-Шьарбалиа-ԥҳан. Лара лыжәла иаиуоу аӡәгьы дыҟаӡам уажәы. Санду рыцҳа дыԥсхьеит. Уи илҳәамҭаны акы сгәалашәеит, исҳәар иуҩып.
Санду рыцҳа сара шәарыцара санцалаак, ари аҵыс, егьи акы шьны санааилакь, иаанкыланы, дахәаԥшуа абас лҳәон: «Анҷакәынҷа кәынҷалашә, уназхысыз, уаазхысыз рыззегьы абри смаҭа Орҳан имазааит», – ҳәа.
Иџьасшьеит, илакәысшьеит абри ацәаҳәа заҵәык иҟоу, Анҷакәынҷа изку ахьырҵәаҵәеиԥш иаагәылыршәаны имырӡӡакәа, аамҭа ажәпара иалыхәхәа, ашәышықәса инареиҳаны уажәаԥхьа Аԥснытәи амшын нырцә иаганы, уажәы ирхынҳәны Орҳан Ашамба иҿала еиҭах арахь иахьаанагаз. (Уи скьыԥхьит агазеҭ «Аԥсны» адаҟьақәа рҿы (1977 ш., мшаԥымза 28, ад. 3).
Орҳан Ашамба иабацәа хылҵышьҭрала Ешыра ақыҭатәқәан. Иара Ҭырқәтәыла диит, уа хәы-класск дрылгеит, дыспортсмен дун. Ақәԥараҿы Ҭырқәтәылагьы, уи анҭыҵгьы акырынтә аԥхьахәқәа  игахьан, чемпионс дҟалахьан. Ианиааз «Орҳан-ԥелуан» ҳәа аинформациа амассатә хархәагақәеи ажәларқәеи акыр дрылаҵәаны дыҟан. Дынхон ақалақь Адаԥазар жәаҩаҟа километр инацәыхараны ақыҭа Ҳарманҭаԥа ҳәа иахьашьҭоу аҿы.
Абра уажәы зыӡбахә сымоу атеқст хәыҷы ананысҵоз ҩынҩажәижәаба шықәса ихыҵуан. Уи ашьҭахь Аԥсынгьы, Ҭырқәтәыла иара иҩнгьы иареи сареи ҳаиқәшәахьан. 1999 шықәса аӡын азы иааҩит илахьеиқәҵагоу ажәабжь – илаҽны иҟаз ачымазара бааԥс иахҟьаны Орҳан Ашамба иԥсҭазаара дшалҵыз.
Хыхь иаазгаз аҿырԥштәқәа шырацәамгьы, инеиԥшьны ҳрызхәыцуазар, хьаҳәа-ԥаҳәада агәра ҳдыргоит аԥсуаа ажәытәан абна ԥсаатә рынцәахәы дышрымаз, уи Анҷакәынҷа шихьӡыз.


Аҳәараҳ

Адыррақәа иҳамоу акыр имаҷзаргьы, иҳамоу ахәыҷгьы агәра ҳнаргартә иҟоуп аԥсуаа ажәытәан аҳәа анцәахәы дрыман ҳәа. 2003 шықәса ииуль11 аҽны ажурналист Валикәа Ҭаниа (Аҟәа дынхоит, хылҵышьҭрала Очамчыра араион Ԥақәашь ақыҭантәуп) изаласеиҳәаз ала, иара иаб Бардӷә Ҭаниа (уи джәабжьҳәаҩ ҟазан, XX ашәышықәса 40-тәи – 60-тәи ашықәсқәа рзы иара иҳәамҭақәа афольклортә материалқәа маҷымкәа ақьаад ианырҵеит апоет, аҵарауаҩ Баграт Шьынқәба, афольклорист Шьоҭа Салаҟаиа) иҳәоны иаҳахьан ажәытәан аԥсуаа аҳәа анцәахәы дрыман ҳәа. Уи Аҳәараҳ (ахәақәа+раҳ) ихьӡын. Инханы иҟоуп уажәгьы аҳәа аныршәиуа ирҳәо, итрадицатәу, истандарту абарҭ ажәақәа: «Аҳәараҳ шәылалааит», «Аҳәараҳ шәықәнахааит», «Аҳәараҳ шәыннарҵәааит».
Акыр иҟазшьарбагоуп Очамчыра араион Гәыԥ ақыҭан, Аџьамԥазра аҳаблан иҟоу Папанҵҟәыр ҳәа изышьҭоу аӡҭачы иахҳәаау алегендаҿы уи зыхҟьаз, изыдҳәалоу апап каҷбеи иуааҳәцәа ашьыбжьон аҳәа ырҟааны ала рзишьит ҳәа ахьҳәоу. Ҳазхәыцып: аџьма рымҳәеит, ауаса рымҳәеит, ацә рымҳәеит, аҳәоуп ара иалкааны зыӡбахә рҳәаз. Уи ҳаҭыр ақәымзҭгьы (акульт ыҟамызҭгьы), ажәлар ус ирҳәарымызт. Иҟазшьарбагоуп иахьа ҳаԥсылманцәоуп ҳәа зхы зыԥхьаӡо, хылҵышьҭрала аԥсуаа ирзааигәоу адыгқәа ржәытә мифологиаҿгьы аҳәа акульт ашьҭамҭақәа ахьаҳԥыло.


Аҟанҷ анцәахәы

Аԥсуаа аӡәырҩы анцәахәқәа рзы ишаҟрҵоз еиԥш, аҟанҷ анцәахәгьы ихьӡала ианныҳәозгьы ӡатәыс акәакәарқәа ҟарҵон. Аҟанҷ ахьырааӡоз аҭыԥ аҿы инаганы абас иныҳәон: «Аҟанҷқәа рынцәахә ду! Ҳабацәа ишаҳдырбаз (ишаҳдырҵаз) ала, иуқәнагоу аӡатә узааганы ҳуҳәоит апаркь рацәаны иҳауҭарц».


Акәын-иԥа Ҳаҭажәыҟәа

Ари аперсонаж еиҳараӡак Ажәеиԥшьаа дызбахьаз аӡәы иакәзшәа иӡбахә рҳәоит. Уи персонаж хаданы дызмоу амиф-ҵабыргқәа руак аҵакы далацәажәеит Г. Ф. Чурсин. Уи аҵарауаҩ ианиҵеит Ҷлоу ақыҭан ажәабжьҳәаҩ Мажьагәа Адлеиба иҳәамҭаны. (Г. Ф. Чурсин ари ажәабжьҳәаҩ ихьыӡ Мажаба ҳәа ианиҵеит, ицәеилахәазар акәхап, Мажьаба ҳәа аӡәгьы дыҟаӡамызт, иҟаз Мажьагәа иакәын – С. З.). Ари анҵамҭа излаҳәо ала Ажәеиԥшьааи, ашьхеи (ашьхыц рынцәахәы Анана-Гәындеи) збахьаз Акәын-иԥа Ҳаҭажәыҟәа иакәын. Ҽнак Акәын-иԥа Ҳаҭажәыҟәа иҩызцәа ицны шәарыцара дцеит Ҷлоу азааигәара иҟоу Алдзгеԥсҭа(?) ҳәа иҟоу акәара аганахь. Абнараҿы Акәын-иԥа Ҳаҭажәыҟәа иҩызцәа дырцәыхҟьан абнаршәыра дылахеит. Дышнеиуаз, дыԥшызар, ԥҳәыск акәара дхықәтәаланы лхы лҿышын, илҳәон. Иара дналыдгылеит. Аԥҳәыс иара данылба, ус ҿаалҭит: «Ҳаи, ари уара уоума, Акәын-иԥа Ҳаҭажәыҟәа? Уҩызцәа ираумҳәааит Анана-Гәындеи, ацәеи, ацхеи рацәаны ишубаз. Амҩан уара аҽа уԥылоит, уи уара иахьа иуауам, аха уаҵәы иуауеит!» Акәын- иԥа Ҳаҭажәыҟәа уи дналаҩсын имҩа ԥихуа дышнеиуаз арас  жәпаны иахьыҟаз дыланагалеит. Уи арасара иаалԥеит аҽа. Акәын-иԥа Ҳаҭажәаҟәа уи деихсын, амгәа иақәшәеит, аха аҽа камҳакәа ицеит. Акәын-иԥа Ҳаҭажәаҟәа уи дашьҭаланы дныҟәеит. Дышнеиуаз ашьабсҭақәеи, абқәеи, аԥслаҳәқәеи рацәаны иеицны ибеит. Ашьабсҭақәа (аҿшақәа) дрыҵатәаны изхьоз, зуаҩыбжара инеихьаз, зжакьа еиқәаҵәаз хаҵа ԥшӡак дгәеиҭеит. Уи Ажәеиԥшьаа иакәын.
Анаҩсҟа излаҳәоу ала, Ажәеиԥшьаа Акәын-иԥа Ҳаҭажәаҟәа дидикылеит сас дахьк иеиԥш, амҩан дзеихсыз аҽа изишьит. Акәац анырфа, Ажәеиԥшьаа абаҩқәа ааидиҟәшәалан, ацәа инҭеиԥсан, ҟамчыла данас, аԥстәы абӷьааҳәа аԥсы ҭалеит. Уи ажьы анырфоз Акәын-иԥа Ҳаҭжәыҟәа ажәҩашәаҟьа х-ҿаҵак аамхны ифан, изхеит. Иаҳәызба акәаци абаҩи рыбжьара иналаҵаны иаанижьит.
Адырҩаҽны Акәын-иԥа Ҳаҭажәаҟәа дгьыжьны аҭыԥ ахь, иҩызцәа рахь данаауаз амҩан аҽа иԥылан, аҵықь ҳәа дааихсын ишьит. Аҭыԥ аҿы данааи, аҽа ажьы иҩызцәеи иареи иржәын, ианырфоз, ажәҩашәаҟьа иаҳәызба шалаз анырба, дара иџьаршьеит. Акәын-иԥа Ҳаҭжәыҟәа иҩызцәа иреиҳәеит Ажәеиԥшьаа иара ишьны иифаз, нас зыԥсы ҭеиҵаз ашәарах шакәу ашәарыццәа ириҭо.
Акәын-иԥа Ҳаҭажәыҟәа шәарыцаҩ ҟазак иаҳасаб ала ихьыӡ ҳԥылоит ашәақәа рҿгьы. Абар иара иӡбахә ашәақәа руак ишаҳәо:

Уаа, Акәын-иԥа Ҳаҭажәыҟәа,
Уаа, каҵәараҵыԥхьаӡа зеиргь шәабжьыу,
Ԥхьарҭацыԥхьаӡа аҭамҳа еиҿазыжьуа,
Рабажә хахәдала иҵзырҟәаҿуаз,
Акәын-иԥа Ҳаҭажәыҟәа.
Аиргь рҭыԥҳа, Жәеиԥшьаа рҭыԥҳа,
Ажәеиԥшьаа раԥхьа агәаҵәа здыркыз,
Аиргь раԥхьа алаба здыркыз,
Зегьы зашәашьҭыбжьу Акәын-иԥа Ҳаҭажәыҟәа.

Очамчыра  араион, Ԥақәашь ақыҭан, Урҭа аҳаблан инхоз, абаҩхатәра бзиа змаз ажәабжьҳәаҩ Бардӷә Ҭаниа иҳәамҭаны 1948 шықәсазы Баграт Шьынқәба ақьаад ианиҵаз Акәын-иԥа Ҳаҭажәыҟәа изкны абас аҳәоит:
«Акәын-иԥа Ҳаҭажәыҟәа иаԥхьа аӡәгьы шәарыцара даламгеит. Ашьха дцон, ашәарах рацәа еицны ианибалак, акы деихсуан, уи уа икаҳауан, егьырҭ хынҳәны иара иахь иааиуан. Ихы кашәомызт, иара иоуп ажәеиԥшьаа рашәагьы зхылҵыз. Абас уи ашәа аиуагьы маҷ-саҷк сгәалашәоит:

Аа, Ажәеиԥшь-Жәеиԥшьырҟан ду,
Агәыԥ еицу улԥха ҳаҳәоит:
Мшәызаргьы иара хәдышны,
Қәасабзаргьы агарӡган зкәымшо,
Бнацәзаргьы жәыхә, жәаф зхоу,
Шьабсҭазаргьы цәа-ԥхьаӡара!..»

Ари иааҳгаз атеқст меижьарада изланыԥшуала, Акәын-иԥа Ҳаҭажәыҟәа дуаҩԥсуп, аха баша уаҩԥсым, амифтә ҟазшьақәагьы маҷымкәа имоуп, насгьы акыр ижәытәӡатәиу персонажуп уҳәартә дыҟоуп. Избан акәзар, иара иӡбахә ахьҳәоу иахьабалак инаҵшьны иазгәаҭоуп хадаратә заанаҭс имаз ашәарыцара шакәыз, ифырхаҵара ахьааирԥшуазгьы ашәарыцараҿы акәын, уи акәын дзызҟазаз. Даҽакы даҿны, даҽа ҟазарак иланы даабом. Ашәарыцара иаҵанакуаз акәамаҵамарақәа, ақьабзқәа, аҵасқәа неиҩымсрада инҭкааны издыруаз, еилазымгоз, набыцрада, ак рыгымкәа иназыгӡоз аӡәы шиакәыз ҩашьаӡом. Атеқстқәа рҿы баша иҳәам Ажәеиԥшьааи, ашьхыци, ашьхыц рынцәахәы Анана-Гәындеи хаҭала избахьаз Акәын-иԥа Ҳаҭажәыҟәа иакәын ҳәа. Насгьы абна, ашәарах аԥшәымас иамоу Ажәеиԥшьааи Анана-Гәындеи иареи аконфликт рыманы иаабом, иареи дареи еимабзиоуп, иеилибакааноуп ишыҟоу. Иара убас атеқстқәа рҿы баша иҳәам «Акәын-иԥа Ҳаҭажәыҟәа иаԥхьа аӡәгьы ашәарыцара даламгеит», – ҳәа.
Арҭқәа зегьы ааидкыланы, игәцаракны, иеизрыкәкәаны ҳрызхәыцуазар, акыр иҟазшьарбагоуп. Ари аперсонаж ихаҿсахьа аԥызҵаз ажәлар иазгәаҳҭаз аҟазшьақәа зидрыԥхьаӡалаз иара джәытәтәуп рҳәарц азоуп. Иаанаго уи ауп иахьатәи аԥсуаа зхылҵыз ауаа ашәарыцара ихадоу, аԥыжәара змоу нхамҩатә форма анрымаз, ашәарыцара фырхаҵароуп ҳәа ианырԥхьаӡоз, уи акульт ианасакьаҳәымҭаз аепоха дадкыланы, уи даиуатәны даарԥшуп. Ишдыру еиԥш, уи акырӡа зхыҵуа епохоуп, ауаатәыҩса аԥхьаӡа ирымаз анхашәоуп. Убри аепоха иахылҟьа-ҿылҟьоуп уҳәартә иҟоуп Акәын-иԥа Ҳаҭажәыҟәа ихаҿсахьа. Иара изку, ақьаад ианҵаны иҳамоу атеқстқәа хыԥхьаӡарала ирацәамзаргьы (ишаабаз еиԥш, ашәангьы ирҳәақәо ыҟоуп, прозалагьы (жәабжьынгьы) ирҳәоит, зыӡбахә ҳҳәаз аепоха ацәаара рныԥшуеит уҳәартә иҟоуп. 


Шәакәаз

Ари амифтә хаҿы иӡбахә ажәлар рҿы иахьа аӡәы иҳәо иаҳмаҳац, изгәалашәо аӡәык, ҩыџьак ыҟазаргьы ҳрықәымшәац. Акьыԥхь аҿы џьара заҵәык ауп иахьаҳԥыло. Г. Ф. Чурсин излаиҩуаз ала, ашәарахи, абнеи, (ашәарыцареи рынцәахәы Ажәеиԥшь (Ажәеиԥшьаа) аҭаацәа (аԥҳәыс, аԥҳацәа, аԥа) ахьимоу анаҩсгьы Швакваз (абас ауп аурыс транаскрипциаҿы Г. Ф. Чурсин ари ахьыӡ шиҩуыз, аха аԥсышәала Шәакәаз ҳәа акәхап ишыҟоу) ҳәа хьӡыс измаз амаҵауҩы диман.
Аҵарауаҩ Шәакәаз Ажәеиԥшь маҵуҩыс диман ҳәа зеиԥш ажәала иахьҳәо анаҩсгьы уи функциас имазгьы азгәеиҭеит: Ажәеиԥшь адҵа ииҭо ала Шәакәаз ашәарыцаҩцәа ашәарах рзишоит. Ажәеиԥшь иеиԥш, иаргьы ддагәоуп, Ажәеиԥшь иҟынтә иауа адҵақәа цқьа иаҳауам изеилкаауам. Ажәеиԥшьаа диашоуп, аиаша мҩаԥигалар иҭахуп, зегьы еиҟараноуп ашәарах шриҭа, «Изумҭац иҭ!» – иҳәоит. Аха амаҵуҩы дахьдагәоу иахҟьаны Ажәеиԥшь идҵа абас ауп ишеиликаауа: «Изуҭац иҭ!» Абас ала, изиҭахьоу ириҭоит. Убри азоуп ашәарыццәа џьоукы акагьы зырзымшьуа.
Шәахәаз иӡбахә ҳԥылоит Ажәеиԥшьи ауаҩи (ашәарыцаҩи) реиԥыларақәа ртәы зҳәо амиф-ҵабыргқәа рҿгьы.


Ахын

Аҵарауаа аӡәырҩы еиқәышаҳаҭны излазгәарҭахьоу ала, аԥсуаа ажәытәӡа аахыс арахәааӡара рнапы алакын, арахәааӡара ихадароу нхашәатә форманы ирыман XIX ашәышықәсанӡагьы. Уи еиҳараӡак изусыз ахацәа ракәын. Неолит (ахаҳәтә епоха ҿыц) ҳәа изышьҭоу аепохазгьы кистрикаа ашәарыцареи аԥсыӡкреи инарываргыланы арахәааӡарагьы иалагахьан. Колхида-кобантәи акультураҿы (ҳера ҟалаанӡа XII – VI ашәышықәсақәа) инарҭбааны иаҳԥылоит анышәаԥшь, ма ахаҳә, ма аиха иалхны иҟаҵоу алеи, абаӷьи, аҳәеи, аҽацәи, ацәи, аԥсаатәқәеи, аҽи рыскульптуратә фигурақәа. Урҭ аахыҵ Кавказ ицәырҵхьан ҳера ҟалаанӡа аҩбатәи ашәышықәса инаркны.
Хылҵышьҭрала аԥсуаа ирзааигәаӡоу адыгақәа рҿгьы иара убасҵәҟьа акәын ишыҟаз. Ашәарыцареи адгьылқәаарыхреи инарываргыланы арахәааӡара акырӡа аҵанакуа иҟан адыгаа рынхамҩаҿы, аамҭақәак рзы егьырҭ анхашәатә формақәа раасҭа уи зегь реиҳа аԥыжәара аманы иҟан. Ҿырԥштәыс иааҳгозар, акаршәрақәа (архақәа) рҿы арахәааӡара хадаратә нхашәаны иҟан ҳера ҟалаанӡа аҩбатәи азқьышықәса анҵәамҭа инаркны ҳерала актәи азқьышықәса алагамҭанӡа. Ажәытә аахыс адыгқәа рҿы арахәааӡара акыр аҵанакуа ишыҟаз ҳдырбоит хыԥхьаӡара рацәала иҟаҵоу археологиатә ҵхырақәа, насгьы ажәлар еиуеиԥшым арахә чымазарақәа рыхәшәтәра ахьырдыруа, уи аганахьала зқьышықәсалатәи аԥышәа ду ахьрымоу, насгьы арахәааӡара иадҳәалоу хыԥхьаӡара рацәала ажәаԥҟақәа ахьаԥырҵаз, еиуеиԥшым амцхаҵарақәа ахьрымоу уҳәа убас иҵегьы.
Аԥсуааи адыгааи есымшатәи рыбзазараҿы арахәааӡара асҟак аҵакы аманы ианыҟала, иԥсабаратәуп ари анхашәа форма анцәахәқәагьы аӡәымкәа, ҩыџьамкәа ахьрымаз. Адыгаа рҿы убас иҟақәоу анцәахәқәа иреиуоуп: Амыш (Амышь, Еемыш, Иамыш, Аимыш) – ауасақәа рынцәахәы; Ахын (Ахин, Ахина) – ашьамаҟа рынцәахәы, насгьы Ԥшишан Хакусташ уҳәа даҽа аӡәык, ҩыџьак.
Аԥсуаа рҿы  аҩнатә ԥстәқәа (арахә) рынцәахәы хадас дыԥхьаӡоуп Аиҭар, аха иҟоуп еиҳа иссоу анцәахәқәагьы: Мқамгариа (Самқамгариа, Ақамгариа) – акамбашьқәа рыҿиара анцәахәы, Алышькьынтыр – алақәа рынцәахәы, Ацхь – ацыгәқәа рынцәахәы, Жәабран – ажәқәа рынцәахәы, Џьабран – аџьмақәа рынцәахәы.
Ара уажәы далкааны Ахын ҳаизааҭгылап, избан акәзар, уи аԥсуаагьы адыгаагьы иеицырзеиԥшыз нцәахәын. Ажәлар акыр дырхашҭхьеит акәымзар, Ахын ихьӡгьы ифункциагьы аԥсуа-адыгтә мифологиаҿы акыр еиқәшәоит, иеиԥшуп, даара иӷәӷәаз, иџьбараз, насгьы ауаа зыцәшәоз, ҳаҭыргьы зқәырҵоз, ақьабз ҷыдеи аныҳәара ҷыдеи ззымҩыԥыргоз нцәахәын.
Аҵарадырратә усумҭақәа рҿы XIX ашәышықәса аахыс Ахын иӡбахә аҭҵааҩцәа аӡәырҩы алацәажәахьеит. Адыга ҵарауаҩ, арккаҩы Хан-Гиреи инаиркны урҭ зегьы еицҿакны ирҳәоит амифқәа рҿы Ахын ашьамаҟа рынцәахәы иоуп ҳәа. Аха абри анцәахәы изкны аҵарауаа ргәаанагарақәа хәҭаҷқәак (детальқәак) рҿы аиқәымшәарақәеи аиқәымшаҳаҭрақәеигьы ыҟан.
Адыгаа рҿы Ахын изкны еиуеиԥшмыз амифтә ҳәамҭақәа маҷмызт, акьыԥхь збақәахьоугьы ыҟоуп. Убарҭ рахьынтә зегь реиҳа аинтерес амоуп И. М. Соколов аредакциа ззиуз, М. Е. Талпа иеиқәиршәаз аҟабарда фольклор абаҟақәа реизга иану. Араҟа ибзианы уаҩы ибартә иҟоуп ажәлар Ахын изкны ирымаз ргәаанагара зеиԥшраз. Атекст рацәак идум аҟнытә урысшәала ари ашәҟәы ишану ишеибгоу иаасгоит, нас цәаҳәаҭаршәла аԥсшәахь иеиҭазгазгьы нашьҭасыргылоит.
«Ахыном мы называем Черное море.
Именем Ахына клялись – существовало это как обычай.
«Ахын, не отдам! Ахын, не знаю», – вот как говорим.
Басхаги, что ни год, для угождения Ахыну закалывали корову.
Говорят, таковы должны были быть приметы той коровы: масти совершенно черной без белой звездочки на лбу. Если и была корова вся черная, а только кончик хвоста белый, уже она считалось непригодной.
Если в стаде обнаруживались корова указанной масти, почитали ту корову посланной Ахыном.
От того и называли ее: «Ахыном ниспосланная»
В предназначенный срок такую корову приносили в жертву Ахыну.
Черное море, именуемое Ахыном – море студеное, очень холодное. Бушуют. На нем ветры. Налетают с того моря на берег частые  ураганы и бури.
И так, как эти вихри приносили большие опустошения, то, пожалуй, верно будет, что в древние времена люди очень боялись Ахына, и Ахын почитался ими как божество грозное, страшное. Ахыну поклонялись как божеству.
Есть и другой рассказ.
Будто бы существовал какой-то человек, называвшийся Ахыном.
Этого человека представляли огромным, высоким, могучего телосложения, с виду страшным, дико уродливым, а по силе, храбрости и мужеству несравненным.
В далекие времена пребывавшие в страхе люди могли пользоваться для крепкой клятвы именем этого человека из-за устрашающего его вида.
«Ахыном клянусь, того-то не знаю». «Ахыном клянусь, того-то не говорил».
Говорят Ахын происходил из басхагов.
У Ахына будто был только один очень длинный штык. С ним он охотился, им убивал диких зверей и  хищных птиц.
Полагают, что существовал какой-то лютый суровый муж, по имени Ахын.
Он получил свое прозвище от того, что походил на Ахын – море, был он грозен, холоден, злодей бездушный, без сострадания.
Все же вернее повествуют, что Ахыном называют Черное море». 
Ара хыхь урысшәала иҳәоу цәаҳәаҭаршәла аԥсшәахь иеиҭаганы ҳаԥхьап:
Ахын ҳәа ҳашьҭоуп Амшын еиқәа.
Ахын ихьӡала иқәуан – уи ҵаск аҳасаб ала иҟан.
Ахын, иусҭом! Ахын, сыздырам», – абар ишырҳәоз. 
Абасхагцәа есышықәса, Ахын игәы ҟарҵарц ажә ршьуан.
Ирҳәоит уи ажә аҷыдарақәа абас иҟазар акәын ҳәа: аԥштәы еиқәаҵәазар акәын, алахьгьы ҷашьымкәа. Ажә шеибгаз еиқәаҵәазаргьы, аҵыхәа анҵәамҭа заҵәык ишакәакәазҭгьы, уи [Ахын ихьӡала иршьыр] ҟаломызт.
Хәыц шкәакәа зламыз ажәеиқәаҵәа арахә ирыланы ирбар, уи Ахын иааишьҭит ҳәа ирыԥхьаӡон. Убри аҟнытә уи ажә «Ахын иааишьҭит» – ҳәа азырҳәон
Ари еиԥш иҟаз ажә иалкааны ирымаз аҿҳәаразы Ахын ихьӡала иршьуан.
Амшын Еиқәа, Ахын ҳәа изышьҭоу – ихьшәашәоуп, дара ихьшәашәоуп. Уи аԥшақәа ахықәсуеит, нырцәтәи лассы-лассы афарҭынқәа аанагоит.
Арҭ ацәқәырԥақәеи аԥшасрақәеи акыр аԥхасҭақәа ҟарҵон азы, ажәытә аамҭақәа рзы ауаа Ахын даара ицәшәон, убри аҟнытә Ахын иџьбароу, ицәыршәагоу нцәахәык иаҳасаб ала дрыԥхьаӡон. Нцәахәык иаҳасаб ала Ахын имҵаныҳәон.
Иҟоуп даҽа ажәабжькгьы.
Ирҳәоит Ахын зыхьӡыз аӡә дыҟазшәа.
Уи идуӡӡаз, иаҳаракыз, акыр зылшоз, зҭеиҭыԥш цәыршәагаз, иҿаасҭаз, аха агәымшәареи афырхаҵареи рҿы уаҩ дызмыхәоз аӡә иакәызшәа дрыԥхьаӡон.
Убарҭ ажәытә аамҭақәа рзы ауаа шәаны ақәра ӷәӷәак аҳасаб ала, убри ауаҩ ихьыӡ рхы иадырхәон, иԥшра  ахьыцәгьаз, дахьцәыршәагаз аҟнытә.
«Ахын дымсааит (имаҿуп), уи са исыздырам», «Ахын дымсааит (имаҿуп) ус еиԥш сара акагьы сымҳәеит»
Ирҳәоит Ахын хылҵышьҭрала басхагаа дреиуан ҳәа.
Ирҳәоит Ахын даара иауз лабыҵәк иман ҳәа. Убри илабыҵә ду кны дшәарыцон, агыгшәыгқәеи аԥсаатә ԥсы-цәгьақәеи ишьуан.
Ахын зыхьӡыз уаҩы гәымбылџьбарак, леишәацәгьак дыҟан рҳәоит.
Иара ари ахьыӡ ҷыда иауит Ахын – амшын дахьеиԥшыз азы – дшәарҭан, дыхьшәашәан, дыгәнымҩын, рыцҳашьара издыруамызт.
Ииашоуп ирҳәо, Амшын еиқәа Ахын ҳәа иахьашьҭоу».
Ари атеқст М. Е. Талпа иазыҟаиҵаз акомментариақәа рҿы иазгәеиҭеит зыӡбахә ҳәоу басхагаа абазинқәа шракәу. (Аҟабардаа абазинқәа басхагаа ҳәа ирышьҭоуп). Ус анакәха басхагаа (абазинқәа) амшын ахықәқәа рахь ианынхоз аамҭоуп ара зыӡбахә ҳәоу. Насгьы М. Е. Талпа ажәытә амшынтә стихиа дадҳәалан, аха усҟантәи иҷыдарақәа ицәыӡит акыр аамҭа анца ашьҭахь.
Ахын изкны аенциклопедиазы ииҩыз астатиаҿы М. И. Мижаев инаҵшьны иазгәеиҭеит ари ахаҿы адыгаа рмифологиаҿы ашьамаҟа анцәахәы шиакәу. Ахын изку амраҭашәарахьтәи адыгтә ҳәамҭак аҵакы абас иеиҭеиҳәеит М. И. Мижаев: Ахын ишьацәхыԥқәа ҩбаны еимҿаԥоуп, еиҩшоуп ашьамаҟақәа ршьацәхыԥқәа иреиԥшны. Аҟабардааи ачереқессқәеи рмифтә гәаанагарақәа злаҟоу ала, Ахын агәамч ду змоу, дара иҿаасҭоу аҭеиҭыԥш змоу, игәымшәоу аӡә иоуп. Ахыц ду имоуп, убри ала агыгшәыгқәеи аԥсаатә ԥсы цәгьақәеи ишьуеит. Ашаԥсыӷцәа рлегендак излаҳәо ала, Ахын агәамч ду змоу, ибеиоу рахәааӡаҩуп, имоу алабашьа аихаҵәы ахоуп, аура шә-саџьанк инаӡоит. Уи иҵаргәаны аӡиас Тҟәаԥс азааигәара иҟоу шьхак аҟнытә дыԥаны даҽа шьхак ақәцә дықәԥалоит. Иара мчыбжьык дыцәаӡомызт, дыцәар, мчыбжьык дҿыхаӡомызт. Лаб ишиҭахымыз иара ԥҳәызба ԥшӡак дымҵарсны ԥҳәысс дигеит. Зны Ахын даныцәаз, иабхәа маӡала днеин, илабашьа иҿаҟәеит. Ахын данҿыха, илабашьа иҵаргәаны атыша дахыԥарц иҭаххеит, аха иҿаҟәаны иҟаз илабашьа иҵаԥҵәан аӡиас Шахе дҭаҳан дӡааҟәрылеит. Уи нахыс иӡит, еимбӷьыжәааит хыԥхьаӡара рацәала имаз иара ирахә. Ҽаҩраҭагалан адыгаа Ахын ихьӡала ажә шьны аныҳәара мҩаԥыргон.
М. Е. Толпа иҭижьыз аҟабарда фольклор абаҟақәа реизга аҟынтә иааҳгазгьы М. И. Мижаев аенциклопедиазы ииҩыз астатиа аҟынтә иааҳгазгьы рҿы хшыҩзышьҭра аҳҭартә иҟоуп анцәахәы Ахын ихаҿсахьа амшын ахықәқәа рҿы инхоз адыгаа (ашаԥсыӷцәа) лымкаала ирылаҵәаны иахьыҟаз, насгьы ажәытә зны Амшын еиқәа агаҿа иқәынхоз абазинқәа (басхагаа) иахьырдыруаз. Атеқст аҿы баша иҳәам: «Ахын басхагаа дреиуан», – ҳәа.
Аинтерес агӡам Ахын ихаҿсахьа аҷыдарақәак еицырдыруа аԥсуа фырхаҵаратә ҳәамҭа аперсонаж Абрыскьыл ихаҿсахьа ахьугәаланаршәо. Ахын иеиԥш, Абрыскьалгьы ҭыԥк аҟынтә даҽа ҭыԥк ахь даниасуаз, иныҟәарақәа раан (лымкаалагьы инашанатә ҽы (арашь) анҭаха ашьҭахь) ихы иаирхәон аихатә ԥынҵа змаз илабашьа. Абрыскьыл изку аҳәамҭа акыр авариантқәа рҿы иҳәоуп, уи афырхаҵа илабашьа иҵыргәаны, Амшын еиқәа ахықә аҟынтәи дууаӡа дыԥаны Кавказ ашьхақәа зегьы иаарылыҳәҳәо Ерцахә ақәцә дықәԥалон, ианиҭахызгьы уантәи дыԥаны агаҿаҿы дынкаԥон ҳәа. Ахын иеиԥш, Абрыскьылгьы шьцылараны иман: дҿыхар, бжьаха-бжьымыш дыцәаӡомызт, дыцәар, бжьаха-бжьымыш дҿыхаӡомызт.
Сгәы излаанаго ала, Ахыни Абрыскьыли абас иҟоу аиԥшрақәа ахьрыдаабало типологиатә ҟазшьаӡам, аԥсуааи адыгааи рфольклортә традициақәа ахьеиларсу, иахьеиныԥшуа ауп изызҳәоу.
Адыгаа Ахын изкны ҷыдала иалкааны ақьабз мҩаԥыргон XIX ашәышықәсанӡагьы.
Аԥхьаӡакәны абри ақьабыз акыр инҭкаа-ааҭкааны иалацәажәаз дреиуан Хан-Гиреи. Уи излаиҩуаз ала, ачерқесқәа Ахын даара иӷәӷәоу, арахә (ашьамаҟа) ирынцәахәу, ирхылаԥшхәу аӡә иоуп ҳәа дрыԥхьаӡон. Уи ус шакәу агәра ҳзырго ируакуп иара Хан-Гиреи ихаангьы ашьхарахь инхоз ҭаацәарак Ахын изкны ақьабзи аныҳәареи ахьымҩаԥыргоз. Уи аҭаацәараҿы иалкааны ирымаз ҽаҩраҭагалантәи амшқәа руак аҽны рырахә жәкы аарылганы, атәыҩақәа ашәи ачеи рыдкнаҳаланы иԥшьоу ақәаҵаҿы, ма иԥшьоуп ҳәа иԥхьаӡаз аҵла амҵан инаргон. Урҭ инарышьҭалон рыкәша-мыкәша инхоз егьырҭ ауаагьы. Ари ажә зхала иаауа Ахын ижә ауп ҳәа ирыԥхьаӡон. Иалкааны иазгәаҭатәуп. ари ақьабз амҩаԥгараан иамаз ҷыдарак: Ахын ихьӡала абри ажә ахьыршьуаз ацәа ахырхуамызт, аҭыԥ рыԥсахуан, ацәа ахьахырхуаз аҭыԥан акәац ржәуамызт. Ажә шьны, егьины, афатәқәа дырхионаҵы, аҵла ԥшьа амҵан иеизаз ажәлар рыхқәа хтны (ахылԥа, акасы ҳәа акагьы рхамҵаӡакәа), рыбжьы рдуны, иҷыдаз, аныҳәара ҟазшьеи аҵаки змаз ашәақәа рҳәон. Џьоукы агәра гаҵәҟьаны иҟан аамҭа анааилакь, зыӡбахә ҳәоу аҭаацәара рырахә рҟнытә Ахын изкыз ажә ахала иагәаԥханы, иаарылҵны иршьраны иахьыҟаз аҭыԥ ахь ицон ҳәа. Убри аҟнытә уи ажә «зхала иаауа» ҳәа хьыӡ ҷыданы иаиуит.
Абри аныҳәареи ақьабзи анымҩаԥыргоз ақәа ауны, аӡқәа, арҩашқәа хыҵыр, ажәлар аныҳәарҭа ҭыԥ ахь ицарц амҩан ишиашаз аӡқәа, арҩашқәа ианрызмырлак, иҩаскьаганы ирыкәшар акәхон. Ажә акәзар, урҭ аӡқәеи арҩашқәеи ԥымкӡакәа, рыгәхьаа мыкӡакәа, ирҭаланы, еиҩырҽҽаны ирыруан. Иршьраны иахьыҟаз аҭыԥ – аҵла ԥшьа амҵан – ианнеилак, иаангыланы аԥшәмеи ажәлари ирзыԥшуан. Аԥшәмеи ажәлари аназааигәахалак, хымҩаԥгашьақәак рыла, дыргақәак ҟаҵаны, Ахын ижә шакәыз днардыруазшәагьы рҳәон. 
Хан-Гиреи иҟаиҵаз азгәаҭа излаҳәо ала, ас еиԥш агәаанагара иԥсабаратәым, ихыҭҳәаау, ажәлар рмифтә хәыцра иалҵшәоуп. Аха иҵабыргугьы уи ауп ажәытәан ари анцәахәы изкны, игәы ҟарҵаразы, ицәшәаны, дырзылыԥхарц, дрызӷьашкымхарц абас еиԥш ақьабзи аныҳәареи мҩаԥыргон. 
Хан-Гиреи даҽа иусумҭак аҿгьы Ахыни уи изкыз ақьабзқәеи акыр инарҭбааны дрылацәажәеит. Араҟа ҳара зегь реиҳа интересс иаҳкыртә иҟоуп аҵарауаҩ Ахын ихаҿсахьа Аԥсны иахьадиҳәало. Иааҳгап уи ус ахьиҳәо аҭыԥ иара ишиҩыз, излаиҩыз абызшәала: «Самое любопытное божество был Ахын, покровитель рогатого скота. Я слышал рассказ очевидца празднества, справляемого в честь его. Впрочем, Ахын не коренное божество черкесов: по крайней мере, часть Абхазии более имеет права на его  благосклонность, как видно из того обстоятельства, что он избрал себе там постоянных поклонников и служителей. В Абхазии есть общество Ардкоад, в котором находится род, или семейство Цсбе, состоящее назад тому около двадцати пяти лет из семи или восьми дворов. Это семейство ознаменовано особенным благоволением Ахына. Из стада его избирает себе жертву, именно корову, еще не телившуюся. Когда наступает время осенью, по соображению надобно думать около Покрова, отправления Ахынова празднества, корова, избранная им, разными движениями и ревом дает разуметь хозяевам, что она удостоена чести быть принесенной в жертву божеству. Тут все семейство собирается к Ахыновой корове, моют ее молоком и после обычной молитвы выпроваживают из двора». 
Анаҩсҟа Хан-Гиреи абри иусумҭаҿы иҳәеит Ахын иалиԥшааз ажә зтәыз аԥшәма уи андәықәлалакь, дашьҭаланы дышцоз. Ажә ршьраны иахьыҟаз акыр ишыхаразгьы, иара амҩа дырны ахала ицозшәа рҳәон. Акыр ақыҭақәа (аулқәа) ирылсуан, иахьнеилак қыҭацыԥхьаӡа џьма еиқәаҵәак, џьма еиқәаҵәак рыманы аӡәы иеиҵамкәа ауаа ашьҭалон. Аныҳәара анымҩаԥыргоз аҽны иреиӷьыз рымаҭәақәа рышәҵаны, рыхқәа хтны (ахылаԥеи акаси ҳәа акагьы рхамҵакәа) уи аҭыԥан иеизаз ажәлар иааџьоушьартә гәырӷьара мшык еиԥш имҩаԥыргон. Ахын ижә уа ианнеилак ауха аҵла ԥшьақәа рымҵан иион, ажәлар еизозгьы аҵх убра ирхыргон акрымфаӡакәа, аӡыҵәҟьагьы ымжәкәа. Адырҩаҽны ианаашлак Ахын ихьӡала иахыныҳәаны уи изкыз («зхала инеиз») ажә ршьуан. Аныҳәараан абас еиԥш зеилкаара уадаҩу ажәақәа убых бызшәала ирҳәон:

Иа Оббе! Иа Ахын!
Отчен-бе иаспи!
Стечен-бе иаспи!

Ажәа-жәала еиҭаҳгар абас аанагоит:

О анцәа! О Ахын!
Снеиргьы – исыҭ!
Иааргьы – исыҭ сара!

Даҽакала иаҳҳәозар иаанаго убри ауп – аибашьра ианцогьы ираурц [амал, ахашәалахәы], дара ианрықәлогьы ироурц [амал, ахашәалахәы].
Ахын изкны аныҳәара мҩыԥыргон хы-шықәса рахь знык. Аҵла ԥшьақәа рымҵан иҟан заанаҵ идырхиахьаз аҳаԥшьа ҩы-шкәакәала ирҭәны. Аныҳәара алагамҭазы аиҳабацәа уи аҩы ҵәыцак, ҵәыцак ржәуан. Уаҵәҟьа иҟан шәы-шықәса зхыҵуаз ақәаб. Ажә иршьыз ажьы уи ақәаб иҭаҵаны иржәуан. Уи ажә иацыршьуан амҩан ианаауаз излысуаз ақыҭақәа ирыланхоз ауаа иацырҵаз аџьма еиқәаҵәақәагьы. Ианныҳәалак ашьҭахь акрыфареи акрыжәреи нап адыркуан: иржәуан, ирфон, ишәаҳәон, икәашон. Ахын ажьы (акәац) аныҳәара иалахәыз зегьы ирзыршон хәҭа-хәҭала, уи агьама ддырбарц ахәҭақәак уа имнеизгьы ҩнаҭацыԥхьаӡа ирзыргон, уи моу, аԥшқацәаҵәҟьагьы рҿы иҭарҵон. Ахын ижә ацәеи, ахи, ашьапқәеи аныҳәара ахьымҩаԥыргаз аҭыԥ аҿы анышә жны иҵарҵон.
Арҭ аматериалқәа ирзыҟаиҵаз азгәаҭаҿы Хан-Гиреи еиҭах иҳәеит анцәахәы Ахын ачерқесқәа (адыгқәа) иртәыҵәҟьаны иҟам ҳәа. Аԥсуа еимышьҭарраҿы Ахын иахьа уажәраанӡагьы дырнықәуеит. Ус анакәха, аԥсуаа рхатәы нцәахәқәа днарыларгыланы Ахынгьы ҳаҭыр ду иқәырҵоит ҳәа азгәеиҭеит уи автор.
Хан-Гиреи абри иусумҭаҿы Ахын икульт адыгаа рҿы ишцәырҵыз ҳәа ирҳәоз амифтә жәабыжь аҵакгьы далацәажәеит. Уи излаҳәо ала, аамҭала ажәытә зны Ахын иқәаҵа ҳәа изышьҭоу аҭыԥ акәша-мыкәша инхоз ауаа зцәымӷыз еимышьҭарқәак  (урысшәала «пемена») рҽеибыҭаны ирықәлан ауаа рацәаҩны итҟәаны иргеит. Ақәылацәа ԥықәсылара рымаӡамкәа Аут зыхьӡу акаҵәара илхыҵын, уа рыԥсыршьарц иааҭгылт. Иахьқәылаз аихьӡара ирауз иеигәырьӷаны арҭ ақәылацәа уа еиуеиԥшымыз агәырӷьаратә усқәа ҵыргеит, икәашо, ишәаҳәо иалагеит. Агәырӷьара иханагалан, итҟәаны иргоз ауаагьы мчыла идыркәашо иалагеит. Аха атҟәацәа иреиуаз, ақәылацәа инасыԥдартәыз ԥҳәыс еимгәадук мап ацәылкит, дрыҳәеит илыламкьысырц. «О, Ахын! Исҭахӡамкәа, мчымхарала скәашоит!» – лҳәон лара акьажыҳәа дҵәуа. Убри аамҭазы хыԥхьаӡара рацәала еидгәыԥланы иҟаз аӷацәа (ақәылацәа) изықәгылаз адгьыл рыҵабганы иаманы ицо иалагеит. Дара руаӡәк ажәлантә Цсбе иаиуаз дгәаҟӡаны арҵәааҳәа дыҳәҳәеит: «О Ахын! Сара сыҩныҟа сеибганы сурхынҳәыр, хышықәса рахь знык ажә ӡатәыс иузыҟасҵоит!» Ус зҳәаз деиқәхеит. Ахын идикылеит. игәаҿы инеигеит уи иӷьаҵәыӷьаҵәра. Уи ус шакәу агәра ҳнаргоит ашанатә ҭагылазаашьа: акыр шәышықәсақәа раахыс Ахын иқәаҵарахь ӡатәыс изыҟарҵарц зыхәҭоу ажә иара ахала ианаамҭоу инеиуеит ҳәа ирыԥхьаӡоит.
Хан-Гиреи ари аҳәамҭа аҵакы дахцәажәауа, иазгәеиҭеит ара зыӡбахә ҳәоу ахҭыс ҟалаанӡагьы Ахын ҳаҭыр шиқәыз аныԥшуеит ҳәа. Амала, ари ахҭыс аныҟала ашьҭахь, уи лымкаала арахә дырхылаԥшхәны дҟалеит. Ақәылацәа ахьҭахаз абри аҭыԥ автор ихаангьы ахызаҵәқәа реизгарҭа аҭыԥ (шьчехетлин) ҳәа иашьҭан, иԥшьоу ҭыԥуп ҳәа ирыԥхьаӡон, уа инеилакгьы аҵса иалху хык, хык нрыжьуан.
Хан-Гиреи иусумҭа аҟынтәи ара иааҳгаз ацыԥҵәахақәа хьаҳәа-ԥаҳәада агәра ҳдыргоит адыгаа реиԥш, аԥсуаагьы  анцәахәы Ахын дшырдыруаз, уи иагьшимҵахырхәоз.
Анцәахәы Ахыни уи изкны адыгаа имҩаԥыргоз аныҳәареи ақьабзи ртәы ирылацәажәахьан Л. Лиулиеи Н. Дубровини.
Л. Лиулие ииҳәақәаз рҿы уаҩы иаликаартә иҟоуп иара ихаан (XIX ашәышықәса) есымшатәи абзазараҿы анцәахәы Ахын ихьӡала аӡатә ршьуан амшын ахықәқәа рҿы инхоз ашьхарауаа ҳәа ахьазгәеиҭаз, насгьы аинтерес амоуп ари автор Ахын ифункциеи ажәытә бырзенқәа рмифтә персонаж Пан ифункциеи еиқәшәоит, еизааигәоуп ҳәа ахьазгәеиҭаз.
«Черкесы (адыге)» ҳәа хыс измоу Н. Дубровин иусумҭаҿы Ахын иӡбахә ҳәоуп, аха ара иҿыцу ҳәа акагьы ыҟам, Хан-Гиреи иматериалқәа ахархәара рымоуп аҟаоуп.
Ахын изку ақьабз далацәажәауа. В. В. Васильков ииҳәақәаз рҿы ҳара ҳзы ҷыдала аинтерес змоу ҭыԥқәак ыҟоуп. Ари автор зҵакы еиҭеиҳәаз амифтә жәабжь авариант аҿы (Ҭхачаг – ҭха-анцәа, чаг-иҵаҟа) ҳәа изышьҭоу абнарақәа ирыланхоз абаӡехааи, адыгааи, аубыхқәеи рахь Ахын есышықәса ажә шкәакәа рзиҭиуан Аԥснынтәи.
Уи уахь иишьҭуаз ажә ахала ицон. Амҩан излысуаз аулқәа (ақыҭақәа) зегьы рҟынтә ауаа чеиџьакала иаԥылон, аулқәа реиҳабацәа џьма еиқәаҵәак, џьма еиқәаҵәак ацырҵон. Ари ажә ԥшьа чала идырчон (ача аҿарҵон), аџьмақәа ршьуан арахә рынцәахәы Ахын ихьӡала ӡатәс иԥхьаӡаны.
В. В. Васильков ара ииҳәаз ҳхаҿы иааҳгозар, Ахын Аԥснытәын ҳәоуп иаанаго.
Е. Шиллинги А. Диачков-Тарасови Ахын изкны ирҳәақәаз акыр еизааигәоуп, акыр еиқәшәоит. А. Диачков-Тарасов ихшыҩҵакқәа ихы иархәаны, Е. Шиллинг абас азгәеиҭеит: абаӡехаа еилыхха ирзынханы ирымоуп анцәа Ахын изку амырҭаҭратә культ. Ари анцәахәы ихьӡала иԥшьоуп ҳәа ирԥхьаӡаз аџь ҵлақәа рымҵан аӡатә ршьуан, аныҳәара мҩаԥыргон. Абра иршьуан ажә ԥшьа. Аҭаҳмадцәа Ахын иҳәон ажәлар дрыцхраарц. Уи ажә ажьы хәҭа-хәҭала ишаны иара уа иахьныҳәаз аҭыԥан ирфон.
Егьырҭ авторцәақәак реиԥш, Е. Шиллингьы иазгәеиҭеит Ахын ишьацәхыԥқәа, ашьамаҟа ашьацәхыԥқәа реиԥш, ҩбаны еимҿаԥан (ишан) ҳәа шырԥхьаӡоз.
Е. Шиллинг имҩаԥигаз аҭҵаарақәа излаҳдырбо ала, Ахын ихьӡала аӡатә шьны ақьабз ҷыда мҩаԥыргон ажәлантә Тгахуахо иаиуаз ауаа. Ажәлантә Тгахуахо («анцәа ихьча» аанагоит) иаиуаз ауаа ҵасс изларымаз ала, Ахын ихьӡала ажә рыманы инеиуан. Уи ажә атәыҩақәа ачеи ашәи рхьындырҳалон. Аха Ахын икульт ҭаацәарак рымацара иртәны иҟамызт. Уи аҭаацәара акәша-мыкәша инхоз ауаа зегьы рҿеибыҭаны Ахын ижә ахьцоз иацырԥсса иашьҭан. Уи зхала ицо ажә ҳәа иашьҭан.
Егьырҭ аӡәырҩы авторцәа реиԥш Б. Ангьы Ахын акульт шцәырҵыз, ишыҟалаз иазку алегенда аҵакы далацәажәеит. Уи ииҳәазгьы Хан-Гиреии, Н. Дубровини, В. В. Василькови, Л. Лиулиеии ргәаанагарақәа акыр ирзааигәоуп. Б. Ан зыӡбахә  ҳамоу иҭҵаамҭаҿы иалкааны хшыҩзышьҭра аҳҭартә  иҟоуп Ахын ачерқессқәа зегьы ирзеиԥшу нцәахәуп ҳәа агәаанагара дахьақәшаҳаҭмыз, абри агәаанагара дахьаҿагылоз.
Ари автор излаиҩуаз ала, Л. Лиулиеии Н. Дубровини агха ҟарҵеит Ахын ачерқсқәа  зегьы ирзеиԥшу ашьамаҟа рынцәахәы иоуп ҳәа дахьырԥхьаӡоз. Ҵабыргуп, Ахын дара дрылаҵәаны дыҟан адыгеиаа, уи мап цәкышьа амам. Аха имҵахырхәоз абаӡехаа ракәын. Ашаԥсыӷ ҭаҳмадцәа Ахын иӡбахә рҳәоит, аха ари анцәахәы изкны аныҳәара мҩаԥыргон, егьиуан ҳәа акагьы рҳәом. Ашаԥсыӷцәа дара рхатәы нцәахәқәа рыман: Иамыш – аџьмақәеи ауасақәеи рхылаԥшхәы, Пшишан – ажәақәа рхылаԥшхәы.
Ахын изкны иара иҟынӡа аӡәырҩы авторцәа ирҳәақәахьаз еизыркәкәаны Л. И. Лавров абас еиԥш алкаа ҟаиҵеит: «Адыгаа рынхашәаҿы арахәааӡара аҭыԥ ду ахьамаз иахылҵит, иалҵшәахеит абри анхашәа анцәахәы Ахын ихаҿсахьагьы».
Л. И. Лавров ашаԥсыӷцәа рҿы ианиҵаз Ахын изку алегенда авариант ҷыдарақәак аныԥшуеит. Ари аҵарауаҩ ишазгәеиҭаз еиԥш, алегенда абри авариант аҿы Ахын амч ду змоу, ибеиоу, ахьча илабашьа ду зку аӡә иакәны даабоит.
Егьырҭ акыр вариантқәа рҿы Ахын ихьыӡ Аԥсны иадҳәлазар, ари авариант аҿы ахҭыс мҩаԥысуеит Амшын еиқәа ахықәан, аӡиасқәа Тҟәаԥси Ципкеи ахьеилало. Алегенда излаҳәо ала, абра ажәытә зны аԥҳа ԥшӡа  дызмаз хаҵак дынхон. Уи аԥҳәызба ԥшӡа ԥҳәысс дызгарц зҭахқәаз рацәаҩын, аха лаб иуамызт, аӡәгьы дииҭомызт. Аарцә иҟоу шьхак ақәҵә аҟынтә дыԥаны, аӡиас Тҟәаԥс дахыԥаны, нарцә иҟоу шьхак ақәцә иқәԥало ида сыԥҳа аӡәгьы дисҭом ҳәа ажәлар зегьы ираҳартә ирылеиҳәеит уи аԥҳәызба лаб.
Ҽнак Ахын зыхьӡыз адауы даакылсын, ашьха ақәцә дыҩхалан, илабашьа ҩаиҵыргәаны аӡиас дахыԥан нырцә иҟоу ашьха днықәԥалеит. Илабашьа аура шә-саџьанк ыҟан, аԥынҵа аихаҵәы ахан. Аԥҳәызба лаб адауы дицәшәеит, ахалара дылгәаԥхан диццеит Ахын. Аамҭа маҷк аниас, Ахын иабхәа дибарц  иҭаххеит. Уи аԥҳәызба лаб ианеиликаа, имаз амалгьы, иҭаацәагьы, ирахәгьы ааидкыланы, амшын ахықә дықәланы алада дцеит. Аӡиас Шахе амшын иахьалало дааҭгылеит. Ахынгьы имал, ирахә иманы уи иабхәа ишьҭа дхыланы дцеит. Ахын ирахә убысҟак ирацәан, урҭ анҳәуаз ашьхарақәа зегьы хырҟьон. Ахынгьы аӡиас Шахе ахықәан даангылеит, иабхәа дагьгәеимҭеит (уи дуаҩ хәыҷымызт). Иабхәа иакәзар, Ахын дгәеиҭан, даныцәаз маӡала днеин, илабашьа иҿаҟәеит. Ахын данҿыха, илабашьа шҿаҟәаз гәамҭаӡакәа иҩаиҵыргәаны даныԥа, иҵаԥҵәан атыша ду дҭаҳан дҭаԥсит. Иара данҭаха ашьҭахь рхырҭа-ԥсырҭа уаҩы изымдырӡо ирахә еимбӷьыжәаа дасу рхы ахьынахаз ицеит.
Ахын иҭахашьа атәы зҳәо ашаԥсӷцәа абри рлегенда Абрыскьыл иҭахашьа акыр иаҳгәаланаршәоит, урҭ злеиԥшқәоу ҿаҿаӡа иаабартә иҟоуп. 
Ахын иҭахараан илабашьа зҿаҟәаз иабхәа иакәзар, аԥсуа ҳәамҭаҿы Абрыскьыл илабашьа зҿаҟәаз аҵларкәыкә ауп. Иаҳгәалаҳаршәап уи ахҭыс аӡбахә аԥсуа ҳәамҭаҿы ишыҟоу. Авариантқәа руак аҿы абас аҳәоит: 
«Абрыскьыл дыцәар хаха-хымш дҿыхомызт, дҿыхаргьы хаха-хымш дыцәомызт.
Ҽнак ихы нықәҵаны дыцәеит, илабашьа иханы иарсын, ирашь Мықә арха иқәын, иҳәуан. Ус илабашьа ашьшьыҳәа ҵларкәыкәк надтәалан, абжьы мырдуцәакәа аҿаҟәара ианалагеит. Егьи уи аԥеҳамбарцәа ракәзаап иаазышьҭыз. «Уара Абрыскьыл иалабашьа узыҿаҟәозар, хылԥа-ҟаԥшь ухалартә ҳныҟәоит», – ҳәа иацәажәахьазаарын. «Хылԥа-ҟаԥшь схалозар, аԥсаатә срыламҩашьо сҟалоит!» – ҳәа аҵларкәыкә гәырӷьаҵәа алабашьа ӷәӷәала иаҿаҟәеит.
Аԥеҳамбарцәа икәшарц рҿанынарха, рышьҭыбжь иаҳаит, Абрыскьыл дааҿыхан, илабашьа наиҵарсны даныԥа, агәҭа лыхжәан, Ҷлоу ақыҭа Жаныхә ҳәа иахьашьҭоу адәы дықәҳаит. Аԥеҳамбарцәа леихеибагәан, убри адәаҿы дыркит афырхаҵа».
Излаабо ала, арҭ аиқәшәарақәа, аиԥшрақәа машәырны иҟаларымызт, аԥсуааи адыгааи доуҳала, культурала реизакра иазҳәоуп уҳәартә ыҟоуп.
Ж. Диумезиль иусумҭақәа руак ихы иархәаны, Л. И. Лавров Ахын адыга еимышьҭарцәа (племена) рымацара ракәым аубыхқәагьы нцәак иаҳасаб ала дрыман ҳәа азгәеиҭеит. Аубыхқәа Ахын ддаун, имаха-шьаха дун, агәамч ду иман ҳәа дрыԥхьаӡон.
Л. И. Лавров иара иҟынӡа аҵарауаа Ахын изкны ирҳәақәахьазгьы, хаҭала ажәлар рҿы иара ианиҵаз аматериалқәагьы ихы иархәаны ари анцәахәы ихаҿсахьа акыр инҭкааны иҭиҵааит. Убас шакәугьы, иара џьаргьы имҳәеит Ахын аԥсуаагьы дышрымаз. Абри аганахьала акы заҵәык иазгәеиҭаз «Ахын аԥсуа Аиҭар диҿҳарԥшыр ҟалоит», – ҳәа ахьиҳәаз ауп.
Адыг ҵарауаҩ А. Т. Шортанов адыгцәа рмифалогиа иазикыз имонографиаҿы акыр инҭкааны иҭиҵааит Ахын ихаҿсахьа знысыз аеволиуциа. Ари аҭҵааҩы игәаанагарала, Ахын аԥхьа мшын нцәахәны дыҟан. Иара ихьӡала ажә ршьуан. Аха акыр аамҭа аниас ашьҭахь ари ахаҿсахьа атрансформациа ахнагеит, афункциагьы акыр иԥсаххеит. Акымкәа, ҩбамкәа афольклортә материалқәа ихы иархәаны А. Т. Шортанов акыр иҽишәеит Ахын ихаҿсахьа ажәытәӡа зны аӡы (амшын) астихиа иадҳәалан ҳәа ахшыҩҵак ашьақәрыӷәӷәаразы, насгьы алкаа иҟаиҵаз абас аҳәоит: «Ахын считался божеством скотоводства. Мы предполагаем, что дело обстоит далеко не так. По всей вероятности, случилось следующее: поскольку Ахын воспринимался в  образе коровы, он, естественно, должен был стать покровителем стад, каковым он мог действительно стать впоследствии, когда были утеряны  его первичные функции. Подобная метаморфоза наблюдается в мифологии нередко. Например, признается, что бог Посейдон первоначально был божеством земли, Аполлон, как известно, вначале признавался богом дверей, потом – богом охранительном дорог, путников, мореходов, а еще позже превратился в солнечное божество и, наконец, сделался богом-вителем. Мы полагаем, что нечто подобное произошло и с Ахыном».
Хымԥада аҵабырг иазааигәоуп ҳәа иушьартә иҟоуп М. – К. З. Азаматова Ахын ихаҿсахьа афункиарацәа амоуп, насгьы аҭоурыхтә хҭысқәак ирхылҟьа-ҿылҟьароуп ахьылҳәаз. Еиуеиԥшым аетнографиатә материалқәа лхы иархәаны М. – К. З. Азаматова иазгәалҭеит Ахын арахә (ашьамаҟа) рынцәахәра мацара акәмызт функциас имаз ҳәа. Аҵарауаҩ иаалгаз аҳәамҭа аҵакы излаҳанаҳәо ала, еилкаам жәытә аамҭак азы аристократиатә ҟазшьа змаз аимышьҭарцәа темиргоеаа, махошаа, бжедугаа лассы-лассы ргәылацәа абаӡехаа ирықәланы еимырԥҵәон, хыԥхьаӡара рацәала ирымаз рырахә рыхцаны икарцон. Убри аҟнытә абаӡехааи абарҭ зыӡбахә ҳҳәаз ргәылацәеи рыбжьара аҳәаа зыхьӡоз ауаа ргыланы ирыман, урҭ аҳәаахьчацәа хадас Ахын дрыман. Иара арахәааӡара дахьаҟазаз анаҩсгьы деибашьҩы ӷәӷәан, инапаҵаҟа иҟаз аибашьцәеи иареи аҳәаа рыхьчон, абаӡехаа аимҵәацәа ирырҭомызт. Аҳәамҭаҿы излаҳәо ала, аимҵәацәеи иареи реидысларақәа руак аан Ахын дҭахааит, аха арахә рааӡараҿы, урҭ рырҿиаразы иара имаз аԥышәа ду инаҩстәи абиԥарақәа рхы иадырхәон. Абадӡехаа Ахын ҳаҭыр ду иқәырҵон, зыжәлар рус азы фырхаҵарыла иҭахаз уаҩын ҳәа ихьыӡ ҳаракны иршьон. Иара убри аҳәамҭаҿы излаабо ала, Ахын дыржит иԥшьоуп ҳәа ирԥхьаӡоз Маиҟәаԥ ақәаҵараҿы, аӡиас Белаиа ахықәан. Абаӡехаа уи аҭыԥ амагиатә ҟазшьа змоу ақьабзқәа ирымҩаԥгарҭаны, аиҳабацәа (абыргцәа) еизаны (хас) адәныҟатәи аҩнуҵҟатәи аусқәа ахьымҩаԥыргоз ҭыԥны иҟарҵеит.
Ҳәарс иаҭахузеи, М. – К. З. Азаматова «зхала ицо Ахын ижә» ҳәа ахьырҳәоз мзызс иаиуз ҳәа лгәаанагарагьы иашан. «Зхала ицоз Ахын ижә» («самошествующая корова Ахына») ҳәа агәаангара ауаа ирауит абзазараҿы ирбаз хҭысқәак  ирыхҟьаны. Аӡын иҭакыз ажәқәа ааԥынра анааилак, ацәытәра анырҭаххалак, аҟаара иалагон, ршьапқәа кыдырҟьон, итәҩасуан. Ажәқәа ус ҟарҵо ауаа ианырбалак, Ахын ӡатәыс ианизгатәыз аамҭа ааит ҳәа ирыԥхьаӡон. Убри ауп «зхала ицо ажә», – ҳәа агәаанагара зыхҟьаз.
М. – К. З. Азаматова имҩаԥылгаз аҭҵаара агәра ҳнаргоит ахын икульт абаӡехцәа рымацара ракәымкәа егьырҭ адыгтә етнографиатә гәыԥқәагьы ирылаҵәаны ишыҟаз, лымкаалагьы Ахын ибзианы дырдыруан ашаԥсыӷцәа. Лара абри аҵарауаҩ излеиликааз ала, Ахын изку ажәытәӡатәи ақьабз аҵыхәтәан атрансформациа ахнаган аисламтә қабзқәа анырын, иареи дареи еилаӡҩахеит.
Ахын ихаҿсахьа дыхцәажәахьан М. И. Мижаевгьы. Уи  адыга жәлар рҳәамҭақәа рҵакы дықәныҟәаны абас еиԥш алкаа ҟаиҵеит: Ахын идҳәаланы иҟан аритуалтә кәашарақәеи амҵаныҳәаратә ҟазшьеи аҵаки змаз ашәақәаки. Урҭ рыла ауаа анцәахәы иҳәон ргәазыҳәарақәа наигӡарц. Аҵарауаҩ ииашаны иазгәеиҭеит ганкахьала Ахын ҭеиҭышлагьы азооморфтә ҟазшьақәа шимаз (иаҳгәалаҳаршәап аҳәамҭақәа рҿы Ахын ишьапқәа арахә (ашьамаҟа) реиԥш, ҩбаны ишеимҿаԥоу). Даҽа ганкахьалагьы хьаҳәа-ԥаҳәада антропоморфтә ҟазшьақәагьы шеидаабало.
Ахын изку аҳәамҭақәа ирныԥшуеит ауаа ари амифтә персонаж ишицәшәоз, аха ҳаҭыргьы шиқәырҵоз. Ишдыру еиԥш, анцәахәқәагьы ҩбаны – иагьрыцәшәо, ҳаҭыргьы рықәрҵо рзыҟазаара – акыр иҟазшьарбагоуп адунеи ажәларқәа аӡәырҩы рмифологиеи рфольклори рзы. Ауаа Ахын гәамԥхарала, цәымӷрала иахьзыҟоу ихьшәоу аамҭақәа ирхылҵзар акәхап, иҟалап ауаҩы аԥсабаратә мчы џьбарақәа дахьырҿагылауеи акласстә уаажәларраҿы иҟоу асоциалтә еиҿкаарақәеи ирхылҟьо-ҿылҟьаз акы акәзаргьы.
Ҳара хыхь иазгәаҳҭеит Ахын ажәлар акыр дырхашҭхьеит ҳәа, аха уи ихцәажәахьоу аҵарауаа изларҳәо ала, адыгаа XIX ашәышықәсанӡагьы ибзианы дырдыруан. Иҟазшьарбагоуп адыга ҳәамҭақәа Ахын ихьыӡ Аԥсны иахьадырҳәалоз, уи Аԥснытәын, аԥсуаа дрылаҵәаны дыҟан ҳәа ахьырԥхьаӡоз. Рыцҳарас иҟалаз, адыгаа раасҭагьы аԥсуаа дырхашҭхьеит, уи изкны иҳамоу адыррақәа дара имаҷуп, акьыԥхьгьы рацәак ианымԥшит. Акы заҵәык ҵарадыррала зыгәра ҳгартә иҟоу Н. С. Патеи-иԥа (1877 – 1941 шш.) Ахын изкны иҟаиҵаз адырра кьаҿқәа роуп. Ари автор Ахын Ажәеиԥшьаа ихаҿсахьа даҿирԥшуан, аха «ари анцәахәы ашәарццәа ракәмызт имҵахырхәоз, имҵаныҳәоз, аԥшҩы ҳәсақәа изабжьаргаз ракәын».
Ахын изкны аԥсуаа аныҳәареи ақьабзи шымҩаԥыргоз ҳәа Н. С. Патеи-иԥа иааркьаҿны дызлацәажәаз рудиментартә ҟазшьоуп иамоу. Убас шакәгьы, абри ақьабз адыгаа ишымҩаԥыргоз еиԥшны аԥсуаа рҿгьы ишыҟаз ҳаилнаркаауеит. «Абнараҿы џьара ҭыԥ цқьарҭак аҿы ҩба, хԥа ведра зкуаз аҳаԥшьа ржуан, ҽаҩраҭагалан ажь анҿырхлак, уи аҳаԥшьа ҩыла идырҭәуан. Есышықәса ааԥын абри аҳаԥшьа ахьжыз инеины аӡыс (ақыжә) ршьуан, акәац ржәуан иара уа, уи анаҩсгьы ашә ргәылаҵаны ахәажәақәа ржәуан. Амраҭашәарахь рҿы рханы, Ахын ихьыӡ ҳәаны иныҳәон, уи анцәахәы абнараҿы насыԥдарас иҟоу зегьы ирцәихьчарц. Нас аҳаԥшьа хыртланы уаҵәҟьа акрыфара, акрыжәра еиҿыркаауан, афатә ирцәынхоз аҩныҟа иргон».
Н. С. Патеи-иԥа иара абраҵәҟьа иазгәеиҭеит Ахын дыԥҳәысмызт, дхаҵан ҳәа. Уаҳа згәаҭа ҳәа акагьы ҟаимҵеит. Ари автор иҟаиҵаз адыррақәа рҿы еилкаамкәа инхеит анцәахәы Ахын ихьӡала аԥсуаа зегьы аныҳәареи ақьбзи мҩаԥыргозу, иалкааз қыҭақәак (ҭыԥқәак) рҿы мацара акәзу иахьымҩаԥыргоз. Арҭ адыррақәа акыр ибжам-ҽамны ишыҟоугьы, хьахәа-ԥаҳәада ишьақәдрыӷәӷәоит аԥсуаа Ахын XX ашәышықәса алагамҭанӡагьы дшырдыруаз, зынӡа дырхашҭны дшыҟамыз.
Ҳара иҳаздыруам аԥсуаа рҿы «зхала ицо ажә» амотив Ахын ихьыӡ иадҳәалазу, иадҳәаламзу, ус еиԥш дыррак ҳәа акагьы ҳамам. Иаадыруа уи ауп, ари амотив аԥсуаа рҿы иаҳԥылоит, аха Ахын идҳәлаӡам.
Аԥсуа мифологиаҿы «зхала ицо» аԥстәы ажә акәӡам, ацә ауп. Абри амифтә цәырҵра иазкны аӡәырҩы авторцәа ирыҩхьеит. Ара иааҳгап иҟазшьарбагоу заанаҵтәи дырраҭарак. Азеижәтәи ашәышықәса анҵәамҭазтәи ананимтә автор абри иазкны иҩуан: «Церковь Св. Георгия Илорского (церковь это находится в четрех верстах от районного центра Очамчира – С. З.), пользуется особенной известностью во всей Грузии. Храмовый ее праздник бывает 10 ноября. В этот день, по народному поверию, периодически совершается одно и то же чудо, привлекающее к себе богомольцев со всех концов Абхазии – Самурзакани, Гурии и Имеретии. Невидимою силою Св. Георгия, в запретую и охроняемую церковную ограду вводится среди ночи откормленный вол, которого на другой день режут и куски его мяса, которые, говорят, сохраняются целые года свежими, как спасительное лекарство в болезнях, раздаются всем и всюду рассылаются. Надобно заметить, что мнимое чудо это ныне существует лишь в народном  предании, которое восходит к древним временам, о чем говорят Ламберти, Шарден и Царевич Вахушти».
Абарҭ адыррақәа акагьы мыԥсахкәа еиҭаҳәаны, Д. И. Гәлиа згәаҭа ҳасабла инарыциҵеит ари анашанатә цәырҵра хеттаа рынцәа Митрошил икульти аџьамтә дин митраизми ирцәынха-мынхоуп ҳәа.
Фредрик Диубуа де Монпере излаиҩуаз ала, И. Н. [Кавелини] Д. И. Гәлиеи ишырҳәаз еиԥш, Елыртәи ауахәамаҿы ацә ахала (ахатәгәаԥхарала) инеиуеит ҳәа ианыԥхьаӡаз декабр 10 аҽны акәӡамызт, мшаԥазы акәын. Уи аҽны уа ажәлар арымӡаа еизон. «Уи аҽны ацә  пакь-макьуа, атәыҩақәа хьыла ичаԥаны, ахала (ахатәгәаԥхарала), иахьынтәааз уаҩы изымдырӡо иааины ауахәама иҭалон. Иара ршьуан, ажьы (акәац) иеизаз ауаа ишаны ирырҭон, уи моу, акыр ихараз, акыр ахьыбжьаз ақыҭақәа (аҭыԥқәа) рахьгьы ирышьҭуан ачымазцәа рзы хәшәык аҳасаб ала».
Излаабо ала, Елыр «зхала инеиуаз» ацә иазкны изыҩуаз авторцәа зегьы Гьаргь ацқьа ихьыӡ иадырҳәалон. Иҟалап акырӡа ижәытәыз, аха аеволиуциа зхызгаз, атрансформациа зыхьыз амарҭаҭратә нцәахәы Ахын ажәлар дырхашҭны, уи изкыз ақьабз аамҭала ишааиуаз Гьаргь ацқьа ихьыӡ иадырҳәало иалагазар. Ҳгәы излаанаго ала, Аԥсны ақьырсиантә дин аладырҵәо ианалага ашьҭахь, акыр аамҭа аниас, маҷ-маҷ Ахын ихьыӡ рхадыршҭит ажәлар, иара изкыз ақьабгьы маҷ-маҷ аформа ԥсахны, иеиҭакны акыр ихьшәаз аперсонаж – Гьаргь ацқьа (аԥшьа) ихьыӡ иадырҳәалеит.
Ҳара иҳамоуп ажәытәан Ахын изкыз ақьабз Аԥсны акыр ирылаҵәаны иҟан ҳәа агәра ҳзыргаша даҽа ҵаҵӷәыкгьы. Изкәу уи ауп, аԥсуаа иахьа уажәраанӡагьы ирылаҵәаны иҟоуп ижәытәӡатәуп ҳәа иуԥхьаӡаша ашәа «Ашәуа Ҳаџьмаҭ иџьма шкәакәа». Игәыҟаҵагоу, иласу мелодиалеи, уи иашьашәалоу, ианаало, еихышәшәо иҟоу атеқстқәа рыла иеибыҭоуп. Иахьагьы ажәлар акыр ирылаҵәаны иҟоуп. Ахатәгәаԥхаратә ансамбыльқәа рымацара ракәым, аҳәынҭқарратә ансамбль  арепертуаргьы иалагаланы ирҳәоит, лассы-лассы аԥсуа радиои ателехәаԥшреи рыпрограммақәагьы ирыларҵоит, азыӡырҩцәагьы гәахәарыла ирыдыркылоит.
Абри ашәа атекст авариантқәа быжьба акьыԥхь рбахьеит, ашәыҟәқәа ирнылахьеит. Урҭ авариантқәа еиуеиԥшым ашықәсқәа рзы, еиуеиԥшым ажәлар рашәаҳәацәа ирҳәамҭаны ақьаад ианырҵеит И. Кортуа, В. Ахобаӡе, В. Кәаӷәаниа. Авариантқәа фба еидкыланы В. Кәаӷәаниа 1992 шықәсазы Аҟәа иҭижьыз аизга «Аԥсуа жәлар рҿаԥыц рҿиамҭа» актәи атом ианылеит.
Ажәлар рашәақәа зегьы ишрыҟазшьоу еиԥш «Ашәуа Ҳаџьмаҭ иџьма шкәакәкәа» атекстгьы еихышәшәо, амелодиеи иареи еинаало, иҭибаго, ихеибарҭәаауа иҟоуп ҳҳәеит, аха ҵакыс иамоу цқьа ҳазхәыцуазар, иҳанаҳәо рацәак ыҟамшәа иаабоит. Авариантқәагьы рацәак инеивга-ааивгаӡам, лексикалагьы рацәак ибеиаӡам, ажәақәак, акык-ҩбак цәаҳәақәак роуп аки аки еивыгарақәас ирымоу. Дара авариантқәа зегьы иахьа изеиԥшроу ала, абзазаратә поезиа иаҵанакуеит, ҷыдалагьы жанрла ахьӡыртәрақәа ирыҵаркуеит уҳәартә иҟоуп.  Ақьабзтә поезиа аҷыдарақәа анымԥшӡошәа иҟоуп. Убри азоуп 1959 шықәсазы Баграт Шьынқәба иеиқәыршәаны, аԥхьажәеи азгәаҭақәеи рыла иеибыҭаны иҭижьыз аизга «Аԥсуа жәлар рпоезиа» ианылаз авариантқәа ҩба (урҭ ақьаад ианҵан 1935 шықәсазы, Очамчыра араион Ҭхьына ақыҭан инхоз жәлар рашәаҳәаҩ Рашьыҭ Бераиа иҳәамҭаны, ианызҵаз џьаргьы дарбам) абзазаратә ашәақәа ирхыԥхьаӡаланы изыҟоу. Хыхь зыӡбахә ҳҳәаз В. Кәаӷәаниа иеиқәиршәаз аизгаҿы ари ашәа авариантқәа ахьӡыртәрақәа ргәыԥ иаларгыланы иҟаҵоуп.
Ашәа «Ашәуа Ҳаџьмаҭ иџьма шкәакәа» иаадыруа, акьыԥхь збахьоу авариантқәа абыжьбагьы, уеизгьы уеизгьы рҿыгҳарақәа митәык ыҟам. Зегьы иреиҳау авариантгьы ҩынҩажәа цәаҳәа иреиҳам арефренқәагьы налаҵаны, аҭыԥгьы рацәаӡак ргом, рыхцәажәаразгьы еиҳа иманшәалахоит ишеибгоу иааганы иаҳгәалаҳаршәар, насгьы иаҳцәеиламхәарц азы рхатә номерқәа раҳҭап.

№1

Ашәуа Ҳаџьмаҭ иџьма шкәакәа,
Уаа, уаа, наныкьара!
Ашә аазыртыз иҭимгеит,
Уаа, уаа, наныкьара!
Иҭызгоз ашаха ахаимҵеит,
Уаа, уаа, наныкьара! 
Ашаха ахазҵаз имгеит,
Уаа, уаа, наныкьара!
Иаазгазгьы иҿеимҳәеит,
Уаа, уаа, наныкьара!
Иҿазҳәаз иԥимыртлеит,
Уаа, уаа, наныкьара!
Иԥзыртлазгьы ишьҭеимҵеит,
Уаа, уаа, наныкьара!
Ишьҭазҵазгьы ахәда ԥимҟеит,
Уаа, уаа, наныкьара!
Ахәда ԥызҟаз икнаимҳаит,
Уаа, уаа, наныкьара!
Икназҳазгьы ацәа ахимхит,
Уаа, уаа, наныкьара!
Ацәа ахызхыз еиҿимхит,
Уаа, уаа, наныкьара!
Еиҿызхыз ақәаб иҭеимҵеит
Уаа, уаа, наныкьара!
Ақәаб иҭазҵаз  иҭимхит,
Уаа, уаа, наныкьара!
Иҭызхызгьы ирымҵаимҵеит.
Уаа, уаа, наныкьара!
Ирымҵазҵаз иара имфеит.
Уаа, уаа, наныкьара!
Изфаз зегьы мгәала ирысит.
Уаа, уаа, наныкьара!


№2

О-ҳо, уа наныкьара!
Уа, Еслам иџьма иахьыз шәаҳҳәап,
Уа наныкьара!
Иахьҭеикыз иӡаны ирымгеи,
Уа, наныкьара!
Изгаз имшьит.
Уа, наныкьара!
Изшьыз ицәимкәыкәит,
Уа, наныкьара!
Ицәызкәыкәыз еиҿимхит,
Уа, наныкьара!
Еиҿызхыз иҭеимҵеит,
Уа, наныкьара!
Иҭазҵаз иҭимхит,
Уа, наныкьара!
Ирымҵазҵаз иара имфеит,
Уа, наныкьара!
Изфаз ирхарахеит,
Уа, наныкьара!


№3

Уаа-ҳоу, уо наныкьара,
Уаа-ҳоу, уо наныкьара!
Беслан иџьма иахьыз шәасҳәап,
Уо, наныкьара!
Уаа-ҳоу, уо наныкьара!
Иџьма заҵәы ӡаны ирымгеи,
Уо, наныкьара!
Уаа-ҳоу, уо наныкьара!
Изӡаз имшьит,
Уо, наныкьара!
Уаа-ҳоу, уо наныкьара!
Изшьыз ацәа ахимхит,
Уо, наныкьара!
Уаа-хоу, уо наныкьара!
Ацәа ахызхыз еиҿимхит!
Уо наныкьара!
Уаа-ҳоу, уо наныкьара!
Еиҿызхыз иӡааимхит,
Уо, наныкьара!
Уаа-ҳоу, уо наныкьара!
Иӡаазҵаз иӡааимхит,
Уо, наныкьара!
Уаа-ҳоу, уо наныкьара!
Иӡаазхыз ирымҵарымҵеит,
Уо, наныкьара!
Уаа-ҳоу, уо наныкьара!
Изымҵарҵаз ирхарахеит,
Уо, наныкьара!
Уаа-ҳоу, уо наныкьара!


№4

Еслам иџьма шкәакәа зфаз, уа наныкьара!
Уа-ҳеи, уа-ҳеи, уа наныкьара!
Изӡаз иҿеимҳәеит, уа наныкьара!
Иҿазҳәаз имгеит, уа наныкьара!
Изгаз имшьит, уа наныкьара!
Изгаз иԥимыртлеит, уа наныкьара!
Иԥзыртлаз ишьҭеимҵеит, уа наныкьара!
Ишьҭазҵаз имшьит, уа наныкьара!
Изшьыз ацәа ахимхит, уа наныкьара!
Ацәа ахызхыз еиҿимхит, уа наныкьара!
Еиҿызхыз иҭеимҵеит, уа наныкьара!
Иҭазҵаз имжәит, уа наныкьара!
Изжәыз иҭимхит, уа наныкьара!
Иҭызхыз имфеит, уа наныкьара!
Ирымҵазҵаз дымтәеит, уа наныкьара!
Изфаз ирԥырхагахеит, уа наныкьара!


№5

Ажәытә Еслам иџьма шкәакәа,
Уаа, уаа, наныкьара!
Иаазгаз иара имшьит,
Уаа, уаа, наныкьара!
Иара зшьыз ацәа ахимхит,
Уаа, уаа, наныкьара!
Ацәа ахызхыз еиҿимхит,
Уаа, уаа, наныкьара!
Еиҿызхыз ақәаб иҭеимҵеит,
Уаа, уаа, наныкьара!
Ақәаб иҭазҵаз иҭимхит,
Уаа, уаа, наныкьара!
Иҭызхыз иагьрымҵаимҵеит,
Уаа, уаа, наныкьара!
Ирымҵазҵазгьы иара имфеит,
Уаа, уаа, наныкьара!
Ажәытәра иагаз Еслам иџьма,
Уаа, уаа, наныкьара!


№6

Ашә аазыртыз иҭимгеит,
Иҭызгаз ашаха ахаимҵеит,
Ашаха ахазҵаз имгеит,
Изгаз иҿаимҳәеит,
Иҿазҳәаз иԥимыртлеит,
Иԥзыртлаз ишьҭаимҵеит,
Ишьҭазҵаз ахәда ԥимҟеит,
Ахәда ԥызҟаз, икнаимҳаит,
Икназҳаз, ацәа ахимхит,
Ацәа ахызхыз, иеиҿимхит,
Еиҿызхыз ақәаб иҭаимҵеит,
Ақәаб иҭазҵаз, иҭимхит,
Ақәаб иҭызхыз, ирымҵаимҵеит,
Ирымҵазҵаз иара имфеит,
Изфаз зегьы мгәала рысит,
Акәҷарақәа аҟит рыхьит,
Ашьарақәа аҵәит рыхьит,
Аҭакәажәцәа ачыҟә рымоуп,
Аҵлаҳәысҭацәа рыбӷа хәоуп.
Ашәуа Ҳаџьмаҭ иџьам шкәакәа,
О, наныкьа-ра!


№7


Беслан иџьма иахьыз шәасҳәап,
Уаа, наныкьара!
Уоо-ҳоо, уаа наныкьара!
Иахьынҭыҵыз иӡаны ирымгеи,
Уаа, наныкьара!
Уоо-ҳоо, уаа наныкьара!
Изӡаз иԥимыртлеит,
Уаа, наныкьара!
Уоо, ҳоо, уаа наныкьара!
Иԥзыртлаз иҭимгеит,
Уаа, наныкьара!
Уоо-ҳоо, уаа наныкьара!
Иҭызгаз ишьҭаимҵеит,
Уаа, наныкьара!
Уоо-ҳоо, уаа наныкьара!
Ишьҭазҵаз ахәда ԥимҟеит,
Уаа, наныкьара!
Уоо-ҳоо, уаа наныкьара!

Абарҭ иааҳгаз авариантқәа зегьы ааидкыланы рҵакы ҳахәаԥшуазар, иеизакуп. Ари ашәа иамоу ирониала, хыччара ҳасабла, имырӷьцәакәа аӷьычра ақәыӡбара акәушәоуп ишаабо. Ажәлар рҿгьы абри хыхь-хыхьла иадаабало анаҩс даҽа ҵаҵӷәык амоуп, даҽа ҵакык иазҳәоуп ҳәа иахьа аӡәгьы иԥхьаӡаӡом. Уаҳа џьара «ҩысҭаара» ҷыдак, имаӡоу ҵаҵӷәык аманы, атеқст иаҵаҵәахны иаабом цқьа ҳызымхәыцр. Ҳаргьы уи усҵәҟьоуп ҳәа иаҳзырханы ҳаангылар, ари ашәа ажәытә хыҵхырҭас, шьаҭас иамаз, иаиуз, ииашаны иаҳзеилымкааит ауп иаанаго. Уаҳа акагьы иазҳәаӡамкәа, хыхь-хыхь иадаабало мацарала ажәлар ирхымыршҭыкәа асҟак иааргозма, асҟак ирылаҵәаны изыҟалозма? Афольклор аҿы ус машәыршақә акгьы ҟалаӡом. Ажәлар ирҭахым, зыхә ҳаракны ирымшьо, ма рестетикатә, ма рсахьаркыратә гьама аҭак ҟазымҵо, иӷәӷәоу ҭоурыхтә шьаҭак амамзар, џьара акы иазҳәамзар, лассы ирхадрышҭуеит, наҟ икарыжьуеит.
Абри ашәа ажәытә хыҵхырҭас иамаз ииашаны иеилаҳкаарц, ареконструкциа азааурц азы рацәак аивыграқәа рымамшәа, акыр еиԥшуп ҳәа ишаҳаԥхьаӡогьы, авариантқәа иҳамоу аки аки еиҿырԥшны, цқьа ҳрызхәыцны, игәцаракны ҳрыԥхьап, иеицырзеиԥшуи досу ҷыдарақәас ирымақәоуи инҭкааны иазгәаҳҭап.
Авариантқәа иеицырзеиԥшқәоу агәаҭаразы митәык аҭахӡам, ус баша хыхь-хыхь ҳалаԥш нархаҳгаргьы иаҳбарҭоуп. Дара зегьы еицырзеиԥшуп цәаҳәак, ма зныхгьы ҩ-цәаҳәак рнаҩс рефрен ҳасабла ажәақәа «Уа наныкьара!» – ахьрыцу.
Аԥсуа бызшәа иалоу, излашьақәгылоу акыр ажәақәа ишрыҟазшьоу еиԥш, ажәа «наныкьара» аҵакы рацәа амоуп, иполисемантикатәуп, аҳәоу аҿы иахьгылоу аҭыԥ, аконтекст зеиԥшроу ала, аҵакы аиуеит. Абжьааԥны иеизаданы ианаҳҳәо, «наныкьара» иаанаго «исыбаргәузеи» («иҳабаргәузеи») ауп. Ауаҩы дшымгәыӷӡо бзиарак даниар, бзиарак дақәшәар, «наныкьара» иҳәоит. Зыӡбахә ҳамоу ашәа атеқст авариантқәа зегьы рҿы ажәа «наныкьара» ахьгылоу, ишҳәоу, акантеқст зеиԥшроу ала, иҷыдоу аҵакы аанахәеит, абжьааԥнытәи аҵакы иеиԥшым, иаарҳәны, ирониа ҳасабла иҵәылхушәоуп ишҳәоу. Ари аниуанс ашәа иҷыдоу еффектк анаҭоит.
Иара убас ари ашәа авариантқәа зегьы еицырзеиԥшуп аџьма шьтәа зтәыз ауаҩы џьоукы ицәӷьычны, аҭра иҭыганы иргеит ҳәа ахьҳәоу. Аџьма зӷьычыз заҟаҩы ыҟаз ҳаздырам, џьаргьы иарбам урҭ рхыԥхьаӡара, аха ианеиҵаха ҩыџьа иреиҳамзар ишреиҵамыз ҩашьаӡом. Иазгәаҭатәуп даҽакгьы – авариантқәа рҿы иахьабалакь «аџьма» ҳәоуп ишҳәоу, аха аԥсуа бызшәа аҷыдарақәа маҷк иадамзаргьы издыруа, зцәа ианыруа, хымԥада, аҳаҷаҳәа иааигәалашәоит, ихаҿы иааиуеит ари ажәа ара ахархәара ахьамоу аконтеқст зеиԥшроу ала, баша џьмак шакәым, уи аџьма шьтәоуп.
Инеибеиԥшны ари ашәа авариантқәа зегьы еицырзеиԥшуп маҷ-саҷқәак инеивыгаа-ааивыгақәазаргьы, аџьма (аџьма шьтәа) аҭра «Ашә аазыртыз иҭимгеит», «Иҭызгаз ашаха ахаимҵеит», «Ашаха ахазҵаз имгеит», «Иаазгазгьы иҿаимҳәеит», «Иҿазҳәаз иԥимыртлеит», «Иԥзыртлазгьы ишьҭаимҵеит», «Ишьҭазҵазгьы ахәда ԥимҟеит», «Ахәда ԥызҟаз икнаимҳаит», «Икназҳазгьы ацәа ахимхит», «Ацәа ахызхыз икнимхит», «Икнызхыз иеиҿимхит», «Еиҿызхыз ақәаб иҭаимҵеит», «Ақәаб иҭазҵаз иҭимхит», «Ақәаб иҭызхыз ирымҵаимҵеит (ирзимшеит)», «Ирымҵазҵаз иара имфеит», «Изфаз зегьы ирхарахеит (ирԥырхагахеит)», – ҳәа ахьҳәоу. Арҭ ацәаҳәақәа ҳзыхцәажәо ашәа авариантқәа зегьы еицырзеиԥшуп мацара акәым, гәыцәс иамоу, иеибаркны измоу роуп.
Уажәшьҭа ҳрыхәаԥшып досу авариантқәа ирымоу ҷыдарақәакгьы. Иҳамоу, ҳнапаҿы иҟоу авариантқәа абыжьбагьы рҿы аџьма зтәу ихатәы хьӡы ҳәоуп, аха иахьабалак акы акәӡам иеилаԥсоуп. Зны уи Ҳаџьмаҭ ихьӡуп (№1), аҽазны Еслам ихьӡуп (№ № 2, 4, 5) аҽазнык Беслан ихьӡуп (№ № 3, 7), Ҽаџьарагьы Ҳаџьараҭ ихьӡуп (№ 6). Ус анакәха, ишаабо еиԥш, хатәы хьӡык алкааны ари ашәа авариантқәа зегьы еицырзеиԥшны иҟаӡам, еиуеиԥшым авариантқәа рҿы еиуеиԥшым ахатәы хьыӡқәа (Ҳаџьмаҭ, Еслам. Беслан, Ҳаџьараҭ) ахархәара рымоуп. Ашәа «Ашәуа Ҳаџьмаҭ иџьма шкәакәа» атекст алеқсика беиам ҳҳәеит, иеиҭаҳәақәоу алаҳамҵар, зегь реиҳа ихаҭәаауп  ҳәа иуԥхьаӡаша авариант аҿгьы хынҩажәаҟа лексикатә цыра роуп иҟоу, дара урҭгьы рӷьырак ҟаҵарбақәоуп, ахьыӡҟақәа рхыԥхьаӡара маҷӡоуп, аха ари ашәа ажәытә шьаҭаҟынӡа ҳнеины иҳаԥшаарц азы ара иаҳԥыло ажәақәак ҷыдала игәцаракны, ҳреиҷаҳаны, цқьа ҳахшыҩ рзышьҭны ҳрыхәаԥшып.
Иааҳгап ажәа «ашкәакәа». Ашәа авариантқәа быжьба рахьынтә ԥшьба рҿы (№ № 1, 4. 5, 6) ари ажәа ахархәара амоуп. Егьырҭ рҟынгьы иҟазар ахәҭан, аха зыҟнытә ианҵоу ирцәыбжьахазар ҟалап ҳәа агәаанагара унаҭоит. Дара абарҭ аԥшь-вариантк рҿы, ари ажәа ахьҳәоугьы ҳазхоит, ус баша машәыршақә акәымкәа ари ашәазы ажәа «ашкәакәа» ҟазшьарбаганы ишыҟоу, насгьы хыхь-хыхьла иадаҳбало анаҩсгьы, џьара ҵаҵӷәык амоуп, иҵегь инахароу ҵакык амоуп ҳәа гәҩарас иаҳкыртә иҟоуп.
Гәныхәҵысҭала акәзаргьы, ари ашәаҿы «аџьма» ҳәа ахьҳәоу иаанаго «аџьма шьтәа» шакәу анеилаҳкаа, уи шышкәакәоугьы анаҳдыр, алкаа ҟаҳҵар ҳалшоит – нцәахәык ихьӡала иршьраны иҟаз аџьма шьтәа акәзар ҟалап ара зыӡбахә ҳәоу  ҳәа. Аха дарбан нцәахәу седроу. Ари ашәа атекст ала уи дарбану еилкаашьа амам, уи ицәаарагьы ҳнарбом, иԥба ҳкыртә акы аныԥшуа иҟам.
Ишдыру еиԥш, аԥсуаа ҿаҭахьас иҟарҵоз, жәаракьс ирықәырҵоз, еиуеиԥшым амырҭаҭратә нцәахәқәа ирызкны, изыхныҳәаны иршьуаз еиҳараӡак хәыц еиқәаҵәа зламыз ашьтәақәа (аџьма, ма ауаса, ма ацә шьтәақәа) ракәын. Аџьма ршьуамызт. Аԥсуаа рҿы анцәахәы ихьӡала акәым, дшымгәыӷӡоз сас дахьк дызҭаазгьы, аџьма изыршьуамызт. Асас абаӷь изушьыргьы, ԥхашьаран. Аԥшәма дзырԥшӡоз исас дахь ашьтәа (аџьмоума, иуасоума, ицәума) изишьыр акәын. Ашьтәагьы зегьы еиԥшымызт. Иҟан ҩынхьаа, хынхьаа, ԥшьынхьаа… ашьтәақәа. Абарҭ рахьынтәгьы еиҳау, еиҵоу аперстиж змақәаз ыҟан. Еиҳа ипрестижын ҩынхьаа, хынхьаа иреиҳақәаз, аха имажәыцыз. Асас дахьынӡаҳаракыз, дызҭааз аԥшәма иҿы заҟа ҳаҭыр иқәыз акры аҵанакуан. Убри досу асас истатус иашьашәалаз, иаҵанакуаз ала ашьтәа изыршьыр акәын иахәҭаз.
Ари ашәаҿы иаҳԥыло даҽа ажәакгьы хшыҩзышьҭра аҳҭап. Уи «ашәуа» ауп. Ари ажәа ҳнапаҿы иҳамоу быжь-вариантк рахьынтә вариантк (№ 1) аҿоуп ахархәара ахьамоу. Ашәа ахьналагаҵәҟьо актәи ацәаҳәа абри ажәала ихацыркуп: «Ашәуа Ҳаџьмаҭ иџьма шкәакәа…» Знык ауп ахархәара ахьамоу ҳҳәеит, аха акыр иҟазшьарбагоуп, иаразнак агәаҽанызаара ҳнаҭоит ари ара машәыршақә акәхарым изҳәоу ҳәа. Избан, иарбан, аџьма (ашьтәа) зтәу аԥшәма дашәыуоуп ҳәа изҳәоузеи? Ҵабыргынгьы уи машәыршақә ара ишҳәам маҷк ҳанынаскьалак агәра ҳгартә иаҳбарҭахоит.
Акымкәа, ҩбамкәа «Ашәуа Ҳаџьмаҭ иџьма шкәакәа» иаҳнаҭо азҵаарақәа рҭак аҟаҵаразы, иара аҷыдарақәак аназгәаҳҭа ашьҭахь гәҩарас иҳауит уи жәытә қьабзк (урысшәала обриад ҳәа изышьҭоу) иахылҟьа-ҿылҟьазар ҟалап ҳәа. Уи ус шакәу агәра ҳгарц азы зеиԥш ҭагылазаашьак ҳгәалаҳаршәар, ҳахдырраҿы иааҳгар ахәҭоуп. Изакәу уи ауп, аԥсуаа хылҵышьҭрала зегь реиҳа иаҳзааигәоу адыгьааи ҳареи ҳбызшәақәа рымацара ракәӡам иеизааигәоу, иеизааигәоуп ҳҿаԥыц ԥҵамҭақәа, ҳжәытә бзазара, ҳҵасқәа, ҳетика, ҳдинқәа, ҳмырҭаҭратә нцәахәқәа… Еиҳараӡакгьы аԥсуааи адыгааи рмифалогиаҿы, рмырҭаҭратә дин аҿы иаҳԥыло аӡәырҩы анцәахәқәа рыхьӡқәагьы, рфункциақәагьы еиқәшәоит, ма акыр иеизааигәоуп. Зны-зынла аԥсуаа ирхашҭхьоу амырҭаҭратә қьабзқәеи анцәахәқәеи адыгьқәа рҿы еиҳа еиқәханы иаабоит, даҽа зныхгьы адыгьцәа ирхашҭхьоу аԥсуаа рҿы иеиқәханы иаабоит. Ажәак ала, аԥсуааи адыгьцәеи рмырҭаҭратә қьабзқәеи, рмифқәеи, рынцәахәқәеи хаз-хазы иеиҟәҭханы акәымкәа, иеизакны, иеиԥшьны (аиԥшьырҭақәа ахьрымоу), ацҳа рыбжьданы, аки аки еиҿырԥшны иҭаҳҵаауеит ҳәа ҳалагар, акыр ҳарманшәалоит. Ас ениԥш аҭҵаара амҩаԥгара, хымԥада, еиҳа аперспектива амоуп. 
Абра хыхь маҷк ҳнацрасны иаҳҳәаз азеиԥш ҭагылазаашьа ҳхаҿы иааганы адыгьаа рмарҭаҭратә дин  ҳнагәылаԥшыр, зыӡбахә ҳамоу ашәа зхылҿиааз ашьаҭақәа ҳбартә иҟоуп. Уи ахьыҵәаху агәашә аҷараҳәа иаазыртыша ацаԥхагьы ҳауеит. Изакәу уи ауп, хыхь акыр ҳзыхцәажәахьоу арахә (ашьамаҟа) рынцәахәы Ахын изкны имҩаԥыргоз ақьабз иахылҟьа-ҿылҟьоуп уҳәартә иҟоуп «Ашәуа Ҳаџьмаҭ иџьма шкәакәа».
Зыӡбахә ҳамоу аԥсуа ашәаҿы ишҳәоу еиԥш, аџьма ашьраан уажәы-уажә ишеиҭаргоз еиԥш, адыгаа Ахын изкны ақьабз анымҩаԥыргоз уи анцәахәы ихьӡала иршьуаз ажәгьы уажәы-уажә аҭыԥ еиҭаркуан. Ажә ашьраан уажәы-уажә абас аҭыԥ баша иеиҭаркуамызт. Уи акы иазҳәан, «маанак» аҵан, ҩнуҵҟалатәи жәытә ҵакык, жәытә дунеихәаԥшышьак иахылҟьа-ҿылҟьоуп уҳәартә, уи еиԥш агәаанагара унаҭартә иҟоуп. Ахын изку ақьабзқәеи алегендақәеи ирыхцәажәахьоу жәпаҩык  аҵарауаа аӡәгьы иҳәо исымбац, аха сара абарҭ ацәаҳәақәа зыҩуа сгәы излаанаго ала, Е. Теилори Дж. Фрезери уҳәа реиԥш иҟоу ауаатәыҩса ржәытәӡатәи, аԥхьаӡатәи ркультура аҭҵааҩцәа дуқәа русумҭақәа ҳхаҿы иааганы ҳахәаԥшуазар, иааркьаҿӡаны иаҳҳәозар, ари иаанаго убри ауп, ажә ашьраан уажәы-уажә аиҭагарала ирҭахын ауаа ацәгьамыцәгьа рзызурц ирышьҭаз аҩсҭаацәа дырҟьаларц, ишьақәырҟьарц, ара иҟоуп шырҳәоз, аҽаџьара ииаргон, уа иҟоуп шырҳәоз еиҭах аҭыԥ ԥсахны аҽаџьара ииасуан. Убыс ала, аҩсҭаа мысхәқәа «рҽырцәырхьчон, рҽырҿарыжьуамызт».
Иара убас иаҳгәалаҳаршәап зыӡбахә ҳамоу аԥсуа ажәаҿы ажәа «ашәуа» шаҳԥыло, аџьма зтәыз дашәыуан ҳәа шҳәоу. Иаҳгәалаҳаршәап Ахын изку адыгьа легендақәа рҿгьы зшьырҭахь зхала (хатәгәаԥхарала) ицоз ажә басхагаа (ашәуаа) рахьынтәи, ма Аԥснытәи иҵысны, аубыхқәа рқыҭақәа (аулқәа) ирылсны адыгьатәи аӡиас Шахе ахыҵхырҭахь, ашьхарахь, абнарахь ицон ҳәа ахьҳәоу. Ара иазгәаҭатәуп ашәуаа (абазинқәа) уажәы Нхыҵ Кавказ иахьынхо акәымкәа, ажәытәан Амшын еиқәа аԥшаҳәақәа рҿы (агаҿа) ианынхоз шакәу зыӡбахә ҳәоу. Ус анакәха, аԥсуа ашәаҿы ажәа «ашәуа» ахархәара ахьамоу машәыршақә ишыҟамлаз, акыр хараӡатәи аамҭа ишазҳәоу ҩашьаӡом, иаацәырҵит.
Иара убас иеидҳәаланы, иеиԥшьны иеиҿҳарыԥшып адыгьа легендақәа рҿы Ахын изкны иршьаз («зхала ицоз»  ажә иацҵаны иацыршьуаз) ажә шкәакәан, уи иацҵаны икарцоз иацыршьуаз аџьмақәа еиқәаҵәан ҳәа шҳәоу, зыӡбахә ҳамоу аԥсуа ашәаҿы ашәуа иџьма шкәакәан ҳәа ахьҳәоу.
Ара ажәытәӡатәи ақьабз аиҭакрақәа, аиҭныԥсахларақәа, аеволиуциа, атрансформациа шаиуз ҩашьаӡом. Урҭ  аиҭакрақәа, аиҭныԥсахларақәа, Ахын ифункциақәа иеԥшымызт, зны дыбзиан, дҵоуран, даҽазны дыцәгьан, ифункциақәагьы иԥсахит ҳәоуп иаанаго. Афольклор аҿы, адин аҿы ақьабзқәа рҿы, аԥсуааи адыгьқәеи рымацара рҿы акәым, иахьабалак аглобалтә масштабқәа рыла аԥштәы еиқәаҵәа ианагь ацәгьа иазҳәоуп, ацәгьара иасимволуп, ашкәакәа ианагь абзиа иазҳәоуп, уи иасимволуп. Уи идыру, еилкаау усуп. Иҟазшьарбагоуп, иаҳгәалаҳаршәап, адыгьа легендақәа рҿы Ахын изкны ақьабзқәа рымҩаԥгараан иршьуаз аџьмақәа рыхқәеи, ршьапқәеи, рцәақәеи иара иахьныҳәоз аҭыԥаҿ анышә ихәыҵаҵаны иржуан ҳәа иахьҳәоу. Уи абжьааԥнытәи, егьырҭ амырҭаҭратә ныҳәарақәа раан иҟарҵоз иеиԥшымызт. Абжьааԥнытәи аныҳәарақәа раан ашьтәа зшьуаз, иныҳәоз (аныҳәаҩ) ацәа ҳамҭас ирҭон. Ахын имҵаныҳәараан иршьуаз аџьма шьтәақәа, аиқәаҵәақәа рцәақәеи, рышьапқәеи, рыхқәеи анышә ихәыҵаҵаны иахьыржуаз иаанаго ацәгьа (аиқәаҵәа) ржит, изыхнымҳәуа, ауаа рахь ԥырхагак алымшо иҟарҵоит ҳәоуп.
Ахын, анцәахәқәа зегь реиԥш, ажәлар ҩбаны изыҟан. Ганкахьала, ацәгьарақәа ирцәихьчап, рырахә, дара дырхылаԥшып, дырзылыԥхап ҳәа иқәгәыӷуан. Даҽа ганкахьала, ицәшәон, игәыжәла цәгьоуп, дыџьбароуп, џьара акала игәы ндырхар, дгәаар, дырзыӷьашкыр, ацәгьа рзиуеит ҳәа дыԥхьаӡаны игәы аҟаҵара иашьҭан. Ихьӡала иршьуаз аԥстәы (ажә шкәакәа) абзиарақәа ирызҳәан, аџьма еиқәаҵәақәа ицәгьарақәа ирызҳәан.
Ахын ихьӡала иршьаз ажә хыԥхьаӡара рацәала иацыршьуан аџьма шьтәа еиқәаҵәақәа дрыхцәажәауа, адыгь ҵарауаҩ А. Т. Шортанов абас иҩуан: «Вероятно черных коз выбирали не случайно. Черный цвет, по предстовлению адыгов, как и многих других народов, символ зла, а белый – добра. В мировой мифологии эти противостоящие начала составляют основной узел борьбы. Адыгская мифология не состовляет здесь исключения».
Иаҳгәалаҳаршәап даҽакгьы. Хыхь аԥсуа ашәа «Ашәуа Ҳаџьмаҭ иџьма шкәакәа» атеқст ҳаналацәажәоз иаҳԥылоит ахыччаратә, аирониатә ҟазшьа амоуп ҳәа. Избан? Избан акәзар, уи ажәытә зны мифологиала иҭалаҳаз, амифтә ҵакы шьаҭас изманы ажәлар имҩаԥыргоз, иҳахәаҵәҟьоит ҳәа зыгәра ганы имҩаԥыргоз ақьабз, акыр аамҭа анца, акры анахыҵ ишнеи-шнеиуаз агәрагара анырцәыӡ, ажәытәтәи аҵакы анамҵ, «иччархәхеит», ихәмаргахеит, хәмаршақә, ирониа ҳасабла иргәаладмыршәозар, уи инахыҳәҳәаны акы иаԥсуоп, акы иазҳәоуп ҳәа ихарымҵо иахьыҟалаз иахҟьеит.
Еиҳа-еиҳа атрансформациа аиуа ишнеиуаз аӷьычцәа рыхьыӡ иадҳәалахеит. Ахынгьы истатус анылаҟә дырхашҭит.
Абра хыхь иҳәоу зегьы ааизрыкәкәаны ҳрызхәыцуазар, хымԥада, хьаҳәа-ԥаҳәада агәра ҳгоит аԥсуа жәлар зыӡбахә ҳамоу рашәа «Ашәуа Ҳаџьмаҭ иџьма шкәакәа» ашьҭамҭақәа акыр ашәышықәсақәа ишыргәылахалоу, абзазаратә акәымкәа, ақьабзтә, лымкаалагьы, аԥсуааи адыгьқәеи жәларқәа иеицырзеиԥшу арахә (ашьамаҟа) рынцәахәы Ахын ихьыӡ ала имҩаԥыргоз ақьабзқәа ишырхылҟьа-ҿылҟьоу. Еиҳа ииашаны, инҭкааны иаҳҳәозар, Ахын изкыз ажәытәтәи ақьабзқәа рудимент ҳасабла ирзынханы иахьа уажәраанӡа иааит ари ашәа.


Анана-Гәында – ашьхыцқәа рынцәахәы

Ажәытәан аԥсуаа ашьхыц (ашьхымӡа) рацәаны ирааӡон, ирзанын. Уи ус шакәу агәра ҳзыргаша ажәытә ҩыратә хыҵхырҭақәагьы ыҟоуп. Иааҳгап акык-ҩбак аҿырԥштәқәа.
Ажәытә бырзен шәҟәыҩҩы, аҭоурыхҭҵааҩы Қсенафонт (ҳера ҟалаанӡа 445-355 шш.) излаиҩуаз ала, еллианаа Колхида иахьааиз рҽыԥсаҟьаны афатә рацәаны иахьыҟаз ақыҭақәа ирыланхеит. Уа уеизгьы-уеизгьы уаҩы иџьеишьашаз акагьы ыҟамызт, аха ирацәан ашьхымӡаҭрақәа. Асаранџь зфаз асолдаҭцәа зегьы рыхдырра рцәыӡит, ирҿнахуа, рымгәа иатуа иалагеит, рҽыриашаны ршьапы изықәымгыло иҟалеит. Ирацәаны изымфаз аҩы иашьыз еиԥшын, ирацәаны изфаз зхы еилагаз еиԥшын, уи моу, иахԥсаақәазгьы ҟалеит. Аибашьраҿы иаҵахаз реиԥш, еилахаа икажьқәазгьы (икаҳақәазгьы) рацәаҩхеит, рыгәгьы ҟаҳаит. Адырҩаҽны аӡәгьы  дымԥсӡеит, ачымазцәа рхьаа рхыԥсаауа иалагеит, ахԥатәи аԥшьбатәи амшқәа рзы ашҳам зфаз реиԥш, ихылга-ӡылго рхы ртәхеит, иалҵит.
Иара убас еицырдыруа агеограф Страбон (64/63 ҳера ҟалаанӡа – 23/24 ҳерала) излаиҩуаз ала, Колхида ашәыр ҵлақәа рацәан, ацхагьы рацәан, аха уи ашан.
Арҭ авторцәа ишҳамын, иашан ҳәа зыӡбахә рҳәоз ацхаҟәа акәхап. 
Иҵагь иааигәоу аамҭақәа рзгьы аԥсуаа ашьхымӡа рацәаны ишрымаз, ишырааӡаз ҳазҳәо аҩыратә хыҵхырҭақәа маҷӡам. Азеижәтәи ашәышықәсазтәи аӡәырҩы аныҟәаҩцәа, амиссионерцәа иазгәарҭахьан Аԥснытәи ашьхақәа иҟарҵоз ацха иҷыдаз агьама бзиа шамаз. Авторцәа руаӡәк излаиҩуаз ала, аԥсуа шьхыцқәа абнарақәа  рҿы абахә абжьарақәа ирҭанхон, убрантәи икны ауаа аҩныҟа иааргон, идырҿион.  Кавказтәи акорпус аҿы ар рмаҵура зхызгаз аурыс афицер Иоганн Бларамбег 1834 шықәсазы ииҩыз ишәҟәаҿы иазгәеиҭеит – ачерқесқәеи (адыгааи) аԥсуааи рҿы иҟоуп хышә рҟынӡа шьхымӡаҭра змоу ашьхымӡааӡаҩцәа ҳәа. Аԥсни Лезгистани иҟоуп цха-жәла хкык зынӡак даҽакы еиԥшым, иҷыдаӡоу. Уи абна шьхыцқәа иҟарҵо ауп. Уи аԥштәы цәышуп, избанзар асаранџь ахаҳә еиԥш икьакьоуп. Уаҩы игәаԥхаша агьамеи афҩы хааи амоуп. Абри ацха-жәла хкы зынӡак иҷабӡом, уаҩы иџьыба иҭаҵаны иныҟәигартә иҟоуп, акыр шықәса ибжьысӡом. Абри ацха зны-зынла аҩы зжәыз иеиԥш уаҩы иқьаф ҭанаҵоит (дашьуеит, илсуеит), избанзар, абна шьхыцқәа ацха абжьынҵи ахәажәи рышәҭқәа ианрылцәцәаауа аҟоуп. 
Аԥсуаа рыбзазараҿы, рынхамҩаҿы ашьхымӡа аарыхра акыр аҵанакуа ишыҟаз аҭоурых акыр инарҭбааны далацәажәеит апрофессор Ш. Д. Инал-иԥа. Аҵарауаҩ иааигеит ажәытәӡатәи абырзен ар рнапхгаҩы Қсенофонт инаиркны уи аӡбахә  зҳәахьаз, иалацәажәахьаз аӡәырҩы авторцәа (Евлиа Челеби, А. Пахомов, С. Броневски, Ф. Торнау, Фон-Дервиз, П. Ионов, Бентон, З. Рихтер уҳәа) ргәаанагарақәа. Иазгәеиҭеит аԥсуаа ашьхагәараҭа дуқәа ишрымаз (600-800 шьхымӡаҭра змақәаз маҷӡамызт). Иаадрыхуаз ацха дара фытәыс рхы иахьадырхәоз анаҩсгьы, еқспорт ҳасабла акыр тәым тәылақәа рахь ирҭишазгьы рауан (амшын нырцә уҳәа).
Ажәытә аамҭақәа раахыс ацха ауаҩы инҵыра иацнаҵоит ҳәа иахьыԥхьаӡаз анаҩсгьы хәшәы ҳасаблагьы рхы иадырхәон. Акыр чымазарақәа ирыхәшәуп ҳәа иԥхьаӡан. Ацәагьы анхашәаҿы ицхыраагӡа дуны иҟан. Ацәа ацәашьқәа алырхуан, анышәаԥшьлых ҩны маҭәақәа (аҳаԥшьақәа, аԥҳалқәа, аҟәџьалқәа уҳәа) иахьыԥҽуаз реимашьыхразы, реидырҷабларазы рхы иадырхәон, арахәыц ашахеи иарыӷәӷәарц ирхьыршьуан, ацәа цәашьы амыркыкәа, рхы иамырхәакәа (цәымза ҳасабла) иарбанзаалак ныҳәарак, қьабзк мҩаԥыргомызт. Ацәа рхы иадырхәон асакәмал анхырҵозгьы.
Аҵарауаҩ иазгәеиҭеит аԥсуа шьхыцқәа адунеи аҿы зегьы иреиӷьу шьхыц-жәла хкуп ҳәа ишыԥхьаӡоу. Урҭ рдыруеит Америкагьы, Европагьы. Ш. Д. Инал-иԥа иааигеит агазеҭ «Советскаиа Абхазиа» аҿы (14 сентиабр, 1962 ш.) икьыԥхьыз ашьхымӡа аарыхра иазку англызтә журнал аредақтор Ева Креин абарҭ лажәақәа: «Я придерживаюсь того мнения, что абхазская пчела – лучшая в мире. У нас в Англии, эти пчелы имеются и мы от них в восторге. Но на родине они гораздо лучше себя чувствуют и, видимо, лучше работают».
Иҟоуп аҵарауаа аԥсуааи адыгцәеи хылҵышьҭрала ирыуацәоуп ҳәа иԥхьаӡоу ажәытәӡатәи хеттаагьы ашьхымӡа ааӡареи ацха аархыреи рдыруан, ирылаҵәаны иҟан зҳәақәо, насгьы дрыман ашьхыц анцәахәгьы зҳәақәо. Хеттаа рҿы ацха аҽрыцқьаразы ихәшәуп, ауаҩы аҩсҭаа мысхәқәа ихалар, ицәа-ижьы иалазар иалзхуа, иԥырызго, ихызхуа ҳасабла ихәарҭоуп ҳәа ирыԥхьаӡон. Ашьхыцқәеи ашышкамсқәеи рышҳам ауаҩы адабли исны инапқәеи ишьапқәеи ҩар, имыхәо иҟалар, дырхәышәтәуеит, далдыргоит ҳәа агәра ргон. Уи ус шакәыз рҳәоит аҵарауаа Дж. Г. Маккуин (уи иусумҭа – «Хетты и их современники в Малой Азии. М., 1983. – С. 69). О. Р. Герни (уи иусумҭа – «Хетты». М., Наука, 1987. – С. 177).
1956 шықәсазы аԥсуа ҵарауаҩ, аҳәынҭқарратә усзуаҩы М. Ҭ. Бӷажәба (суҟан иара Акоммунисттә партиа Аԥснытәи аобласттә комитет аԥшьбатәи амаӡаныҟәгаҩыс дыҟан, дук мырҵыкәа ақыҭанхамҩатә ҭҵаарадыррақәа ркандидат ҳәа астепен аиуразы адиссертациа ихьчеит) Аҟәа иҭижьит урысшәала ииҩыз, аҵакы бзиа змоу «Пчеловодство Абхазии» ҳәа хыс измоу аброшиура замана. (Иахьа шьҭа шамахамзар уаҩы иԥыхьамшәо ари ашәҟәы хәыҷы аекземплиар ԥшааны, ақсеракопиа ахыхны иахьсиҭаз азы иҭабуп ҳәа иасҳәоит сҩыза, еицырдыруа аԥсуа литературатә критик, аҭҵааҩы Р. Хә. Қапба).
Ара зыӡбахә ҳамоу аусумҭа автор иааркьаҿны ишьҭихыз азҵаара аҭоурыхгьы далацәажәеит. Қсенофонт инаиркны ихьшәоу аамҭақәа рҟынӡа аԥсуа шьхыцқәа рхаҭабзиара иалацәажәахьоу, рҷыдарақәа азгәазҭахьоу азеиԥш хҳәаа рзыҟаиҵеит (Ж. Шарден, М. Пеисонель, С. Броневски, Ф. Торнау, А. Пахомов, Н. фон-Дервиз уҳәа даҽа ԥыҭҩыкгьы), иҳәеит аӡәырҩы авторцәа аԥсуа шьхыц жәла адунеи аҿы зегь реиҳа ибзиоу, ихәшәу ацха ҟазҵо, акыр ачымазарақәа ирыхәшәу, еицырдыруа ишыҟоу, хаҭабзиарақәаси ҷыдарақәаси  ирымоу. Иазгәеиҭеит XIX ашәышықәсазгьы аԥсуа ашьхымӡаҭра  гәара дуқәа еихҳәа-еиҵҳәа ишрымаз. Ҿырԥштәыс иааҳгозар, А. Пахомов иусумҭа «Аԥсны ақыҭанхамҩа аганахьала» («Абхазия в сельскохозяйственном отношении») ҳәа хыс измоу хыҵхырҭас иҟаҵаны М. Ҭ. Бӷажәба иазгәеиҭеит 1868 шықәсазы ашьхарԥы иҟоу Қәычаа (Кучба) ҩынҩажәи жәаба ҭаацәара ҩажәа нызықь шьхымӡаҭра рыман. Лӡаатәи (Ԥицундатәи) аокруг аҿы 1872 шықәсазы ирыман 7.666 шьхымӡаҭра ҳәа. Иара убас автор иазгәеиҭеит Н. фон-Дервиз аԥсуа шьхыцқәа ирызкны ииҩуазгьы: Аԥсны шамахамзар аҭаацәарақәа 600-800 шьхымӡаҭра  рыман, уи рнапы алакуп (ад. 4) Аԥсуа шьхыцқәа Аԥсны анҭыҵгьы иеицырдыруа иҟалеит. Уи моу Америкеи абжьаратәи Азиеи акыр тәылақәа ирылаҵәеит. 1902 шықәсазы аԥхьаӡакәны Гагрантәи (америкаа) иргеит хыԥхьаӡарала имаҷымкәа ашьхыц ҭаацәарақәа (ад. 7 -8).
Ҭҵаарадыррамзар уаҳа закәызаалак политикатә ҵаҵӷәык, хырхарҭак, «ҩысҭаарак» змамыз М. Ҭ. Бӷажәба абри иусумҭа иаԥхьаз ақырҭуа профессор Т. К. Кәарацхелиа дԥаԥашькызаап, аха ишԥа уҳәарауазеи? Маҷк иадамзаргьы аԥсуаа рыхьӡ ҭызгашаз акы уҳәар руа иҟазма ақырҭуа шовинистцәа! Аҟыԥҳәа уԥаҵа иахьынҳалон, аҳәынҵәа ухьыршьуан. Апатын (дара рҳәашьала – батони) Т. К. Кәарацхелиа даалаган аԥсуа шьхыц ҳәа акагьы ыҟаӡам, иҟоу ақырҭуа шьхыц ауп ҳәа арецензиа гмыг ҩны агазеҭ «Зариа Востока» ианиҵеит. Рацәак мырҵыкәа М. Ҭ. Бӷажәба уи даҿаԥызҽуаз аҭак изыҟаиҵеит иара убас агазеҭ адаҟьақәа рҿы.
Ажәытәӡа аахыс аԥсуаа ашьхымӡа рацәаны ирааӡозҭгьы, уи инақәыршәаны иԥсабаратәуп ашьхыц рынцәахәгьы дахьрымаз. Уи Анана-Гәында лыхьӡын. Ари ахьыӡ еиуеиԥшым авариантқәагьы амоуп: Анана, Анан, Анан Ахьаҳкәажә, Нан, Нана, Ананиа-Гәында, Анан Агәында, Анан Гәашьа, Гәында-ԥшӡа, Гәында шеишеи, Гынды уҳәа.
Ари  анцәахәы дыԥҳәысуп (дыӡӷабуп). Лара илызкны, лгәы ҟарҵарц, дырзылыԥхарц есышықәса ааԥын аԥхыни аныҳәа ҷыда мҩаԥыргон.
Ааԥын ашьхыцқәа ацха аизгара ианалагалакь, аҭаацәараҿы иреиҳабыз аԥҳәыс цқьа (зықәрахь инеихьаз аԥҳәыс бырг) ахәыӡи кәтаӷьки лыманы ашьхымӡаҭраҿы днеиуан, уа хынтә иакәлыршон иналгаз ахәыӡи акәтаӷьи. Анцәахәы Анана-Гәында лыхьӡала аҿаҭахьа лықәылҵон, дныҳәауа, абасгьы лҳәон: «Ибықәнагоу аӡатә ианаамҭоу ишыбзаазго агәра быргауа, сбыҳәоит, Анана-Гәында, ҳашьхыцқәа бырхылаԥшларц, изакәызаалак чмазара дыбмырхьын, ирзырҳа, ирҿиа, ацха бзиа, ацха рацәа роуртә иҟаҵа!»
Аныҳәаҩ абас анылҳәалак ашьҭахь илкыз ахәыӡи акәтаӷьи уа ашьхымӡаҭра иахакналҳауан.
Аԥхын ииуль 15 инаркны нанҳәа мза аанҵәаанӡа, ацха аԥшра ианалагоз аламҭала, ԥшьашак, ма сабшак аҽны анцәахәы Анана-Гәында лыхьӡала ирықәырҵаз аҿаҭахьа нарыгӡон. Ашәаӡа алаҵаны амгьал ду рӡуан. Уи амгьал кәтаӷьк нақәҵаны, инаганы шьхымӡаҭрак иқәырҵон. Аҭаацәара иалахәыз (иеиднакылоз) зегьы уа инеины ишьамхнышгылон. Аҿаҭахьа зқәызҵаз аԥҳәыс бырг, аԥҳәыс цқьа еиҭах Анана-Гәында длыматанеиуа, импровизациа ҳасабла длыҳәон. Егьырҭ уа иҟаз зегьы уи илҳәоз аныҳәаԥхьыӡ иацырӷызуа «Амин!» – рҳәон.
Аԥҳәыс цқьа абас данныҳәалак ашьҭахь ани ирхианы ирымаз амгьал ду аџьар сахьеиԥш иааихданы, еиҟараны, ԥшь-хәҭакны иԥылҟон. Урҭ аԥшь-хәҭакгьы иҵагь имаҷыз асақәа рыла еихлырссон. Аҭаацәа зегьы уаҵәҟьа илатәаны акрырфон. Агәылацәагьы рхамышҭыкәа амгьал сақәа рзырҭиуан. Афатә ирцәынхаз акаҵкәыр иҭаҵаны иара уаҵәҟьа ашьхымӡаҭраҿы икнарҳауан. Дарбанзаалак ашьхымӡаҭра иаҩсны ицоз амҩасҩы иуалын уа дааҭгыланы, ашьхыцқәа иныҳәарц, напык аҟара ахәыӡ ԥсаҟьаны икаиԥсарц, амгьалгьы сак аақәхны ифарц. 
Ажәытәан аԥсуаа ақьабзқәа зегьы набыцрада ианымҩаԥыргоз, анцәахәқәагьы еиҳа ирзылаԥхон ҳәа иԥхьаӡан.
Н. С. Џьанашьиа Анана-Гәында илызкны абас ииҩыз аҿы иалкааны иазгәаҭатәуп акәтаӷь аӡбахә ахьҳәоу. Ара уи аҭәра, аҿиара иасимволуп. Ари ақьабзи аныҳәареи мҩаԥызгоз акәтаӷь ахьадыргалоз, иахьаладырхәуаз, уи ала ирҳәарц ирҭахыз акәтаӷь шҭәу еиԥш  ашьхымӡаҭрагьы цхалеи шьхыцлеи иҭәааит ҳәа акәын.
Н. С. Џьанашьиа ажәа «Анана» «ан аҟнытә иаагоуп, «ан» иахаршалоуп ҳәа ахьиҩуаз диашазар  ҟаларын, аха ажәа «Гәында» ақырҭуа ажәа «Гунди» («агәыԥ»), «аидкыла» ауп ҳәа ииҳәаз иашоуп ҳәа иаҳзыԥхьаӡом. Ас еиԥш иҟоу ахшыҩҵак ҵаҵӷәы аманы иҟам.
Анана-Гәында илызкны Н. С. Џьанашьиа ииҳәақәаз акыр ихадырҭәаауеит Г. Ф. Чурсин иеизигаз адыррақәагьы. Уи«Анана-Гәында» аетимологиа зынӡа даҽакала иҟаиҵеит. Н. С. Џьанашьиа «Гәында» ақырҭуа ажәа  «гунди» ауп ҳәа ииҳәаз мап ацәкуа, Г. Ф. Чурсин игәалаиршәеит аԥсуа нарҭтә епос аҿы Гәында хатәы хьыӡны ишыҟоу, нарҭаа аишьцәа шәҩык раҳәшьа заҵә Гәында лхатәы хьӡы акәны ишаабо. Ауаԥсаа рнарҭтә ҳәамҭақәа рҿгьы уи Агунда лыхьӡуп. Г. Ф. Чурсин игәаанагарала «Анана-Гәында» иаанаго «Ан-Гәында» ауп. 
Аԥснытәи абнарқәа рҿы ашьхыцқәа рацәаны иаман. Аԥсуа аҵла гәаҩаҿы ашьхыцқәа ҭаны ианибалакь, аԥхьа Ажәеиԥшьаа рашәа иаҳәон, нас акәын урҭ иҩныҟа игаразы, рырҿиаразы рынцәахәы данлыҳәоз. Абас уи дылмыҳәакәа, дымныҳәакәа ашьхыц аҩныҟа игар ҟаломызт, ҵасым ҳәа иԥхьаӡан.
Аӡиас Гәымсҭа ахахьы Анантәара захьӡу хра дук ыҟоуп. Уи ахра аҩхаақәа рҿы ашьхыц рацәаны иҟан. Ажәлар ргәаанагарала абри ахраҿы ашьхыцқәа рынцәахәы Анана-Гәында тәарҭас-гыларҭас илымоуп. Ари аҩхаа Анана-Гәында тәарҭас-гыларҭас иахьлымоу аҟнытә иԥшьоу ҭыԥуп ҳәа иԥхьаӡан, уа схалоит ҳәа аӡә далагаргьы ҵасмызт.
Аинтерес агым Анана-Гәында лтәарҭа ҳәа конкретла ареалтә ҭыԥқәа ана, ара иалкааны иахьрымаз. Урҭ анеира ахьыуадаҩу ашьха ҳаракқәа рҿоуп иахьыҟоу. Ашьхақәа рҿы анеира ахьыуадаҩу аҭыԥқәа роуп лара иалхны илымоу, ус аламала лааигәа уаҩ дызнеиуам, уаҩ лхы илырбом. Аха иҟоуп ҳәамҭақәак лара лҿы анеира зылшақәаз ахацәа ыҟазшәа зҳәақәогьы. Ҿырԥштәыс иааҳгозар, лара илызку амифтә ҵакы змоу жәабжьк излаҳәо ала, Лахҭа ҳәа иахьашьҭоу ашьха Аҳаԥшь аҵыхәа иадуп. «Арҩаш акәшоит, аҳампал еиԥш иқәацәӡа иҟоуп. Нана-Гәында лтәарҭа ҳәа иашьҭоуп».
Ари атеқст злагәцараҳкша аҟазшьақәа акымкәа, ҩбамкәа ирылаҟоуп. Акы – ажәабжьҳәаҩ излазгәеиҭаз ала, ихаҭа ибзианы иидыруа ҭаԥуп Анана-Гәында лтәарҭа ҳәа зыӡбахә имоу аҭыԥ: «Нана-Гәында лтәарҭа ҳәа изышьҭоу убри ашьха абыржә ҳаҩны шыздыруа издыруеит», иҳәеит иара згәаҭа ҳасабла. Ҩбагьы – лара дзеиԥшроу ҳәоуп: «Анана-Гәында ҳәа изышьҭоу дыӡӷабуп, абарҭ ашьхақәа дреиҳабуп… Доуҳала иҟоу аӡә лоуп». Ари атеқст  излаҳәо ала, «Ажәытә хаҵа ӷәӷәак, шәарыцаҩык лара дшыцәаз днеит. Ус амала лымԥын уаҩ дызнеиӡом. Убрахь сцоит ҳәа удәықәымлеи, иааимаҩаны адыди амацәыси ҟалоит, унанашьҭӡом… Ари лара  дшыцәаз ауаҩы даннеи, абахә аҳаԥаҿы дшықәтәаз гәеиҭеит. Лыхцәы иҩеижьккараӡа лахьхьи илеиуан. Ари ауаҩ даннеи, дааԥшит лара.
– Узлааизеи? – ҳәа диазҵааит.
– Сакәшан сааит! – иҳәеит.
– Сыцәаԥсымҭа уақәшәеит, мамзар уааира уҟан. Уаҳәа ааҭыхны схәы ахьеиҩҿиааз схы уас! – ҳәа иалҳәеит.
Ишылҳәаз еиԥш, иаҳәа аҭра иааҭиӷәыцәаан, лыхцәы ахьеиҩҿиааз лхы даст, даст, аха зынӡакгьы иаламлаӡеит. Дцо даналага, қәаб хәыҷык азна ацха саранџь илҭеит.
– Уара сара сҟын игәаӷьны уахьааиз аҟнытә абри усҭоит, иуманы уца! – ҳәа иаҳәаны, аҿҳәара аҭаны, шықәсык ҳәа илҭеит.
Амни илҭаз ацха ҭаацәала шықәсык афара иаҿын, аха инҵәомызт. Убри азын ауп «Нана-Гәында лыцхеиԥш инҵәаӡом! – ҳәа ажәаны изырҳәо.
Уи лтәарҭаҿы адгьыл цәгьаӡам, унеиртә еиԥш иҟоуп. Имаҷымкәангьы ауаа ҳнеиуеит ҳәа иалагахьеит, аха адыди амацәыси инанашьҭуам».
Ара иаҳгәалаҳаршәап нарҭаа ирызку аԥсуа фырхаҵаратә ҳәамҭақәа рҿы Нарџьхьоу нарҭаа раҳәшьа заҵә Гәында ԥшӡа дымҵарсны даниго, ран Саҭанеи Гәашьа адоуҳа иҟалҵаз, ишыҟалҵаз (дшышәиз), Нарџьхьоу дҳашҳатәрахааит анылҳәа ашьҭахь Гәында ԥшӡа лзы абас нацылҵеит:
«Гәында ԥшӡа Нантәара абахә лыхьӡ ахызааит. Адунеи аҿы ԥшӡара ыҟанаҵы, адгьыл ҳазну хаа-мыхаа аманаҵы лыхьӡ кашәара ақәымзааит. Фатәы-жәтәыс иҟоу ацха рыцкуп, урҭ лара хылаԥшхәыс дрымазааит! Урҭ рынцәахәы Анана-Гәында лыхьӡзааит!».
Аепос аҿы излаҳәоу ала, Саҭанеи Гәашьа лдоуҳа наӡеит: «Ирҳәоит Гәында ԥшӡа дхаҳәханы, дыхьшәашәаӡа, Анана-Гәында ҳәа ашьха дрынцәахәны, Нантәарра  ахаҿы днашананы даанхеит ҳәа».
Анана-Гәында ашьхыцқәа рынцәахәра мацара акәӡамзызт функциас илымаз. Иҟан аҳәсақәагьы  дрынцәахәуп ҳәа зыԥхьаӡақәоз. Уи илыҳәон ахәыҷқәа рылҭарц, ажәлар рыҿиара, рхыԥхьаӡара азырҳара лылшоит ҳәангьы дыԥхьаӡан. Лара дыҟаҵәҟьоуп ҳәа агәра ргон, аха Акәын-иԥа Ҳаҭажәыҟәа Аешба ида аӡәгьы димбацызт ҳәагьы нацырҵон.
Анана-Гәында илызкны ақьабзи аныҳәарақәеи ажәлар ишымҩаԥыргоз ҳәа Н. С. Џьанашьиа ииҳәақәаз излареиԥшқәам ыҟоуп Г. Ф. Чурсин урҭ рыӡбахә дшалацәажәаз. Ари автор излаиҩуаз ала, ашьхыцқәа ааԥын ацха ҟарҵо ианалагалак, аҭаацәарақәа рҿы имҩаԥыргон абас еиԥш иҟаз ақьабз: ацха алаҵаны ақашь ҟарҵон. Аԥшәма еиҳабы ари ақашь ахәҭак ашьхымӡақәа иԥсаҟьаны ирықәиҭәон, иаанхоз ахәҭа иара ихаҭа ифон. Ари ақашь аҽаӡәы ииҭар (иҿаиҵар) ҟаломызт (ҵасмызт). Убас еиԥш ақьабз анымҩаԥыргалакь аҽны инаркны ацхеи ацәеи (ацәашьы злырхуа) ацәа рҭир, изырҭахыз ирҭар ҟалон, асабшаҽны ада. Избан акәзар, ессабша ашьхыцқәа ныҳәа мшыс ирымоуп, рыҭра иаԥырҵны хара иԥырны џьаргьы ицом ҳәа иԥхьаӡан.
Анана-Гәында лыхьӡала даҽа ныҳәарак мҩаԥыргон нанҳәа мзазы. Усҟан шьхымӡаҭрак рыԥшуан. Уи иҭыргоз ацха дара аԥшәмацәеи рыжәлантәқәеи ирфон. Даҽа жәлак змаз, дара ирыжәлантәымыз уи аҽны уи ацха иҿарҵар ҵасмызт.
Анана-Гәында илызкны аныҳәарақәа ажәеинраала (ашәа) форма рыҭаны ианырҳәозгьы иҟан. Урҭ руак атеқст абас иҟоуп:

Анан Агәында, Гәында-ԥшқа бара!
Бызхылаԥшу адгьыл алыԥха рыҭ,
Иқәырӷьаца, ашьха рацәаны анцәа иҳаҭ!
Бара бымчала аӷьалӷьалыӷьаца
Анцәа рзырҳа-рзырӷьа иыҳаҭ!
Рхәыжә-рҟьыжә ада ԥхасҭа рмауааит!

Ари анцәахәы илызкны Аӡҩыбжьа ақыҭан аныҳәара нанҳәа мзазы ишымҩаԥыргоз атәы Г. Ф. Чурсин абас дахцәажәеит: ԥшьҩык аҳәсақәа ԥшь-кәакьк змаз амгьал рӡуан, нас аҩны аԥшь-кәакьк рҿы инеины инагылон рҟәаҟәақәа еизырханы, Анана-Гәында лыхьӡала иныҳәон ашьхыцқәа рааӡараҿы аманшәалареи ақәҿиарақәеи рылҭарц. Џьгьарда ақыҭан Анана-Гәында лыхьӡала аныҳәара анымҩаԥыргоз аҽны аилаџь руан, ақашь ҟарҵон. Уи ақашь ахәҭак ԥсаҟьаны ашьхымӡаҭрақәа ирықәрыԥсон.
Ҷлоу ақыҭантәи аинформатор Адлеи (Адлеиба) Мажьагәа иҳәамҭаны ашьхыцқәеи урҭ рынцәахәы Анана-Гәындеи зхылҿиааз ҳәа Г. Ф. Чурсин ианиҵаз алегенда аҵакы абас иҟоуп:
Дыҟан анцәа дхазҵоз уаҩ бзиак. Ҽнак абри ауаҩ иҿы аџьныш днеин ус иҳәеит: «Уара анцәа дзыуныҳәозеи, са соуп уара узшаз, анцәа иакәӡам». Ари ауаҩ аџьныш ииҳәаз хаимҵеит. «Исҳәаз хаумҵозар, сара иусырбоит», – аџьныш абас иҳәан, ауаҩы дчычианы, дхымхәаны, ишьапы имыхәо, дцыркьуа дҟаиҵеит. Дук мырҵыкәа, уи ауаҩ ахәа (ахәаҷақәа) илҵуа далагеит. Ари ауаҩ ишьапы иалҵыз хәаҷак ааникылан, инапы инаниҵан, ус иҳәеит: «Анцуәа сцәа-сжьы иалихыз абри ахәа (ахәаҷа) ауаа ирыхәо иҟалааит». Абас аниҳәа, ахәа (ахәаҷа) амҵәыжәҩқәа аиун, ишьхыцхан иԥырны ицеит. Анцәа дхазҵоз ари ауаҩ иԥсы шҭаз ажәҩан ахь мчык дханагалеит, уантәи аӡаӡа еиԥш ацха лбааишьҭуеит. Аҵыхәтәан анцәа  Анана-Гәында дишеит ашьхыцқәа дырхылаԥшларц.
Даҽа ԥсыуа легендак (Г. Ф. Чурсин Аҭара ақыҭан ианиҵаз) излаҳәо ала, анцәа ауаҩи ашьхыци аниша, ашьхыц анцәа иҳәеит иара ауаҩы ианицҳалак, дахыԥсааларц, ашьхымӡаҭра иҭоу ацха зегьы иара иафаларц (иахәхарц). Аха анцәа даҽакала иӡбеит: ашьхымӡаҭра иҭоу ацха зегьы ашьхыц иазыфом, убри аҟнытә, уи иҟанаҵо ауаҩгьы ихы иаирхәалааит (ифалааит), ауаҩы ашьхыц аницҳалак, иара ахаҭа ахыԥсаалааит.
Ашьхымӡаҭра иадҳәаланы иҟаз амцхаҵареи, аҵасқәеи, акәамаҵамарақәеи рацәан. Ҿырԥштәыс иааҳгозар, ашәарыцара аан еиԥш, ашьхымӡа ааӡаратә нхашәаҿгьы ауаа аӡәи аӡәи реицхыраара ԥкырак амамызт. Абнараҿы аӡәы аҵла ашьхыц шамаз ибар, уи аҵла иҿаҟәар, уи нахыс иара ида дарбанзаалак аҽаӡәы урҭ ашьхыцқәа згоит, егьиуеит ҳәа далагомызт.
Ашьхымӡа ааӡаратә нхашәа аимак-еиҿак,  аиқәгәамҵрақәа уҳәа зынӡак иаабуам,  ианаалом ҳәа иԥхьаӡан. Амал шараан, ашьхымӡақәа еимаркуа иалагар, ашьхыцқәа нҵәоит (иԥсуеит, иеиланҵәоит) ҳәа иԥхьаӡан уҳәа убас иҵегьы.
Н. С. Џьанашьиеи Г. Ф. Чурсини реиԥш, Д. И. Гәлиагьы аԥсуаа ашьхақәа рынцәахәыс ирԥхьаӡоз Анана-Гәында иааркьаҿны акәзаргьы длыхцәажәахьан. Иара игәанагарала уи лыхьыӡ шумераа (сумераа) рынцәахәы Нана лыхьыӡ уаҩы иаҿирԥшыр ҟалоит ҳәа иԥхьаӡон. Д. И. Гәлиа даҽа ҭыԥк аҿы излаиҩуаз ала, Анана-Гәында лыхьыӡ иаҳгәаланаршәоит еламаа рынцәахәы Нахунди лыхьыӡ.
Аԥсуа жәытә ажәақәа ржәар аиқәыршәаҩ, ажурналист, ашәҟәыҩҩы Шьаликәа Камкиа хшыҩҵакык иҳәеит. Иахьынӡаиашоу седроу, аха ари автор излазгәеиҭаз ала, аԥсуаа нанҳәа ҳәа изышьҭоу амза (урысшәала – август) ашьхымӡа рынцәахәы Анана-Гәында лыхьыӡ иахаршалазар ҟалап. Уи автор иажәақәа рыла иаҳҳәозар, «абри амзазоуп ашьхымза анырԥшуа. Уи ныҳәак еиԥш ирыԥхьаӡоит. Иҟалап уи амза ахьыӡ нанҳәа Анана-Гәында лныҳәа аанагозар».
Абызшәадырҩы А. Џь. Хьециа ажәлар рҟынтәи акыр анҵамҭа ҿыцқәа адгаланы, инҭкааны излаҭиҵааз ала, Анана-Гәында лфункциақәа ашьхыцқәа рынцәахәра амацарала ихыркәшамызт, ацыӷқәагьы нцәахәыс дрыман ҳәа иԥхьаӡан. «Абзыԥқәа аҩашаҽны шәарыцара, цыӷкра ицаӡомызт. Аҩаша мыш мышьҭацәгьаны иршьоит. «Аҩашаҽны ақәыџьмаҵәҟьа игәаӷьны ахәыц алнаршәом», – рҳәон… аҩашаҽны иныҳәон Анана-Гәында лыхьӡала».
Бзыԥҭа ақыҭан, Аҭыӡҭа аҳаблан инхоз Барцыц Џьамфер Селым-иԥа (диит 1906 шықәсазы) иҳәамҭаны 1982 шықәса нанҳәа 21 аҽны А. Џь. Хьециа ианиҵаз аматериал абас аҳәоит: «Иныҳәоз еицу агәыԥ (ацыӷкразы ашәарыцара ицараны иҟаз – С. З.) иреиҳабыз «амасаба» иакәын. Аныҳәара иалагаанӡа зегьы рҿы-рнапы рыӡәӡәон. Аныҳәаҩ имаҟа имӷыхны, ихарԥ шкәакәа аушьҭны, иҿы мраҭашәарахь ирханы дгылон, егьырҭ еиҳабы-еиҵбыла иармарахь ала ивагылон. Аныҳәара шьыбжьаанӡа имҩаԥыргар акәын, шьыбжьышьҭахьтәи аныҳәара амч аиуам ҳәа иршьон. Аныҳәаҩ иныҳәара даналгалак, ивагылоу «Амин!» рҳәон». Ианаҳҵаз аныҳәара атеқстқәа рахьынтә вариантк абас иҟоуп:
«Ари заҳауа Анцәа Ду! Ари Иақәиҭу ухьышьаргәыҵа сакәыхшоуп! Анан Ахьаҳкәажә Ду! Ашәҭ-мышәҭ инкаԥсуа ирхианы иҳаҭ! Қәнагала иҟаларатәны иаҳақәыршә, сбыкәыхшоуп! Ашәарах абна илаҵаны ирымоу ҳхыбымбаан! Ибымфац, ибымжәыц ҳадбымгалан! Ҳгәы злаӷьара ҳақәыршә, сбыкәыхшоуп! – абас ҳлыҳәауан Анан Ахьаҳкәажә».                                              
Ажәытәан аԥсуаа абна илаланы ашьхыц шыркуаз, уи ишеишәарыцоз еиуеиԥшым акәамаҵамарақәа ыҟан. Уи иазкны 1998 шықәса сентиабр 19 аҽны Гәдоуҭа араион, Уаҭҳара ақыҭантәи аинформатор Папцаа Гәыгә (диит 1915 шықәсазы) абас ҳаиҳәеит ҳекспидициатә усураан:
«Ари ашәарахи абнеи рынцәахәы ажәеиԥшьаа шаҳҳәо еиԥш, ашьха ирхылаԥшуа, ашьха знапаҿы иҟоу анана лоуп. Ажәытә ашьха аҵла иахьҭаз иашьҭаланы ирыԥшуан. Ианҭыҵуаз убас рҳәон: «Анана! Былԥха ҳамазааит! Анана! Бара бнапаҿы ҳаҟоуп. Ҳаблақәа ырҵар, ирбартәы иҟаҵа, ҳбыҳәоит! – ҳәа иныҳәаны, нас раҳаҭақәа аашьҭыхны, идәықәлон абни ашьха аԥшаара. Ицуан абахәқәа иахьырҭоу, аҵлақәа иахьырҭоу иҭыргон.
Хаҵак зны убыс дахцаз ашьха ибеит. Иҩызцәа рҟны дааины иреиҳәеит ашьха ахьҭаз збеит ҳәа. Нас излааргоз аҳаҭақәа аашьҭырхын, иахьнеиз, ашьха рацәаны агәақьҳәа аус руеит. Арҭ аалаган, ахақәа кыддыргылан, ҷкәынак дҩыхәнан, ацха лбааишьҭуа далагеит. Аҳаҭақәа иҭарҵеит, егьит. Анана дныҳәаны, уи иҳалҭеит, егьит, рҳәан иааит, иҳәеит».
Ашьхыц анҵаны измоу аԥсуаа иахьагьы уи анцәахәы лыхьӡала аныҳәара мҩыԥызго ыҟоуп. Ҿырԥштәыс иааҳгозар, 2003 шықәса нанҳәа 4 аҽны Гәдоуҭа (Бамбора) инхо Џьениа Иури Кәакәын-иԥа (59 шықәса ихыҵуеит) уи аныҳәа иазкны афольклортәи аетнографиатәи експедициа иалахәыз аҵарауаҩ И. Гә. Аргәыни сареи абас ҳаиҳәеит:
«Ҩажәи быжьба шықәса арра маҵура схызгахьеит. Уажәы апенсиахь сыҟоуп. Ашьха сааӡоит 1977 шықәса раахыс. Сара сеиԥш ашьха зааӡо аҩызцәа сымоуп. Еӷьаи Бзыԥи ахьеилало ашьха анцәахәы илызкны аныҳәарҭа ҭыԥ алхны иҳамоуп. Ожәы ҩажәи хәҩык ҳаилаланы иацы аныҳәара убра имҩаԥаагеит. Ацә ҟата шьны, анцәа ишьапы ҳкит. Ари аныҳәара мҩаԥаагоит нанҳәа мза актәи амҽыш аҽны, есысықәса знык. Аныҳәараан аҳәса алахәӡам. Асас днеиргьы, дҳадаҳкылоит. Ани уажәтәи акурортникцәа ишыҟарҵо еиԥш, уҽеилыхны аишәа уахатәар ҟалаӡом. Аҩыжәрагьы иаҩцамкәа иҟалоит, ауатка мамоу. Аҩы рҽадыршьыр ҟалом. Абысҭа аауеит ишаабац, еизаз рызхара. Ицқьоу ауаа роуп еилоу, иӷьычуа, иқәычуа дҳалаҳҵаӡом».


Аиҭар

Аиҭар аҩнытә ԥстәқәа рынцәа иоуп, дырхылаԥшхәуп ҳәа дыԥхьаӡоуп. С. Т. Ажәанба излаиҩуаз ала, ахьчацәа ари анцәа ихьӡала шықәсык ахь знык, аԥхын, сабшак аҽны, ахәылԥаз (аурычра ианыҵамыз) аныҳәара мҩаԥыргон. Ахш-лых ақашь изыркуан. Қашьла иҭәыз ачуан иакәшаны игылон аҭыԥ иеиднакылоз ахьшьцәа зегьы. Урҭ  реиҳабы ибжьы ҩыҭганы Аиҭар диҳәон рырахә иазирҳарц, агыгшәыгқәа ирцәихьчарц. Нас уи ақашь рфон. Ахьча акы уақәиргәыӷыр, Аиҭар ихьӡала дқәыр, хымԥада, инаигӡон, уи ақәра еилеигомызт.
Н. С. Џьанашьиа излаиҩуаз ала, Аиҭар аԥсабара аҿыхареи азҳареи рынцәа ду иоуп, лымкаалагьы арахә реизҳара, рыҿиара данцәахәуп. Иара инапаҿы иҟоуп гәыԥҩык анцәақәа. Урҭ инапаҿы иҟақәоу иреиуоуп Џьабрани (аџьамқәеи ауасақәеи рынцәахәы), Жәабрани (ажәқәарынцәахәы), Анаԥа-нагеи (аҽаҩра анцәахәы), Алышькьынтыри (алақәа рынцәахәы), Аҽышьашьанеи (аҽқәа рынцәахәы), иара убас амзеи амреи рынцәахәқәагьы.
Аиҭар изкны ақьабзқәеи аныҳәарақәеи мҩаԥыргон хәажәкын мзазы (февраль). Ари амза ахьыӡгьы (хәажәкын) урҭ аныҳәарақәа рҟынтәи иаиуит, аныҳәара ахаҭагьы хәажәкыра ахьӡын. Аиҭар ныҳәеи хәыжәкыреи синонимқәоуп. Аԥсуаа акыр аныҳәарақәа рҿы ишаҟарҵоз еиԥш, араҟагьы аконус иеиԥшны, ма игьажьны, ашәырҟәаҷы агәылаҵаны, ма иагәыламҵакәа ахәажәақәа ҟарҵон (иржәуан, ма ирӡуан). Иара убас, иҟарҵон акака хәажәа амзеи, амреи, алаҳәареи иреиԥшны. Ахәылԥаз арахә ангәарлалак акәын аныҳәара анымҩаԥыргоз.
Аиҭар ихьӡала аныҳәараан аҭаацәа реиҳабы ахәажәақәа хԥа аанкыланы абас дналагон: «Уа Аиҭар – бжьаиҭар! Быжь-ныхак знапы иану, бжьы цәымзак зызкыдырҵо! Ҳарахә урхылаҵш! Убыс ирззырҳа быжьҩык реидара ахш рымҵлартә! Ҳаргьы ҳарахәгьы цәгьара ҳзааумган, ҳарахә рхәыжәи руаци рыда ԥхасҭа ҳаумҭан!»
Аныҳәара алагамҭаҿы арҭ ажәақәа стандарк аҳасаб ала ирҳәон, урҭ рнаҩсҟа досу аныҳәаҩ излаилшоз ала, импровизациала аныҳәара наигӡон, уажәы уажәы еиҭеиҳәон амистикатә рыцхә быжьба. Ари арыцхә егьырҭ акыр аԥсуаа рныҳәарақәа рҿгьы ахархәара аман.
Аԥсуаа амреи амзеи иахьрыҵаныҳәауеи Аиҭар бжьынцәак дахьырхагылоуи ажәытәӡатәи вавилонтә-ассириатә  нцәақәа быжьҩык ахьыҟоу џьара акала еиԥшьызар ҟалоит, еимадарак рымазар алшоит, насгьы ихадаратәу анцәақәа рыхьӡқәа (Ан, Ану-анцәа, Истар, Аиҭар) акыр еиԥшуп, еиқәҿырҭуеит ҳәа иҩуан Н. С. Џьанашьиа.
Аиҭар дхаҵоуп, аха дыԥҳәысуп, аҩнатә ԥстәқәеи анхашәареи дрынцәоуп зҳәақәозгьы ыҟан. Инаигӡоз афункциақәа злаҭбааз ала, зегьы дазхаҵаны дызларымаз ала, аԥсуа мырҭаҭратә пантеон аҿы Аиҭар иҷыдоу аҭыԥ ааникылон, акыр зылшо иоуп ҳәа дыԥхьаӡан. Рахәык уаха абна илаханы игәарымлар, агыгшәыг ирхәымхарц азы абас еиԥш ақьабыз  мҩаԥыргон: амыркатыл еихаҿарҳәон, нас арахә рхылаԥшхәы, рынцәа Аиҭар иашьапкуан абарҭ шьҭа зеилкаара мариам ажәақәа рыла:

Аиҭыр! Аиҭыр!
Бжь-Аиҭыр, бжь-Аиҭыр!
Бжь-џьара еилоуп,
Бжь-гәарак рыкәыршоуп,
Кәымӷла ихыркуп,
Џьалыԥсла еибаркуп,
Аиҭар џьамгәын амҩа иангылоуп,
Ҵысра-қәацара акы иақәиҭым,
Мқамгариа иасасуп!

Аиҭар ихьӡала аныҳәарақәа имҩаԥыргоз, ажәеинраала форма змоу авариантқәа руак абас аҳәоит:

Аиҭар ныҳәа зынҳәа-зынбалыу,
Абрыи ашьамаҟа ртәоуп,
Аиҭар ныҳәа зынҳәа-зынбалыу,
Улԥха рыҭ, угәыԥха рыҭ!
Рхәыжә-рҟьыжә ада ԥхасҭа анцәа ирыумҭан?
Рахәгьы уаагьы аибааӡара рыҭ!

Г. Ф. чурсин излаиҩуаз ала, шьхацан аамҭа анааилак, ахьча ирахә иреиӷьыз ауаса шьтәа аарылхны  ишьны Аиҭар изкны дныҳәон иара (ахьча) ирахәгьы иаргьы машәырда ашьха ацәҳәырахь (аҳәырҭақәа рахь)  еибга-изҩыда ихаларц.
Ари аныҳәара анымҩаԥыргоз акрыфараан адгьыл аҿы итәон, афатә аҵла амахәҭақәа рҿы икнарҳауан: уи адгьыл ма аишәа (астол) иқәырҵар ҟаломызт, ҵасымызт. Ари аныҳәара ахыхьтә ҳәа иашьҭан.
Аиҭар изкны ажәлар ргәаанагара зеиԥшраз ибзианы ианыԥшуеит ааскьатәи нҵамҭакгьы (Смыр-Габниа Арда илҳәамҭоуп, ианылҵеит аҵарауаҩ-афольклорист Ц. С. Габниа-ԥҳа Гәдоуҭа араион Џьырхәа ақыҭан, лаҵарамза 3, 1996 шықәсазы): 
«Ҽынла дубаӡом. Уахынла дцәырҵуеит, хыџьгәыгәынк даҟароуп. Дкәымпылуа, ажә абӷа дықәланы дышнеиуа, атәыҩақәа днарыбжьатәоит, нас ажә ахы абыӷра далагоит. Арахә уи агәаԥханы иӷызуеит.
Аԥшәма ирахә ҿиарц иҭахызар: «Аиҭар, Аиҭар, бжь-Аиҭар, Џьамгәыгәын!» – иҳәароуп, ажә аныӷзуа аамҭазы.
Ажә ахнышьыр ианықәырго акәакәар иҟарҵо ахаџьгәагәын сахьа амазароуп».
Аиҭар изку абра иҳәақәоу акыр ирзааигәоуп, ақьабызгьы акыр инҭкааны убла иаахгылартә асахьа ҭыхуп Баграт Шьынқәба ироман «Ахаҳә еиҩса» аҭыԥқәа руак аҿы. Ароман аҿы ажәабжьҳәара зхаҿала ицо Лаган даныхәыҷыз (XX ашәышықәси аҩажәатәи ашықәсқәа рзы) иҭаацәараҿы Аиҭар изкны ақьабз шымҩаԥыргоз аӡбахә абас иҳәоит:
«Акәакәарқәа шыжәра ианжәы, сан ачуан иҭыхны ҩаԥхьа аишәа иаақәлыргылеит. Нас амҿтәы гәабалаа ду лыманы дааин, уа инанлыргылеит акәакәарқәа еилыхны, агәабалаа лыманы ашә данынхыҵ, сабду иаалымихуеит. Уи алҩаҵә ахыззуа агәабалаа неигоит инаԥсыргәыҵа иқәыргыланы, – ҳара ахацәа – саб, сабиашьа, сара – иара ҳишьҭоуп, уи аныҳәарахь аҳәса неир ҟаломызт. Ажәбора аԥхьа арахә еилаӷәаа иахьгылаз даарылагылеит. Арахәгьы џьыкак рырҭоз џьыршьон, иааилаҩҩит.
Аҭаҳмада, амрагыларахь амра иҿалашо дааҳәны даагылеит, агәабалаа днаныԥшылан, икәымпылӡа иҟаз акы аарылихын, дҩахан амра наҿаирыԥхеит, нас ибжьы ҩеиҵыхны дналагеит аныҳәара.

Уа, Аиҭар, бжь-Аиҭар, улԥха-угәыԥха!
Уа, Аиҭар, бжь-Аиҭар, ҳарахә урхылаԥш,
Ԥыдак ыҟамкәа, гыдык рыламкәа,
Рхәыжә икаԥсаз ада ԥхасҭа рымамкәа.
Рцәа цыҩ-цыҩуа, жьыла ихьысҳамкәа,
Ӡак ашәаҟьа хчыло, ахш ирымҵуа,
Агыгшәыг хара-хара ирԥырҵуа
Иахьгәарҵуа амаҵә аӡа рзылаҟәуа…
Ҽааны уажәааны раҟара рыцлауа…
Уа, Аиҭар, бжь-Аиҭар, Аиҭар-џьамгәыгәын,
Улԥха, угәыԥха ҳагумыжьын!..

Сабду ибжьы абжьааԥны еиԥшӡам, еиҳа ишьҭыхуп, иаҳагьы имчуп, дахьынаԥшуа Аиҭар ихаҭа дибошәа ауп дышцәажәо. Иныҳәара иарҭынчызшәа, арахәгьы еиқәыӡырҩуа игылоуп. Ани ажә ҿаша, хышла ибзиоуп ҳәа ирԥхьаӡо, зынӡак иааигәаӡаны аҭаҳмада идгылоуп, аблақәа разӡа ихәаԥшуеит, иаҵоу аҳәыс ауп иҭынчым, уи ақаблақәа инарыгәҭас-аарыгәҭасуеит.
Аиҭар, арахә рынцәахәы ҽынла уаԥхьа дгылазаргьы дубаӡом, есыуаха даацәырҵны арахә дрылалоит, изларҳәоз ала, уи хаџьгәыгәын бзиак даҟароуп. Дкәымпылуа, ажә абӷа днықәланы дышнеиуа, атәыҩақәа днарыбжьатәоит, нас ажә ахы абыӷра дналагоит, арахә агәы иахәаны иаамӷызыр ҟалаӡом, уи заҳаз ирахә ҿиарц иҭахызар, – Уа, Аиҭар, бжь-Аиҭар, Џьамгәыгәын! – иҳәароуп».
Анаҩсҟа излаҳәоу ала, Аиҭар ихьӡала аныҳәараан хкы рацәала афатәи ашәыри аишәа иқәырҵон. «Амала, ара иҟам акәац. Аиҭар ныҳәазы ашьа каҭәар ҟаломызт».
Аиҭар иӡбахә ҳаналцәажәо иазгәаҭатәуп даҽакгьы. Агырқәа рҿы арахә рынцәахәы Антари ихьӡуп, ашьхарақәа рахь инхо ақырҭқәа рҿгьы ари анцәахәы Анатори ихьӡуп. Ииашазар ҟалап арҭ анцәахәқәа рыхьӡқәагьы рхырҿсахьақәагьы агырқәеи ақырҭқәеи аԥсуаа рыҟнтә ирыланагалеит зҳәо аҵарауаа.
Д. И. Гәлиа иакәзар, аԥсуа нцәахәы Аиҭар ассиро-вавилонтәи анцәахәы ԥҳәыс Иштар диҿырԥшны, арҭ аҩыџьагьы рышьаҭақәа акы акәзар ҟалап ҳәа дрыхцәажәеит. Аԥсуаа арахә рынцәахәыс ирԥхьаӡо Аиҭар ихьыӡ Шьамаа рҟынтәи иаагозар ҟалап – Асҭар-ассиро-вавилонтәи анцәахәы Асҭар ҳәа агәаанагара иман Д. И. Гәлиа.
Даҽа ҭыԥк аҿы Д. И. Гәлиа аԥсуаа ирымоу арахә  рынцәахәы Аиҭар ихьыӡ шьамаа ажәытә рынцәахәы Адара уаҩы иаҿирԥшыр ҟалоит ҳәа иҩуан.  Машәырны иҟамлазар акәхап аԥсуаа иахьагьы ирылаҵәаны иҟоу ажәаԥҟа «Дасыу иадгьыл Шьам еиԥш ибоит». Ари аԥсуа жәаԥҟа иаанаго аԥсуаа зхылҵыз ажәытәӡатәи ауаа хеттаа рықалақь Дамасхуна (ихьшәоу аамҭақәа рзы – Дамаск) рдыруан, бзиагьы ирбон ҳәа гәҩарас иҳанаҭоит».
Баграт Шьынқәба иан илҳәамҭаны 1945 шықәсазы ақьаад ианиҵаз аԥсуа етнографиатә материалқәа рҿы анцәахәы Аиҭар изкны ажәлар аныҳәара шымҩаԥыргоз акыр инҭкаа-ааҭкааны иҳәоуп, ари анцәахәы ихцәажәахьоу егьырҭ аҵарауаа иҟарҵаз адырраҭарақәа раасҭа акыр ихаҭәаауп. Акыр иҟазшьарбагоуп ажәабжьҳәаҩ иҟалҵаз азгәаҭа кьаҿқәагьы:
«Аиҭар арахә рынцәа ҳәа дыԥхьаӡан, иҟалап анцәақәа дреиҳазаргьы. Уи аныҳәа мҩаԥыргон хәажәкын. Сынтәа (1945 шықәса – С. З.) хәажәкын ақәшәеит март 16 ашәахьазы (ҿатәла).
Ачашыла аакәаҳаны, саара дук иазымкуа, аҳампалқәа ҟарҵон. Урҭ рахьтә руак алаҳәара (аши абысҭеи ахьырхәахәоз, иахьырҭәаҭәоз) асасхьа аҭан, иргәаҩан, аклакәытқәа ахаҵаны, ианыржәлак, инаган аҷкәынцәа ирымҵадыргылон, урҭ ракәымзи арахә-ашәахә, анхара-анҵыра знапы ианыз. Алаҳәара асахьа змаз аҳампал анаҩс иҟарҵон игьежьӡа амра сахьа змаз, нас алышькьынтар ала асахьа змаз, ӡызлан-ӡаҳкәажә лсахьа змаз уҳәа, урҭ зегьы уажәы исгәалашәом, иҵегь иарцәан. Арахә-хы рыцԥхьаӡа, уеизгьы 10,12 иреиҵамызт. Урҭ лҭаҵаны, агәараҳәа иржәуан.
Аҳампалқәа саара дук инанҵаны, аныҳәаҩ инаирҭон, уи дцон арахә рахь, ма игәарҵаанӡа шьыжьы, ма ахәылԥаз иангәарлалакь. Аныҳәаҩ иццон аҩнаҭа еиуаз ахацәа, аҳәса уахь инеир ҟаломызт. Аныҳәаҩ арахә даарылагыланы, раԥхьа Аиҭар ҳампал шьҭихуан: «Шәхәыжә ишәықәҵуа ада ԥхасҭа шәмоуа, шәахьгәарҵлакгьы еибгала шәхынҳәуа, гыгшәыг шәԥырхагамкәа!» – ҳәа дныҳәон. Убас егьырҭ аҳампалқәагьы дрыхныҳәауан.
Аныҳәаҩ раԥхьа дыргыла ахацәа аныхынҳәлак, асаара ианыхны, аҳампалқәа деиҭарыхныҳәауан. Раԥхьаӡа алаҳәара, нас амра, нас амза уҳәа акгьы аанижьуамызт.
Аҭаацәа леикәшаны итәон, аҳампалқәа шаны иҳамҵадыргылон, зегьы хԥа-хԥа ҳаӡон. Ахәажәҵәы (уи арасаҵәы акәын излырхуаз) изгәыларҵоз аҳампалҵәҟьа акәын, егьырҭ излареиԥшымыз ҳәа акгьы ыҟамызт. Убри аҟнытә иҟазҵаҵәҟьогьы ахәажәҵәы згәылаз лыздыруамызт.
Ахәажәҵәы зауыз, «Мшызҳаз ахәажәҵәы иауит!» – рҳәон. (Амшра имоуп ҳәа ауп иаанаго).
Ахәажәҵәы зықәшәаз егьи ашәахьазы аҳабла зегьы кәтык-кәтык ирҭауан, урҭ зегьы шьны, аҳабла еизганы, ҩаԥхьа аҳампал ҟаҵаны, уаҩы-мшы ҳәа дырныҳәон. Крыфан иангыла, ахәмарра, аччара, ашәаҳәара, акәашара ҟарҵон. Аҷкәынцәеи аӡӷабцәеи анымираҳ ҟарҵон. Уи закәу салагар, исцәеилагар ҳәа сшәоит. Цқьа сазхәыцып даҽазны».

Жәабран

Ари анцәахәы изкны имҩаԥыргоз ақьабзи аныҳәареи Џьабран изы имҩаԥыргоз иеиԥшын. Излеиԥшымыз аҷыдарақәа маҷын. Араҟагьы аныҳәара абас ихацдыркуан: «Уара Жәабран, Аиҭар инцәахә ду…». Насгьы Џьабран ихьӡала ианныҳәоз ирҳәоз «рреит! рреит!» ацымхәрас ажәқәа ирыԥхьозшәа «уооцә! уооцә» рҳәон. Аныҳәара анымҩаԥыргоз сабшаҽнын.
Жәабран-ныҳәа аԥсуаа ишымҩаԥыргоз далацәажәауа, Г. Ф. Чурсин иазгәеиҭеит: ашә аламҵакәа ԥшь-кәакьк змаз амгьал ду рӡуан ахәышҭаара агәы иқәҵаны. Уи амгьал аӡразы амажәа ҩба, хԥа мшы архиара иаҿын. Ианырӡлак иԥырҟон ахәышҭаараҿы иахьықәыз еиҟараны ԥшьы-џьараны. Иара убри амгьал ахьықәыз ахәышҭаараҿы иқәырҵон ацқьашә ҳәа изышьҭаз, ҷыдала абри аныҳәаразы иҟаҵаз ашәха ду. Абри ашәгьы еицеиҟараны ԥшьы-хәҭакны иԥырҟон. Убарҭ рыла аныҳәара мҩаԥыргон. Адырҩаҿны уи амгьали ашәи рыхәҭақәа агәылцәа ирзырҭиуан. Агәылацәагьы ус еиԥш иҟаз афатәқәа аарҭиуан.
Жәабран иадҳәалоу аныҳәарақәеи ақьабзи акыр инҭкаа-ааҭкааны шықәсқәак уажәы аԥхьа ианиҵеит афольклорист В. А. Кәаӷәаниа. Уи ианҵамҭа излаҳәо ала, «Жәабран мзазы, аҿбаара ианыҵалоз аамҭазыҳәан иҟарҵон Жәабран-ныҳәа. Уи шыҟарҵоз абас акәын: асаараҿ ашыла кәаҳаны иаанрыжьуан мчыбжьык, уа ичуан. Иҵәыҵәуан. Нас чуан дук кнаҳаны, ахьурӡеиԥш иаарҩынтны, убра идыршуан. Ауаткаршыга ачуан наргыланы, убра иҭарҩуан ашыла кәаҳа. (Аҵәырса ахьӡын убри). Ахәышҭаараҵәҟьа мцала идыршуан. Анаҩсан ахәышҭаара ԥссаны, алабақәа ԥыҟҟаны ишьҭарҵон алаандак иамышьҭыртә еиԥш. Ахәажә абӷьала ихырҟьон ахәышҭаара. Ачуан иҭаз аҵәырса зегь илахан инықәырҵон. Жәабран-ныҳәа ахьӡала нанҳәаз еилаҵаны идырҩон ацқьашә аҭуан аҟны икнаҳаны. Аныҳәа аҽны илалбааганы ашә, иааԥыҟҟа-ԥыҟҟаны, жәабран мгьал агәҭа иналарҵон. Ашьҭахь хыхь дырҩегьых ахәажә бӷьы нақәҵаны, ахәышԥырӷы нақәыԥсаны ирӡуан. Ианырӡлак ашьҭахь. Амгьал ааԥссаны, ирыцқьаны, ажәхьага аныга инықәыргыланы, ацәашьы аакны, аҩнаҭа аԥшәма хаҵа дахныҳәон:

Жәабран-ныҳәа,
Улԥха, угәыԥха ҳаҭ!
Ҳарахә маншәалахо,
Рҟьыжә, рхәыжә ада
Ԥхасҭа рымамкәа,
Ргәарҵра маншәалахо,
Ргәарлашьа маншәалахо,
Рхьара маншәалахо,
Анцәа иҳаҭ!
Ҳарахә-ҳашәахә иахьарнахыс
Жәабран ахьаҳ ду иумаздеит!

Аныҳәара ашьҭахь амгьал ааҽҳәыхны, ашә еимырԥԥа иақәҵаны ирфон».
Н. С. Џьанашьиеи, Г. Ф. Чурсини, В. А. Кәаӷәаниеи Жәабран ишахцәажәақәаз излареиԥшқәам ыҟоуп ашәҟәыҩҩы Шьаликәа Камкиа уи иазкны ииҳәақәаз. Еивгарақәас ирымақәоу ҳхаҿы иааҳгарц, цқьа игәнаҳкыларц азы Шьаликәа Камкиа дшахцәажәаз шеибгоу иааҳгап. Уа ус аҳәоит:
«Ажәытәан ақыҭақәа рҿы ихьаз ажә аҳәыс наҵаргыланы ирныҳәаанӡа, иамҵуаз дәылырҭиуамызт, атәым уаҩгьы дадырҟьашьуамызт. Уи аныҳәаразы аԥш шкәакәа асақә еиԥш ирлагон, амажәа арбабаразы ахәыӡ шыла абҟәыл, мамзаргьы адыргьла иҭаԥсаны, иҩҩуа аҵәырса алырхуан. Аҵәырса анҵәыҵәхалак, акәаҳа иаларҟәаҷны аԥхарраҿы иаанрыжьуан. Амажәа ачра ианалагоз ахәышҭаара-мца ҿҳәыԥсааны, ахәажә бӷьқәа аҵаҵаны, хыхьгьы иақәҵаны, хәышԥырӷыла иҭаҳәҳәаны ирӡуан. Ирныҳәоз ажә иамҵуыз ахш рҵәны, ирӡыз амгьалгьы аишәа инықәҵаны, асагәреи кны иныҳәон абас: «Хш-хырҵәыла убаҟы-саҟалааит. Ухылҵ-ԥылҵ ҭоуԥчахааит. Иахьарнахыс иумҵуа зҿаҵахәы алоу хаҳасҭас ироуааит. Умарымажахааит!..» Нас асагәреи амца аркны, дызхагылаз аишәа агәҭаны иадирҷаблон. Ацәашьы шыбылуаз аҭаацәа ааикәшаны, аишәа инахатәаны, ирзеиҟараны иишаз афара иалагон. Иныҳәоз (дхаҵа, дыԥҳәыс) аҩнра еиҳабыс иҟаз иакәын (урыс бызшәала «весенний праздник»). 
Ара автор ииҳәақәаз зегьы иашоуп ҳазҳәом. Жәык хьацыԥхьаӡа ианырныҳәоз жәабран мҩаԥыргомызт, насгьы уи анырныҳәоз амгьал иара ишиҳәо еиԥш ахәышҭаара амажәа ықәҵаны ирӡуамызт. Жәабран ныҳәа анымҩаԥыргоз шықәсык ахь знык акәын, убысҟан акәын ахәышҭаара ршны, иқәԥссаны, ахәажә бӷьы аҵаҵаны амгьал анырӡуаз.


Џьабран

Џьабран аџьмақәеи ауасақәеи (аԥсаса) рынцәахәы иоуп.
Н. С. Џьанашьиа ари ажәагьы, Жәабрангьы ретимологиа абас иҟаиҵеит: «Џьабрангьы», «Жәабрангьы» еилоу ажәақәоуп – «Џь» – ажәа «аџьма» ашьагәыҭ ауп, «б» – «аб», «р» – ахԥатәи ахаҿы ҳзырбо хьыӡцынхәроуп, «н» – ан. Инеицҵаны аџьмақәа, абқәа ран алҵит – Џьабран. Жәабрангьы ус ауп ишышьақәгылоу – ажәқәа раб, ран – Жәабран.
Аиҭар  дызхагылоу, иеидикыло бжьы-нцәахәык рахьынтә зегь раԥхьа аныҳәара ззымҩаԥыргоз Џьабран иакәын. 
Ачгара (уи аурычра ҳәангьы иашьҭан – С. З.) ҳәа изышьҭаз амшқәа руак азы (уи аурычра ианыҵаз аҵыхәтәантәи амҽыша иақәшәан) аҭаацәара иреиҳабыз аԥҳәыс ашы иалхны амажәа ҟаҵаны аԥхара ахьыҟаз аҩны акәакьк аҿы илыргылон. Ари амажәа аилырхра, аиларҩынтра, арсара аан рхы иадырхәон лымкаала уи азы иҟаҵаны ирымаз арасатә ҵәы. Убри азы иара амажәа ахаҭагьы аҵәырса ҳәа иашьҭан – «аҵәы, арсара». Аԥшьашаҽны аҭаацәараҿы иҟаз «аԥҳәыс цқьа» абри амажәа ахәҭак аҵәы ала иааилырхны, аӡи ашылеи нацҵаны илыршуан, нас мгьалны илӡуан. Абри амгьал даҽакала акәымкәа, уеизгьы уеизгьы ахәышҭаара агәы ршны, нас иқәԥссаны, абӷьы аҵаҵаны амажәа ықәҵаны ирӡуан.
Аԥҳәыс уи амажәа ахәышҭаара ианықәлҵалак, уи иахакны илкуан ҷыдала абри ақьабз азы ирхианы илымаз ацқьашә ҳәа изышьҭаз ашәырҩа. Уи ашә агәҭаны имаҷны, игьыжьны иаагәылԥҟаны амажәа агәҭа инагәылалҵон. Ари амажәала ахәышҭаара ианықәылҵоз ахәҭак амшын аганахьи ашьхара аганахьи иԥсаҟьаны, икалыҟьҟьон, аџьмақә, дрыԥхьозошәа «рреит!» «рреит!» ҳәо. Уи инацҵаны абас дныҳәон: «Уара Џьабран, Аиҭар ду инцәахәы ду, улԥха угәыԥха ҳаҭ. Ҳарахә урхылаԥш. Ҳарахә рхәыжәи руаци рыда ԥхасҭа рмоуа уҳазырхылаԥш». Абри зегьы еицырзеиԥшу алагалажәа анаҩс импровизациа ҳасабла досу ишлылшоз ала дныҳәон.  Аныҳәара анҵәамҭаҿы зны амшын аганахь дхьаԥшны, зны ашьхара аганахь дхьаԥшны еиҭах аџьмақәа дрыԥхьозшәа «рреит! рреит!» лҳәон.
Амгьал анӡлак, аџьмақәа ангәарлалак аҭаацәара реиҳабы – ахаҵа Џьабран изкны дныҳәон абра хыхь иаагоу ажәақәа ҳәауа. Аҭаацәара иалахәыз зегьы «Амин!» рҳәон, насгьы ацәашьқәа адыркуан.
Ари анцәахәгьы ажәлар акыр ирхашҭхьоу дреиуоуп, уи изкны акьабзи аныҳәарагьы мҩаԥызрго уарла-шәарлоуп иахьа шьҭа уаҩы ишиԥыло, аха XX ашәышықәса азыбжанӡа имҩаԥызгақәоз маҷӡамызт.
Сара абарҭ ацәаҳәақәа зыҩуа ибзианы исгәалашәоит санхәыҷыз, 1941 – 1945 шықәса рызтәи Аџьынџьтәылатә еибашьра дуӡӡа анеилга ашьҭахьтәи ашықәсқәа рзы ҳаҩнаҭаҿы (Очамчыра араион Гәыԥ ақыҭан) жәабран ныҳәара анымҩаԥыргоз, ишымҩаԥыргоз. Сса-мыссас ҷыдарақәак ракәымзар, Н. С. Џьанашьиа ишиҩуаз еиԥш иақәшәон. Уи амгьал аӡразы ахәышҭаара дыршырц иабалак амҿы рхы иадырхәомызт. Аџь, ма ахьа, ма араҵла иалхыз амҿы ала акәын амца шеиқәырҵоз. Ахәышҭаара  дара бзиа иандыршлак аԥырӷ-цақәа хазы иааизганы, иныԥхьаҳәҳәаны, ахәышҭаара рԥссон, нас акәара ахықәқәа рҿы изызҳауа аҵиаа (ҩажәи жәаба рҟынӡа сантиметр иауз, жәабаҟа сантиметр аҭбаара змаз), ажәӡыбӷьы ҳәа изышьҭаз ирыжәпаны иалахырҟьон ахәашҭаара. Амажәа наганы урҭ абыӷьқәа ирықәырҵон, хыхь еиҭах убри абӷьы ақәҵаны, аԥырӷы-цақәа хыхь иақәрыԥсон. Убыс ала ирӡуан ари амгьал. Исгәалашәоит жәабран мгьал аӡра иазкны ҳқыҭан ирҳәоз ацуфара: «Ҭаацәа ргәырӷьа, мца рцәага».
Ҷыдарақәак аманы иаабоит ари ақьабыз шымҩаԥыргоз атәы ашәҟәыҩҩы, ажурналист Шьаликәа Камкиа ишиҩуа. Абар уи дшахцәажәаз: «Ааԥынра анааилак ауп аџьмақәа аӡарақәа дриуа ианалаго. Ажәытәан ақыҭақәа рҿы аџьмақәа рацәаны иззаныз рыӡарақәеи дареи неилаҵаны ирныҳәон. Иныҳәоз аҩнаҭаҿы ахацәа иреиҳбу иакәын (аԥҳәыс иага лхыҵуазаргьы лныҳәара аҵакы амам ҳәа ишьоуп). Аныҳәара аан аԥш шкәакәеи, ахәыӡи, ашырӡи ршылақәа еилаԥсаны, икәаҳаны ирӡауаз аџьабран – мгьал (уигьы ажәабрантә еиԥшноуп ишырӡуа) иманы днеиуан, аџьмақәа хьаны, рыӡарақәеи дареи еибарҭынчны, аџьмақәа аԥхьа ианааилатәоз. Рыгәҭаны аишәахьча наргыланы ирзырӡыз амгьали хшырцала иҭәыз ачаҟәеи нықәиҵон. Иҿи инапи ааӡәӡәаны, асагәреи иарма напы инаркны, амрагыларахь иҿы рханы дныҳәон: «Асар рымҩашәа шәыҿиааит. Шьхацан машәырда, шьхалбаан шәеиқәқаҭәа. Гаҿан ҵәыбзыда асарақәа тәҩасла шәгәарлалааит. Аҵх шәзылԥхаз, амш шәзыбылдачаз!..» Асагәреи амца наркны, ахшырца зҭаз ачаҟәа иадирҷаблон. Асагәреи аҵыхәанӡа ианбыллак, дзыхныҳәаз аҩныҟа игон. Иага иҭаацәара дузаргьы, ирзишон. Аҩнаҭаҿы игароу дыҟазар (дыҷкәынзар), зегь раԥхьа ахшырца цәымҳала аԥганча агьама идырбон, дмаалықьуп, дыгәнаҳауп, дыцқьоуп ҳәа дшьаны».


Мқамгариа

Аиҭар аҩнатә ԥстәқәа (арахә) рзеиԥш нцәахәы (рхылаԥшхәы) иоуп, аха уи инаҷыданы арахәқәа досу хаз-хазы рынцәахәқәагьы рымоуп ҳәа иԥхьаӡан. Убас хаз-хазы иҟақәаз иреиуан Жәабрани Џьабрани. Ажәытәан аԥсуаа аҳәақәа рацәаны иананырҵоз, ианырааӡоз аҳәа анцәахәгьы дрыман, аха уи дырхашҭижьҭеи акыр ҵуеит.
Акамбашьқәа (еиҳараӡакгьы ажәкамбашьқәа) дрыман иҷыдаз рхатәы нцәахәы. Уи мқамгариа иакәын. Н. С. Џьанашьиеи Г. Ф. Чурсини ари ахьыӡ авариантқәагьы азгәарҭеит (Акамгариа, Скаагариа).
Мқамгариа изкны акыр адыррақәа ҟазҵаз Г. Ф. Чурсин иоуп. Ари анцәахәы изкны ажәлар ирҳәоз ажәабжь аҵакы ааигеит ари автор. Уа излаҳәо ала, анкьа зны ауасақәа ачымазара рылалеит, рхы ҭҟьаны, ихагахо иалагеит, ичмазцәахон, аҵыхәтәан иԥсуан. Арахә зтәыз аԥшәмацәа иҟарҵара, ирура рыздырамызт. Абри аамҭазы аӡәы ирабжьеигеит Акамгариа (абас ауп Г. Ф. Чурсин иҩымҭаҿы ари анцәахәы ихьыӡ шҳәоу) изхьаԥшырц. Уи ихьӡала аныҳәа мҩаԥырган, рырахә (руасақәа) ирыхьуаз ачымазара маҷ-маҷ наҟ ирҟәыԥсааит. Убри инаркны Акамгариа иаҳаҭыр рбо иалагеит ауаа. Џьоукы ргәаанагарала, арахә егьырҭ рынцәахәқәа раасҭа амч имоуп Ақамгариа ҳәа дыԥхьаӡан. Ақамгариа дыззыбзиоу ауаҩы ирахә ақәыџьма рылакьысуам, уи ауаҩ иҩнаҭатә усқәа зегьы бзиахоит, иманшәалахоит, амҩа дықәзаргьы, иус маншәалахоит ҳәа ирыԥхьаӡон. Ақамгариа ауаҩы иусқәа зегьы рҿы ацхыраара зылшо нцәахәуп.
Ари анцәахәы изкны аныҳәара анымҩаԥыргоз ауасақәа андырҟәадуаз акәын. Убысҟан Ақамгариа изкны аныҳәара мҩыԥыргон. Иара убас арахә рыхәҭак абна ианылахалакгьы Ақамгариа имҵаныҳәон. Усҟан ахьча уасак шьны Ақамгариа диҳәон иҟьаланы абна илахаз арахә еибга-изҩыда игәарларц. Иара убас ари аныҳәара мҩаԥыргон хышықәса рахь знык. Ахьча заанаҵ ирахә ирылиԥшаауан ақамгариа ихьаӡала иишьышаз ауаса, алымҳа иҵкәон. Уи ашьҭахь хы-шықәса анҵлак, аныҳәара мҩаԥигон Ақамгариа ихьӡала убри ауаса шьны.
Ажәкамбашьқәа анырныҳәозгьы рныҳәаԥхьыӡ ззыркуаз абри анцәахәы иакәын. Акамбашь анхьалак, мчыбжьык иамҵуаз ахш нымхкәа ашә иалырхуаз еизыргон. Аныҳәара анымҩаԥыргоз аҽны ахәылԥаз ачашыла иалхны ачашә гьежь ҟарҵон, ашәаӡа алаҵаны абысҭа (ачамыкәа, аилаџь) руан. Абас идырхиаз афатәқәа ихьаз ажәкамбашь ахь инаргон. Уи атәыҩақәа цәашьык, цәашьык рхадыргылон иаркны, ахш рацәаны иамҵларц, агәабзиара агымхарц ақамгариа иҳәон. Акамбашьи уи иахшаз абат ԥшқеи алаԥш цәгьа иацәыхьчахарц урҭ  рыхәдақәа ирхарҵон амӷ ахәыҵәқәа игьежьны иԥаны. Нас ргәылацәа ааигәақәа ааԥхьаны иеидтәаланы акрырфон.
Г. Ф. Чурсин Мқамгариа (Ақамгариа) аԥсуаа ирхатәыҵәҟьоу иакәым, тәымџьарантәи ирыланагалаз нцәахәуп ҳәа иԥхьаӡон, иҟалап Гыртәылантәи ирыланагалазар ҳәа игәы иаанагон. Иара убас уи автор дрықәшаҳаҭымызт ари анцәахәы ихьыӡ (Мқамгариа, Ақамгариа) аԥаимбарцәа Михаили Гавриили рыхьӡқәа ирыдызҳәалоз аҵарауаа.
Аԥсуаа Мқамгариа ихьӡала ҿыц ихьаз акамбашь шырныҳәоз акыр инҭкааны ианиҵеит афольклорист В. А. Кәаӷәаниа шықәсқәак уажәы аԥхьа. Уи аҵарауаҩ ианҵамҭаҿы абас иҳәоуп: «Акамбашь анхьалак, ахш аныцқьахалакь, раԥхьа иааиуа асабшаз ирныҳәон. Уи азы акамбашь-шәы алаҵаны ачамықәа ҟарҵон, иара атәы ашә хыхны, иара атәы ахырҵәы рҵәны, џьыка хәыҷык нацҵаны ашҭа иқәдыргылон, уа ацәашьы навадыргылон. Акамбашь абат аҵаҵаны, ацәашьқәа атәыҩа иаҭаны, аԥшәма ԥҳәыс дныҳәа-ныԥхьоит ахәа аанкыланы:

Мқамгариа ахьаҳ ду,
Улԥха-угәыԥха аҭ ҳкамбашь!
Адәахьы идәылаагома,
Џьара иаҳҭиуама,
Ԥырхага амоуааит!
Адәныҟа ҳасабла
Иара иазкны иҟасҵеит
Ачамықәа, ацәашьы ԥшӡа.
Аҩеи аӡеи еиҩсыжьит,
Ԥырхага амоуааит!
Ацәтәра маншәалахо,
Ахьара маншәалахо,
Аҟьыжә-ахәыжә ада
Ԥхасҭа амамкәа
Анцәа иҟаиҵааит!

В. А. Кәаӷәаниа ианҵамҭа акыр излеиԥшқәам ыҟоуп ари аныҳәара ашәҟәыҩҩы Шьаликәа Камкиа аӡбахә ала ииҳәақәаз. Инҭкаа-ааҭкааны уи ииҳәақәаз абас иҟоуп: «Ажәкамбашьқәа анхьалак, ажәохәмыш рзы, ирымҵыз ахш ҵәрынҵаны, дара ирымҵыз ашә еилаџьны иуны, ртәыҩақәа рыцԥхьаӡа асагәреиқәа ҟаҵаны, иааргоит иахьҭакыу ажәгәараҿы. Аԥшәма иҿи инапи ааӡәӡәаны, мпахьшьы цқьала ирбаны (аԥшәма дыԥсхьазар, иауеит иԥҳәыс иҟалҵаргьы), ртәыҩақәа асагәреиқәа надырҷабланы (атәыҩа анаӡара), амца надыркны, аилаџь зҭоу ачуан ахарҵәы надыргыланы дныҳәоит: «Амқымгыр (абас ауп автор ари анцәахәы ихьыӡ шиҩуа – С. З.) алԥха шәымазааит, шәихь цәгьамхааит, ԥшь-шьапык зҵоу – шәҿиара иаҵашьыцлааит, ишәымҵуа зфо хаҳасҭас ироуааит»… Аныҳәаҩ днеины еилаџь ҿаҵаки мҳаҵәк ахырҵәи ргьама ибоит. Уи ашьҭахь афатәқәа аҩныҟа иргоит, аныҳәаҩ уа дыҟоуп – ртәыҩақәа ирхагылоу асагәреиқәа блаанӡа. Абас акамбашьқәа рныҳәаанӡа урҭ ирымҵуа ахш-хырҵәы аҩны идәылрыжьӡомызт, сасык дырҭааргьы дадырҟьашьуамызт, ажәқәа ирымырхуа ахш-хырҵәы ала дымҩаԥыргон. Ус зыҟарҵоз рыжәкамбашьқәа рбарақьаҭра анапы иагоит ҳәа акәын».
Анцәахәы Мқамгариа изкны аԥсуаа аныҳәара шымҩаԥыргоз иааркьаҿны акәзаргьы ианиҵеит Баграт Шьынқәба иаҳхысыз XX ашәышықәсқәа ҩынҩажәатәи ашықәсқәа рзы. Уи анҵамҭа излаҳәо ала, Мқамгариа изку «аныҳәа ахацәа мацара ирызкуп, аҳәса рзы иҟарҵомызт. Хәыц еиқәаҵәа злам арбаӷь кны, аика хҵәаны, иаурыжьуан. Иаурыжьаанӡа, изкыз ихы иакәрыхшон, ажәак ала ирӡатәуан. Ихы ианакәрыхшоз «Амқамгариа, ахьаҳ ду! Дызқәылоу имҩа изылыԥхааит, агәабзиара-ахабзиара игымхааит!» – ҳәа дырныҳәон.
Дахьцаз иусқәа маншәаланы даныхынҳәлак, иара изы иӡатәыз арбаӷь изыршьуан, ацәа-цәашь ҟаҵаны, ачахәажәа ҟаҵаны, деиҭарныҳәон, раԥхьаӡагьы арбаӷь агәаҵәа дадырцҳауан.
Арбаӷь ажьы зегьы ирфар ҟалон. Мқамгариа ҳәа иныҳәоу, шьҭа нас ацәашьы зкуа ахацәа роуп. Абшьҭраҿы ахаҵа абырг дыҟамзар, аԥҳәыс бырг дныҳәаргьы ҟалоит».


Аҽышьашьана

Аԥсуа мырҭаҭратә мифаҿы Аҽышьашьана аҽқәа рынцәахәы иоуп. Аетнограф Л. Хә. Акаба Аҽышьашьана дыԥҳәысзар ҟалап ҳәа агәаанагара лыман. 
Ари анцәахәы Аиҭар дызхагылоу, дызхылаԥшхәу абжьынцәахәык дыруаӡәкуп. Егьырҭ реиԥш, аригьы изкны аныҳәара мҩаԥыргон. Аныҳәаҩ аҽы асахьа аҭаны иҟаҵаз акәакәар (ма х-хәажәак) аанкыланы анцәахәы длыҳәон аҽқәеи аҽадақәеи аӷьацара, аҿиара роурц. Нас ақәырпа ца аладеи (амшын ахь ирханы) аҩадеи (ашьхарахь ирханы) инкаҟьаны, арахә дрыԥхьошәа «Уооцә! Уооцә!» – иҳәоит.
Н. С. Џьанашьиа дызлахәаԥшуаз ала, ажәа «Аҽышьашьана» ҩажәак ршьагәыҭқәа рыла ишьақәгылоуп: «аҽы» – «шьашьана». Ари аҵыхәтәантәи ажәа («шьашьана) иаанаго еилкаам.
Ауаҩытәыҩса аҽы аԥхьа ҩнатә рахәыс ианиҵаз аԥстәқәа иреиуоуп. Машәырны иҟамлеит нарҭаа ирызку архаикатә ҟазшьа змоу аԥсуа фырхаҵаратә епоси, Абрыскьыл изку  афырхаҵаратә ҳәамҭеи, ижәытәӡоу асиужҽетқәа шьаҭас измоу аԥсуа нашанатә лакәқәеи рҿы аҽы (арашь, амҵәыжәҩа змоу, ажәҩан ахь аԥыррагьы зылшо, адгьыл аҵахьгьы ацара, аара зылшо) ароль ду ахьамоу. Аҵан ирызку ажәытәӡатәи аԥсуа мифтә жәабжьқәа рҿгьы аҽы аӡбахә ана, ара иҳәоуп.
 Аҽы афольклортә фырхаҵа зегь реиҳа изааигәоу, абжьааԥныгьы, ашәарҭа ду данҭагылоугьы зегь реиҳа дзықәгәыӷуа, ицхраауа, зныхгьы аԥсра дахзырԥо, зегь реиҳа дзымԥсахуа, ҩызара изызуа ԥстәуп. Ианагь деилнакаауеит. Уи моу, ахшыҩҵак бзиақәагьы иабжьанагалоит. Ауаҩы ибызшәала ицәажәоит. Аепоси алакәи рҿы аҽы убасҟак ауаҩы изааигәоуп, иаӷацәа иҽы иҵыршьаар, ма даҽа мзызк ала иҭахар, дук мырҵыкәа иаргьы дҭахоит. Ажәак ала, афырхаҵа иҽы ада дхәарҭам, гәыӷырҭа дус имоуп, иҽи иареи рыԥсҭазара еилышьуп, еихдоуп. Иаҳгәалаҳаршәап анарҭтә епос аҽы ахадаратә фырхаҵа нарҭ Сасрыҟәа иаӷацәа иҿы аниҵыршьаа ашьҭахь иаргьы рацәак шихдмырҵыз; иаҳгәалаҳаршәап Абрыскьыл иаӷацәа иҵәырҵәыруа иҟаз ацәқәа рцәа аӡақәа рыла агаҿа анхырҟьа, иҽы ашьхантәи даманы иԥаны урҭ ацәақәа, ажәқәа ианрықәԥала, ашьапқәа ықәҵәрааны ишызрықәымгылаз. Уи ашьҭахь иара икра иаӷацәа ишырзымариахаз. Иаҳгәалаҳаршәап нарҭаа егьырҭ арахәқәа (ажәқәа, ацәқәа, ауасақәа…) инарываргыланы ауахьад рацәаны ианҵаны ишрымаз.
Нарҭаа рҿы дасу арахәқәа ирхылаԥшуаз, знапы ианыз алкааны иҟан. Урҭ хаз-хазы игәарырхуан архақәа рахь: аԥсаса Кәын дырхылаԥшуан, ацәқәа знапы ианыз Қьаҭуан иакәын, ажәқәа ныҟәызгоз Аҭлагәыиа иакәын. Ауахьад рхылаԥшра ҷыдала идын нарҭ Сиҭ-иԥа Уахсиҭ.
Ауаҩытәыҩса аҽы аԥхьаӡа ҩнатә ԥстәны иананиҵаз инаркны иахьа уажәраанӡагьы инхашәаҿы зда дхәарҭам акы акәны иҟалеит. Уи ихәон, иахьагьы ихәоит дақәтәаны, аныҟәараан, ҭыԥк аҟнытә даҽа ҭыԥк ахь иеиҭаҵраан, аидара мҩаԥгагас, аибашьрақәа раан уҳәа убас акырџьара. Ҵабыргуп, еиуеиԥшым амашьынақәа, адәыӷбақәа ауаҩы ианыҟаиҵаз аахыс аҽы анхашәа-нҵышәатә функциақәа акыр имаҷхеит, акыр ихьаҵит. Убас шакәугьы, аҽы иахьагьы ахархәара амаӡамкәа иҟам.
Аԥхьаӡакәны Аԥсны  аҽқәа ранҵареи рааӡареи рҭоурых акыр инарҭбааны, инарҵауланы, инҭкааны иҭызҵааз аҭоурыхдырҩ Гь. А. Амҷба излаиҩуаз ала, «Кавказ раԥхьаӡа аҽқәа ҩнатә рахәыс ианырҵо, ирааӡо иалагеит абронзатә епохазы. Колхида, Аԥсны иқәынхоз ауаа аҽқәа рнапаҿы иаарго иалагеит ажәытәтәи ашықәсԥхьаӡара ала аҩбатәи азқьышықәсазы – хнызқьи хәышә, ԥшьнызықь шықәса уажәаԥхьа. Аҩбатәии актәии азқьышықәсақәа реилаламҭа инаркны, икьасоу абронзеи заатәи аихатә епохеи рхаан ажәытә уаҩы инапкымҭақәа рҿы акырџьара, егьырҭ аҩнатә ԥстәқәа реиԥш, иаҳԥылоит аҽқәа рскульптуратә сахьақәа, иаҳҳәап, аҽыуаҩ ифигура змаз Бамборатәи аритуалтә композициа».
Аԥсуаа аҽи ауаҩи шьала иеизааигәоуп, аҽы ауаҩы ишьа алоуп рҳәоит иахьагьы. Уи ажьы рфом, «агәра згақәо ыҟоуп аҽы ауаҩы ицәажәара амоуп, иаҳауеит ҳәа. Ԥасеиԥш, иахьанӡагьы џьоукы ахыбаҩи аҽеимааи акрыԥхылырдоны ирыԥхьаӡоит. Урҭ агәра зларгоз ала, аҽхыбаҩ алацәгьа, алаԥш ԥнаҽуеит, убри азоуп аҵәҩан иахаҵаны ауҭра, амхы, ашьхагәара изрыладыргылоз».
Ара иҳәатәуп аԥсуаа реиԥшҵәҟьа адыгқәа рҿгьы аҽы акульт акыр ирылаҵәаны, иҿианы ишыҟаз. Аԥсуаа рҟны еиԥш, адыгқәа рҿгьы аҽхыбаҩ алаԥш цәгьа рҟәызцо акы акәны ирыԥхьаӡон. Аҽхыбаҩ аҵәҩан иахаҵаны аҩны ааигәара, аҽҭра аԥхьа идыргылон. Ацәгьа-мыцәгьа ԥсы зхоу иарбанзаалак акы аҽхыбаҩ шкәакәа ахьыҟоу изнеиуам ҳәа ирыԥхьаӡон. Иҟазшьарбагоуп убас еиԥш аҽхыбаҩ иахьазыҟаз Голандиа иаланхо ажәларқәагьы, насгьы асловиантә еимышьҭарқәагьы.
Гь. А. Амҷба еизигеит, еидикылеит ҩынҩажәа инареиҳаны аҽы иазку, иахҳәаау аԥсуа жәаԥҟақәа, ииашангьы иазгәеиҭеит аԥсуа фольклор аҟны – ажәаԥҟақәа рҿы аҽы аҟара даҽа ԥстәык уаҩы иԥылом ҳәа.
Иџьашьатәӡам асҟак аҵак ду змоу аԥстәы акульт аԥсуаа иахьрымаз, уи анцәахәгьы дахьалыркаауаз. Уи Аҽышьашьана ихьӡын.
Анцәахәы Аҽышьашьана дхаҵоу, дыԥҳәысугьы цқьа еилырганы иҳаздырам. Џьоукы дыԥҳәысуп рҳәоит, дхаҵоуп ҳәа дзыԥхьаӡақәоугьы ыҟоуп. Ара акырынтә зыӡбахә ҳҳәахьоу, ҳхы иаҳархәахьоу Гь. А. Амҷба иусумҭаҿы иааигоит аԥсуаа ажәытәан ирымаз ашәиратә форма: «Аҽышьашьана уигааит». Ус анакәха, ари ихаҵоу нцәахәызаап, дыԥҳәысызҭгьы, ари ашәира «Аҽышьашьана улгааит», – ҳәа акәын ишыҟалоз.
Аԥсуа мырҭаҭратә нцәахәқәа аӡәырҩы реиԥш, Аҽышьашьанагьы ажәлар акыр дырхашҭхьеит, дызгәалашәо маҷҩуп, аспециалтә литератураҿгьы уи ихиҿсахьа хаҭәааны иаабартә аматериалқәа ҳамам. Хьаҳәа-ԥаҳәада иаадыруа уи ауп арахәи аарыхреи рынцәахә ду Аиҭар инапаҵаҟа иҟоу быжьҩык анцәахәқәа (Жәабран, Џьабран, Алышькьынтыр, Амза, Амра, Анапа-нага, Аҽышьашьана) дрылахәуп, дыруаӡәкуп. Урҭ реиқәыԥхьаӡараан аҵыхәтәантәи (абыжьбатәи) аҭыԥ ааникылоит.
Аҽышьашьана иазкны иаадыруа акыр иахьмаҷу азы мацара акәым, иара усгьы Гь. А. Амҷба имҩаԥигаз  аҭҵаара уаҩы игәцараикрытә, хшыҩзышьҭра аиҭартә иҟоуп. Абар аҵарауаҩ ари анцәахәы дихцәажәауа ишиҩуаз:
«Аԥсуаа ажәытә рахәызаргьы, дуаҩызаргьы, дасу зегьы зшаз изыхьчо, ирхылаԥшхәу нцәахәык-нцәахәык дрымоуп ҳәа ирыԥхьаӡон. Убас анхамҩаҿы хадара злоу егьырҭ арахә реиԥш, аҽқәа ирхылаԥшхәу нцәахәыс даԥырҵеит Аҽышьашьана. Аҽышьашьана иахьазы издыруа дара имаҷуп. Быргцәақәак ирҳәоит аҽрынцәахәы дыҟоуп ҳәа. 1969 шықәсазы Адиқәаа Ҭемыр ишиҳәаз ала, аҽыхьча ма ауахьад змоу ианизгәаалак, иқәшәиуан «Аҽрынцәахәы уимыргәырӷьааит!» – ҳәа. Аиакәым ҟазҵаз аҽы, уи абырг ишиҳәахьоу ала, «Аҽышьашьана уигааит» ҳәа иршәилон. Иҟоуп, иара убас Аҽышьашьана гагаҵас аҽы ахьԥсыз иаҭаауеит ҳәа ҳазҳәақәаз. Арҭ идырҵабыргуеит аҽрынцәахәы ажәытә аԥсуаа дышрымаз. Аҽышьашьана (ма «Аҽышьашьан») алоуп аныҳәара. Быргцәақәак ишырҳәо ала, анкьа аҽныҳәарагьы хазы иҟарҵон, аха уи иаҟәыҵижьҭеи акрааҵуеит. Арахә зегьы ирхылаԥшхәу Аиҭар изкны иахьа уажәраанӡагьы уарла-шәарла иҟарҵо аиҭарныҳәараҿы хәҭакны иалоуп аҽныҳәарагьы. Уа аныҳәаҩ аҽы рынцәахәы диашьапкуеит дзынцәахәу дизырхылаԥшырц. Уи иҳәоит абарҭ иреиԥшу ажәақәа: «Уара уоуп Аҽышьашьана, ахә ақәызҵаз, изшаз, изааӡаз; рахәымшны, хырҳаганы исзыҟаҵа, суҳәоит акыр зымчу…»
Аԥсуаа аҽы иазгәааны ианыршәиуа традициала ишьақәгыланы иҟоу ашәиратә формагьы ҳамоуп: «Ақәышь уагааит!» – ҳәа ирҳәоит. Ақәышь – аҽы иахьуа чмазаразар акәхап. Ари ашәиратә форма акьыԥхь аҿгьы (асахьаркыратә литератуарҿы) иаҳԥылоит. Ҿырԥштәыс иааҳгозар, апоет Платон Бебиа иажәеинраала «Аҽы кьыркьыруеит» аҿы иҟоуп ацәаҳәа: «Уабаццакуеи, ақәышь уагааит!.. (Бебиа Платон. Иҩымҭақәа. Ԥшь-томкны. Аҩбатәи атом. Аҟәа, Аԥҳәынҭшәыҟәҭыжьырҭа. 2010., ад. 400).
Аҽышьашьана иазку аԥсуаа рмифтә гәаанагарақәа рышьақәыргыларазы, ареконструкциа рзуразы акыр иҳахҳәоит хылҵышьҭрала иаҳзааигәоу адыгаа рмифологиа ҳнагәылаԥшыр. Уа даҳԥылоит Ԥшишан захьӡу анцәахәы. Аԥсуа Аҽышьашьанеи адыга Ԥшишанеи рыхьӡқәа шеизааигәоу, ак роуп уҳәартә иахьыҟоу ҩашьара ақәӡам. Рфункциақәа неивыга-ааивыгақәазаргьы. Аԥсуа мифологиаҿы Аҽышьашьан иалкааны аҽқәа дрынцәахәызар, адыга мифалогиаҿы Ԥшишан ифункциақәа иҵегь иҭбаауп – иааидкыланы арахә дырхылаԥшхәуп. Еиуеиԥшым адыгатә етникатә гәыԥқәа рҿы Ԥшишан изаку агәаанагарақәа неивыга-ааивыгақәоуп. Ԥшишан ажәқәагьы, ауасақәагьы, аџьмақәагьы, ашьамаҟагьы, аҽқәагьы дырхылаԥшхәуп ҳәа дыԥхьаӡоуп.
Адыга нцәахәы Ԥшишан изкны зегь раԥхьа дыррақәак ҳԥылоит Л. И. Лиулиеи Е. Шиллингги русумҭақәа рҿы. Абарҭ аҵарауаа адыга ҩнатә ԥстәқәа (арахәқәа) рынцәахәқәа ҩыџьа (Ҭхагалеик, Тгакофеш) раԥхьа дыргыланы Ԥшишан иӡбахә рҳәеит. Арҭ авторцәа аҩыџьагьы иазгәарҭеит абарҭ анцәахәқәа ахҩыкгьы ирызкны ажәлар имҩаԥыргоз аныҳәара (урысшәала – празденство) Джегупе – ҭааха (ахәышҭаара ныҳәа) ахьӡуп ҳәа.
Б. Ан адыгаа рҿы Ԥшишан ажәқәа рхылаԥшхәы иоуп ҳәа иҩуан. Аха ари автор абас ахьиҳәаз анаҩс уаҳа дырра ҳәа акагьы ҟаимҵеит.
Ҳара ҳгәы ишаанаго ала, аԥсуа-адыгтә мырҭаҭратә нцәахәқәа рыбжьара Ԥшишан иааникыло аҭыԥ акыр ииашаны иҭиҵааит Л. И. Лавров. Иара абри аҵарауаҩ Ԥшишан ифункциақәагьы ииашаны еилиргеит, аԥсуа нцәахәы Аҽышьашьана иахьадиҳәалоугьы уақәшаҳаҭхартә иҟоуп. Ари азҵаара далацәажәауа, Л. И. Лавров иазгәеиҭеит адыгаа аӡәымкәа, ҩыџьамкәа арахәааӡара анцәахәқәа шрымаз. Урҭ рахьынтә ажәлар ргәалашәараҿы уажәы аакьыскьанӡа иаанхеит Ԥшишанеи Емыши (аҟабардақәа рҿы), мамзаргьы Аимыш. Аҵарауаҩ хаҭала ашаԥсӷцәа рҿы ианиҵаз, иеизигаз аматериалқәа ихы иархәаны аԥхьаӡакәны иазгәеиҭеит адыг Ԥшишани аԥсуа Аҽышьашьанеи рыхьӡқәа еиқәҿырҭуа ишыҟоу, Функциалагьы излеизааигәоу ыҟоуп. Идыру усуп: амифтә хаҿқәа рфункциақәа анырԥсахуа, ианеиҭаркуа ыҟоуп. Л. И. Лавров зыӡбахә ҳамоу анцәахәқәа рыхьӡқәеи рфункциақәеи еиҿырԥшны, ахадаратә лкаа абас иҟаиҵеит: «Ахын считается покровителем скотоводства вообще, и, в частности, крупного рогатого скота, Пшишан – только рогатого скота, и, может быть, лошадей, а Емыш – Аймыш – овец и коз. Ахына можно сопоставить с абхазским Айтаром, Пшишана с абхазским Жвабраном, а Емыша с осетинским  Фалваром и абхазсчкии Джабраном».
Л. И. Лавров арҭ ахьӡқәа дрыхцәажәауа, абас азгәеиҭеит: «Отметим, что название Пшишан является разновидностью имени абхазского божества покровителя коневодства Ашашана». Ара иҩашьаӡом аурыс транскрипциаҿы ари ажәа автор ишицәеилахәаз. Ашашана ҳәа иҟаӡам, иҟоу Аҽышьашьаноуп).
Ара аҵарауаҩ ииҳәаз ахшыҩҵакқәа иашазар (ииашоуп уҳәартә иҟоуп), адыгаа рынцәахәы Ԥшишани аԥсуаа рынцәахәы Аҽышьашьанеи рҭоурыхтә шьаҭақәа еизакуп, акыр еиқәҿырҭуа иҟоуп.
Уаҩы игәцараикыртә, хшыҩзышьҭра аиҭартә иҟоуп ашәҟәыҩҩы Шьаликәа Камкиа иеиқәиршәаз аԥсуа жәытә ажәақәа еидызкыло ашәҟәыҿы Аҽышьашьан иазкны аныҳәара шымҩаԥыргоз аӡбахә. Уаҟа абас иазгәаҭоуп:
«Ажәытәан, аӡынразы ақыҭауаа рыҽқәа ахьҭеи, аҵааи, аԥшеи идмыргәаҟырц, аҽҭрақәа ирҭакны ақьар, аҭәа рыҭаны иӷыҵыргон. Ааԥынра анааилак (усҟан ауп аҽҵарақәа аниуа), рыҽҵарақәеи дареи неицҵаны, агаҿа иганы иаурыжьуан. Урҭ ашҭа иҭырцаанӡа, аҩнаҭа аԥшәма аиҳабы аҽхырԥарҭаҿы иҽқәа ааидыԥхьаланы, асаара азна ақьари аԥши неилаԥсаны, аџьыкахыш наларҳәҳәаны, џьамкы хыӡла ихырҩаԥшьаа инацҵаны, аишәа инықәыргыланы, – «Абна алԥха-агәаԥха шәымазааит, атәым напы шәҟәыблазааит. Агыгшәыг шәцәыхаразааит, ишәзааигәахар, иласбақәазааит, шәылша барақьаҭзааит, аџьыкац шәаҩызазааит, хылҵ-ԥылҵла шәмарымажахааит», – ҳәа дныҳәаны, дызхыԥхьаз ианыз аҽқәа ирызшаны ирҿеиҵон, ачаӷьа ззымфоз аҽҵарақәа ахәыӡ ҟьаны ирықәиԥсон. Ари аҩыза аныҳәара даҽакалагьы «аҽышьашь», «аҽышьашьа ҳәагьы иашьҭоуп (урыс бызшәала: «божество лошадей»)».


Алышькьынтыр

Жәытәнатә аахыс аԥсуаа нцәахәқәас ирԥхьаӡоз, зкульт ҳаракны ирымаз, изымҵаныҳәоз аԥстәқәа иреиуан ацә, ажә, аҭыӷь, абаӷь (аџьма), амшә, ақәыџьма, ала уҳәа уб. иҵ. Ԥстәқәак рынцәахәқәагьы алкааны ирыман. Убас ала анцәахәыс аԥсуаа ирымаз Алышькантыр ихьӡын.
Абри аума, абни аума аԥстәы алкааны ажәлар уи анцәахәы дахьрымаз, ҳәарас иаҭахузеи, машәырны иҟамлаӡеит. Уи аԥстәы ауаа ирзааигәан, рынхашәа-нҵышәаҿы аҵак ду аман, ма ирԥырхаган, иацәшәон, иақәыӡбон, ма ирыхәон азы иамҵаныҳәон, анцәаратә ҟазшьақәа адрыԥхьаӡалон. Ала анцәахәы далкааны аԥсуаа дышрымаз ахцәажәарахь ҳаиасаанӡа, уи аԥстәы ареалтә бзазараҿы рольс инанагӡоз, ҵакыс иамаз маҷк иадамзаргьы ҳазааҭгылап. 
Аҵарауаа аӡәырҩы (Л. И. Штернберг, П. Т. Ефименко, М. О. Косвен, Е. Б. Вирсалаӡе, Ш. Д. Инал-иԥа уҳәа) иеицҿакны, иеиқәышаҳаҭны изларҳәахьоу ала, аԥхьаӡа ауаҩы импыҵеихалаз, инапы иаиршьцылаз, ҩнатә ԥстәны иҟаиҵаз ала ауп. Ауаҩытәыҩса  инхашәаҿы, еиҳараӡакгьы ашәарыцараан, насгьы арахә рыхьчараан ала ахархәара аманы, ицхырааҩны иҟалеит ижәытәӡоу аамҭақәа рзы. Ала ҩнатә ԥстәны аҟаҵара апалеолит анҵәамҭа, мадленатәи апериод ҳәа изышьҭоу иадырҳәалоит, мамзаргьы амезалиттә епоха (ҳера ҟалаанӡа XII азқьышықәса) иадырҳәалоит.
М. О. Косвен излаиҩуаз ала, ауаҩы зегь раԥхьа алоуп ҩнатә ԥстәны иҟаиҵаз. Уи ауаҩы адгьылқәаарыхра далагаанӡа акәын, ашәарыцареи арахәааӡареи раасҭа ауаҩы адгьылқәаарыхра даналагаз акырӡа ихьшәаноуп.
Адунеи иқәынхо ажәларқәа аӡәырҩы рфольклори, ретнографиеи, рмифологиеи рҿы ала нцәахәык аҳасаб ала иахьцәыргақәоу, иахьаабо маҷӡам. Бжеиҳан уи ауаҩы изы иразу, дзыхьчо, ихылаԥшуа, ацәгьарақәа иҟәызцо хаҿсахьоуп. Убас иҟоуп ала ахаҿсахьа акельттәи ақьырсиантәи традициаҿы. Еиҳа ижәытәӡоу, ипримитиву адунеихәаԥшышьақәа рҿы ала нарцәыҟа ауаҩы дымҩаԥызго, ма нарцәыҟа ауаҩы иԥсы анцо агәашә зыхьчо ԥстәуп. Ҿырԥштәыс иааҳгозар, убас иҟоуп ажәытәӡатәи абырзен мифологиаҿы  џьаҳаным аҭаларҭа зыхьчо, уи ашә илагылоу х-хык зхагылоу амифтә ла хырзаман Церера. Х-хык зхагылоу алақәа аԥсра анцәахәы Геката илыцныҟәон. Геката лхаҭагьы ала ахаҿсахьа лыманы даарԥшуп, лыхьӡала алақәа ршьуан. Скандинавиатәи амифологиа иадыруеит џьаҳаным иҭоу ала Гарм. Насгьы аџьныш ила еиқәаҵәа. Гарм, иара убри аскандинавтә мифологиаҿы иҟоу Фенрир ҳәа хьӡыс измоу ақәыџьма дуӡӡа, ахырзаман иеиԥшуп. Фенрир ҳәа хьӡыс измоу ақәыџьма акәзар, алеишәа цәгьоуп, амра лбаанадоит. Гарм аҳаԥаҿы иҿаҳәоуп, акаамет аныҟало аламҭала излаҿаҳәоу ԥҵәаны ахы иақәиҭхоит. Аҵыхәтәантәи аидыслараан анцәа Тиури Гарми аӡәи-аӡәи нибарҵәоит. Ажәытәӡатәи индиаа амза жәҩантә лоуп ҳәа иахәаԥшуан. Аамза ҿа ала ахыԥыцқәа иреиԥшныршьалон. Ҽынла уи ала (амза) ыцәоуп, уахынла ауаа рыцәа ахьчоит ҳәа ирыԥхьаӡон.
Кавказтәи ажәларқәа аӡәырҩы рыбзазареи рдоуҳатә культуреи рҿгьы ала ахаҿсахьа аҭыԥ ӷәӷәа ааннакылоит. Аҵарауаа џьоукы злахәаԥшуала, адыгаа рмифологиаҿы абнеи ашәархи рынцәахәыс ирымоу Мезиҭха ихьыӡ ала ахьыӡ иадырҳәалоит. Адыгаа рзы ажәытәан ала итотемтәу ԥстәуп ҳәа изыԥхьаӡақәоз аҵарауаа ыҟан.
Ақырҭуа фольклори амифологиеи рҿы акыр иалаҵәаны иҟоуп ала амифтә хаҿсахьа. Уи иазкны ашәақәеи амифтә жәабжьқәеи акымкәа, ҩбамкәа рвариатнқәа ақьаад ианҵаны аҵарауаа иркьыԥхьхьеит. Уаҟа аласба ссир Ҟәыршьа (Лымҳаеиқәаҵәа) нашанала ииуеит, аԥсаатә (ахьшь, аҟәараан, ма амифтә ԥсаатә Ԥаскәынџьи) иаҵаз акәтаӷь иагәылҵуеит. Уи аласба ашыбжьы адыдбжьы иаҩызоуп, аблақәа амза иеиԥшуп, ахаԥыцқәа аҭәырӷәы иаҟароуп, аџьымшьқәа амра иеиԥшуп, ацламҳәеи алымҳақәеи хьыԥштәалоуп, аԥсаатә еиԥш амҵәыжәҩақәа амоуп.
Теқстқәак изларҳәо ала, Ҟәыршьа ахьшь иахылҵит, ма ауарбажә иахылҵит. Ауарбажә аԥацәа хнахырц акәтаӷьқәа хҵаны иахьамаз акәтаӷьқәа руак аласба агәылҵит. Уи ауарбажә ианабалак, иаманы иҳаракны ажәҩан ахь иахалоит. Уантәи иаунашьҭуеит адгьыл аҿы иахьлеиуа, иахькаҳауа ицҟьа-шәҟьа ицарц. Ус зыҟанаҵо уи аласба ауаҩы имԥыхьашәаны иааӡар аҭахым азоуп. Ҽнак убас ажәҩан ахьынтә ауарбажә иланашьҭыз аласба Ҟәыршьа шәарыцаҩык иааникылан (икаҳаанӡа, адгьыл иаахаанӡа), имшьыкәа еиқәирхеит, иааӡеит. Аха ауарбажә амҵәыжәҩақәа азынзхеит. Ара излаабо ала, Ҟәыршьа хылҵышьҭрала ижәҩантәуп, ажәҩан иадҳәалоуп.
Ақырҭуа мифологиаҿы ала ахаҿсахьа зеиԥшроу, функциақәас иамоу, еиуеиԥшым аамҭақәа рзы аеволиуциа шаиуз, аҽшаԥсахыз уҳәа акыр инарҵауланы иҭызҵааз аҵарауаҩ В. В. Бардавелиӡе излазгәалҭаз ала, араҟагьы амифтә ла астарлтә нцәахәқәа ирыдкылоуп, урҭ анцәахәқәа ирыцхраауа, рымаҵ зуа акоуп.
Амифтә ла ахаҿсахьа акыр ибзианы ирныԥшуеит колхидатәи-кобантәи аепоха иаҵанакуа археологиатә материалқәагьы. Ҿырԥштәыс иааҳгозар, аџьазтә еихақәа ртыҟәқә рҿы акырынтә зсахьақәа ану амифтә лақәа ажәлар рмифтә дунеихәаԥшышьақәа ирышьашәалоуп.
Аԥсуа жәлар ржәытә культтә материалтәи рдоуҳатәи культура маҷк иадамзаргьы ҳҽазааигәатәны иаҳҵар, ҳалаԥш иҵашәоит ажәытәӡа аахыс ала абзазараҿы ахархәара ду шамаз. Ахьшьцәа ирыхәон, ашәарыцараан ала ада ихәарҭамызт («алашәага ҵыргон»), дарбан нхаҩызаалакгьы аки, ҩбеи иреиҵамкәа алақәа зашҭа иҭамыз дыҟаӡамызт. Шамхамзар, иахьагьы ақыҭақәа рҿы инхо аԥсуаа неиҩымсрада ала ззаным дыҟаӡам.
Ажәак ала, адунеи иқәынхо ажәларқәа аӡәырҩы рыҟны еиԥш, аԥсуаа рфольклори, рмифологиеи, ретнографиеи рҿгьы ала ианагь ауаҩы ицхраауа, дзыхьчауа, ҩызара изнауа иаабоит. 
Ҵабыргуп, есымшатәи абзазараҿы ҩбаны – зны иҵоураны, зны иҵоурамкәа ианыҟоугьы аабоит. Ҿырԥштәыс иааҳгозар, ажәақәа «длоуп», «длахшоуп», «лак иоуп», «лахшак иоуп» анырҳәо, иҵоуроу хәшьарак аҳасаб алагьы, иҵоурам хәшьрак аҳасаб алагьы ахархәара рымоуп. Аус злоу ацәажәараан арҭ ажәақәа ахьгылоу аконтекст зеиԥшроу ауп. Иаҳҳәап, урҭ зхы иазырхәо ианиҳәо иззиҳәо дирҽхәарц аниҭаху, «лак иоуп» аниҳәа, ҵакыс иамоу даҽакӡоуп – «дыӷәӷәоуп», «акы дацәшәом», «акы дааннакылом», «деиҿамсуп», «дгәымшәоуп» аанаго иҟоуп. Даҽак ала иаҳҳәозар, ара ала аӷәӷәареи, агәымшәареи, аилҟьа-еилӷәцәреи уҳәа реиԥш иҟоу аҟазшьа бзиақәа ирсимвалны иаабоит. Даҽа зныхгьы, даҽа контекстк аҿы «лак иоуп», «лахшак иоуп» анырҳәо, иззырҳәо ԥхамшьак иоуп, «дламысдоуп», «дыцәгьоуп» уҳәа реиԥш иҟоу иҵоурам ассоциациақәа ухдырраҿы идырҿыхартә иҟоуп.
Ишдыру еиԥш, анцәахәқәа функциала аки-аки шеиԥшым еиԥш, ҭеиҭыԥшлагьы еиуеиԥшым. Зҭеиҭыԥш ҳзымдырӡогьы (уи аӡбахә амифқәа зынӡа ианырымҳәогьы, ианыргәаладмыршәогьы) ыҟоуп. Аха бжеиҳан уеизгьы инықәрыԥшшәа акәзаргьы изеиԥшрақәоу аадыруеит. Урҭ џьоукы ауаҩы иеиԥшуп, антропомофтәқәоуп, даҽа џьоукы аԥстәы иеиԥшуп, зооморфтәқәоуп. Иаҳҳәап, ӡызлан ауаҩы (аԥҳәыс) длеиԥшуп, ма аҭыԥҳа ԥшӡа лыԥшра лымоуп; абнеи ашәарахи рынцәахәы Ажәеиԥшьаагьы ауаҩы диеиԥшуп, аха зықәрахь инеихьоу ахаҵа диеиԥшныршьалоит; аҽы анцәахәы Аҽышьашьана аҽы иеиԥшуп; ала анцәахәы Алышькынтыргьы ала иеиԥшуп уҳәа уб. иҵ. Даҽакала иаҳҳәозар, досу изынцәахәу иеиԥшуп ҳәа ианырԥхьаӡо маҷӡам.
Аԥсуа мифқәа изларҳәо ала, ауаҩы даныԥслакь, иԥсы нарцәыҟа ианцо, ацҳаҵәры иқәсуеит. Убри аламҭала ацгәы (ацәгьахәыц!) неины, уи ацҳа ашша (ахәша)  ықәнашьуеит, ауаҩы иԥсы  ацҳа ианықәсуа иқәҵәрааны џьаҳаным иҭаҳарц. Убри аамҭазы ауаҩы изы иразу, иқьиоу  ала неины ацҳа-ҵәры арбзоит, убри алагьы ауаҩы иԥсы џьаҳанымҟа иҭамҳартә иҟанаҵоит (иарџьаџьоит дықәымҵәраартә).
Ацгәы ахымҩаԥгашьа атәы маҷк инҭкааны ҳалацәажәоит иара анцәахәы Ацхь иазку астатиаҿы. Араҟагьы иазгәаҳҭап акык, ҩбак амифтә гәаанагарақәа.
Амифтә цгәы ус ауаҩы изы изыҟанаҵо цқьа еилырганы иҳәаӡам. Аха аӡәык, ҩыџьак ҳара ҳинформаторцәа излаҳарҳәоз ала, ацгәы аԥсы цәгьоуп, еснагь агәынамӡара амоуп, икьууеит, ауаҩы цқьа сныҟәигом, сызхара сҿеиҵом ҳәа игәрымуеит, аԥсы цәгьоуп.
Алеи ацгәи ирызкны аԥсуаа ирымоу амифтә дынеихәаԥшышьақәа уаҩы игәаладыршәоит ажәытәӡатәи маиааи ацтекааи рмифқәагьы.
Маиааи ацтекааи рмифологиаҿы ала ауаҩы иԥсы нарцәыҟа имҩаԥызго ԥстәны иаабоит. Кельтаа рҟазараҿы ала ақьиареи аразреи ирсимволуп, аӡәырҩы анцәахәқәа ирымҩанызаҩны, зыгәра рго, изымԥсахуа ԥстәуп. Иапониеи Китаии атәылақәа рҿы ала ахьчара иасимволуп. Ала нцәахәыс иахьыршьо атәылақәа иҵагь ыҟоуп, еиҳараӡакгьы африкатәи аконтинент аҿы.
Аԥсуаа рыбзазараҿы, рмифологиаҿы, рфольклор аҿы ала ҵакыс иамоу, функциақәас инанагӡо, насгьы уи анцәахәы Алышькьынтыр шиакәу иааркьаҿны акәзаргьы, аԥхьаӡа иалацәажәақәаз иреиуан Н. С. Џьанашьиеи Г. Ф. Чурсини.
Аԥсуаа ала анцәахәыс Алышькьынтыр дышрымаз  азгәеиҭахьан С. П. Басариа. XX ашәышықәса 30-тәи  ашықәсқәа рзы уи ииҩыз «Аԥсуаа ржәытә динхаҵарақәа» ҳәа хьӡыс измоу иара истатиаҿы аԥсуаа ржәытә нцәахәқәа ахьеиқәиԥхьаӡоз алақәа рынцәахәы дилацәажәо, абас иҩуан: «Ажәытәан ауаҩы анцәахәқәа даара ирацәаны ихы иаҳасабуан. Уи арахә, аԥсаатә, ашәарах, ақәаҵақәа уҳәа зегьы нцәак-нцәак рызшаны иман, иаҳҳәап, алақәа нцәахәыс дрыман Алышькьынтра».
Г. Ф. Чурсин излаиҩуаз ала, аԥсуаа ала ауаҩы изгәакьоу, анхара-анҵыраҿы ацхыраара изҭо, ашәарыцараан ицхраауа, иҩны-игәара, ирахә-ишәахә зыхьчо ԥстәуп ҳәа ирыԥхьаӡон жәытә-натә аахысгьы. Аԥсуаа ала иԥсабаратәым, ауаҩы изы имаӡоу аҟазшьақәа адрыԥхьаӡалон. Ауаҩы агәаҟра дақәшәараны даныҟоу ала заанаҵ иадыруеит, игәиҽаннаҵоит рҳәон.  Аԥсуаа ргәаанагарала, ала уыууа иалагар, анасыԥдара иазҳәоуп, уи моу, ҳаӷеиҭа, аҭаацәа шҳәыԥку рықәӡаара ианазҳәақәоугьы ыҟоуп. Аԥсуаа рӷьырак XIX ашәышықәсазы амҳаџьырра ҳәа ихырҵәаны Ҭырқәтәылаҟа ианагаз аламҭалаз акыр қыҭақәа рҿы алақәа ауура ҵыргазаап. Аԥсцәа рыԥсы ҟьаланы адунеи иқәлар, алақәа «ирбозаап». Усҟангьы ауура иалагозаап. Аԥсуаа рлегендақәа рҿы алақәа аԥсы дрыбзаны иԥсы ҭарҵоит. Зны-зынла ала ахәыцқәа ацәыш иҭаӡахны талисманк аҳасаб ала рыхәда ихшьны иныҟәыргон.
Аԥсуаа рҿы ала ҵакыс иамоу, рольс инанагӡо, уи анцәахәы Алышькьынтр дзеиԥшроу, дшаарԥшу акыр инҭкааны иҭызҵааз, ганрацәала иахцәажәаз апрофессор Ш. Д. Инал-иԥа иоуп. Ҷыдала, хықкыла абри атема иазкуп иара ииҩыз астатиа неиҵых «Аԥсуаа рырахәааӡаратә культ аҟнытә (Алышькьынтр).
Араҟа аҵарауаҩ инҭкаа-ааҭкааны далацәжәеит ала акульт аԥсуаа рҿы акыр иҿианы ишыҟаз, ала жәытә-натә аахыс ҳаҭыр зқәырҵо аԥстәқәа ишыреиуоу. «Ала ауаҩы ишьа алоуп», – ҳәа рҳәо аҟынӡа ирзааигәаны ирыԥхьаӡон. Ара зыӡбахә ҳамоу аусумҭаҿы Ш. Д. Инал-иԥа иааигеит хыԥхьаӡарала имаҷымкәа ала иадҳәаланы аԥсуаа традициала ирымаз акәамаҵамарақәа: ала бзиа ҳамҭас аӡәы иуҭар, ҳаҭыр ақәын, ала абыз хәшәуп, ахәра ахьану иахьнашьыр, иарӷьоит ҳәа ирыԥхьаӡон.
Ала аӡбахә зныкымкәа-ҩынтәымкәа иаҳԥылоит атрадициатә шәирақәеи аныҳәарақәеи рыҿгьы: «Алақәа урфааит», «Уахьцо уаалеит, аа-лак аауцеит». Аӡәы ила ушьыр ҟаломызт. Ала ашьра иахҟьаны ашьоура зыбжьалахьаз ауаа ҟалақәахьан аԥсуаа рҿы. Иҟазшьарбагоуп жәҩангәашәԥхьара збаз, ма аӡы шыцәаз избаз, иҿаҳәатәы ҟалоит ҳәа иахьырԥхьаӡоз. Убас збаз ауаҩы даҿамхакәа, деилахәамкәа, дгачамкны даанымхакәа иҳәарц ихәҭоуп ҳәа иԥхьаӡан трафарет ҳасабла иҟоу абарҭ ажәақәа ԥшьба: «Лари, уари, хызи, џьхәари». Абарҭ еилацаланы иҳәоу иаанаго алақәеи ауааи ҳагымхакәа, хызи џьхәари ҳагымкәа анцәа ҳҟаҵа ҳәоуп. Алеи ауааи еигымхар, хызи (уи змоу арахә рацәаны иззану ахыш-хыҵәара згым иоуп) аџьхәари (уи аарыхра, арыц рацәаны измоу иоуп) рыгымхар, аԥсҭазаара бзиа, насыԥла анхара захьӡугьы уи ауп ҳәа ирыԥхьаӡон. Ишаабо еиԥш, ара ауаҩы иара ихаҭа иаԥхьагьы ала аӡбахә ҳәоуп.
Ш. Д. Инал-иԥа зыӡбахә ҳҳәаз иусумҭаҿы излааирԥшуала, ала иазкны, уи иадҳәаланы аԥсуаа имҩаԥыргон еиуеиԥшымыз ақьабзқәеи амагиатә ҟазшьа змаз ахҭысқәеи. Ҿырԥштәыс иааҳгозар, ашәарыцаҩ аҩны ддәылҵны шәарыцара данцоз аҽны аҭаацәара иалахәыз рымаҭәа аҟәыхк игон, насгьы шьыҵәрак ала ахәыцқәагьы ыҵхны игон. Уи ус ахьыҟаиҵоз магиатә мчык инаҭоит, шәарыцара дахьцоз иқәҿиоит, дманшәалахоит ҳәа иԥхьаӡазар акәхарын.
Аԥсуаа шәарыцара ашьха ианцоз алақәа ргомызт, ианшуа ашәарах дыршәоит ҳәа, аха уаҟа алақәа ыҟоума ҳәа иҵаауан. Алақәа ыҟоума уа ҳәа усҟан зыӡбахә рымаз ақәыџьмақәа ракәын. Ажәытәан аԥсуаа алақәа қәыџьмақәан ҳәа ирыԥхьаӡон. Нарҭаа ирызку архаикатә ҟазшьа змоу аԥсуа фырхаҵаратә епос аҿы нарҭаа лақәас ирымоу ақәыџьмақәа роуп. Нарҭаа шәарыцароума, хьыӡрацароума ианцоз рлақәагьы ргалон. Аепос ахадаратә фырхаҵа нарҭ Сасрыҟәа дызмыԥсахуа ҩызас имоу, хыԥхьаӡара рацәала афырхаҵарақәа анымҩаԥиго ицхраауа аҽы нашана (арашь) Бзоу аамышьҭахь алагьы имоуп, уи ахатәы хьыӡгьы амоуп – Хәдыш ахьӡуп. (Шәахәаԥш ари ашәҟәы Хәдыш иазкны иану сыстатиа).
Аԥсуаа шәарыцара ианцоз ақәыџьма рԥылар, ибзиоуп, абзиареи аманшәалареи ирызҳәоуп, амшьҭа бзиоуп ҳәа ирыԥхьаӡон. Ацгәы амшьҭа цәгьоуп ҳәа иршьозҭгьы, амҩан ушнеиуаз ала уԥылар, уахьцо зегь рыла уманшәалахоит ҳәа иақәгәыӷуан. Шамахамзар, ала аӡбахә зҳәо афольклортә ԥҵамҭақәа зегьы рҿы иҵоураны, ауаҩы гәык-ԥсык ала изыҟоу, дызмыԥсахуа ԥстәны иаарԥшуп. Ақырҭуа мифологиаҿы (лымкаала ашәануа мифологиаҿы) ала зхылҵышьҭроу ҳәа иԥхьаӡоу ақәыџьмақәа афырхаҵареи аиааиреи ирсимвалуп.
Аԥсуаа ала абыз хәшәуп ҳәа ишырԥхьаӡоз ибзианы ианыԥшуеит Н. С. Џьанашьиа зҵакы еиҭеиҳәаз лакәкгьы. Уи алакә аҵакы ааркьаҿны аурысшәахь еиҭаганы икьыԥхьуп. Аҵакы абас иҟоуп: ажәытәӡа зны Аԥсны адауцәа ирымҽхакны ианықәынхоз Аслан ҳәа хаҵа ӷәӷәак даҟазаарын. Зны иара дианы дшыцәаз игәыиҽанӡамкәа адауцәа леихалан абарфын шашәақәа рыла деиқәԥах дҿарҳәеит, ддырлашәит, нас дыршьын, дганы аҵеџь ҵаула дҭарыжьит. Аслан илақәа шәарыцаратәи игьыжьны ианааи, рыԥшәма дрыԥшааит, аха аҵеџь дрызҭымгеит. Уардынла ииасны ицоз хаҵак ихьынҳаланы дыркит, аҵеџь дҭарцалан, Аслан диҭдыргеит. Аслан хаха-хымш илақәа идтәаланы дыдрыбзон. Убри алагьы иԥсы ҭарҵеит, илақәагьы ирбо дҟарҵеит.
Ала абыз хәшәуп ҳәа изыԥхьаӡо аԥсуаа рыдагьы иҵагь ажәларқәа ыҟоуп. Ҿырԥштәыс иааҳгозар, ахәра ала иарбазар, лассы иӷьоит ҳәа ирыԥхьаӡон аҟабардаагьы.
Ала  аԥсуаа акырӡа ирзааигәоу ԥстәны ишыҟоу агәра ҳзыргақәо ируакуп иара ахьыӡ иахаршалоу аԥсуа жәытә жәлақәеи ахатәы хьыӡқәеи ахьыҟоу. Урҭ рҿырԥштәқәа ҩажәи жәаба рҟынӡа ааигеит Ш. Д. Инал-иԥа зыӡбахә ҳҳәаз иусумҭаҿы: ажәлақәа – Лаа, Лаԥшьба, Лашаа, Лымҳаԥшь уҳәа уб. иҵ.; ахаҵа хатәы хьыӡқәа: Лаҟәыш, Лагә, Лагәыгә, Лагәыӷра, Лазыф, Лажә, Гәыдлажә, Лаҽыс уҳәа уб. иҵ. «Ла» аелемент злоу егьырҭ акыр хатәы хьыӡқәакгьы ала ахьыӡ иахыршалазар ҟалап уҳәартә иҟоуп: Лапаӷә, Ламцәи, Лаҭкәач, Лафагьа, Лаџ уҳәа уб. иҵ. 
Алақәа рсахьақәа (абжеиҳан урҭ мифтәқәоуп уҳәартә иҟоуп) Аԥсны ана, ара  аҵарауаа ирԥшааз еиуеиԥшым археологиатә материалқәагьы ирынны иаабоит. Ҿырԥштәыс иааҳгозар, археолог М. М. Ҭраԥшь Аҟәа ақалақь азааигәара Ацәымзаркыра Ҟаԥшь ҳәа иахьашьҭоу аҭыԥ аҟны ииԥшаз ажәытә џьазтә еиха иануп аԥсыӡи еибарыҩны инеиуа аԥшь-лаки рсахьақәа. Хазы, еиҳа иааҟәазны, ашьҭахьтәи ашьапқәа ирықәгыланы, аԥхьатәи ашьапқәа шьҭыхны, аҿы еихыхны, алымҳақәа кьацә-кьацәӡа ала асахьа ануп. Ара зсахьа ану алақәа ахәбагьы рыхқәа орнаментла ихырҷоу. (Шәахә.: асахьа №1).
Абри аиха иеиԥшҵәҟьоу уаанӡа иԥшаахьан аҵарауаҩ Б. Куфтин Аҟәа араион Ешыра ақыҭан. (Шәахә.: Малиа Е. М. Аԥсны жәлар рҿыхынҵатә ҟазара, Қарҭ. Ажәыҟәҭыжьырҭа «Мецниереба», 1970, ад. 34-35. (урысшәала). Ас еиԥш иҟоу аҿырԥштәқәа маҷӡам.
Ала акульт акыр ианыԥшит аԥсуаа ржәытә ҟазара егьырҭ ахыкқәагьы. Ҿырԥштәыс иааҳгозар, ажәытә аԥсуа ҳәсақәа иҟарҵоз рнаплых уарҳалқәа, ашьаршьафқәа ркалҭқәа џьоуҳарны иахьыҟарҵоз, ахархақәа, акыдыршәылақәа уҳәа алақәа рсахьақәа рынны иаабоит. Убас Аԥснытәи аҳәынҭқарратә музеи аҿы иҟоу ижәытә ҟаҵамҭоу ауарҳалқәа руак еилыкка уаҩы ибартә ҟазарыла иҭыхны иануп ала асахьа. Аетнограф Л. Хә., Акаба Очамчыра араион Аҭара ақыҭан илыԥшааз адаԥа (уи амҿы иалхуп, иҭҟаны иҟоу аӷәыцәмаҟьақәа ҩба иааидуҵо, иааидухуа еиԥш, аԥҳәыс данықәҵо лыхсаалага маҭәахәқәа зҭалҵоз акәын) ҭҟаны, иԥшӡаны иануп амшәи, алеи, аҽи, аҽыуаҩи, аԥсаатәи рсахьақәа.
Аинтерес дуӡӡа аҵоуп ауаҩ ибаҩқәа ала абаҩқәа рываҵаны иахьжыз археологцәа иахьырԥшаазгьы. Уи рыԥшааит  адольменқәеи Ешыра ақыҭантәи акромлехқәеи анҭырҵаауаз. Аҵарауаа злахәаԥшуала, ауаҩи алеи рыбаҩқәа еиваҵаны уа ирбаз ԥшь-нызықь шықәса инареиҳаны ирхыҵуеит. Абра  зыӡбахә ҳамоу афакт мацарагьы уаҩы агәра инаргоит ажәытәан ауаҩы даныԥслак, иҽгьы шьны ицыржуан шырҳәо еиԥш, илагьы ицыржуан ҳәа иҟоу агәаанагарагьы аҭоурыхтә ҵабырг ишашьашәалоу.
Абра  хыхь иааҳгаз акык-ҩбак аматериалқәа рымацара ракәзаргьы, ҳхаҿы иааганы ҳрызхәыцуазар, ажәытә аахыс аԥсуаа есымшатәи рыбзазараҿы асҟак ирзааигәаз аԥстәы (ала) анцәахәгьы дахьрымаз џьашьатәӡам.
Аԥсуаа рмифологиаҿы алақәа рынцәахәы Алышькьынтыр (абзыԥ диалеқт аҿы – Алыскьынтыр) ҳәа ишьҭоуп. Уи алақәа зегьы ирхылаԥшхәу, злеишәа бааԥсу, иџьбароу, иласу акоуп.
Алыскьантыр игәаԥхар алақәа дырзыбзиахоит, дгәааргьы дырзыӷьашкуеит, ачымазара ҿкы рылеиҵоит. Аинформаторцәа џьоукы Алышькьынтыр анцәахәы ихьыӡ акәӡам, ачымазара иахьӡуп зҳәақәогьы ыҟоуп. Академик Н. И. Марр хымԥада диашан Алышькьынтыр ачымазара акәымкәа анцәахәы ихьыӡ ауп ҳәа иахьиԥхьаӡоз.
Традициала иахьа уажәраанӡагьы аԥсуаа рыбзазараҿы ала иазкны ирҳәало ашәиратә формулақәагьы акыр иҟазшьарбагоуп: «Алышькьынтыр уагааит», «Алышькьынтыр уахәхааит», «Алышькьынтыр уазшахааит». Абарҭ ашәирақәа ала акәымзар, иарбанзаалак даҽа ԥстәык иазкны ирҳәаӡом, ҷыдала иара иазкқәоу роуп.
Ажәа «Алышькьынтыр» аетимологиа еилкаам, иаанаго ҳаздырам. Ш. Д. Инал-иԥа ари ажәаҿы аелеменнт «ал» алкааны «ала» аанагоит ҳәа иахьиԥхьаӡо уаҩ дақәшаҳаҭхартә иҟоуп, аха «шькьынтыр» шьаҭас иамоу, иаанаго еилкаашьа амоуит».
Уажәы ааигәанӡа (XIX аәышықәса анҵәамҭеи XX ашәышықәса алагамҭеинӡа) аԥсуаа Алышькьынтыр иазкны аныҳәара ҷыда мҩаԥыргон. Уи ахьӡала ахәажәақәа ҟаҵаны иржәуан. Ахәажәақәа хԥа аанкыланы аныҳәаҩ (аҭаацәа реиҳабы) Алышькьынтыр диҳәон аҭаацәа рашҭа, ргәара, рырахә-рышәахә уҳәа зыхьчаша ала бзиақәа риҭарц. Абас аҭаацәа реиҳабы Алышькьынтыр ихьӡала данныҳәоз ицаҳә-цаҳәо иҟаз ақәырпа жәпа зны амшын аганахь, нас ашьхара аганахь икаиҟьон абарҭ ажәақәагьы нациҳәон: «Уооцә! Абыз цәгьа ибыз ҭабыл, алаԥш цәгьа ибла ҭабыл!»
Очамчыра араион Цхьанҵҟар (уа ажәытә Лашькьындар ҳәа ахьыӡ) ақыҭан инхоз ауаҩ бырг Андреи Ҵәыџьба иҳәамҭаны ақьаад ианҵоу адырраҭара излаҳәо ала, Алышькьынтыр (ала-рныҳәа) ныҳәа анымҩаԥыргоз ачашыла иалхны игьыжьӡа иҟаз кәакәар дук ҟарҵон. Алақәа рыхьӡала иныҳәон, изыхныҳәоз акәакәаргьы алақәа ирырҭон. Ахьшьцәеи ашәарыцацәеи ашьха ианцози ианылбаауази есышықәса ақыҭақәа Ҷлоуи Цхьынҵҟари рыбжьара иҟоу ахәы ԥшӡаҿы аныҳәара мҩаԥыргон. Уи аныҳәара анымҩаԥыргоз аҽны лымкаала алақәа иахьынӡарзыфоз акрырҿарҵон. Изларҳәо ала, убри аҭыԥ аҿы ажәытәан иҟан Лашькьындар ҳәа изышьҭаз алақәа рныха.
Нцәахәык иаҳасаб ала Алышькьантыр далкааны дшыҟаз атәы хьаҳәа-ԥаҳәада зегь реиҳа уаҩы агәра игартә иҟоуп Тҟәарчал ақыҭа иҩахыкны иахагылоу ашьха ҳарак Лашькьындар ахьахьӡу, насгьы уа ари ҳазлацәажәо анцәахәы ауаа шимҵахырхәоз ашьҭамҭақәа уаҩы иахбарҭоу. Ажәақәа «Алышькьынтыри», «Лашькьындари» ретимологиа ҳзымдыруазаргьы, ишеизааигәоу ҩашьаӡом, маҷк инеивыга-ааивыганы иҳәазаргьы.
Хымԥада, аинтерес амоуп Лашькьындар акәша-мыкәша иара иадҳәалоу, уаҩы игәцараикша акымкәа-ҩбамкәа амикротопонимқәа ахьыҟоу. Ажәытә уахәама ду ахыжәжәарақәа ахьгылоу аҭыԥ уажәгьы Лашькьындар ныха ҳәа иашьҭоуп. Иара убра Тҟәарчал Ҟәыдымжәы ҳәа иахьашьҭоу аҳабла амраҭашәарахьтәи акалҭ ахь, ахәы ҳарак Аисырра ашьапахьы Лашькьындар аарцә, Лашькьындар амҵа ҳәа иашьҭоуп. Уа ажәытәан ныҳәарҭаны иҟан.
Абызшәадырҩы В. Е. Кәарҷиа излаиҩуала, аԥсуаа агәра ганы иҟан абри Лашькьындар ашьха акәцәан абиблиатә Нои иӷба аԥҽыхақәа ықәуп ҳәа. Г. Ф. Чурсин излаиҩуаз ала, аԥсуаа ажәытә аахыс ҳаҭыр ду зқәырҵо, иԥшьоуп ҳәа иԥхьаӡо аҳаракырақәа ируакуп Лашькьындар. Амала уахь аӡәгьы неишьа имаӡам. Дарбанзаалакь аӡәы уа снеиуеит ҳәа далагар, адыд-мацәыс ҵысны дыцҟьа-шәҟьа дықәнаҵоит ҳәа дрыԥхьаӡон. Аҵабыргҵәыҟьа убри ауп, абри ашьхаҿы уажәгьы инханы иҟоуп X – XI ашәышықәсқәа рзы идыргылаз ақьырсиантә уахәама аԥҽыхақәа. Уи иахҳәааны еиуеиԥшым  ажәабжьқәа рҳәон  ажәлар рҿы: уа ақәцәан иқәгылоу ауахәама анеибгаз анцәаратә мчы змаз аныха ԥырны уа инеины ишыҩналаз ахьшьцәа ирбазшәа, уи аныха ашьхара зегьы арлашозшәа… Даҽа џьоукых агәра ганы иҟан Лашькьындар ныха Ԥсҳәы ныха ацырҟьа акәушәа, зны-зынлагьы уи аныха ԥырны Ԥсҳәынтәи Мықә, Бедиа уҳәа реиԥш иҟоу, иԥшьоу аҭыԥқәа рахь иаауазшәа, нас ихынҳәны еиҭацахуазшәа. Уи амца еиԥшуп, игьажьӡа иҟоуп, иԥырны ианаауа, ианцо уаҩы ибарҭоуп, насгьы абзарбзан анҭҟьо еиԥш, абжьы дууп, ихырзамануп ҳәа ирыԥхьаӡон.
Абызшәадырҩы В. Е. Кәарҷиа игәаанагарала, ари ашьха уажәтәи ахьыӡ – Лашькьындар – ажәытәтәи ахьыӡ Лашьха (ала+ашьха)  иахылҿиааит, алақәа рынцәахәы, рхылаԥшхәы, атеоним «Алышькьындыр» («Алышькьынтыр», «Алышькьындра») зхылҵызгьы убри ауп.
Лашькьындар акыр иҳаркуп, бахәраны ихагалоуп, аӡиас Аалӡга мрагыларахьтәи аганахь иахагылоуп. Аетнограф Т. Шь. Гыцба излаиҩуала, Лашькьындар аурагьы дууп. Уи аҵыхәа Чхәарҭал ақыҭа иавсны ицо аӡиас Џьыхә  аҟынӡа илеиуеит. Жәытәӡа аахыс абри абахә ақәцәан иҟан аԥсуаа рынха дуқәа ируакыз абахә Лашькьындар. Ари аныха ахьыӡ («Лашькьындар») иара ашьха иазынханы иҟоуп иахьа уажәраанӡагьы.
Иара убри ааигәа иҟоуп Лашькьындар ацәашьыблырҭа  ҳәа изышьҭоу амикротопонимгьы. «Лашькьындар абаа аҿаԥхьа Аалӡга арӷьарахь иаарганы, амҩа инагоу адәы цәашьыблырҭа ҭыԥс иԥхьаӡоуп. Ирҳәоит ажәытәан аныхақәа ахьыҟоу абахәқәа рықәцәақәа рҿы акәын, ауаагьы ныҳәара ҳәа иахьхалоз уахь акәын ҳәа. Аха ишааиуаз урҭ аныхақәа (рҟәыхқәа) лбаарго иалагеит анеиразы иахьымариамыз, дара зыдҳәалаз абахәқәа ршьапахьы. Убас ауп ишыҟоу «Дыдрыԥшь», «Џьырхәа» уҳәа аныҳәақәагьы».
Лашькьындар ашьха (абахәра) ақәцәан иҟоу ажәытәтәи абаа хыжәжәара аҿаԥхьа ҭҵаарадыррала иҭызҵаақәаз иреиуоу аетнограф Ц. Н. Бажьаниа иеидикылаз аматериалқәа изларҳәо ала, XX ашәышықәса алагамҭазынӡагьы ауаа абра инеины ныхак аҳасаб ала иамҵаныҳәон. Абри ашьха ақәцәан ажәытәӡа аныха ыҟан. Абжьаратәи ашәышықәсақәа рзы уи аҭыԥан ақьырсиан бааш дыргылт. Уи абааш аҭӡамцқәа рцәынха-мынхақәа иахьагьы иҟоуп.
Ашьха Лашькьындар ақәцәан иҟоу абри абааш аладахьала аҭаларҭаҿы иамоу ахаҳә ҟьаҟьақәа руак ибзианы ианубаалартә иануп илақәоуп ззуҳәаша ҩ-ԥстәык рсахьақәа наҟ-ааҟ иеиҿаԥшуа. (Шәахә.: асахьа №2). Хазы уаҩы иаликаартә иҟоуп анцәахәы Лашькьындар изкны ахьшьцәа аныҳәара ахьымҩаԥыргоз аҭыԥгьы (Шәахә.: асахьа №3).
Ц. Н. Бжьаниа уа аԥшаарақәа анымҩаԥигоз (XX ашәышықәса 50-тәи ашықәсқәа рзы) информаторс имаз ақәра ду змаз Шәлиман Аршба излаиҳәаз ала, анхацәа (еиҳараӡакгьы иара аинформатор ижәлантәқәа Арышаа) рырахә рыманы аԥхын ашьха ианцози ианылбаауази абра инеины анцәахәы Алышькьынтыр изкны аныҳәара мҩаԥыргон. Даҽа ҭыԥк аҿы, аԥсуаа ажәытәӡа аахыс амшын ишадҳәалаз далацәажәауа, Ц. Н. Бжьаниа иазгәеиҭеит алышкандар ҳәа изышьҭаз ашхәақәа рыла, мшын мҩала ргәылацәа ирықәлалон ҳәа. Ус накәха, ажәа «Алышькьынтыр» џьара акала амшын иадҳәалан.
Лышькьындар ашьха иԥшьоу ҭыԥуп ҳәа ирыԥхьаӡон ҳҳәеит. Уи хыхь ақәцәахь ахалара ишырҳәозҵәҟьа ицәгьаны иҟам, анцәахәы (аныха) иацәшәон акәымзар, бӷацамкыраӡаны иҟам  ахаларҭа. Уахь аҳәса неир ҟаломызт ҳәа  ҳазҳәақәаз ҳинформаторцәа аӡәымкәа, ҩыџьамкәа иҟоуп. Ажурналист Валикәа Бардӷә-иԥа Ҭаниа (хылҵышьҭрала Очымчыра араион Ԥақәашь ақыҭантәуп) 2003 шықәса ԥхынгәы мза 11 аҽны абарҭ ацәаҳәақәа зыҩуа автор абас сеиҳәеит:	
– Ҳқыҭан (Ԥақәашь) аӡәырҩы ирҳәо исаҳахьан аԥхын арахә ашьхаҟа ианкаҳцоз Лашькьындар амҵа иавсны ианцоз Цәашьыркырҭа ҳәа иахьашьҭоу ианнеилак, хымԥада иааҭгыланы ацәашьы адыркыр акәын. Убра ахьаца ҵла ду гылан. Ацәашьқәа иадыркуаз ахьаца ашьапы иахьаддрыҷаблоз маҷ-маҷ икылрыблааит. Убысҟак акыр шықәса, акыр цәашьқәа уи ахьаца ашьапы иадырҷабланы иадырклахьан. Иаҳхысыз ашәышықәса ҩынҩажәижәабатәи ашықәсқәа рзы Аҟармареи Кәазани рыбжьара аихамҩа анбжьыргоз, Лашькьындар иаҵган ианыргоз ҩыџьа аусуцәа машәырла иҭахеит. Ажәлар рҿы уи зыхҟьаз Лашькьындар ныха рхарахеит ҳәа ажәабжьны ирылалеит. Дара убарҭ ашықәсқәа рзы (усҟан сара абас жәиԥшь, жәохә шықәса раҟара схыҵуан) ҳқыҭантәи ауаҩ бырг Џьаруа Ԥачлиа иҳәо исаҳахьан хәылԥазык абас қәаб дук аҟара идуны, игьыжьны, ижжаӡа Лашькьындарынтәи аныха ажәҩан иалала Елыр ныхаҟа ишцоз избеит ҳәа.
Аиашазы сара абарҭ ацәаҳәақәа зыҩуагьы Гәыԥ, Ҭхьына, Тҟәарчал, Џьгьарда ақыҭақәа рҿы аинформаторцәа аӡәырҩы агәра гаҵәҟьаны ирҳәоны исаҳахьеит Џьарда иҩахыкны Чагьам, Кәыдры аӡиас ихықәгылоу Қьач ныхеи, Лашькьындар ныхеи, Елыр ныхеи аимадара рыбжьазшәа, иеиҭанаииаиуашәа, урҭ аныхақәа хәылԥазыла ижжаӡа ажәҩан иалаланы иԥырны ишцоз збақәахьаз ыҟазшәа.
Ишдыру реиԥш, егьырҭ ажәларқәа аӡәырҩы рҟны еиԥш, аԥсуаа рҿгьы, ржәытә дунеихәаԥшышьақәа злаҟаз ала, хыхь ажәҩан иқәтәоу Анцәа ду иаамышьҭахь хыԥхьаӡара рацәала иҟоу егьырҭ анцәақәа зегьы ссоуп. Досу анцәахәқәа рфункциақәа ҷыдоуп, досу дызхылаԥшхәу аҳәаақәа рымоуп. Зегь зылшо, зегь зымҽхаку анцәа заҵәык иоуп. Абжьарак егьырҭ анцәахәқәа зегьы функциақәас ирымоу рҳәаақәа ҿахҵәоуп. Ҿырԥштәыс иааҳгозар, Ажәеиԥшьаа имч ҳәаақәас иамоу абнеи ашәарахи роуп, функциа хадас инаигӡогьы убарҭ абнеи ашәарахи рхылаԥшреи рыхьчареи роуп; Аҽышьашьана аҽқәа дырхылаԥшхәуп, Саунау алу нцәахәыс дамоуп, Ацхь ацгәы нцәахәыс дамоуп уҳәа уб. иҵ. Алышькьынтргьы ифункциақәеи имчи рҳәаақәа алақәа рхылаԥшрала ихыркәшоуп. Анцәахәқәа абас иҟоу риерархиа амифологиа иеилыхха иаҳнарбоит акәымзар, иеиланагаӡом.
Н. С. Џьанашьиа излазгәеиҭоз ала, Алышькьынтр Аиҭар абжьныха ахәҭақәа ируаку нцәахәуп. «Быжь-ныхак знапы иану, быжь-цәымзак зызкыдырҵо (ззадыркуа)» Аиҭар аԥсабара аиҭаҿиараеи, аизҳареи, арахә рыӷьацареи рынцәахәы иоуп. Иара инапы аҵаҟа иҟоуп еиҳа иссоу анцәахәқәа. Убарҭ дреиуоуп аџьмақәа рынцәахәы Џьабран, ажәқәа рынцәахәы Жәабран, алақәа рынцәахәы Алашькьынтр, аҽаҩра анцәахәы Анаԥа-нага, аҽқәа рынцәахәы Аҽашьашьана. Абас ала, Аиҭар дзеиҳабу, дызхылаԥшхәу быжь-ныхахәк (быжь-ныхак) реиқәыԥхьаӡараан ала анцәахәы Алышькьынтыр ахԥатәи аҭыԥ ааникылоит.
Акыр амҽхак имоуп, имчгьы ӷәӷәоуп, дыџьбароуп ҳәа ирыԥхьаӡоз Аиҭар дызхылаԥшу анцәахәқәа (аныхақәа) реирархиаҿы алақәа рынцәахәы Алышькьынтр акыр ипрестижу ахԥатәи аҭыԥ ахьааникыло акы иазҳәамкәа  иҟаларым. Уаҩы иҳәар алшоит уи иаанаго ҩнатә ԥстәык аҳасабала аԥсуаа рҿы ала ажәытәӡа аахыс акраҵанакуан ҳәа. Уи анцәахәы Алышькьынтыргьы ауаа зыцәшәоз, згәы ҟарҵоз, ҳаҭыр зқәырҵоз, идмыргәаауаз, дырзылыԥхап ҳәа изықәгәыӷуаз аӡәы шиакәыз ҩашьаӡом.


Ацхь, ацгәы

Ишдыру еиԥш, ацгәы аԥхьаӡа адунеи иахьықәнагалаз Африкоуп. Ацгәы асахьақәа рнуп ҳера ҟалаанӡа IV азықьышықәсатәи абаҟақәа. Ажәытә мысраа ацгәы нцәахәыс ирыԥхьаӡон. Ацгәы ушьыр ҟаломызт. Ацгәы зшьуаз ашьауӷа иқәырҵон, дыршьуан. Ацгәы ԥсыр, асаркофаг иҭаҵаны, ҳаҭырқәҵара дула иржуан. Уи моу, хазы иалкааны  иҟан ацыгәқәа  рыжырҭа, рнышәынҭрақәа. Римтәи алегионерцәа роуп ацыгәқәа аԥхьаӡа Европаҟа иаазгаз. Афранцызцәа рыӷбақәа рҿы ҩ-цгәык еиҵамкәа иҭаҵаны ирыман. Европантәи ауп ацыгәқәа Урыстәыла ишаланагалаз. Аамҭала зны ацыгәқәа рыхә дун, ахә ду рыхҭынҵаны ирыхәҳауан. Иҟан аамҭақәак аурысқәа цгәык ҩ-ҽыки акы инеиҳаны аџьмақәеи анахҭнырҵоз. Аха абжьаратәи ашәышықәсақәа раан ауаа ацгәы иазкны ргәаанагарақәа рҽырԥсахит,  еиҭакхеит. Ацыгәқәа ицәгьоу ҩысҭаа мысхәқәааны ирыԥхьаӡо иалагеит, избанзар, алашьцараҿы ацгәы аблақәа цырцыруеит. Убри аҟнытә ацыгәқәа амца иақәҵаны ирбылуан. Аха ишнеи-шнеиуаз  ацыгәқәа рпрестиж шьҭыҵит аҳәынаԥқәа ахьыркуа, рыхәҵәы ахьықәырхуа иабзоураны. 2005 шықәса ноиабр 11 аҽны  ацгәы иазкны Урыстәылантәи арадио излаҳәаз ала, иҟан аамҭак, ацгәы анеимсалак «Агәабзиара уауааит!» – ҳәа ианырныҳәоз.
Аԥсуаа ацгәы рымеижьҭеи заҟа ҵуа еилкаашьа амам, аха иҩашьаӡом уи ҩнытә ԥстәык аҳасаб ала иахьрымоу акыр шахыҵуа.
Егьырахьҟа акырџьареиԥш,  аԥсуаагьы ацгәы ҩбашәа иазыҟоуп. Ганкахьала, ибзиоуп, ихәарҭоуп, даҽа ганкахьала иҽеим, аҩсҭаа мысхәуп.
Ауаҩытәыҩса жәытә-натә аахыс изааигәаз, иахьеи уахеи иибоз аԥстәқәа нцәахәитәуан. Досу даргьы рхатә нцәахәқәа рымуп ҳәа иԥхьаӡон. Аԥстәқәа рахьтә џьоукы аҟазшьа бзиақәа рыдиԥхьаӡалон, иқьиоуп, иразуп, иеизадоуп, ихәарҭоуп, иҵоуроуп ҳәа иԥхьаӡон. Даҽа џьоукыхгьы ауаҩы ихдырраҿы ишьақәгылт цәгьамзар бзиа иалаҟам, аҩысҭаа мысхәуп ҳәа. Аԥсуаагьы  ажәытә аахыс традициала еиуеиԥшымыз аԥстәқәа рынцәахәқәа рыман ҳәа иахәаԥшуан. Ус шакәуҵәҟьа аҵаҵӷәқәа рацәаны иҳамамзаргьы, аԥсуаа ҳҿы ацгәы анцәахәыс иҳамаз Ацхь ахьӡын ҳәа иҳаԥхьаӡар ҟалоит. Зегь реиҳа абри агәра ҳдыргартә иҟоуп иахьа уажәраанӡагьы аԥсуаа ацгәы иазгәааны ианыршәиуа традициала ирҳәо абарҭ ажәақәа: «Ацхь уагааит». Зныхгьы ажәа «маша» анацырҵогьы ыҟоуп: «Ацхь маша уагааит». Араҟа ажәа «маша» захьӡу, иаҵанакуа, иаанаго ҳаздырам, иеилкааны иҳамам.
Ажәлар рҿы иахьа шьҭа Ацхь шынцәахәугьы акыр ирхашҭқәахьеит. Ара иааҳгаз ашәиратә форма («Ацхь уагааит») ацгәы акәымзар иарбанзаалакь даҽа ԥстәык иазкны, иақәкны аӡәгьы иҳәаӡом. Уи традициала иаауа шәироуп азы ирҳәоит акәымзар, ажәытә зны ҵакыс иамаҵәҟьаз, Ацхь шынцәахәыз, шамахамзар шьҭа аӡәгьы дазхәыцӡом.
Анцәахәқәа зегьы дреиԥшны, Ацхьгьы ацәгьарагьы, абзиарагьы злоу иакәхап. Ацгәы ԥсыс иахоугьы ԥсцәаҳас иамоугьы Ацхь ауп уҳәартә иҟоуп.
Аԥсуаа ржәытә мыцхаҵарақәа (урҭ рышьҭамҭақәа иахьатәи абзазараҿы ана, ара уаҩы ианиԥыло ыҟоуп)  изеиԥшраз ала, ацгәы еиуеиԥшымқәан иазыҟан. Ганкахьала уахәаԥшуазар, ацгәы ҩнатә ԥстәуп, ихәарҭоуп, ауаҩы изааигәуп, инапышьцылоуп, иԥшӡоуп, цәгьара дук иалаҟам, ала аамышьҭахь зегь реиҳа ауаҩы изааигәаӡоу аԥстәқәа иреиуоуп ҳәа ирыԥхьаӡон. Уи моу, ажәытә зны ацгәы тотемуп ҳәа ирыԥхьаӡон (хылҵышьҭрала ирзааигәуп ҳәа изыԥхьаӡоз ажәлантәқәагьы ыҟан). Аетнограф Г. Ф. Чурсин излаиҩуаз ала, ацгәы тотемс изыԥхьаӡоз ажәлантә иаиуаз ауаа ҷыдала ҳаҭыр ақәырҵон, идыргәыбзыӷуан, иршьуамызт. Уи му, ацгәы иеиԥшуп ҳәа ажьагьы ршьуамызт, ажьа ажьы рфомызт («аԥаҵақәа ацгәы аԥаҵақәа иреиԥшуп»).
Л. И. Штернберггьы зныкымкәа, ҩынтәымкәа иазгәеиҭахьан уажәы аакьыскьанӡагьы аԥсуаа рҿы иҟан ҭаацәарақәак, уи моу, жәлантәқәакгьы ацгәи ажьеи нцәахәқәас измақәаз ҳәа. Урҭ аԥстәқәа ршьуамызт, ирылшоз ала ирыхьчон, ирыхӡыӡон акәымзар, ирԥырхагаз ак ҟарҵмызт.
Аԥсуаа рыдагьы адунеи аҿы  ацгәы иадҳәалу анцәахәқәа змоу ажәларқәа маҷӡамызт. Ҿырԥштәыс иааҳгозар, ажәытә мысраа рынцәахәқәа дреиуоп ацгәы ахы  зхагылаз анцәахәы ԥҳәыс Бастет. Мысраа рҿы ацгәы абзиара аазго, иԥшьоу ԥстәуп ҳәа иԥхьаӡан. Ажәытә римаа рҿы ацгәы ахақәиҭра иасимвлны иҟан. 
Ацгәы (ацгәабаӷь) еиуеиԥшым афункциақәа нанагӡо иаабоит адунеи егьырҭ ажәларқәа аӡәырҩы рмифологиаҿгьы. Илаҟәу амифологиаҿы ацгәабаӷь аҩсҭаа ицхрааҩуп, аҩсҭаа мысхәуп. Ҿырԥштәыс иааҳгозар, кечуа ҳәа изышьҭоу аиндееццәа рымшьҭарра ирымоу ацгәабаӷь иадҳәалоу амцхаҵара излаҳәо ала, иҟоуп иҷыдоу ацгәабаӷь џьныш. Иапониаа ртрадициаҿы ацгәы ицәгьаршҩу, иԥсабаратәым аԥсы зхоу ҳәа иԥхьаӡан. Китаиаа рҿы зынӡа даҽакала иахәаԥшуан: ацгәабаӷь амч цәгьақәа еимзырпуа ԥстәуп ҳәа иԥхьаӡан. Амифтә цгәабаӷь ахаҿсахьа еиуеиԥшымкәа асахьаркыратә литературагьы ианыԥшит  (Е. Т. А. Гофман, Е. По, Ш. Бодлер, А. А. Ахматова, М. А. Булгаков), аҿахынҵа аҟазараҿгьы (П. Пикассо). 
Даҽа ганкахьала ҳахәаԥшуазар, егьырҭ аӡәырҩы ажәларқәа рҟнеиԥш, аԥсуаа рҿгьы ацгәы ацәгьарақәагьы ирхылаԥшуп ҳәа иахәаԥшуан. Ушнеиуа амҩан иуԥылар, ма умҩа хнаҵәар, абзиа иазҳәам ҳәа иԥхьаӡан. Еиҳараӡакгьы ацәгьара иасимволын ацгәы еиқәаҵәа. Ҩыџьа еимабзиаз ауаа (ажәларқәа, аҳәынҭқарцәа ракәзааит) еибаргәаар, еиӷацәахар, «ирықәшәазеи, ацгәы еиқәаҵәа рыбжьысма?» – ҳәа рзырҳәоит.
Ацгәы ахьҭеи амлеи акыр иачҳауеит, даҽа уадаҩра ӷәӷәак иақәшәаргьы иацәцоит, аламала иԥсуам ҳәа ажәлар традициала ирымоу агәаанагара ҳаилдыркаауеит агәаҟрақәа, ачымазара бааԥс зхызгаз, ма даҽа уадаҩрак, ҟымҟрак иҭысыз, аха имԥсыкәа иеиқәхаз ауаҩы изкны «ацгәы ԥсы ихоуп (лхоуп)», – ҳәа ирҳәо ажәақәагьы. Бжеиҳан ацгәы аԥсуаа рыхдырраҿы ачҳареи, аҩсҭаарақәеи, ацәгьаурақәеи ирсимволуп.
Хыхь зыӡбахә ҳҳәаз аҵарауаҩ Г. Ф. Чурсин излаиҩуаз ала, аԥсуаа ржәытә дунеихәаԥшышьақәа злаҟаз ала, ацгәы ауаҩы иаӷоуп. Ауаҩы даныԥслакь, иԥсы ахәыц аҟара ипоу ацҳа иқәсны нарцәыҟа ицоит. Ацгәы неины уи ацҳа ахәша ахьнашьуеит, ауаҩы данықәсуа дықәҵәырны џьаҳаным дҭаҳарц. Убри аамҭазы аласба неины ацҳа арбзоит, ацгәы аҽыԥныҳәа анаҭоит: «Бзиара ашьҭахь бзиара ыҟам акәымзар, сара ашҭа  сҭаҵаны санрымаз, уара аҩны аҩнуҵҟа аишәа аҵаҟа уртәаны акруҿарҵон. Абас аума ауаҩы абзиара иузиуз аҭак шыҟыуҵо?» Абри азоуп ала ушьыр, гәнаҳароуп, ацгәы ушьыр бзиоуп ҳәа изырԥхьаӡоз, еиҳараӡакгьы аҳәынаԥқәа амкуазар.
Ацгәы акранафо алацәақәа хнаҩоит. Аԥсуаа ргәаанагарала уи акранафо алацәақәа зыхнаҩо, иафо амбаӡошәа зыҟанаҵо убри ауп, ауаҩы даныԥслакь, иԥсы нарцәҟа ианцо ацгәы неины ацҳа ахәша шахьнашьуа анцәа анибалакь, абас еиԥш аҽыԥныҳәа аимҭарц: 
«Ауаҩы акрышуҿеиҵоз умбаӡоиз, нас уара ас иҽемкәа узизныҟәозеи?»
Гал араион аҿы ацгәы зынӡа даҽакала иазыҟан. Ацгәы ашьра гәанаҳроуп ҳәа ирыԥхьаӡон, избанзар, џьаҳаным уанцо ихыу ацҳа уқәсырц иуцхраауеит. Уи ацҳа иахьшьу ахәша ацгәы ианарбзалакь, иџьаџьахоит, нас ауаҩы иԥсы иқәҵәрааны џьаҳаным иҭаҳаӡом. Самырзаҟанаа изларҳәоз ала, уахык ала ацгәы жәаҩа уахәама еимнадоит. Азербаиџьан иҟоу ақыҭа Лагич аҿгьы игәнаҳароуп ҳәа иԥхьаӡаны ацгәы ршьуамызт. Изшьуаз дахьхәырц азы иԥа дыԥсуеит ҳәа дшәон.
Қап-ԥҳа Матиа Еқәыԥ-иԥҳа (диит 1890 шықәсазы Очымчыра араион Арасаӡыхь ақыҭан) илҳәамҭаны ацгәы иазкны 1962 шықәса 21 ииун аҽны сара абарҭ ацәаҳәақәа зыҩуа ақьаад ианысҵаз адырраҭара абас иҟоуп: «Ацгәы ауахәамақәа еимнадоит, ҳәынаԥ ауахәама изыҩнамло иарыцқьоит рҳәоит. Аха  ацәгьарагьы иалаҟоуп рҳәоит. Ацгәы акранафо ала хнаҩоит иамбаӡошәа. Убри аҟнытә ахәы анарҭоз абас рҳәон (уажәгьы изҳәақәо ыҟоуп):
Дгьыли жәҩани шаҳаҭуп,
Шәаԥыџьаԥ ҭанахәуп.
(Ажәа «ҭанахәуп»  аҵакы еилкаам, иҳаздырам, аинформаторгьы илыздырамызт – С. З.).
Абас  рымҳәар, ауаҩы даныԥслакь, нарцәы даннеиуа мап ицәнакуеит, акрысҿеиҵомызт ҳәа иашшуеит ацгәы».
Ломиа Гәаџь Базала-иԥа иҳәамҭаны (Очамчыра араион Арасаӡыхь ақыҭа) афольклорист Ш. Хь. Салаҟаиа 1958 шықәса нанҳәа 15 аҽны ақьаад ианиҵаз атеқст абас аҳәоит: 
«Ацгәы акры анарҭо, алацәа еихҩаны ауп ишафо. Убри азы акры анарҭо, «Дгьыли жәҩани шаҳаҭуп», – рҳәоит.
Ауаҩы  даныԥслакь, џьанаҭ днаӡаанӡа џьаҳаным цҳа дықәсны дцар акәзаап. Убри ацҳа дызқәысуа ихынаан иҟоуп. Ҵаҟа еилашуеит еилабылуеит. Зыԥсаҭа цәгьоу далыбган амца аилашыра далаҳауеит. Ацгәы неины ашша ықәнашьуазаап, анхаҩы дшааиуа, далбган далаҳап ҳәа амца шыра. «Ари акрысҿеиҵаӡомызт!» – аҳәозаап, уи акәзаап алацәақәагь зеиқәнаԥсо. «Избаӡомызт», – аҳәарц азы. Аха дгьыли жәҩани аҿагылазаап, ҳара шаҳаҭс ҳҟаиҵеит иануҿеиҵоз ҳәа.
Ала быжьҟьа инеиуазаап убри аамҭазы, абыз ҩықәшьны, ашша ҩықәрыбзаан, ицозаап. Убри азоуп ала анхаҩы ишьа алоуп зырҳәауа».
Арда Смыр-Габниа (Гәдоуҭа араион Џьырхәа ақыҭа) илҳәамҭаны афольклорист Ц. С. Габниа 1996 шықәсазы ианылҵаз ацгәы иазку амифтә жәабжь абас аҳәоит:
«Ацгәы атәы цәгьоуп, нан, ицәгьоуп. Иҳарамуп, агәы разӡам. Уи акәым, ауаҩԥсы есқьынаагьы акраҿеиҵот,  аха бахәаԥши, ианбымнахо алақәа шыхҩо ббап. Уи азгьы акы саҳақәахьеит, ибасҳәап нас, усгьы ҳтәоуп, ҳцәажәоит.
Ибасҳәо убри ауп, ауаҩԥсы Анырцә мҩа данықәло, дышнеио цҳакы днадгылот. Уи ацҳа ари адунеии уахь уахьцо, уахьцо зынӡак ҳа, ирыбжьоп. Убри ацҳа узнырыр Анырцә унеот.
Изыҳәаао, Анырцә мҩа уанықәло Ашацәа урыманы, урҭ ҩыџьа ыҟоуп, убри ацҳа инадгылоит. Ацҳа арахәыц аҟара иҵаӷоп, арахь иара дықәсроуп. Даннықәло, рҳәыит, абри ацгәы, иԥсхьаз ацгәы, «миаау», «миаау», – ҳа аҵыхәа бабаӡа иаакылҟьазаап. Ауаҩы деигәырӷьаны «унан сыцгәы» ҳа искот ҳа дашьҭалоит. Ацгәы иаҭаху уи оуми, ацҳа ахәша ықәшьо, наҟ далырҩны џьаҳаным дҭасыжьоит ҳа иалагозаап. Аха анцәа адунеи акала имшеи, сикәыхшоуп. Убри азыҵәҟьа иаакылҟьазаап егьыи ала иԥсхьоугьы. Уи ацгәы нықәцаны, абыз џьаџьами, ашыҩшыҩ ҳа инықәшьо ахәша аамхны ацҳа арџьаџьоит. Нас ахаҭа ааскьо, иааскьо икратәы иааиот. Иаргьы, «Унан, сла, сла» ҳа искот ҳа днашьҭалот, дзашьҭоу, икышашәа игәы ишабо ацҳа днықәсот, џьанаҭгьы дналагылот.
Ари Анцәа игәеиҭазаап, иимбо иҟоузеи усгьы, зегьы иара имбо, злыԥха ҳашуа. Дааԥхьаны ацгәы еиҳәазаап: «Уара уԥшәма ус узизныҟәои? Уара уԥсы ахьынӡаҭаз иара иакәымзи акруҿазҵоз? Уара џьаҳанымҟа дыздәықәуҵозеи?»
Ацгәы ԥхашьома: «Анцәа, исхарам акгьы. Сара уи зныкгьы схәы ҟаимҵаӡеит, зныкгьы сара избо крысҿаимҵаӡеит ҳа аҳәозаап.
Уи ус изаҳәогьы убри ауп. Ани аҩсҭаа акранаҿауҵо, иамбошәа ала хҩаны ауп изиымнахо, ушьҭан зны акгьы сымбазт ҳа сҳәап ҳа.
Абас ацгәы ҳарамуп. «Амла» ҳа иаанкьио убла ихыԥшылоит, ахәы анауҭо алақәа хҩаны иумнахоит». 
Абра хыхь иааҳгаз аҿырԥштәқәа ирзааигәоуп даҽа нҵамҭакгьы:
«Ацҳа аҟоуп. Нарцәы цҳа ҳәа  рҳәоит. Абра инеины ала тәоит, рҳәоит. Ацгәы неины ашша ақәнашьуеит, рҳәоит. Ауаҩы даннеиуа, Нарцәыҟа дышцо, абни ацҳа данықәлалак дықәҵәрааны џьаҳаным дҭаҳарц. Ацгәы ацҳа иахьнашьуа ахәша [ала] иарбзоит ауаҩы дықәсыртә иҟанаҵарц азы. «Ацгәы гызмалгьы» зырҳәогьы убри ауп.
Седроу, уи з-Нарцә бзиоу дыҟоуп, з-Нарцә цәгьоу дыҟоуп. Арахь ицәгьа – мыцәгьоу уахьгьы дыцәгьа-мыцәгьазар акәхап. Абрахь иҳамоу, убрахьгьы ак имазар акәхап».
Иҟазшьарбагоуп ацгәы иазкны ажәлар ирҳәоз амифтә жәабжьқәа иҟалаҵәҟьеит ҳәа агәрагара ахьрымаз. Урҭ ажәабжьқәа рсиужетқәа кьаҿуп, аки-аки злеиԥшқәоу рацәоуп. Иааҳгап акык, ҩбак аҿырԥштәқәа. Афольклорист Ц. С. Габниа-ԥҳа ианылҵаз атеқстқәа руак абас аҳәоит:
«Ари ажәабжь ҭаарыхуп, аргама иҟалаз акы ауп иара. Ауаа зегьы еицырдыруа хҭысуп. Сан рыцҳа, иахааныз сара срыхьӡеит лҳәон, урҭ рҿынтәоуп ларгьы  иызлаҳаз. Иҟалеит Арыҩҭа ақыҭан. Иыҟан ҩыџьа аишьцәа. Аха иалабхи, рыҩны ԥҳәыс дыҩнамызт. Дара шьханыҟәара рыгмызт. Аха арахь еиԥыл рымамызт. Ркәац ахақәа ирықәҵаны идырҩон, ахш-хырҵәы усгьы ирыгмызт. Ԥыла рымамызт арахь акәымзар. Изыхҟьозгьы, ркәац аакныӡӡааны ицон, рышә акәзар, гәырӡ, шашәарӡ иӡон. Уама иақәшәаны абас иыҟан. Ас иахьа, ас уаҵәы. Аԥхасҭа ӷәӷәаны ирауан. Аҵыхәа ԥымҵәеит. Ргәы аныԥҵәаӡа, иааицәажәеит. «Уара ари уамаганы иаҳзыҟалеит, џьара аӡәы даҳхыччоит, аха дабанӡа ҳхыччо аабап» – рҳәан, илеицәажәан абас ҟарҵеит. Шәындыҟәра дуӡӡак рыман, иаарган уадак аҿы иладыргылт. Ахҩа аадыртит. Ашә рҩеи акәац рҩеи лҭарҵан, дара ршәақьқәа ааиҵаҵаны аӡәы ацәырдӷәы аҵаҟа дыхәхәаӡа дыҵаеит, егьи ааҵра дтәеит.
Ус истәаз хәлеит, арахь џьара ԥбакгьы рбом. Уаҳа нагарҭа амамкәа ргәы ҿыӷьӡаны ишыҟаз мкәа, аҟыԥҳәа цгәажә дуӡӡак ыԥан аԥенџьыр иаақәгылеит. Ифҩысо-фҩысо уа иааҩналт, ани ахырга абом. Адыхҳәа ацәырдӷәы инықәԥалт. Ашәындыҟәрагьы абеит. 
Ацәырдӷәы аҵҟа иыҵаиаз зегьы ибоит усгьы, ашәындыҟәра инҭаԥалар ахҩа ахызҩап ҳәа игәы иҭоуп. Ус иаргьы ашәындыҟәра инаҭалт. Иаргьы уи акәымзи дыззыԥшыз, аӷьеиҩҳәа ашәындыҟәра ахҩа лаиыркыит. «Уааи, уааи, абаақәа, анцәа иҳаиҭит», – ҳа иашьа ишҟа дыҳәҳәеит. Уигьы  дыҩны дааит. Ршәақьқәагьы мазеины иыркыуп. Иаргьы ахҩагьы хьынҭын, иыҩахан иыҩдәылыргеит. Агәарԥ агәҭаны илаганы иладыргылт. Лабаӡа дыук ааныикылт рыуаӡәы, исшьыр ацкыс исхәахәап иҳәыит. Длахагылт. «Ашьшьыҳәа ахы ҵраа», – иҳәыит ани адәахьы иҟаз. Ахы ывҵрааны иааҟарҵт. Ус адыхҳәа иыҩҭыԥеит ани ацгәажә, алақәа цыр-цыро. Аҟәақҳәа ахы даасын азлак ааҭихыит. Иҩныҳәҳәан, арҵәаа ахга ицеит, аха иахца ҳа акррдыро. 
Ус маҷӡак ааҵхьаны, ауаҩы дааит дкылххы. «Абаа, аҩны шәыҟоу, Шәакәа (ргәыла аҭакәажә лоуп) арҵәаа дыҳәҳәо цәгьал дыҟоуп, даҳзеиқәкуам», – иҳәит.
Иалаҳхи еибарыҩны ицеит. Ианне, ргәыла аҭакәажә лызлак ҭыҵны лыӡӷы иақәжьуп, дшьаӡабааха. «Ибыхьзеи, нандыу?» – рҳәан, иналыдгылт. «Сыԥсот, абаа, сыԥсот», – лҳәыит. Аишьцәа иҟалаз аурзымдырхуаз, аха иыуҳәои. Ус дсыҟаз, дыԥсо, далагт, дааиқәыркт.
Уи нахыс аишьцәа рышәгьы ыҟан, ркәацгьы аҭыԥаҿы иыҟан. Абас аргама иҟалеит. Дара аишьцәа Таӷса лԥацәа ракәын. Лара аҭакәажә дзыусҭаз «ԥхашьароуп» лҳәан, сан исалымҳәеит».
Абра хыхь иааҳгаз атеқст иазааигәуп, авариантқәа ируакуп сара абарҭ ацәаҳәақәа зыҩуа Ҟәланырхәа ақыҭан инхоз ажәабжьҳәаҩ Иван Шьаақьыр-иԥа Смыр иҳәамҭаны ианысҵаз атеқстгьы, Арда Смыр-Габниа илҳәамҭаны Ц. С. Габниа ақьаад ианылҵаз атеқстгьы.
Ажәак ала, аетнографиаҿы излаабо ала, аԥсуаа ртрадициатә хдырраҿы ацгәы ачҳареи, аҩсҭаарақәеи, ацәгьаурақәеи ирсимволуп. Амиф-ҵабыргқәа  (урысшәала «былички» ҳәа изышьҭақәоу) рҿы лассы-лассы иаҳԥылоит аԥҳәыс (бжеиҳан – аҭакәажә) даҩсҭахааны, ацгәы дақәтәаны дныҟәошәа, ма дыцыгәханы уахынла дгәеи-гәеиуа ақыҭа дрылаланы, агәылацәа ацәгьарақәа рзылуашәа зҳәақәо. Ҿырԥштәыс иааҳгозар, ҩнҩажәи жәаба шықәса инареиҳаны уажәы аԥхьа (1972 шықәсазы) Гәдоуҭа араион Аацы ақыҭан инхоз Малиа Армониа (усҟан уи 49 шықәса ихыҵуан) сара абарҭ ацәаҳәақәа  зыҩуа исеиҳәаз амиф-ҵабыргқәа руак аҵакы абас иҟоуп. Ажәабжьҳәаҩ данқәыԥшыз зны, убра дара рқыҭан (Аацы) хаҵа бзиак (уи ихьӡи ижәлеи ажәабжьҳәаҩ имҳәеит, ашәҟәы ианылар иҭахымхеит ҽыԥныҳәак имоурц азы) ашьтәа шьны акәац амаҵурҭаҿы икнаҳаны имазаарын. Уи акәац ажьыхәҭа дуқәа уахынла акы иагозаарын. Уахык уи ауаҩ икәац згоз гәеиҭарц дахаҩан дыштәаз, цыгә дук ишагоз ибеит. Деихсын, изымшьит, аха ихәит. Адырҩаҿны излеилкаахаз ала, рқыҭантәи аԥҳәыс бырг Г. П. лакәзаарын – дыхәны, дычмазаҩ гәаҟны акраамҭа аиарҭа дылахеит.
Иҟазшьарбагоуп ажәабжьҳәаҩ ари ҵабыргыҵәҟьаны иҟалаз, иара ихаҭа ибзианы дызхаану акы ауп  ҳәа агәрагара ахьимаз.
Ас еиԥш иҟоу амиф-ҵабыргқәа аԥсуаа рҿы, шамахамзар, қыҭацыԥхьаӡа ирҳәон, ирылаҵәаны иҟан. Иахьа шьҭа, ҳәарас иаҭахузеи, ус иҟоу амиф-ҵабыргқәа рҵакы агәра згаҵәҟьо дара имаҷхахьеит, ажәлар урҭ ирониа ҳасаблоуп реиҳараӡак шырзыҟоу.
Адунеи иқәынхо ажәларқәа аӡәырҩы рмифологиаҿгьы ацгәы ахаҿсахьа аԥсуаа рҟны ишаарԥшу акыр иазааигәоуп. Ҿырԥштәыс иааҳгозар, ажәытәӡатәи мысраа рҿы ацгәы тотемтә нцәахәыс иԥхьаӡан. Уи моу, Мысра иаланхо араԥцәа уажәы ааигәанӡагьы (XIX ашәышықәса анҵәамҭанӡа) агәра ргон иеициуаз ахәыҷқәа (урысшәала «близнецы» ҳәа изышьҭоу) жәеиза, жәаҩа шықәса рхыҵаанӡагьы, рцәеи ржьи аҩны иҟазаргьы, рыԥсы цыгәханы, иҟьаланы, уахынла игәоу-гәоууа идәықәлоит ҳәа.
Кельтаа ацгәы еиқәаҵәа ҩысҭаа мысхәуп ҳәа ирыԥхьаӡон. Иапониаа ацгәы аԥҳәыс лцәа-лжьы иалалар алшоит ҳәа ирыԥхьаӡон. Ҵабыргынгьы, иапониаа рлакәқәа рҿы ацгәы аԥҳәыс илхаԥо, лцәа-лжьы иалало иаабоит. Индиаа ацгәы рцәымӷын Будда даныԥсы иҵәуара мап ахьацәнакыз азы. 
Иҟазшьарбагоуп хылҵышьҭрала аԥсуаа ирзааигәоу адыгқәа ацгәы ишазыҟоу афактқәа руак. Адыгқәа рҿы аԥшқа  ддырцәарц азы ацгәы иазкыз ашәа рҳәон. Адыгқәа ацгәы ахаҿсахьа аҩнаҭа аҭынч бзазара иадырҳәалон. Урҭ ҵакыс изларымаз ала, аԥшқа дандыриаларц идырхиоз агара  аԥхьа минуҭқәак ацгәы наганы иандыриалон, нас акәын агәырӷьаратә (алахҿыхратә) ҟазшьа аҭаны аԥшқа дангарарҵоз. Абас иҟарҵар, ахәыҷы  дҟаи-ҵәиуа аҵәуара ҳҭаикуа дҟалом, еиҳа ицәа ҭынчхоит ҳәа ирыԥхьаӡон. Ацгәы иазкны ирҳәоз ашәа игараз аԥшқа игәалаҟара шьҭнахуеит, дарҭынчуеит ҳәа ирыԥхьаӡон.
Иааидкыланы амифтә цгәы ахаҿсахьа егьырҭ аӡәырҩы ажәларқәа рмифологиаҿы ишыҟоуи аԥсуаа ржәытә мифалогиаҿы ишаарԥшуи еиҿҳарԥшуазар, уи анҵауроу аасҭа ианҵаурам еиҳауп. Уи ахаҿсахьа аԥсуаа рыхдырраҿы еиҳараӡак иҵаурам ассоциациақәа арҵысуан. Ус ауп ишыҟоу адунеи ажәларқәа аӡәырҩы рҿгьы. Иҟазшьарбагоуп XIX ашәышықәса анҵәамҭанӡагьы аԥсуаа рҿы уаҩы  иахьиԥылоз Цгәы ҳәа ауаҩы хатәы хьӡы.
Абра хыхь иааҳгаз акык, ҩбак аетнографиатәи афольклортәи материалқәа агәра ҳдыргоит ажәытә зны аԥсуаа ацгәы иҷыдоу мифтә ԥстәык аҳасаб ала ишахәаԥҵшуаз, уи анцәахәы дышрымаз.











































Аӡы астихиа иадҳәалоу анцәхәҚәа, амифҚәа

Ӡиуоу

Аԥхын аарҩара аныҟалалак, ақәа аурц азы аԥсуаа ақьабз ҷыда мҩаԥыргон. Уи шымҩаԥыргоз атәы азеижәтәи ашәшықәсқәа аахыс аӡәырҩы аҵарауаа алацәажәахьеит (С. Т. Ажәанба, А. Миллер, А. Иоакимов. В. Ӷарцкиа, И. А. Џьавахишвили, А. Н. Генко, Н. И. Марр, Н. С. Патеи-иԥа, П. Гь. Ҷараиа, Г. Ф. Чурсин, Н. С. Џьанашьиа, Ш. Д. Инал-иԥа, А. А. Аншба, Ш. Хь. Салаҟаиа, В. А. Кәаӷәаниа уҳәа даҽа аӡәык, ҩыџьак).
Ари ақьабз ажәлар ишымҩаԥыргоз аԥхьаӡа иалацәажәаз С. Т. Ажәанба иоуп: ақыҭантәи аӡӷабцәа иреиӷьыз рымаҭәақәа рышәҵаны кәарак азааигәара еизон. Уа х-гәыԥкны рҽыршон. Рыхәҭак акәарахь инеины, амахәқәа еидҳәаланы, ачалт еиԥш иҟьаҟьаны, аӡы ихырҵартә еиԥш иҟарҵон. Даҽа гәыԥҩык аҭәа ааизганы, инаганы уи ачалт еиԥш иҟарҵаз иқәырҵон, егьырҭ идуны (уаҩ ишәара аҟынӡа) акьанџьа ҟарҵон ԥҳәысҵас еилаҳәаны. Ас ала рҽанеибырҭалак, агәылацәа аӡәы аҽада ауаара имхны иааргон, уи ашьаршьаф шкәакәа акәыршаны, акьанџьа наганы иақәдыртәон. Аӡӷабцәа руаӡәк аҽада иаҿаз аӷәра аанкыланы даҽа ҩыџьа аӡӷабцәа наҟ-ааҟ аварақәа иаарывагылон, акьанџьа камҳарц наҟ-ааҟ еимакы-еиҿакны иркуан. Егьырҭ аӡӷабцәа ҩ-гәыԥкны рыҽшаны ани ачалт иҟарҵаз ахь инеиуеит, абасгьы ашәа рҳәон: «Дзивау дзывава, дзири, ква, ква мыркылд апш, ах ипа дыдзышвоит, дзы хучик, дзы хучик»…
Аӡӷабцәа абас ашәа ҳәо, аҽада аҿы ани заа мдырхиаз ачалт аҿы инаргоит, абӷа иқәдыршәыз ашьаршьаф ақәырхуеит. Аҽада наганы ачалт иақәыргыланы, уа заа иақәрыԥсахьаз аҭәа амца аркны зегьы аӡы иарҭоит. Нас аҽада иара уи аӡаҿы иркәабоит. Иара уи ацәымӷны, иагәамԥхакәа аҽаҟьоит, аҽарххоит. Аӡӷабцәа аҷынқәа кны мчыла аӡы иҭарцалоит, иҭыҵыр руам. Аҽада аӡы ирны нырцә иахьнеиуа, аҟаара иалагоит. Арҭ ацеремониақәа рҟынтәи ахы  иахьақәиҭхаз иеигәырьӷозар акәхап. Аха аӡӷабцәа уи ахьыҟаауа абзиа иазҳәоуп ҳәа ирыԥхьаӡоит, абри ашьҭахь хылԥада ақәа ауеит ҳәа агәра ргон. Абарҭқәа рышьҭахь аӡӷабцәа еиҭах ашәа ҳәо аҩныҟа игьыжьуеит.
Аарҩараан ақәа ауп ҳәа аԥсуаа имҩаԥыргоз абри акьабзи уи иацырҳәоз ашәеи дрылацәажәауа Н. С. Џьанашьиа излазгәеиҭаз ала, иара ихаангьы имҩаԥыргон акырџьара. Иара иқыҭан (Аӡҩыбжьа) ахәыҷқәа ракәын имҩаԥызгоз, аха урҭ ргәылара иҟоу Аҭара ақыҭан ари акьабз амҩаԥгара адуқәагьы рҽаладырхәуан.
Ари аҵарауаҩ «Ӡиуоу» ахаҭа иеилоу ажәоуп, ҩажәак ршьагәыҭқәа рыла ишьақәглыоуп ҳәа иԥхьаӡон: «аӡы» - «аиура» Иаҿирԥшит аԥсуа бызшәаҿы аналогиала иазыҟоу, иазааигәоу ажәақәа: «асы ауоит», «ақәа ауоит». Ус анакәха, Ӡиуоу аӡы змоу лоуп, аӡы улҭарц зылшо, аԥшәымас иамоу лоуп, дыԥҳәысуп. Автор иҭкааҵәҟьаны иҳәом, аха ари ииҳәаз иаанаго Ӡиуоу дынцәахәуп ҳәоуп. Ус анакәха, Ӡиуоу анцәахәгьы акьанџьагьы  ирыхьӡуп.
Ари ақьабз амҩаԥгараан амахәқәа еидҳәаланы ачалт еиԥш иҟарҵоз атыҩ ҳәа иашьҭан, иацырҳәоз ашәа атеқст абас иҟан:

Ӡиуоу, Ӡиуоу!
Ӡариқәақәа Маркылда!
Аҳ иԥа дӡышоит,
Ӡы-иауам.
Абжь-кәарак еимидоит,
Ӡы-ҳаҭ, ӡы-ҳаҭ.

Н. С. Џьанашьиа ари ақьабз иахцәажәашьа злаҟоу ала, уи азы С. Т. Ажәанба ииҳәаз излеиԥшқәам неивга-ааивгарақәак ыҟоуп. Н. С. Џьанашьиа иҩымҭаҿы аҽада аӡбахә ҳәаӡам. Акьанџьа зеиԥшроу ҳәагьы акагьы имҳәеит. Ииҳәаз уи ауп: Ӡиуоу аӡы иҭшьуа идырбааӡоит, дара рхаҭақәагьы рымаҭәа шыршәу аӡы ҭҟьаны еиқәырҭәоит, рыҽдырбааӡоит. Атыҩ ҟаҵаны, уи  ақә аҿы амца еиқәҵаны аӡы иарҭоит.  Автор игәы излаанагоз ала, убас еиԥш аарҩарак ҟалеит, аӡыҵәҟьа амца акуеит ҳәа агәаанагара иасимволуп ари атыҩ аҿы амца еиқәҵаны аӡы иахьарҭоз. Насгьы иҟазшьарбагоуп иҟарҵаз  акьанџьа Ӡиуоу ахьӡуп ахьиҳәаз.
Иара убас Н. С. Џьанашьиа иазгәеиҭеит аарҩараан ақәа аурц азы «Ӡиуоу» анаҩсгьы аԥсуа иҟарҵақәоз ақьабзқәа: 1. Аӡы аҵа уцәаӷәар, ақәа ауеит, убри аҟнытә аӡы аҵа рцәаӷәалон; 2. Аӡы иашьыз (иахәаҽыз) ибаҩ аӡы иауҭар, ақәа ауеит; 3. Ахәыҷқәа аздыргәытәуан адаӷьқәа шьны аӡы иарҭарц – нас хымԥада ақәа ауеит ҳәа ирыԥхьаӡон.
Излаабо ала, Ӡиуоу амҩаԥгараан ашәа ирҳәоз атеқст усҟак идуӡам. Иҳаҩсыз аҩажәатәи ашәышықәсазы еиуеиԥшым аҵарауаа (Ш. Хь. Салаҟаиа, В. Б. Агрба, С. А. Тапаӷәуа-ԥҳа, А. А. Аншба уҳәа) ианырҵаз ваариантқәагьы хәба, фба цәаҳәа иреиҳам, аки-аки акыр еиԥшуп, аивыгарақәа ирымоу маҷуп. В. А. Кәаӷәаниа иеидкыланы иикьыԥхьыз быжь-вариантк рахьынтә зегьы иреиҳау вариант заҵәык ауп, уи жәаф цәаҳәа ыҟоуп (Маадан Сақаниа иҳәамҭаны Ш. Хь. Салаҟаиа 1961 шықәсазы ианиҵаз атеқст).
Авариантқәа зегьы рҿы зеилкаара уадаҩу, аҵарауаа инеимҵарк-ааимҵаркхьоу ажәақәа ыҟоуп иара «ӡиуоу» инаркны: «ӡариқәақәа», «маркынды» («мыркылдышь»).
«Ӡариқәақәа» «ақәа ӡы еиқәаҵәа аанагозар ҟалап ҳәа Н. С. Џьанашьиа ииҳәаз агәрагара уадаҩуп. «Маркылды» аурысшәала «жемчуг» ҳәа изышьҭоу ауп ҳәа ииҳәаз еиҳа уаҩ дақәшаҳаҭхартә иҟоуп.
Г. Ф. Чурсин иеизигаз иматериалқәа рыла, алаба ма атәарӷәы ауаҩ ишәара иҟаз ԥҳәыс маҭәала еиларҳәон. Убри акәын Ӡиуоу ҳәа изышьҭаз акьынџьа. Г. Ф. Чурсингьы Ӡиуоу аӡы анцәахәы лоуп ҳәа агәаанагара дадгылаҩын. Ажәытә ӡатәыс ауаҩ дыҟан аӡы (ақәа) анцәахәы лзы. Аамҭа аниас ауаҩы ицмыхәрас уи лзы ӡатәыс акьанџьа ҟарҵеит.
А. А. Аншба ара зыӡбахә ҳамоу ақьабзи уи иацырҳәо ашәеи акыр инҭкаа-ааҭкааны иҭиҵааит, насгьы аӡәырҩы аҵарауаа дуқәа (Л. И. Штернберг, О. М. Фреиденберг уҳәа) рсусумҭақәа ихы иархәаны акыр иҿыцу ахшыҩҵакқәа иҳәеит. Ари аҵарауаҩ «Ӡиуоу» иазкны иҟаиҵаз аҭҵаара ахадаратә лкаа абас иҟоуп: иҟалап ари ақьабыз ианыԥшызар ажәларқәа аӡәырҩы ажәытәан ирымаз рмифтә дунеихәаԥшышьа – аԥҳәыс анцәа дирҭоит ԥҳәысс ҳәа. Уаҩ дақәшаҳаҭхартә иҟоуп А. А. Аншба абри ихшыҩҵак: «Наблюдения О. М. Фрейденберга подтверждают наше предположение о том, что обряд вызывания дождя и связанная с ним песня восходят к древнем мифологическим представлнениям о священном браке между земной женщиной и покровителем водной стихии».
Иазгәаҭатәуп даҽакгьы: Ӡиуоу иадҳәалоу ақьабз анаҩсгьы, аарҩара аныҟалалак аԥсуаа имҩаԥыргон ацуныҳәагьы (уи уажәгьы иналак-ҩалакны ианыҟраҵақәо ыҟоуп). Ацуныҳәа мҩаԥыргон ацуҭа еизаны дәы цқьак, ҳаракырак аҿы адыд-мацәыс анцәахәы Афы ихьӡала аӡатә шьны, уи ақәа аирурц иҳәон. Аха анкьа ари аныҳәара мҩаԥызгоз ахацәа рымацара ракәын, аҳәса алахәыр ҟаломызт. Ӡиуоу акәзар, аҳәса ракәын имҩаԥызгоз.
Абраҟа иҳәатәуп аарҩара аныҟалалак ақәа леирц азы ақьабзқәа кавказтәи ажәларқәа аӡәырҩы ишрымоу, уи моу, адунеи иахьабалак, аглобалтә масштабқәа рыла аӡәырҩы ажәларқәа ирымоуп, насгьы урҭ ақьабзқәа типологиала излеиԥшқәоу рацәоуп. Англыз ҵарауаҩ ду, адинҭҵааҩы Џьеимс Џьорџь Фрезер (1854 – 1941 шш.) иҩымҭа ду «Ахьтәы махәҭа» аҿы излаҭиҵааз ала, ажәытәӡатәи аамҭақәа инадыркны адунеи ажәларқәа зегьы рҿы амагиатә хархәагақәа рыла дара ианырҭахыз амра ԥхартә, ианырҭахызгьы ақәа адырурц иашьҭан.
Шамхамзар, арҭ ақьабзқәа рҿы зегьынџьара аҭыԥ рымоуп акьанџьа ҟаҵаны аӡиас (акәара) ахь ацара, уи аӡаарҟәрылара, аӡәи аӡәи аӡы ахьеиқәырҭәо уҳәа. Убас шакәугьы аԥсуааи хылҵышьҭрала урҭ ирзааигәоу адыгьааи ари ақьабз шымҩаԥырго зынӡа иеиԥшуп, иеиқәшәоит уҳәартә иҟоуп.
Аарҩараан «Ӡиуоу» анаҩсгьы аԥсуаа ацуныҳәа мҩаԥыргон, иахьагьы (ажәытә ишымҩаԥыргозҵәҟьа акәымзаргьы, акыр адеформациа ахьхьазаргьы) иналак-ҩалакны ианымҩаԥыргақәо ыҟоуп. Уи зынӡагьы «Ӡиуоу» иадҳәалаӡам.
Ажәытәан цуҭацыԥхьаӡа ааԥын, маи азы, ма ииун азы мҽышак аҽны акәын ианымҩаԥыргоз. Ацуҭа иаланхо ауаа еилаԥсаны ауаса шьтәа, ма ажә, аҩы рыхәҳауан. Иԥшьоуп ҳәа иԥхьаӡаны аныҳәара ахьымҩаԥыргоз аҭыԥ ахь аҭаацәарақәа досу инаргон ахәыӡ бысҭа. Уа иршьуан аӡатә, акәацгьы уа амца еиқәҵаны иржәуан. Уи агәи агәаҵәеи аҵәы иахаҵаны ацуҭаҿы иреиҳабыз, ҳаҭыр зқәыз аҭаҳмада идырукан, ҵәыцак азна аҩгьы наидыркуан. Аҭаҳмада урҭ  ирҭоз аӡатә агәи, агәаҵәеи, аҩи аанкыланы, раԥхьа днагыланы, амрагыларахь иҿы нарханы инықәрыԥшшәа акәзаргьы абас еиԥш ажәақәа иҳәон: «Ажәҩан мчқәа рынцәахәы, ҳрыцҳашьа, уаҳзылыԥха. Адгьыл аҽаҩра аанашьҭуа  иаҳзыҟаҵа, ҳаҳәсақәеи, ҳхәыҷқәеи, ҳареи амла ҳамкыртә, ахьҭа ҳамкыртә, гәырҩа ҳмоуртә ҳҟаҵа. Абри иску агәи агәаҵәеи рыла Ачааи Чачааи сырчаанӡа ҳаҳәсақәеи ҳхәыҷқәеи агәабзиара рыҭ, акы иаргәаҟуа, акы иазрыцҳаны иҟаумҵан».
Ари ашьҭахь аныҳәаҩ иикыз агәи агәаҵәеи ҿаҵак, ҿаҵак аарымхны, аҩы хәыҷык нарықәҭәаны, иршәны инкаиԥсон. Уи ашьҭахь аныҳәара иалахәыз зегьы еикәшаны илатәон, аӡәи аӡәи еибаныҳәаны акрырфон, акрыржәуан. Аӡатә иршьыз ацәа аныҳәаҩ ирҭон, атәыҩақәа иԥшьоуп ҳәа иԥхьаӡаз аҵлаҿы икнарҳауан. Аҳәсақәа  ара акрырфар ҟаломызт, уи моу ари ақьабз амҩаԥгара рҽаладырхәыргьы ҟаломызт, ҵасмызт. Акрыфара ашьҭахь уахь инеиуан, амра ҭашәаанӡа ахацәеи дареи еицгәырӷьо аамҭа рхыргон.
«Ӡиуоу» ацуныҳәеи дрыхцәажәауа, Ш. Хь. Салаҟаиа иҟаиҵаз алкаа иашоуп ҳәа сгәы иаанагоит. Ари аҵарауаҩ излаиҩуала, «Ӡиуоу» акыр ижәытәӡоу аҟазшьақәа амоуп, ацуныҳәа акәзар, уи еиҳа ихьшәаны иҿиеит уҳәартә иҟоуп.
Адыгаа рҿы аӡытә (аӡы) стихиа анцәахәқәа аӡәымкәа, ҩыџьамкәа иҟоуп. Дара рӷьырак ҳәсақәоуп. Ҿырԥштәыс иааҳгозар, Л. Лиулие иматериалқәа рыла, адыгқәа рҿы амшын ӡқәа рынцәахәы Хепегәашь ҳәа дыҟан. Уи лыхьӡала адыгаа XIX ашәышықәсанӡагьы есышықәса аԥхын, амшын ахықә  аҿы аныҳәара мҩыԥыргон, аныҳәара ашьҭахь уи иалахәыз зегьы еикәшаны икәашон. Адыгаа рҿы акәара (аӡиас) ӡқәа рынцәахәыс дыԥхьаӡан Ԥсегәашьа, ма Ԥсыхьуа-гәашье. Уи ақәа алырурц азы ааԥын илыҳәон. Аҷкәынцәеи аӡӷабцәеи аӡы еиқәырҭәон, ргәы ақәҿыӷьаанӡа аӡы рыҽҭыршьуан. Аха адыгаа ақәа анцәахәыс зегь реиҳа ирылаҵәаны иҟоу, иахьагьы зынӡа ирхамышҭыц Ханцегәашье лоуп. Ханцегәашьа илызкны адыгаа  имҩаԥыргоз ақьабз (уи уажәыгь иҟарҵалоит, еиҳараӡакгьы ашаԥсыӷцәа рҿы) аҵарауаа аӡәырҩы акыр иалацәажәахьеит: Л. И. Лиулие, Е. Шиллинг, С. Раскина, И. Гурвич, М.-К.-З. Азаматова, Т. Шортанов, П. А. Аутлев, М. В. Кантариа уҳәа убас иҵегьы.
Арҩараан, аԥсуаа реиԥш, адыгаагьы аҭәырӷәы аԥҳәыс маҭәала иеилаҳәаны акьанџьа ҟарҵон. Аӡӷабцәеи аҳәсақәеи уи акьанџьа аӡаҿы инаганы иҭыршьуан, идырбааӡон. Акьанџьа наҟ-ааҟ иаанкыланы аӡахьы ианцоз гәыԥҩык еицын, изаҩсуаз аҩнқәа, ашҭақәа рҟынтәи ауаа ҭибаҳәаны акьанџьагьы уи кны изгозгьы аӡы рықәырҭәон, даргьы ирԥылоз, рымч зықәхоз аанкыланы акәарахь (аӡиас ахь) инаганы, аӡы ҭҟьаны ирықәҭәаны идырбааӡон. Акьанџьа иҟарҵозгьы Ханцегәашье ахьӡын. Ақьабз мҩаԥганы ианалгалак, акьанџьа иашәырҵаз амаҭәа ашәырхуан, агәыцә (алаба, аҭәырӷәы ахәы) ԥҵәаны наҟ икарыжьуан. Акьанџьа акәарахь (аӡиас ахь) ианыргоз аӷзаа ҳәа ашәагьы рҳәон. Уи ашәа иалан абас еиԥш ажәақәа:
Ҳара Ҳанцегәашье даҳгоит,
Ҳаҳәоит ақәа аурц.
Иахьабалак ари ақьабз амҩаԥгараан ихадарақәоу ируакуп аӡы аиқәҭәара. Уи ақәа алеира иасимволуп, амагиатә мчы амоуп ақәа аурц азы ҳәа ирыԥхьаӡон.
Аҵарауаа ари ақьабз иахцәажәахьоу зегьы еицҿакны иазгәарҭеит ижәытәӡоу акоуп, ашьаҭақәа аԥхьаӡатәи шьҭралатәи ауаажәлар еиҿкаара аепоха аҟынӡа инаӡоит ҳәа. Иҟалап аԥсуааи адыгааи типологиа мацара акәымкәа, еиҭныԥсахаларагьы акәымкәа еицырзеиԥшу акы акәзаргьы, арҭ аҩыжәларык хылҵышьҭрала ишеиуацәоу ҳзырбо ируакзаргьы ауеит.
Абас ала, ари ақьабыз акыр ишҭырҵаахьоугьы, Ш. Д. Инал-иԥа иҳәан еиԥш, уи макьанагьы инагӡаны иҭҵаам.
Ӡиуоу-Ӡиуоуа анцәахәы хьӡы шакәу агәра ҳнаргартә иҟоуп абызшәадырҩы Р. К. Гәыблиа иҟалҵаз аетемологиагьы. Аԥсуаа Ӡиуоу ҳәа изышьҭоу ақьабз аазго (ақәа лазышьҭуа) аԥсҭҳәақәа реилаҩынтра иадылҳәалоит. Аҵарауаҩ лгәаанагарала, Ӡиуоу аԥҳәыс лсахьа змоу, ақәа лазышьҭраны иҟоу аԥҭақәа реилаҩынтра рынцәатәра иадылҳәалоит. Абри азҵаара ныҭкааны далацәажәаны ,алкаа иҟалҵаз абас иҟоуп: «…кучевое облако или тучи наделяют сверхъестественными свойствами и делают объектом религиозного культа, т.е. превращают в божество вод, властительницу водного мира. Иначе рождение вод как не от божества им не объяснило. Что касается куклы, то это срисованное с этого божества изображение, его подобие (женский облик с носом, со ртом, с глазами) и как всякое изображение, изваяние – неподвижное, молчаливое, отражение.
Данное объяснение подтверждает и структуру слова Ӡиуоу-Ӡиуоуа, которая распадается на ӡи и уоу-уоуа –  определительное словосочетание, где и означает «рождающая воду», из ӡ «вода» и и  от глагольного корня аира «рождать», ср. ажьи «кузнец», ахьи «золотых дел мастер», а уоу-уоуа «отрешенный, неподвижный, безжизненный», характеризующий ее облик, ср. дуауаӡа дгылоуп, стоит отрешенно, молчаливо, неподвижно».


Ӡызлан, ӡаҳкәажә, ахьы ӡаҳкәажә, аӡы иҭоу

Аԥсуа мифологиаҿы аӡы (аӡыхьқәа, акәарақәа, аӡиасқәа) анцәахәы дыԥҳәысуп, ӡызлан ҳәа илышьҭоуп. Зныхгьы уи ӡаҳкәажә, ма ахьы ӡаҳкәажә ҳәа лзырҳәоит, даҽа зныхгьы лыхьӡ ныҭкааны имҳәакәа аӡы иҭоу ҳәа анылзырҳәогьы ыҟоуп. Лара ианагь дҿоуп, ажәра лықәӡам, дыԥшӡоуп, лыхцәы бырфынха иқамызуа илықәуп, дашьаҳауа лышьхәаҟынӡа илеиуеит. Маха-шьахала дыӷәӷәоуп, лымч ҭоуп, акрызылшо лоуп. Ӡызлан аӡыхьқәа, акәарақәа, аӡиа цқьақәа дырхылаԥшхәуп, урҭ рҿоуп аԥшәымарҭас иахьлымоу, еиҳараӡакгьы ацәыҵалашьцарақәа ҭыԥс иалхны илымоуп, зныхгьы адәы ԥшӡақәа рахь дцәырҵуеит. Ф. Лукианов иусумҭа ихы иархәаны апрофессор Ш. Д. Инал-иԥа излаиҩуаз ала, ӡызлан уаҩ дахьзымнеиуа аӡиа цқьа дҭоуп. Лара аӡиа иҭоу аҭыԥҳацәа лагәыӷрақәа напхгара рылҭоит, урҭ аҭыԥҳацәа асаркьатә ханқәа ирыҩноуп. Ӡызланқәа уахынла ицәырҵуеит, ахацәа бзиақәа, аӷәӷәақәа, аԥшӡақәа ирԥыланы, ихырхырц иалагоит. Урҭ рыбзиабара рыцеиҩызшо насыԥс иҟоу шәыгҳархом ҳәа идыргәыӷуеит. Ахаҵа ӡызлан илҭаху данақәымшәалакь, иареи лареи ринтимтә еимадара мап ацәикыр, махәҿала, бӷарҵахьы иеиҵагьыжьны еиқәԥоит. Лара дииаир, ахаҵа жәашықәса лыцынхатәыс иқәшәоит, ауаа рахь дцәырҵыр луам, дылцәыбналаны ауаа рахь дгьыжьыр, ихы аҭыԥ иқәҟьаны, деилаганы дҟалоит. Лақәԥараҿы ахаҵа дылиааир, уи нахыс иаргьы, иҭынхацәагьы ахаан дышрыламкьысуа, дшырԥырхагамхо ала дықәуеит. Даара хаҵа ӷәӷәак иакәымзар, уи дызбаз илаԥш лыдхалоит, дхылхуеит лыԥшӡарала, лымчала длыршанхоит, длыргачамкуеит ҳәа дыԥхьаӡоуп. Ӡызлан лымаха-шьаха ҷыдарас иамоу уи ауп лшьапԥынҵақәа лышьҭахьҟа ихоуп, лышьхәақәа лаԥхьаҟа ихоуп. Убри аҟнытә ақәԥараан лышьҭахьҟа лкажьра уадаҩуп. Лгәыԥҳәқәа дууп, лҟәаҟәахь ихьаршәҭны игьал-гьало  илхьынҳалоуп.
Амифқәа изларҳәо ала, ӡызлан асаркьа лымоуп, уи даныԥшыланы адунеи аҿы иааҟало зегьы лбоит ҳәа ирыԥхьаӡон. Уи асаркьа иабзоураны адунеи зегьы лара лнапсыргәыҵа иқәушәа илбарҭоуп рҳәон. Ажәеиԥшь  иԥҳацәа  реиԥш, ӡызлангьы арԥарцәа бзиақәа, аӷәӷәақәа, аԥшӡақәа анылԥылалак, ианлықәшәалак, дрылаҳәны илкуеит, дырхьынҳалоит, ихылхырц дашьҭоуп. Лара илызку амифқәа изларҳәо ала, ашәарыццәа, ахьшьцәа, ма изаҵәу (аӡәгьы дызцом, зхала иҟоу) аныҟәаҩцәа ԥшӡақәа анылбалак, ихылхуеит. Ахаҵа илықәшәо, илԥыло, дылгәаԥхар, иареи лареи хаҵара ԥҳәысра рзеиланы иҟалар лҭахуп. Лнапаҿы иаалго арԥыс (ахаҵа) лҳәатәы хаиҵонаҵы дизыбзиоуп,  лнапаҿы илзаамго, ма дзыԥсахуа бааԥсыла дизыцәгьахоит, цәгьарак изымукәа диԥырҵӡом. Аетнограф Гь. У. Смыр 2005 шықәса ианвар 25 аҽны изласеиҳәаз ала, ӡызлан ахаҵа длымазар лҭахуп, хаҵацара даргәаҟуеит, аха дызцаӡом, аҵаа еиԥш дыхьшәашәоуп, дҵәырҵәыруоуп дшыҟоу, ианагь аӡқәа дырҭоуп дышьқьыруа. Хаҵа ицо аҭыԥҳацәеи ахаҵа дызмоу аҳәсақәеи дрыҵашьыцуеит. Убри азоуп урҭ мыцхәы ихҭакны цәгьарак џьара ирзылурц дызрышьҭоу, лымкаалагьы ҿыц хаҵа ицаз аҭацацәа ҿарацәа дрызгагоуп. Аҭацацәа ӡызлан дырзыцәгьамхарц, иҷыдоу ақьабзи аныҳәареи мҩаԥымгакәа аӡахьы инеиуам. Ӡызлан дзыргәыбзыӷша, лгәы ҟазҵаша ақьабзи аныҳәареи аныҟарҵалак ашьҭахь акәын аҭаца аӡахьы ацара азин анлауаз.
Амифқәа рҿы ауаҩи ӡызлани еиԥылар, иеиқәшәар, иеиҵагьежьны иеиқәԥоит. Уи аиқәԥараҿы ауаҩы даҵахар, ӡызлан дихарахоит, деилалгоит, ихшыҩ аҭыԥ иқәылҟьоит. Ус акәымкәа, иара дылиааины лыхцәы шьыҵәрак, ма лнацәхыԥ излымхыр, «уашхәа мақьаԥсыс» излырҳәар, нас лара дҭаслымхоит, илиааиз убри ауаҩ димаҵуҩхоит.
Г. Ф. Чурсин излеиҩуаз ала, ӡызлан лцәа-лжьы аԥсыӡ еиԥш ихьшәашәоуп, ихтуп. Аԥсуаа рҿы ӡызлан лыхьӡала иахьныҳәо, уи дахьԥҳәысу, илызкны аныҳәарақәагьы хаҵа даламырхәыкәа аҳәса рымацара иахьымҩаԥырго машәыршақәа иҟамлеит. Еиҳараӡак уи зыхҟьаз аԥсуаа рҿы аӡы аагра  знапы ианыз, традициала уи зусыз ҷыдала, лымкаала аԥҳәыс лакәын. Ус анакәха, аԥҳәыс илусыз аус анцәахәгьы дыԥҳәысзар акәын. Уи анцәахәи аԥшәма ԥҳәыси «реимадарақәа», «реизыҟазаашьақәа» бзиазар акәын. Мамзар, ӡызлан «дыззыцәгьахаз», «дызхалоз» дычмазаҩхон, еиҳараҩӡак хагахон, рхы аҭыԥ иқәҟьоит ҳәа ишәон. Ӡызлан дыззыцәгьахоз, дызхалоз ахәаџьа «дылхицар» акәын, ачымазаҩ диԥҟон, «илхалоз» ӡызлан длаӷьуан, длацҳауан. Насгьы ачымазаҩ лҿаԥхьа апырпыл ҟаԥшь рбылуан, уи иахылҵуаз алҩа ачымазаҩ дахаркуан, уи алҩа лҿадырчуан. Иара убас ӡызлан «дызхараханы» ичмазаҩхоз уи дылхицар илшон аамҭала ӡызлан дыкны дызмаз, «уашхәа мақьаԥсыс» лзырҳәахьаз ауаҩы. Иара убри аҵарауаҩы излазгәеиҭаз ала, аԥсуаа рҿы ӡызлан илызку амифтә жәабжьқәа қыҭацыԥхьаӡа акымкәа, ҩбамкәа ирылаҵәаны иҟоуп, насгьы жәаба рҟынӡа аԥсуа қыҭақәа (Калдахәара, Абгархықә, Мгәыӡырхәа, Ԥсырӡха, Кәтол, Џьгьарда, Гәыԥ уҳәа) рҿы иаҳаз урҭ амифтә жәабжьқәа ааганы, рҵакқәа дрыхцәажәоит.
Ӡызлан дызхарахаз (дызхалаз) дихырцаанӡа гәаҟ-ҵәаҟра игхом. Иуацәа, иҭынхацәа ӡызлан дызбаны илиааихьоу аӡә дрыԥшаароуп. Ахәаџьа, ма лара илиааихьоу, дзырҭыслымхьоу ида лара дызхалаз ачымазаҩ хәарҭа имам. Ақыҭан акәзаргьы, уи анҭыҵ акәзаргьы ӡызлан дибаны дылиааихьеит ҳәа иԥхьаӡаз ауаҩы дрыԥшаауан, ӡызлан дызхалаз дихәышәтәырц, дихицарц. Лара илиааихьоу ашҭа дшааҭалаз еиԥшҵәҟьа ачымазаҩ (уажәы дызхарахаз) дҵыс-ҵысуа уи дицәшәаны дарыхьҭышьуазшәа, аларқача ихьызшәа дҟалон. «Сара шьҭа лара (ӡызлан – С. З.) сылтәуп! Са сҟынтәи иуҭахузеи?» – лҳәон ачымазаҩ дыԥҳәысызҭгьы (дхаҵазаргьы иара убас) ӡызлан дылхицарц инеиз ахәшәтәҩы лхы (ихы) иқәкны. Ахәышәтәҩы ибжьы рыӷәӷәаны ӡызлан дызхарахаз ихы лықәкны (иқәкны) абас иҳәон: «Ӡызлан, бдәылҵ наҟ! Сара сахьыҟоу бара ибҭыԥым! Лассы бдәылҵ, ӡызлан, счымазаҩ лхы (ихы) дақәиҭтә!» Уи ус аниҳәалак, ӡызлан дшәаны дызхарахаз, илырчмазаҩыз дааныжьны, дылхыҵны (дихыҵны) дцон ҳәа ирыԥхьаӡон.
Н. С. Џьанашьиа излазгәеиҭоз ала, иара ихаан (XIX ашәышықәса анҵәамҭеи XX ашәышықәса алагамҭеи рзы) Аӡҩабжьа ақыҭан (Н. С. Џьанашьиа хылҵышьҭрала убри ақыҭантәын) ӡызлан дзыцәшәоз, зҳәатәы дахымԥоз ҩыџьа ауаа рыӡбахә иарҳәеит. Урҭ Мысҭафа Ҳаџьиоӷил-иԥеи Мысҭафа Инал-иԥа ракәын. Абарҭ аҩыџьа рзы ӡызлан аамҭала зны маҵуҩыс дыҟан ҳәа иԥхьаӡазаарын.
Ӡызлан ауаа дырԥырхагамхарц, дырзыцәгьамхарц еиуеиԥшымыз ақьабзқәа мҩаԥыргон. Ҿырԥштәыс иааҳгозар, аҭаца данааргалакь, амҳара даныҩнаргалоз ӡызлан илықәнагоу зегьы шыҟарҵо ала агәра лдыргарц шасыс (ҿаҭахьак аҳасаб ала) аҭаца лнацәа араӡнытә мацәаз ахарҵон. Даҽа џьоукы изларҳәоз ала, ачара анырулакь ашьҭахь аҭаца аҵкы шкәакәа лышәҵаны аӡахьы дыргон. Убысҟан зықәрахь инеихьаз аԥҳәыс бырг, аԥҳәыс «цқьа» аҭаца лнапы араӡынтә мацәаз ахаҵауа абас лҳәон: «Бара, ӡызлан, аӡы аҳкәажә, быхьӡала [ҳҭаца] илаҳҭоит абри амацәаз». Уи нахыс ԥсраҽнынӡа аҭаца уи амацәаз лнапы ахыхра азин лымамызт, ианагь иныҟәылгалар акәын. 
Аҭацацәа аӡәырҩы аӡаҿы инаганы изныҳәахьаз Амԥар Маниа Леи (Леиба) Пач-иԥҳа илҳәамҭоу адырраҭара абас иҟоуп: «Ара ҳахьеилоу (ақыҭа Калдахәара – С. З.) аҭацацәа аӡәырҩы аӡаҿы иназгахьеит. Сныҳәоит абас: «Ӡызлан-ӡаҳкәажә! Сыбҭааит сҭаца хәыҷы дсыманы. Ахәмыҽха дааир, дыхьча, ашьыжьымҭан дааир, дыхьча, ԥықәсылара лзыбымун, абзиаразы былхылаԥш! Ӡызлан-ӡаҳкәажә! Сҭаца хәыҷы лгәырӷьа!»
Акәты ршьуеит аӡышьҭра ашьа лҭаршны, уаанӡа [ирхианы аҭаца] лыкәа иҭоу акәтаӷь лхы иаакәыршаны, «Акәтаӷь агәы еиԥш лгәы, лыбла ҭәны, лгәыԥҳәы ҭәны дҟаҵа, ари бара балахәмарла!» – ҳәа наҳәаны аӡы иҭасыршәуеит.
Ари аҩыза аныҳәара ҟаҵамзар ҟалом, аҭаца деивысыр, лгәыҳәԥы цар ҟалоит.
Ӡызлан аргама дыҟан, дызбахьоу, ԥҳәысс дызмаз ауаа здыруеит. Кәытли-иԥа Ҷыҷын ацалаҟьа ырҭбааны иҟаҵаны  иман. Уа уахынла ӡызлани иареи еикәаиалон. Ус зны иԥҳәыс иақәылкит: «Уаԥхьа ииоу дызусҭада?» – анылҳәа [иԥҳәыс], ӡызлан лҽылбаарыҩны, лгәаҳәԥқәа наԥхьаршәҭны (лышьҭахьҟа) дцеит.
Кьахьыр-иԥа Мақьҭаҭ (Бениа Шоҭа иаб) ӡызлан дибит, лыхцәы ааԥҟаны иааигеит».
Лышәба Ҵыс Арчыҟәба Ита-иԥҳа ӡызлан илызкны илҳәоз иҵагь ҷыдарақәак амоуп. Уи абас иҟоуп: «Аҭаца аӡха лнагараан аҭакәажә дныҳәоит. «Ӡызлан-ӡаҳкәажә! Абри аҭаца хәыҷы иахьарнахыс былԥырхагамхан, бара бхәы бара ибымаз, лара лхәы лара илымаз», – ҳәа дныҳәа-ныԥхьаны акәтаӷь аӡышьҭра иҭалыршәеит, аӡы таны аҭаца илылҭоит. Аҭаца дхьамԥшыкәа аҩныҟа дцоит, аҭакәажә аныҳәаразы инаргаз аҩычеи асаркьеи лыма дналышьҭалоит. Аӡы иҭоу ҳәа ныҳәраны изду ажәлақәа аҟоуп. Ус иҟоу аныҳәараан ҭаацәала рыцыԥхьаӡа акәтаӷь арацәа ахьшьны, ачахәажәа жәны, уи злажәыз аӡгьы рыманы инеиуеит [аӡыхь аҿы, ма акәараҿы].
Аҭакәажә [аныҳәаҩ] «Ӡызлан-ӡаҳкәажә! Иахьа бхәы зманы ибҭааз уаҳа бԥырхага рыбымҭарц сбыҳәоит!» – ҳәа [ҳәаны] акәтаӷь аӡыршьҭа иҭалԥсоит, ача злажәыз аӡгьы уа иҭалҟьоит. Илныҳәо аҩныҟа иԥхаҵаны, лара ача лыма дрышьҭаланы аҩны днеиуеит. Уа крырфоит, крыржәуеит. Ҵыԥх (1968 шықәсазы) Џьырхәатә Сымсымк аӡлагараҿ дахьлеиз дылкит. Убри ала даачмазаҩхан цәгьала деиқәдырхеит ахәаџьацәа».
Ӡызлан илызкны ара хыхь иааҳгаз агәаанагарақәеи ақьабзи акыр иреиԥшуп Смыр Кәакәа Цкәуа Маҭа-иԥҳа илҳәазгьы. Аха уи илҳәамҭаны ақьаад ианҵоу адырраҭарақәагьы хшыҩзышьҭра зыхәҭоу ҷыдарақәак рныԥшуеит:
«Аҭакәажә-ныҳәаҩ аҭаца ҿыц длыма аӡха дцоит. Уа аҭаца адәахьы (уаарангьы, ҳамҭангьы) илмышьҭуа (леиԥкеи леилақьи – Гь. С.) лцәа маҭәа шьҭалҵоит, акәтаӷь арацәа  ахьшьны аӡыршьҭа иҭадыршәуеит. Аҭакәажә-ныҳәаҩ дныҳәоит ӡызлан-ӡаҳкәажә дыбзыбзиахааит ҳәа.
Аӡы мчра дууп, [уи] амшала жәлақәакгьы аныҳәақәа рықәуп. Уи шьхацан, ма шьхалбаан ахәажәа ахьа агәылаҵаны, аџьыка аҭаны иржәуан, ҭаацәала ибзианы изҵаиаша, рхы иқәдыршәша ацәҩыча еиқәдыршәон, расатә кәырмахьц бзиак ылырхуан. Урҭ зегьы рыма ӡык аҟны инеиуан. Уа аҭакәажә ныҳәаҩ «Уа аӡы иҭоу рылԥха шәымаз, агәы-шьамхы шәымаз, иатәыз чеиџьыкала иахьарнахыс шәҿыхуп, аӡы иҭоуи шәареи егьышәзеилам, шәиас! – ҳәа ҳәаны, афырмахьац рыхҟьо аҩныҟа икалцон ихьамырԥшыкәа. Лара акәтаӷь арацәа ахьшьны ахәажәеи аӡы иҭалыԥсоит, ахәажәа злажәыз аӡы аӡышьҭра иҭалыԥсоит инхаз лыма илныҳәаз рыҩныҟа днеиуеит. Уа акрырфоит, акрыржәуеит. Ацәҩыча, зхы ҿызхыз рхы иакәыршаз, ԥарак, хәык-ԥхьык надкыланы аныҳәаҩ илырҭоит. Ас аныҳәара аӡ ныҳәара ныхахәны изду ирзеиӷьуп цәгьа. 
Ахәажәа агьама збаз уи аныҳәара идхалоит дымныҳәар, дычмазаҩхоит.
Ӡызлан захьӡу дыԥҳәысны ауаа дрылан, аха ашьҭахь дыԥхасҭахан аӡы дагит, дӡызланха ауаа дырԥырхаганы дҟалоит. Уи аҳәса лырхагоит, илырҩашьоит, аӡхахьы иеиханы ицо (рҽарҭо) иҟалҵоит».
Информаторцәақәак изларҳәо ала, аҭаца аӡаҿы днаганы ӡызлан лыхьӡала аныҳәара ахьымҩаԥырго анаҩсангьы, ажәытәан, уи моу, иаҳхысыз XX ашәышықәсазгьы иналак-ҩалакны локалла акәзаргьы ӡызлан лыхьӡала шьхацангьы аныҳәара мҩаԥызгақәоз ыҟан. Убас Абгархықә ақыҭантәи аинформаторцәа руаӡәк абас лҳәеит:
«Ӡызлан илызкны ҭаацәала илеилатәаны иныҳәоит шьхацан, ӡыхьк аԥшаҳәаҿы. Ари ҳабахәаҵа исныҳәақәахьоугьы ыҟоуп. Уа инарго афатәқәа карыжьуеит ирықәырхырц рҭахызар, мамзар, аҩныҟа иргоит. Аныҳәараан аҭаацәа зегьы зҵаӡо ақьафын бзиа рхы иҭарԥазароуп. (Уи аныҳәаҩ илгоит). Фатәыс ҳәа аныҳәарахь инаргоит: ҩ-кәтаӷьк хы-џьара иҷышәны), ҩ-чаҿаак, ача зларжәыз аӡы [ақәырпа]. Хәык ацәаҟәа иазкуп. «Уара, ацәаҟәа, ухәгьы ара иҟоуп, абри аҭаацәа урԥырхагамхан!» – ҳәа ражәа иаларҵоит ианныҳәо».
Ӡызлан дызбаны, лақәԥараан дылиааины, дырқәны доузыжьқәаз ыҟан рҳәон. Ақәрақәа зегьы еиԥшымызт. Лара иеилалымгоз, зегь реиҳа дзыцәшәоз, иӷәӷәаз қәран «Уашхәа мақьаԥсыс». Уи аҳәара лара даара илцәымӷын, аламала уаҩы илызирҳәомызт, аха знык  иузлырҳәар, нас  еилагашьа лымамызт, дҭаслымхон. Уи аӡбахә зҳәо ҿырԥштәык иадамзаргьы иааҳгап.
«Ӡызлан Ааԥсҭа даман. Уи Цгәаа ԥыҭҩык еицны ишнеиуаз (аӡы ируа) дрықәшәеит. Ӡызлан дзықәшәоз аҟамеи атапанчеи рыла еиқәшәан дара сашьцәа, аха раӡәк дамхацәажәеит. Уи ихшыҩ акит, нас егьырҭ налымҵасын лхахәы ркит, ддырқәит «Ашхәа мақьаԥсыс аныс шәара шәыжәла сшаламкьысуа», – ҳәа.
Ӡызлан Смыр Хәсингьы дымҩахылҟьахьеит, иара уиазҵааргьы иуаиҳәоит, уажәгьы дыҟоуп иара».
Ӡызлан илызку амиф-ҵабыргқәа рӷьыраӡак изларҳәо ала, лара маҭәа лышәӡам, лан дшаалыхшаз дҟьантазӡоуп дшыҟоу. Аха иаҳԥылоит иџьашьахәатәу, инашанатәу амаҭәа лшәуп зҳәақәогьы. Абри аганахьала иҟазшьарбагоуп Ҳагәышь Кабаҷа Кәымпыл-иԥа иҳәамҭа:
«Ӡызлан аӡи адәы ԥшӡеи роуп даазхәо, даҩысҭаауп. Лыбжьы цәгьоуп. Уи лыбжьы даара исаҳақәахьеит.
Сара схаан Алшәынды Кәыкәа Бзыԥ дшыруаз дишьклаҳаит. Иара қдызар ҟалап, иҳәан. дакит, еиқәԥеит. Ииулак Кәыкәа диааин, лыхцәы хҵәаны иҟама иаҿеиҵеит. Ӡызлан дызԥырхагахаз рҟны иара даннеилак, ӡызлан дшәаны дцон.
Алшәынды [Кәыкәа] ӡызлан данишьклаҳауаз лара барфын ҟаԥшьыла деилаҳәан, аӡы далажьын, аха уи лымаҭәа бааӡаӡомызт.
Уажә Хагәышь Тат дахьынхо аҭыԥ аҟны Хагәышь Қәаблыхә  дибеит ӡызлан лан дшаалыхшаз. Уи даҽа Хагәышькгьы дибахьеит, диба моу амҩан дааникылан уама лзааицеит, дирҳәацәеит, Хагәышь диламкьысуа дырқәны дауижьит.
Ӡызлан лзы бџьар еибагаӡомызт. Ажәытә анҟәацәа еиҳаракгьы аҟама зныҟәыргоз убри лзы акәын».
Ара иааҳгаз аҿырԥштәқәа рҿы акымкәа, ҩбамкәа аинтерес зҵоу, хшыҩзышьҭра зыхәҭоу, цқьа изызхәыцтәу амотивқәа ҳԥылоит. Убарҭ иреиуоуп Ӡызлан лыхьӡала акәтаӷьқәа аӡы иахьҭарԥсо, урҭ акәтаӷьқәа рацәала иахьыршәуа. Насгьы ацәаҟәа ахьӡалагьы ахәы ахьалыркаауа. Урҭ досу дара зегьы џьара акака иазҳәоуп. Уаҩы иазгәеиҭар ҟалоит арацәа амцеи ахәышҭаареи ирсимволуп ҳәа, акәтаӷь аҿиареи аизҳареи ирсимволуп ҳәа, ӡызлан леиԥш, ацәаҟәагьы, ишдыру еиԥш, аӡы астихиа иадҳәалоуп, убри аҟнытә уигьы «агәы ҟаҵатәын, иргәыбзыӷтәын», агәыгәҭажьра ҟаломызт.
Аҭаца ахшара данлаулак ашьҭахь аглахьа ҳәа данырныҳәоз (уи ҳара маҷк ҳахцәажәеит ажьаҳара иазкны ара ҳашәҟәы иану астатиаҿы) аԥшьаша иақәшәар, иара уи аҽныҵәҟьа иҟарҵон, аԥшьаша иақәымшәар, иааиуаз аԥшьашаҽны ӡызлан лыхьӡала аныҳәара мҩаԥыргон. Уи аныҳәара иазкны ишьны иржәуан хәыц еиқәаҵәа зламыз акәты шкәакәеи арбаӷь шкәакәеи, акәакәарқәа ржәуан. Ахшара дзауз аҭаца лхәыҷы длыманы аӡаҿы днеиуан, аҩнаҭаҿы заанаҵ идырхиаз абарҭ афатәқәагьы убрахь инаргон. Ахәыҷы дышьҭызхыз аԥҳәысгьы дрыцнеиуан. Уи дныҳәауа абас лҳәон: «Бара, ӡызлан, ӡаҳкәажә ду! Абрыгь  абрыгь аԥҳәыс (аҭаца) иахьа иналыгӡеит ҳабацәа ҵасс ирымаз, иаҳзаанрыжьыз ақьабыз, быхьӡала аҿаҭахьа илықәыз бзаалгеит, дбыҳәоит лыԥхас, гәыԥхас былзыҟаларц». Аԥҳәыс аԥхьа ахшара данлаулак ашьҭахь абри ақьабз ҟамҵакәа, абри аҿаҭахьа намыгӡакәа аӡахьы анеира азин лымамызт, ҵасымызт, ӡызлан дылхарахоит ҳәа ирыԥхьаӡон. Уи анаҩстәи ахшароурақәа раан (аԥҳәыс аҩынтә, ахынтә… уҳәа ахшара данлауаз) усҟак аҭахӡамызт, акәтаӷь наганы аӡы аҭаршәра аздырхон.
Ӡызлан лыхьӡала аныҳәара ҷыда мҩаԥыргон ахәыҷы ашыӡ  анихьуазгьы. Уи аӡҭыхра ҳәа иашьҭан. Ахәыҷы лассы-лассы ашыӡ ихьуа далагар, уи ачымазара бааԥсы дыхҭанакыр, иаалаганы дрыма аӡаҿы инеиуан. Уа аныҳәаҩ ԥҳәыс («аԥҳәыс цқьа») ӡызлан-ӡаҳкәажә длыҳәон ахәыҷы дрыцҳалшьарц, ихы дақәиҭылтәырц, ашыӡ наҟ ихылхырц. Абҩатә гәыгәым ала аӡы ртон, нас иара убри аӡы ахқәа аҟынтәи ахаҳә ссақәа хԥа агәыгәым иҭарыԥсон. Игьыжьны аҩны ианааилакь, уи агәыгәым иҭаз аӡы ала ахәыҷы дыркәабон. Уа иҭаԥсаз ахаҳә ссақәа рҵәахуан ԥыҭраамҭак. Даҽа мышқәак рышьҭахь еиҭах аӡахьы ицон. Уа акәыт ҿа наганы иршьуан, уи иршьуаз акәты ашьа аӡы иаларҭәон. Убысҟан аныҳәаҩ анҭ иҵәахны ирымаз ахаҳә ссақәа аӡы иалаԥсауа еиҭах ӡызлан-ӡаҳкәажә длыҳәон ахәыҷ чымазаҩ дылзылыԥхарц: «Ӡаҳкәажә ду! Даушьҭ, ачымазара далырга абри ахәыҷы!».
Ажьаҳара ҳанахцәажәо иаабоит уи изку ақьабзқәеи аныҳәарақәеи рымҩаԥгараан акәтаӷь ахархәара шамоу. Ара уажәы зыӡбахә ҳамоу ӡызлан-ӡаҳкәажә илызку ақьабзқәа рымҩаԥгареи аныҳәарақәеи раангьы акәтаӷь иалкаау афункциа нанагӡо иаабоит. Убри аҟнытә амифқәа рҿы акәтаӷь ароль маҷк иадамзаргьы ҷыдала ҳазааҭгыланы алацәажәара иахәҭоуп ҳәа сгәы иаанагоит. 
Ҳәарас иаҭахузеи, ӡызлан-ӡаҳкәажә илызкыз абри ақьабыз амҩаԥгараан хымԥада иахәҭоуп ҳәа традициала, атрибутк аҳасаб ала акәтаӷь ахархәара ахьамаз машәыршақә иҟамлаӡеит. Уи, хымԥада, акырӡа ижәытәӡоу, насгьы акырӡа зҵазкуа амифтә дунеихәаԥшышьақәа ирцырҟьоу, ирышьашәалоу акоуп. Жәытә-натә аахысгьы акәтаӷь аизҳара, аҿиара, амшхәыбзазара ирсимволын. Сара абарҭ ацәаҳәақәа зыҩуа синформаторцәа аӡәырҩы изласарҳәахьаз ала, аҭаца аӡаҿы днаганы ӡызлан лыхьӡала ианныҳәоз, акәтаӷь аӡы ианҭадыршәуаз абас рҳәон: «Ӡызлан-ӡаҳкәажә! Абри акәтаӷь бара ибымаз, балахәмарла!» «Ӡызлан-ӡаҳкәажә! Абри акәтаӷь бара ибымаз, балахәмарла!» – ҳәаны акәтаӷь аӡы аҭаршәра амагиатә мчы аманы ирыԥхьаӡон. Ӡызлан уи далахәмаруеит, аӡаагара уа инеиуа аҭаца цәгьарак лызуха лауам, дахнагоит ҳәа ирыԥхьаӡон.
Сара абарҭ ацәаҳәақәа зыҩуа ҩынҩажәа, ҩынҩажәи жәаба шықәса уажәаԥхьа акәтаӷь даҽакалагьы ақьабзтә хархәара аманы избахьан зныкымкәа, ҩынтәымкәа ҳҭаацәараҿы (Очамчыра араион, Гәыԥ ақыҭан). Мшаԥы ааира жәохә мыш шыбжьаз амҽыша аииа ҳәа иашьҭан. Уигьы ныҳәа  мшын, қьабзқәак мҩаԥыргон, цқьа исгәалашәом. Уи иашьҭанеиуаз амҽыша (мшаԥы ааира мчыбжьык бжьаны) баииа ҳәа иашьҭан. Убри баииа аҽны ашьыжь сан заанаҵ аҩны (амаҵурҭа) лыԥссон. Ҳара ахәыҷқәа ҳцаны баииа ҳәа изышьҭоу ашәҭ ҩежьқәа ҟәшәаны  иааҳгон. Уи ашәҭ уи аамҭазы ашҭаҿы, адәқәа рҿы ихнаҩома уҳәо рышәҭра иасакьаҳәамҭан. Иааҳгоз урҭ ашәҭқәа аҩнаргәаҿы ахәышҭаара иакәыршаны ихәхәаӡа икаҳаԥсон. Сан днеины кәтаӷьк (цырак) ишаӡаз, имжәыкәа, имӡыкәа, имшәыкәа, ашәҭқәа ахьышьҭаз  инышьҭаҵаны лнапала иркәымпылуа хынтә ахәышҭаара амца ахьеиқәыз иакәлыршон, абасгьы лҳәон: «Анцәа сиҳәоит, уааԥсырала  ҳаҿио, рахәыла, шәахәыла ҳаҿио, ҳуҭра, ҳамхы аҽаҩра агымхо, аамҭа алԥха ҳаманы, агәабзиара ҳаманы ҳҟаҵа!» Абас иҟарҵон сара исдыруаз ҳгәылацәа зегьы. Убысҟан сан ахәышҭаара иакәлыршоз акәтаӷь дыргак аҭаны, ҳҭаацәараҿы сара среиҵабын азы, са сыхьӡала уаҵәы аашар мшаԥны уаха еиԥш илжәуаз, иҟаԥшьны илшәуаз мшаԥы кәтаӷьқәа ирылалҵон. (Ахыцқәа ирҭакны иазгәаҭатәуп мшаԥы кәтаӷьқәа иҟаԥшьны ада даҽа ԥштәык (аҩеижь, аеҵәа уҳәа) ала рышәра шҵасмыз. Мшаԥы кәтаӷьқәа ԥштәы еилаԥсала (аҟаԥшь, аҩежь, аеҵәа уҳәа) изшәуаз, ҳаӷеиҭа, алыԥсаа дызмаз аҭаацәа ракәын). Адырҩаҽны ани баииа аҽны сан аҩнаргәаҿы ишьҭаҵаны хынтә ахәышҭаара иакәыршаны, адырга зҭаны иҟалҵаз акәтаӷь егьырҭ акәтаӷьқәа иаарылхны сара исылҭон. 2005 шықәса ианвар 27 аҽны апоет Валери Касланӡиа игәаларшәаны баииа аӡбахә абас сеиҳәеит: «Баииа ҳәа изышьҭоу амш аҽны санду (уи ды-Кәтолтәын) уара ухьӡала акәтаӷь [ахәышҭаара] иакәсыршеит лҳәон. Уи акәтаӷь дыргак аҭаны мшаԥы аҽназы илшәуаз егьырҭ акәтаӷьқәа ирылаҵаны, еиҳа иӷәӷәахоит ҳәа илыԥхьаӡон, мшаԥы аҽны акәтаӷь ҟаԥшьқәа реинҟьараан егьырҭ раасҭа иӷәӷәахоит ҳәа».
Аԥсуаа ҳҟны адагьы егьырҭ аӡәырҩы ажәлар рмифологиаҿы акәтаӷь акыр ақьабзқәа рҿы ахархәара амоуп атрибутк аҳасаб ала. Акыр амифтә традициақәа рҿы ирдыруеит адунеитә кәтаӷь, уи иагәылҵуеит адунеи, мамзаргьы адунеи згәылҵуа арҿиаратә мчы амоуп ҳәа иԥхьаӡоуп. Ажәытәӡатәи китаитәи амифологиаҿы иаҳԥылоит акәтаӷь ауаҩы дагәылҵуа, мамзаргьы акәтаӷь уаҩхеит зҳәо амотивқәа. Зныхгьы адунеитә кәтаӷь хьтәуп ҳәа иԥхьаӡоуп. Даҽа атрибутқәак ианрылаҟоугьы маҷӡам. Ҿырԥштәыс иааҳгозар, ведиитәи акосмогониаҿы адунеитә кәтаӷь ауп зегьы зшаз, анцәа ду Праджапати иара убри акәтаӷь далҵит (дагәылҵит). Ажәытәӡатәи мысратәи амиф аҿы аԥсаатә «Гоготун ду» иаҵаз адунеитә кәтаӷь иагәылҵит амра. Афинцәа репос «Калевала» аҿы акәтаӷь ҵаҟатәи ахәҭа иалҵит адгьыл (адунеи) цәаакгы, уи акәтаӷь хыхьтәи ахәҭа иалҵит ажәҩан ду. Китаитәи амифтә традициаҿы дгьыли жәҩани еимарҩызуп, еибаркуп акәты акәтаӷь еиԥш. Финтәи амиф аҿы акәата иаҵаз акәтаӷь ауп адунеи згәылҵыз. 
Ажәытә славианцәа рмырҭаҭратә қьабзқәа рҿы акәтаӷь амагиатә мчы  аманы иԥхьаӡан, аԥсҭазаара ҿыц ихыҵхырҭан, иасимволын. Академик Б. А. Рыбаков излаиҩуаз ала, ааԥынтәи ақьабзқәа рымҩаԥгараан акәтаӷь аркәымпылра адгьылқәаарыхратә (аграртә) магиа иадҳәалан. Акәтаӷь иамаз амифтә функциақәа акыр инарҭбааны ианыԥшит ажәытәӡатәи аҿахынҵатә ҟазаргьы. Адунеи зегьы зныԥшыз микрокосмоск аҳасаб ала, акәтаӷь ижәытәӡоу ауоп: индоирантәи алегендақәа изларҳәо ала, адунеи зегьы зхылҵыз акәтаӷь ауп; Геродот ианиҵаз аҳәамҭа излаҳнарбо ала, адунеи акәтаӷь иалхуп.
Анаҩсҟа Б. А. Рыбаков иааркьаҿны далацәажәоит афинцәа ржәытә фырхаҵаратә епос «Калевала» аҿы акәтаӷь аӡбахә шҳәоу. Илматар-Каве (аепос «Калевала» иалоу аперсонаж ҳәсақәа руаӡәк лхатәы хьӡуп) «длыдылкылеит зегьы зшаз» Унко. Уи Унко Илматар лахь дԥырны днеит кәата ҳасабла иҽыҟаҵаны (дкәатаханы). Акәата акәтаӷь аҵеит. Аҵыхәтәан уи акәта иаҵаз акәтаӷь иаагәылҵит Адунеи.

Акәтаӷь ҵаҟатәи ахәҭаҟынтәи,
Иагәылҵит ан-адгьыл (адунеи – С. З.) цәаакы;
Акәтаӷь хыхьтәи ахәҭаҟынтәи,
Иаагәылҵит ажәҩан ҳаракы.

Адунеитә мифологиаҿы акәтаӷь аӡбахә  ала иҳәоу акыр ирацәоуп, аха урҭқәа зегьы ҳрыламлакәа, иаҳҳәаз азырханы, ӡызлан лхалҿсахьахь ҳаиасып.
Аԥсуаа ӡызлан дыҟаҵәҟьан ҳәа рыԥхьаӡон уажәы ааигәанӡагьы. Уи моу, ӡызлан дыҟаҵәҟьан ҳәа агәра згақәо уажәгьы уаҩ дрықәшәалоит. Ӡызлан лхаҿсахьа аазырԥшуа амифтә жәабжь ссақәа аԥсуа қыҭақәа зегьы ирылаҵәаны иҟан, иахьагьы ирацәоуп. Сара схаҭа дызбахьеит ҳәаҵәҟьа шамахаӡак акәымзар аӡәгьы иҳәомызт, аха ани дибахьан, ари дибахьан ҳәа амиф-ҵабыргқәа (урысшәала «былички» ҳәа изышьҭоу) арымӡаа ажәлар ирдыруеит иахьагьы.
Афилологиатә ҭҵаарадыррақәа ркандидат, афольклорист Ц. С. Габниа-ԥҳа аԥсуа мифологиатә ҳәамҭақәеи алегендақәеи жәпакы еидызкыло аизга иҭлыжьыз аҿы ӡызлан илыхҳәаау амифтә жәабжьқәа ҩынҩажәи жәаба рҟынӡа вариант агәылоуп.
Ҳәарас иаҭахузеи, ажәлар рҿы  арҭ  амифқәа рыгәрагара шьҭа акыр иӡхьеит, ажәалатәи сахьаркыратә ԥҵамҭақәак раҳасаб алоуп еиҳараӡак инханы ишыҟоу, амифтә функциақәа раасҭа асахьаркыратә функциақәа роуп иныҟәырго.  Убас шакәугьы, иахьагьы   ана, ара, аӡәык, ҩыџьак ӡызлан дыҟаҵәҟьан ҳәа агәра ганы иахьагьы изҳәақәо уԥылоит, еиҳараӡакгьы абиԥара еиҳабы иаҵанакуа абыргцәа. Иҟоуп икәанызануагьы. Ажәак ала, ӡызлан илызку ажәлар ргәаанагарақәа акыр иеилаԥсоуп. Иааҳгап ҳаамҭазтәи (аҵыхәтәантәи ҩынҩажәа, ҩынҩажәи жәаба шықәса рыҩныҵҟала) ажәабьжьҳәаҩцәа уи илызкны ирымоу ргәаанагарақәа  зныԥшуа ҿырԥштәқәак: «Ӡызлан ҳәа дыҟан, аӡы дҭан, ауаа дырԥырхаган, ауаҩы диқәшәар, деилалгон. Аха уажәы аӡызлан ҳәа дыҟам џьаргьы, шьҭа уи адунеи даныӡааит, лыӡбахә смаҳаижьҭеи дара акыр ааҵуеит» «Ӡызлан лыӡбахә сара саб далацәажәоны, иҳәоны исаҳахьан зынӡа иҵабыргны идырӡозшәа. Ари лакәӡам, иҟалаҵәҟьеит ҳәоуп ирҳәоны ишсаҳаз»; «Сара сылала исымбац, аха избахьоу ирҳәахьоу здыруеит, дабажәбеи ҳәа ҳҭаркуазаргьы ҳаздырам, аха Ӡызлан дышԥаҟамыз». «Саб ӡызлан лышьҭа, «дад, ари убоо!» – ҳәа исирбахьан абри Риҵаҟа уанцо ахәбатәи акилометр аҿы»; «Ӡызлан  дыҟан аргамаду. Адлеи Камҷыҷ диақәԥахьан имцымкәан. Иара уажәгьы дыҟоуп»; «Ӡызлан дыҟан ажәытә. Дыҟан, аха дызбахьада, уажә дабаҟоу? «Ӡызлан дыҟоуп, ӡаҳкәажә дыҟоуп»; «Ӡызлан санду дылбахьан. Санду Агәхаан, Ҳауида лыхьӡын»; «Ӡызлан  аргама дыҟан, Дызбахьаз, уи моу, ԥҳәысс дызмаз ауаа здыруеит»; «Сара ашьха сцахьеит, ага сцахьеит, аха ӡызлан ҳәа ауаа зышьҭоу дсымбацт, салацәажәар акагьы иаԥсам. Амала, исаҳахьеит ӡызлан дуиааир, уеивысуеит, улиааир, уеивысӡом. Улиааины лыхцәы угар, маҵуҩыс уҩны дыҩназаауеит ҳәа рҳәо саҳахьеит»; «Ӡызлан аӡы дҭоуп ҳәа рҳәоит, аха сара сылала дызбеит ҳәа уасҳәар, амц сҳәар, егьиаԥсам, ани, ани иҳәан, ани иҳәан, дибан ҳәоуп ишалацәажәо акәымзар, аӡәы абри аргама са дызбеит ҳәа мцымкәа иҳәо исмаҳац»; «Ари советски (асовет мчра – С. З.) ааижьҭеи ӡызланраа маҷхеит. Макәымзар, ари Бзыԥ аԥсҭа арҵәааҳәа дыҳәҳәо, иагараан ӡызлан лыбжьы саргьы исаҳахьан». «Лашьцан, усҟан абри ӡызлан дыҟоуп, ауаҩы дылкуеит, егьиуеит ҳәа анырҳәоз, агаӡарақәа иҵагьы ирацәаны ианыҟаз ауп. Ӡызлан ҳәа аӡәыр дыҟанда, уажә даабоме, дабацеи?!».
Ӡызлан илызку амифтә жәабжьқәа, амиф-ҵабыргқәа аки-аки иага анеивыгарақәа, ааивыгарақәа рымазаргьы, хадаратә ҵакыс ирымоу акыр еипшуп, иеизааигәоуп. Дара зегьы асиужет кьаҿқәа рымоуп. Асиужетқәагьы аки ҩбеи хҭыс рыла ишьақәгылоуп. Рзеиԥш сиужет злеибарку ацәаҳәа хада абас иҟоуп:  иахьхәыҵалашьцароу аӡы ахықә аҿы (бжеиҳан уи аҭыԥ хьӡы реалтәуп, конкретла иҳәоуп) ауаҩи ӡызлани еиқәшәоит. Урҭ анеиқәшәо ҽынлазаргьы ҟалоит, уахынлазаргьы ҟалоит. Иеиқәԥоит. Урҭ реиқәԥараҿы, шамахаӡак акәымзар авариантқәа зегьы рҿы, уаҩы диааиуеит. Уи ауаҩ реалла аԥсҭазаараҿы иҟаз, ажәабжьҳәаҩ дызхааныз, ма иаб, иҭынхак, игәылак иқыҭантәык дызхааныз иоуп, бжеиҳангьы уи ихьӡи ижәлеи ныҭкааны ирҳәоит. Ирацәоуп ӡызлан аамҭала дыкны дызмақәаз ҳәа дара агәра ганы зыхьӡқәа рҳәақәо: Магьбак (Аацы ақыҭа), Ҳаразиак (Баӷмаран ақыҭа), Ҳаџьымк (Арасаӡыхь ақыҭа), Лашәриак (Кҽтол ақыҭа), Ченгелиак (Тҟәарчал ақыҭа), уҳәа убас иҵагьы ирацәаҩны.
Ӡызлан длақәԥаны илиааиз ахаҵа лыхцәы ахәы шьыҵәрак хҵәаны иҵәахуеит. Аҩны ауасхыр иаҵеиҵоит, ма ашәындыҟәра иҭеиҵоит. «Лыхцәахәы аҟама иакәршаны иҵәахит!. зҳәогьы ыҟоуп. Зныхгьы «Уашхәа мақьаԥсыс» лирҳәоит, нас иҩныҟа дигоит, ларгьы дҭаслымханы, хьаҳәаԥаҳәада, лыҽмырххакәа диццоит. Лҟәых иара иманаҵы диԥырҵны лара џьаргьы цашьа лымаӡам. Аԥшәма ииҵәахыз уи лхахәы (лҟәых) шьыҵәра лыԥшаанӡа илуа, илҳәо зегьы марымажоуп. Барақьаҭуп – амҿы аалгар, инҵәаӡом, ахш лыршыр, ианҩеилак, илеиӡом. Абас аамҭа ԥыҭк анҵлак, ҽнак аҭаацәа аҩны ианыҟам, џьара рцара лхы иархәаны, ахәыҷы (аӡӷаб, ма аҷкәын, ма ҩыџьа, хҩык ахәыҷқәа аҟан анырҳәогьы ыҟоуп) ахҷаҭ бысҭоит (усҭоит) ҳәа лаҳәаны, дыргәыбзыӷны, лыхцәахәы ахьаҵәаху ллырҳәоит (илырҳәоит). Абас ала, ӡызлан лыхцәахәы анылԥшаалак, ахәыҷы ахш-ца дҭаршәны, убыс ала асҟаамҭа зыҩны дыҟаз, зымаҵ луаз, қьаранџьыс дызмаз аԥшәма ацәгьара изуны, лара дылҭахәаша дцоит.
Ӡызлан дызкны зыҩныҟа дызгаз ауаҩы ҩажәа шықәса диман зҳәо атеқстқәагьы ыҟоуп. Излаабо ала, ӡызлан илызку амиф-ҵабыргқәа реиҳараӡак рҿы аиқәԥараан, аидыслараан ауаҩы лара дылиааины, лҟәых (лыхцәы шьыҵәрак) лымхны зыҩныҟа дызгаз иага аамҭа дидхаларгьы, аҵыхәтәан цәгьара дук (ақәаб азна ахш ршны, ихәыҷы дҭаршәны, убри ахшцала дбылны) изуноуп дшиԥырҵуа. Аха иҟоуп аԥшәма дныҳәа-ныԥхьаны бзиала диԥырҵит зҳәақәогьы. Ҿырԥштәы ҳасабла, абри аганахьала иҟазшьарбагоу акы иадамзаргьы атеқст ааҳгап. Абар уи зеиԥшроу.
«[Ҷкәынак ӡызлан] дизаалон, диман, зны-зынлагь наҟ дылгон. Ааи, до, абасоп ишҳәо… ԥҳәыс дизааргеит. Ԥҳәыс дизааргеит, аха абри аӡӷаб, уаха шьҭалан ишьҭалоит, аха нас дцот, абри лхаҵа, до, дыҟаӡам шьыжьымҭанынӡа. Дыҟаӡам шьыжьымҭанынӡа. Дыҟаӡам абри, до, аҭаца ак залҳәода? Зегь ангыло ларгьы дгылот, ҭацак леиԥш дыҩноуп, гәык-ԥсык ала дыҟоуп. Аха даара дгачамкны дыҟоуп – абри уаха дабацо?
Ҽнак шьыжьымҭан шаанӡа дгылазаап, рҳәеит, до, аҳацалаҟьаҟны, аца акалаҭ зықәдыргыло аҳацалаҟьа ыҟами, абра дыԥшызар, лхаҵа иарӷьа напы дықәланы, лыхцә ҵаҟа ишьҭакьысуа, аӡызлан инапы даниаланы абас дшыцәаз дылбеит, рҳәеит. Хыма-ԥсыма днеин ажә ҭалыжьлан, ажә лхьан, абри лыхцәы шьқәаҭалеиуа ҵаҟа иҟами, аныга налган инаҵалыргылан, абри лыхцәы ахьынӡанаӡоз ахшала илыӡәӡәеит абри. Ишыбааӡаз убыс илыршәын, абас ианлықәлыршә, лҿыҵәҟьа ицәаакны ианақәшәа, данҿыха, арыгьы лныга мҵарсны наҟ дышцоз лбет. Лыхцәы аԥынҵагьы ахш ахьыкәкәа илымбеи? Дныҳәан дцет, рҳәет. Ахаан лхаҵа иҟынгьы дмааит, убри аҩнрагьы лныҳәеит, рҳәеит».
Ақьаад ианҵаны, амагнитафон иҭаҩны, икьыԥхьны иҳамоу авариантқәа еидкыланы, иеиҿырԥшны цқьа иҭаҳҵаар, аҷыдарақәа ирымоу хшыҩзышьҭра рзааур, ӡызлан лхалҿсахьа акыр ихаҭәааны иаабоит. Ӡызлан аҟамеи амцеи рыда акагьы дацәшәаӡом ҳәа дыԥхьаӡоуп. Шәақьла улеихсыр, ашәақь ҭҟьаӡом рҳәон. Иҟоуп теқстқәак ахәаџьеи, аҳәеи, арбаӷьи дрыцәшәоит зҳәақәогьы. «Уи (ӡызлан – С. З.) аҳәеи арбаӷьи анылба, – дыԥсит. Арбаӷь ахьыҟоу дааиуам»; «Ӡызлан аҳәá ахьыҟоу дҟалаӡом». Ӡызлан дицәҳәоит ахәаџьа зҳәақәо аԥсылман дин анырралакәхап ишыҟалаз. Амца дахьацәшәо, дзацәшәогьы еилкаауп, дабылуеит. Уи мацарагьы акәым. Ажәлар архаикатә аамҭақәа раахысгьы амца акульт рыман, арыцқьаратә функциа нанагӡон, уи иасимволын. Аҟамагьы ӡызлан дзацәшәо еилкаауп. Уи аҿы наҟ-ааҟгьы иҵарны иахьыҟоу иахҟьаны акырҭа лауам рҳәоит.
Ауаҩи ӡызлани анеиқәшәалак, ианеиқәԥалак, ауаҩы дцәажәар ҵасмызт, ажәак иадамзаргьы иҿыҵымшәар акәын. Дцәажәар, деилагоит, ихы аҭыԥ иқәылҟьоит рҳәон. Иара ихьыӡ ҳәаны иқәҿылҭуеит. Ихьыӡ лдыруеит, излалдыруа амифқәа рҿы џьарамзар џьаргьы иҳәаӡам, длырцәажәар лҭахуп: « – Џьоџьа ахаҵа уоума? – лҳәеит [данылба]. Џьоџьа уи илҳәаз ацмыхәра ажәа имҳәеит. Ажәа иҳәар, деилагар ҳәа дшәеит», «Адлеи Камҷыҷ уоума? – ҳәа ҿаалҭит ӡызлан»…
 Ӡызлани ауаҩи анеиқәшәо иара ихатәы хьӡы ахьылдыруа лара илызку амифқәа рзы мацара иҟазшьарбаганы иҟаӡам. Иаҳгәалаҳаршәап егьырҭ аӡәырҩы мифтә персонажқәеи ауаҩи анеиқәшәогьы ус ишыҟоу. Ауаҩы адауи абна уаҩи реиқәшәарақәа, реиԥыларақәа раангьы ус ауп ишыҟоу – адауи абна уаҩи заанаҵгьы ирдыруеит ирԥыло ихатәы хьӡы.
Бжеиҳангьы амифтә жәабжьқәа рҿы конкретла иарбоуп ажәлар ӡызлан дамоуп ҳәа ирыԥхьаӡо аҭыԥқәа, аӡқәа рыхьӡқәа. Ӡызлан дамоуп ҳәа иԥхьаӡоу аҭыԥқәа (аӡқәа) рҿы аӡы утар, иужәыр, ма уа уҽукәабар, ҵасмызт. Ҿырԥштәыс иааҳгозар, Улыс аӡиас ӡызлан дамоуп рҳәон. «Аӡиас Улыс, Џьаҳным ҳәа иахьашьҭоу ацаҟьа агәҭаны [ӡызлан] лҳаԥы ыҟан, лҽахьылҵәахуаз», – рҳәон, Гәымысҭа дамоуп, Шыцкәара дамоуп, Аҷандара ақыҭан иҟоу акәара Мцага дамоуп, аӡиас Мҷышь дамоуп рҳәон… 
Ӡызлан дамоуп ҳәа иԥхьаӡаз аҭыԥ ахь, аӡахьы аныҟәара, анеира ауаҩы изы ишәарҭоуп ҳәа  ирыԥхьаӡон, ауаа уи ҿырхасҭас иҟарҵомызт, лара дҭоуп ҳәа иԥхьаӡаз аӡы ржәуамызт, иртомызт, уи моу, уи аӡала рҽыркәабаӡомызт. Лымкаалагьы шьыжьла, хәылбыҽхала, уахныла уахь анеира рҽацәырыхьчон ахәыҷқәеи аҳәсақәеи ракәым, ахацәагьы.
Ӡызлан илызкны иҵасым ҳәа иԥхьаӡоу ахымҩаԥгашьақәа ирызкны ажәабжьҳәаҩцәа иҟарҵо азгәаҭақәа акыр иҟазшьарбагоуп. Атеқстқәа рҟынтә иааҳгап акык, ҩбак аҿырԥштәқәа: «Зцәа зтәымкәа иҟаз [аԥҳәыс] аӡызлан дызҭаз аӡаҟны дҟьашьыр, [ахәыҷы] лшьапқәа лышьҭахьҟа иханы диуеит, рҳәеит. Абрыгь саб иҳәоны исаҳаит абас: «Ихәарҭам, дад, аӡы шәҽашәмырҟьашьын, захьынџьарагь шәҭамлан, ӡызлан дызҭоу аӡы  шәԥырхагахар ҟалоит, ӡызлан шәылҟьышьыр ҟалоит», – ҳәа.
Ӡызлан дамоуп ҳәа  иԥхьаӡаз аҭыԥ аҽыуаҩ аҽыхәа дақәтәаны аиасраҵәҟьа иҽацәихьчон, иара убас аупа шкәакәа зшәызгьы. Аҽыхәа иақәтәоуи аупа шкәакәа зшәуи ӡызлан ихҭакны илыман, ианылбалак, дырхьынҳалоит, рҳәон. «[Ӡызлан] аҩсҭаа дихшеит. Аҽыхәа змоу дихьынҳалон, дииааир, дылшьуан».
Ӡызлан лҟазшьа аҷыдарақәа ируакуп ҳәа иԥхьаӡан лҟәых (лыхцәа хәы) згаз ауаҩы иҩны даныҟаз, аӡаагара данцалакь, акыр аамҭа дахьымаауаз «уажә аӡы аазгот», – ҳәа аӡахьы дымцози, сааҭк дааӡомызт. Данааилакь, бынзырхазеи ҳәа [иазҵаауан].
– Ҳы, есқьынагь аӡы аауа џьышәшьама, шәара мыждақәа! Зны ахш аауеит, зны ашьа аауеит, зны аӡы цқьа аауеит. Убри аӡы цқьа анаауанӡа уа стәан сара. Аӡы цқьа анаауоуп ианаазго, – ҳәа лҳәон рҳәет». «Аӡаҟны данцалак, сааҭк, ҩ-сааҭк даауамызт, рҳәеит.
– Бынзырхазеи?..
– Ҳыҳ! Есқьынагь аӡыцқьа аауа џьышәшьома? – ҳәа лҳәон рҳәеит, – зны ашьа аауеит, зны аҭәа аауеит, зны ахш аауеит, аӡы цқьа анаауа истоит! – ҳәа лҳәеит рҳәеит».
Ӡызлан сара схаҭа дызбеит ҳәа аӡәгьы иҳәаӡом, аха дибахьан (аҽаӡәы) ҳәа ирԥхьаӡо реалла иҟаҵәҟьаз уаҩуп, ихыҭҳәаау иакәӡам. Бжеиҳан уи ихьыӡ, ижәла ныҭкааны ирҳәоит, ма ихьӡи ижәлеи руак аҳәара аздырхоит, дахьатәиу ақыҭагьы конкретла ахьыӡ рҳәоит. Уи ажәабжь зҳәо иеиԥш иазыӡырҩуа ауаагьы ирдыруа, ма зыӡбахә раҳахьоу аӡәы иакәзаргьы ҟалоит: Кәыҵниак дыҟан, Бадраҟ диашьан, убри аӡызлани иареи еиқәшәан, дылиааит, лыхцәхәыц игеит»; «Адлеи Камҷыҷ дышнеиуаз Ӡызлан диԥылеит, иааиҵагьыжьын еиқәԥеит, иара дылиааит, лыхцәхәы хҵәаны иааигеит»; «Ҳашьак дыҟан, Џьынџьалк, ӡызлан дикхьан…»
Ӡызлан дзаҵәуп. Лара илызку амифтә жәабжьқәа рҿы лаб, лан уҳәа лҭынхацәа ҳәа аӡәгьы иӡбахә ҳәам. Иналкаа-аалкааны теқстқәак рҿы иҳәоу ауаҩы аӡызланқәа аиҳәышьцәа ҩыџьа, уи моу, хҩык еицны ибеит зҳәақәо ыҟоуп. Аха иара иҵагьыжьны иақәԥо, дызиааины зҟәых (зыхцәахәы) иго аӡәы лоуп, егьырҭ еимбӷьыжәаа ицоит. Ҿырԥштәыс иааҳгозар, атеқстқәа руак излаҳәо ала, ауаҩы (Алшәындба Кәыкә) ирахә (акамбашьқәа) аӡаҿы иахьнеицаз, «аӡызланцәа иԥылт. Руаӡәк лыхцәы ыршаны иааникылт, дылиааин аҩныҟа дааигеит. Лхахәы шьыҵәрак амихит. Есыуаха аргама егьырҭ аӡызланцәа аҩны иаауан амни «лыхцәы ҳаҭ» – ҳәа.
Ӡызлан илыхҳәаау амифтә жәабжьқәа хазы уаҩы ирыликаартә иҟоуп антимифқәа. Урҭ рхатәы ҷыдарақәа рымоуп. Ҷыдарақәас ирымоу ируакуп шамахаӡак акәымзар, дара зегьы рҿы ажәабжьҳәара актәи ахаҿала иахьымҩаԥысуа. Егьырҭ амиф-ҵабыргқәа рҿы ишыҟоу еиԥш ахҭыс аҽаӡәы ихьыӡ иадҳәалаӡам. Ажәабжь еиҭазҳәо ихаҭа ихыигахьоу акы акәны, гәалашәарак аҳасаб ала иҳәоит ауп. Ара зыӡбахә ҳамоу аҿаԥыц ԥҵамҭақәа афабулатәқәеи амеморатқәеи ҳәа изышьҭоу ирзааигәоуп ҵакылагьы, реиҿартәышьа аформалагьы. Ҵакы хадас ирымоу амифтә дунеихәаԥшышьа ахрыбгара, амиф агәрагара арӡроуп. Ӡызлан дыҟоуп ҵабыргынгьы ҳәа зҳәақәо шиашам, иҿаԥызҽуа  жәабжьқәоуп. Ара уажәы зеиԥш ажәала иаҳҳәаз ахшыҩҵакқәа зырҵабыргуа дара ажәабжь кьаҿқәа акык, ҩбак ҿырԥштәы ҳасабла иааҳгап.
Антимифқәа (амзаргьы амиф-ҵабыргқәа) ҳәа ҳзышьҭоу руак абас аҳәоит.
«Ақәыԥа аӡы иӡаасҵеит аԥсыӡ скырц. Рацәак мырҵыкәа ақәоура иалагеит. Ақәоура ианалага, сқәыԥа аӡы иагоит умбо сҳәон, иааӡаасхит, саагьыжьын сҿаахамҭазы санынаԥшы, аӡы дуны илеиуан, агәҭаҵәҟьа далагылан ауаҩԥсы. «Ҳаит, абааԥсы, ани ауаҩ икамбашьқәа алахазаап, икамбашьқәа дрышьҭазаап», – сгәахәт азнык азы. Ус сшыԥшуаз акәымкәа, сыбжьы смыргаӡакәа, егьикәа, сшыҟаз, ӡызлан, егьи ҳәа рҳәо исмаҳахьази, даасгәалашәт. Ҳаит, ари ӡызлан ҳәа зыӡбахә рҳәо лоуп ҳәа сгәы иаанагеит, сылбар, сылкуеит ҳәа сыӡбеит. Сыҷкәынамзи, аӷьеҩҳәа саагьыжьны сыҩны сцеит. Сыҩны ара аҩны сааит. Аҩны сахьааиз, сабду дыҟан. Абас, абас ӡызлан дшызбаз ҳәа иасҳәеит. «Ӡызлан ҳәа уаҩ дыҟаӡам, уара баша ушәеит. Аӡәы акамбашьқәа дрышьҭазаарын, убри иакәхап иубаз!» – иҳәеит сабду.
Егьи абра ҳқыҭантәык, ихьыӡ ижәла иалаҳхузеи, цқьа ихы еиқәшәамкәа дыҟазаарын, аӡы даван. Адырҩауха ара ҳа ҳҿы дааит. Ҳашҭаҿ данааи, ихы еивысшәа дыҟамзи, амла дакны дыҟазаарын, афатә анимҵаҳаргыла, абысҭа мацара хазы ифеит, ацыфа хазы ифеит. Ажәеи ажәеи шеихаҳҳәаауаз иҳәеит сара ӡызлан дызбеит ҳәа санаҿу аамҭазы, [иара] аӡы даваланы дышнеиуаз.
Абри ауп сара ӡызлан ҳәа избахьоу».
Ҵакылеи формалеи абра уажәы иааҳгаз иеиԥшу, акыр иазааигәоу даҽакгьы гәаҳҭап.
«Аҷандара ақыҭан иҟоуп Мцага ҳәа ӡык. Шыцроуп, гәаҩароуп. Амна сҭаланы сышнеиуаз акәымкәа, «бееҟ!» ҳәа ӡыск абжьы саҳаит. Санынаԥш, ахаҳә дықәгылоуп, ашкәакәа лшәуп, ԥҳәыск. Сшәеит. Ани аӡыс аҟаара иаҿуп. Сшәан, ҟамак сыҟәнын, иаасгәалашәеит, аҟама аҭра иҩҭысхын, слахәаԥш-ҩахәаԥшит. Аҟама умазар, ӡызлан уааигәа дааиӡом, рҳәоит. Аҽны шьыбжьон ауп ари ас ианыҟала. Аԥхьа саншәа, дыԥҳәысны, дышкәакәаны деилаҳәаны дызбеит, сшәара анаасхыҵ, иџьманы избеит. Са сшәеит акәымзар, иџьмазаарын, џьоукы ныҳәарак ахь иҩаргон, ирыцәцазаап, нас ишыџьмаз анызба, абӷьы асҭан, иафит.
Саҩсны сҿаныҩасха, иара сышьҭалт, ишсышьҭаз, ишсышьҭаз аҭыԥ аҿы иҩеит. Сҩызцәеи сареи иаанаҳкылан, иаҳшьын, иаҳфеит.
Абри ауп сара ӡызлан ҳәа избахьоу!»
Ӡызлан илеиԥшу амифтә хаҿқәа ҳԥылоит аӡәырҩы ажәларқәа рфольклори рмифологиеи рҿы. Аха ӡызлан лхаҿсахьа зегь реиҳа иазааигәоуп адыга фольклори амифологиеи рҿы иаҳԥыло Псыхо-гәаша лхылҿсахьа. Ӡызлан длеиԥшны, Ԥсыхо-гәашагьы аӡқәа, акәарақәа рынцәахәы лоуп. Аԥхьаӡа (ажәытәӡа) уи Шибле (адыга мифологиаҿы адыд-мацәыс анцәахәы) иааидҩылоз нцәахәын, Шибле еиԥш ларгьы илгәаԥхар ақәа алыруан, илгәаԥхар иаанылкылон, аарҩара ҟалҵон. Аха анцәахәқәа реирархиаҿы лыстатус акыр илаҟәуп, илаҟәу амифологиа аперсонаж аҳасаб алоуп дшаабо. Ӡызлан длеиԥшны Ԥсыхо-гәашагьы дыԥҳәыс ԥшӡоуп, лыхцәы аууп, амагиатә мчы змоу ахҳәа лымоуп. Зны-зынла ахацәеи лареи рыбжьара аинтимтә еизыҟазаашьақәа шьақәлыргылоит. Ԥсыхо-гәаша илԥылаз ахаҵа длыцәшәар, лара дииааиуеит, иара даҵахоит.
Ӡызлан Ԥсыхо-гәашеи иреиԥшуп, ирзааигәоуп егьырҭ аӡәырҩы ажәларқәа рҿы иаҳԥыло аӡы иҭоу амифтә хаҿсахьақәагьы, Ӡызлан аԥсыӡ еиԥш, аҵаа еиԥш дыхьшәашәаӡа дахьыҟоу, лцәа ахьыхту, аеротикатә ҟазшьа ахьлымоу ус баша-маша акәӡам, џьара акы иазҳәоуп. Ижәытәу амифтә дунеихәаԥшышьақәа ирхылҟьа-ҿылҟьоуп. Ӡызлан лыхьшәашәара иаанаго ԥсы зхам, ари адунеи иатәым. Наҟтәи, нарцәытәи адунеи иатәу аӡә лоуп ауп иаанаго. Лара леротизмгьы реалтәӡам, ишәарҭоуп, аныс дҟаларц (ахшара длоурц) залшаӡом, аԥсы зхам ахшара длоура аҳа.
Ӡызлани Ԥсхо-гәашеи ҟазшьалагьы, хаҿсахьалагьы, функциалагьы, типологиалагьы акыр ирзааигәоуп аурыс мифологиаҿы «русалки» ҳәа изышьҭақәоугьы. Урҭ рхырҿсахьақәа ааԥынтәи аграртә ныҳәақәа ирыдҳәаланы инарҭбааны дрыхцәажәауа аурыс ҵарауаҩ ду В. И. Пропп абас иҩуан: «Эротический характер присущ и русалкам. Они представляются прекрасными женскими существами с зелеными глазами и распущенными волосами. Они завлекают и зовут к себе.
Однако эротизм русалок мнимый и страшный. Русалки – олицетворение не земной, а водяной стихии. Вода нужна земледельцу, но вода не рожает. Сами русалки мертвецы и потому не умирают и не воскресают. Над ними никогда не совершаются обряды,  связанные с использованием яиц или блюд из яиц. Их красота не соответствует никаким сексуальным функциям. Но так, как сексуальная функция есть непременная состовная часть обряда, она не может просто выпасть, и там, где ее нет, есть красота мертвая и подчеркивет отсутствие в них материнства – и этим они страшны. Они будто бы завлекают и увлекают своей красотой мужчин, но за этим следует не любовные соединение, а смерть от щекотки. Своих жертв они с хохотом щекочут от смерти».
Ӡызлан лхылҿсахьа аԥсуа сахьаркыратә литературагьы ианыԥшит. Уи ара ашәҟәыҩҩцәа рсахьаркыратә хыҭҳәаа иабзоураны аиҭакрақәа ауизаргьы ари амифтә персонаж аӡы астихиа дшадҳәалоу даанхеит. Абарҭқәа рганахьала акыр иҟазшьарбагоуп Мақсим Горки иҩымҭак иаҿырԥшны Миха Лакрба ииҩыз ажәеинраала «Ӡызлан»:

Ӡыжь дуӡӡак ԥаҩ дук иахьаҵатәаз
Ӡызлан ԥшӡак аҵанӡа дҭан.
Дхалалон зны-зынла дҭаӡысауа.
Даараӡа дара дыԥшӡан.

Зны, лгәылҽанӡамкәа, дышҭаӡысауаз,
Ԥсыӡкцәақәак рыкаҭ дакит!
Амрбатә анырба аԥсыӡкцәа зегь
Рыкаҭа лкажьны еимпит…

Марҷыӷь ҳәа рԥыс еилҟьак, гәымшәаӡак,
Даанхеит уаҟа, џьа дымҵысит.
Ахьышәҭҳәа амбатә ԥшӡа дҩышьҭиԥаан,
Лқьышә цәаак аҵәахҳәа дагәӡит!

Лгәы дахәеит арԥыс уи ӡызлангьы,
Дгәыдкыло уа дылшьышьуан…
Насгьы, гызмалшәақәа дԥышәрыччо,
Ҿымҭӡакәа ибла дҭаԥшуан…

Аамҭа шцазгьы рызгәамҭакәа,
Ус, иаахәлан илашьцеит.
Марҷыӷь иӡызлан ԥшӡа дшигәӡуаз,
Еес, длаимҟәыҵаба дцеит!..

Уи нахыс Марҷыӷь уахгьы, ҽынгьы.
Даван аӡыжь аҟәара…
Дазҵааит уи зныкгьы дабаҟоу ҳәа,
– Сеидроу! – иаҳаит ацынхәра.

Амц сужьоит! Уҵан дҵәахуп лара,
Дҩага абраҟа дсызныжь!..
Схалагь, мчыла дсымгои, иҳәан,
Дыууаӡа дҭаԥалт аӡыжь!

Дыҟоуп уажәыгь уи аӡызлан ԥшӡа,
Зны-зынла уа дырбалоит.
Марҷыӷь иоуп иҟам. Уи ииуз ҳәа
Ашәа рҳәало исаҳауеит…

***
Шәарҭк ус шәышбашаӡоу шәниасып,
Ахәац еиԥш… Шәыхьӡгьы рҳәарым.
Лакәк шәара ижәуз иахҿиаарым,
Шәыӡбахә ашәак азынхарым!



Ҳаиҭ, Еҭ-ных, Аганых

Аԥсуаа жәытә-натә аахыс ашьхақәа реиԥш, амшынгьы иадҳәалан. Азиа Маҷтәи акыр тәылақәеи дареи еиҳраӡак излеимадаз амшын мҩа акәын. Уи анҩсгьы амшын аԥсуаа рынхашәаҿы аҵак ду аман: амшын аҿы аԥсыӡ ркуан, амшын ӡы зда ихәарҭамыз аџьыка алырхуан, арахә иддыржәуан, амшын аҿы имҩаԥысуаз атәым уаа ирықәланы идырҳәуан, даргьы ирықәлон, амшын нырцәынтәи аӷацәагьы, ақәылацәагьы (абырзенқәа, генуезаа, араԥцәа, аҭырқәцәа уҳәа) рзаанагон… Уажәы аакьыскьанӡа аԥсуааи амшыни реизыҟазаашьақәа ҭҵаарадыррала цқьа еилкаамызт. Аҵарауаа Ш. Д. Инал-иԥа, Гь. А. Ӡиӡариа, О. П. Ӡиӡариа (Дзари), ари азҵаара иазку русумҭақәа ирыбзоураны акыр еилкаахеит, ҳдыррақәа акыр иҭбаахеит.
Иаҳхашҭхьоу, ианахранизмқәахьахьоу, иахьа шьҭа абзазараҿы ахархәара змам аԥсуа ажәақәа жәпакы еизызгаз ажурналист, ашәҟәыҩҩы Шьаликәа Камкиа ииашаны излазгәеиҭаз ала, ажәытәангьы адгьыл аҿы ақәыларақәа, арҳәарақәа шыҟаз еиԥш, амшын аҿгьы иҟан. Шхәала, канџьала, зандалла уҳәа амал зманы иаауаз ирықәлоз, еимызҵәоз арҳәцәа ӡырхәаа ҳәа ирышьҭан (урыс бызшәала «морские пираты»).
Аԥсуаа рыбзазара амшын иузаҟәымҭхо ишадҳәалаз ҳзырбо ажәытә ҩыратә хыҵхырҭақәагьы ыҟоуп (ажәытә бырзен  географ ду Страбон инаркны абжьаратәи ашәышықәсақәа рхаантәи авторцәагьы аӡәырҩы налаҵаны). Иааиԥмырҟьаӡакәа аԥсуааи амшыни реимадара атәы хьыҳәа-ԥаҳәада агәра ҳнаргоит уи аӡбахә ана, ара ирыжәпаны, иԥсаҟьаны аԥсуа фольклори амифологиеи рҿы иахьҳәоу. Аԥсуа фольклори амифологиеи рперсонажцәа ахҭысқәа рхыргоит адгьыли ажәҩани рҟны еиԥш, амшын аҿгьы. Амшын аӡбахә ҳԥылоит афольклортә жанр хадақәа зегьы рҿы, аха зегь реиҳа ирылаҵәаны иҟоуп алакәқәеи нарҭаа ирызку афырхаҵаратә епоси рҿы. О. П. Ӡиӡариа (Дзари) ҷыдала иҭҵааны излеиликааз ала, аԥсуа бызшәаҿы акыр ирацәоуп амшын иадҳәалоу ажәытә лексикагьы (Шәахә: Иаҳарбаз иусумҭа),  атопонимқәагьы. Ари автор зыӡбахә ҳамоу иусумҭаҿы рхы еидикылеит амшынтә лексика зныԥшуа аԥсуа жәаԥҟақәа хыԥхьаӡарала шәкы рзы рацәак агымкәа. 
Аԥсуаа рҭоурых аҿы, рыбзазараҿы асҟак амшын иахьадҳәалаз, ҳәарас иаҭахузеи, зынӡа иԥсабаратәуп амшын анцәахәқәыгьы аӡәымкәа, ҩыџьамкәа иахьрымаз. Ажәытә Ҟәдашь ҳәа амшын нцәахәы дахьрымаз анаҩсгьы иҵагьы ыҟан. А. И. Чукбари Н. С. Џьанашьеи зыӡбахә рҳәаз Еҭ-ных, Ага-ных, мамзаргьы Ага иқәу ажәлар акыр ирылаҵәаны иҟан, иахьагьы урҭ рыхьыӡқәа здырқәо маҷым.
О. П. Ӡиӡариа (Дзари) ииашаны излаиҩуала, аԥсуа жәлар еицырзеиԥшқәоу рнаҩсгьы иалкаау жәлантәқәакгьы рхатәы мшын нцәахәқәа рыман. Убас, Барцыцааи Ҭарааи (Аҭарбақәа) дрыман Чгәарханыха ҳәа изышьҭаз анцәахәы, уи амшын дызламадақәаз ыҟан. Бзыԥан иахьа уажәраанӡагьы Амԥараа рҿы инханы иҟоуп амшын анцәахәы Агныха, ма Еҭныха изкны аныҳәара.
Аԥсуа мифологиаҿы аӡы (амшын) астихиа иадҳәалоу амифтә хаҿқәа дреиуоуп Ҳаиҭ ҳәа ахатәы хьӡы змоу аперсонаж. Ҵабыргуп, иахьа шьҭа уи  анцәаратә ҟазшьақәа акыр ицәыӡхьеит, лакәтә персонажхахьеит. Алақәқәа рҿы Ҳаиҭ зныхгьы Офф ихьӡны даабоит. Убас шакәугьы, иара ихаҿсахьа иадаабалартә иҟоуп ажәытә зны амшын анцәахәыс дшыҟаз ацәаара. Иҟазшьарбагоуп иналаршә-ҩаларшәны акәзаргьы иахьагьы аԥсуаа рреалтә ԥсҭазаараҿы Ҳаиҭ ҳәа ахатәы хьӡы змақәоу ауаа ахьаҳԥыло.
Ҳаиҭ иантропоморфтәу хаҵоуп. Иара нхарҭа ҭыԥс иахьимоу амшын аҵан ауп. Ҵабыргуп, зны-зынла амшын дҭыҵны адгьыл ахьгьы дхалалоит. Амшын аҵан иара дахьынхо мышхәыбзазароуп иҟоу, аҳҭынра ду имоуп. Аӡә дубар, аӡә духашҭуа жәаҩаҩык аԥацәа амоуп.
Араҟа Ҳаиҭ ихаҿсахьа иадҳәаланы иаҳгәалаҳаршәар ҟалоит ажәытәӡатәи абырзенцәа рмифологиаҿы иҟоу аӡы анцәахәқәа нереидаа, протеиаа, адельфинқәа, атритонқәа. Аԥсуа Ҳаиҭ иеиԥш, урҭгьы амшын иадҳәалоуп, зны-зынла амшын аҵантәи ихаланы, агаҿахь ицәарҵуеит. Иара убас Ҳаиҭ типологиала иныԥшуеит ажәытә бырзен мифологиаҿы еицырдыруа иҟоу амшын анцәахәы Посидон иҟазшьақәагьы, иара убас дугәалаиршәоит аӡи амшыни рстихиа анцәахәы Нептун. Ҳаиҭ еиԥш, Посеидони Нептуни аӡы (амшын) иузаҟәымҭхо иадҳәалоуп.
Р. Ҳ. Гәажәба излазгәеиҭо ала, Ҳаиҭ ихьыӡ аерман епоним Хаики еицырдыруа ажәлар хиттитааи ирҿурԥшыртә иҟоуп. Аха сара сгәанала, ари аиҿырԥшра ахьынӡаиашоу, ҭҵаарадыррала аҵабырг иахьынӡазааигәоу аҳәара, ашьақәрыӷәӷәара уадаҩуп. (Шәахә.: Гожба Р. Х. К истории мореходства у абхазов: мифология фольклор, история. Абхазоведение. История. Археология. Этнология. Вып III. Сухум. 2004 – С. 185). Ари автор Ҳаиҭ аџьамцәа рмифологиаҿы еицырдыуа иҟоу аперсонаж Аримангьы диҿирԥшуеит. (Иара уа, ад. 186). Р. Ҳ. Гәажәба диашам ҳәа сгәы иаанагоит уашхәа Мақьаԥсыс мшынтә нцәахәуп ҳәа аниҳәо. (Иара уа, ад. 187). Аԥсуаа «ашхәа мақьаԥсыс» рҳәаӡом, ирҳәо, ишырҳәо «уашхәа мақьаԥсыс» ҳәоуп. Уи зынӡа даҽакуп. 
Аԥсуа лакәқәа руак аҿы излаабо ала, Ҳаиҭ Аԥсны аҳас дыҟан. Уаҩ қьиак иакәын, иқьиразы Анцәа ҳамҭас изылаишьҭит ахьтәы хәы зқәыз абнацә ацәа. Уи ацәа ҟазшьас иамаз уи акәын, ахәыцқәа рыцыԥхьаӡа аки аки еиԥшымыз ашәақәа рҳәон. Ари анашанатә цәа Ҳаиҭ иааигәаԥхоз (иааиҳәоз) зегьы ҟанаҵон, ианыҟанаҵалакь, хәыцк алшәан икашәон.
Ари анашанатә цәа аӡбахә заҳаз аӷарцәа (агәаҟқәа) зегьы Ҳаиҭ иҳәо иалагеит ари ҳзыҟаҵа, ани ҳзыҟаҵа ҳәа. Аӡәы акы изыҟаиҵацыԥхьаӡа ацәа иақәыз ахәыцқәа алышәшәаны икаԥсо ишааиуаз зегь алшәшәаны ианкаԥса, Ҳаиҭ дыԥсит, иԥсы нхара ҳәа амшын иҭалт. Уи нахыс-аахыс зны-зынлоуп ахықә ахь данҭыҵуа, ацә шкәакәа асахьа иманы (дцәы шкәакәаны). Уи ацә деиԥшны амшын данҭыҵлакь, иаанаго дук мырҵыкәа аибашьра ҟалоит ауп. Даҽа зныхгьы дҽыхәаны дҭыҵуеит. Ҳаиҭ дҽыхәаханы амшын данҭыҵ иаанаго уи ауп, дук мырҵыкәа аӡхыҵра ҟалоит, ма адгьылҵысра ҟалоит.
Иара убри алакә аҿы излаабо ала, зны аҽыхәа амшын ианҭыҵ инақәырццакны амшын хыҵын, адгьыл зегьы хнаҩеит, Ерцахә ақәцәи Хаҭ ахәы иқәгылаз Ҳаиҭ ихани ракәын амшын ацәқәырԥақәа ирылыҳәҳәоз. Амшын акыр аамҭа ихьаҵуамызт. Ацәқәырԥақәа рыла иаԥыхьашәоз зегьы ықәнахуан, иқәнаӡәӡәаауан. Аҵәыхәтәан, акры анҵы ашьҭахь, амшын ҭынчхан, наҟ инаскьан, аҭра иҭатәеит.
Алакәқәа рҿы Ҳаиҭ ақьиартә ҟазшьақәа инарываргыланы ацәгьауратә ҟазшьақәагьы иманы даабоит. Уи зызҳәоу иара ихаҿсахьа аамҭала изнысыз аевалиуциа иахҟьаны аҽахьаԥсахыз акәхап.
Атеқстқәа руак («Ҳаиҭ илакә») излаҳәо ала, лагажәык иԥа хныҟәгага заанаҭк, напҟазарак изырҵаша дизыԥшаауазар ҳәа диманы ддәықәлеит ихы ахьынахоз.
«Гаҿак иаваланы ишнеиуаз, иааԥсаха иҟаз аҷкәын днышьацәхныслан дкаҳаит.
– Ҳаит, абааԥсы! Ушԥакаҳаи! – иҳәан иаб, дааиргылеит. Убри аамҭазы амшын аимгәыҽҽан, аӡәы дааҭыҩрит.
– Дызусҭада сыхьыӡ ҳәаны ҿызҭыз? – иҳәан [аби ԥеи] раԥхьа даагылт.
– Уара аӡәгьы думыԥхьаӡеит, ухьӡ уаҩы имҳәаӡеит, иаҳҳәашазаргьы иҳаздырӡом иухьӡу, – иҳәеит алыгажә.
– Сыхьӡ шԥаузымдыруеи, уажәы Ҳаиҭ зҳәаз уара уоуми? – иҳәеит амшын иҭыҵыз. 
– Ҳаиҭ сҳәазар, сыҷкәын дкаҳаит азоуп изысҳәаз, уара сумыԥхьаӡеит, – иҳәеит алыгажә.
– Сара Ҳаиҭ сыхьӡуп, нас уеизгьы уабацои, абри аҷкәын дабаугои? – ҳәа дизҵааит алыгажә.
– Сыҷкәын хныҟәгага занааҭк, ҵарак изырҵаша аӡәы иахь дызгоит, – иҳәеит алыгажә.
– Ҵарас, ҟазарас, иҟоу зегьы сара издыруеит. Уҷкәын сара дсызныжь, шықәсык ашьҭахь абраҟа уааны, Ҳаиҭ ҳәа убжьы сықәырга, уҷқәын ҵарас иҟоу зегьы идыруа дусырбап, – иҳәан, аҷкәын диманы амшын дынҭалт. Амшын ааимҟьан, диманы дылҭаҩры дцеит амшын аҵахь.
Алыгажә дхынҳәны аҩныҟа дааит».
Анаҩсҟа излаҳәоу ала, аҭаҳмада иҷкәын Ҳаиҭ иаҵкысгьы дҟәыӷахеит шықәсык ала.
Ҳаиҭ ихаҿсахьа ҭызҵааз аҵарауаа алкаа иҟарҵаз ала, уи акыр ааамҭа анахнага ашьҭахь афункциақәа ԥсаххеит, еиҭакхеит. Аԥхьаӡа (ажәытәӡа) уи амра агылареи аҭашәареи рынцәахәы иакәын. Уи зыԥсы ҭазгьы (ԥсы зханы иҟаз зегьы), иԥсхьазгьы, амшынгьы дрынцәахәын. Ажәытә дунеихәаԥшышьақәа рыла, ашьхақәа рҟынтәи илеиуаз аӡқәа зегьы атыша дуӡӡа иҭыҩрны Ҳаиҭ амшын аҿтәи иаҳҭынраҿы иеизон. 
Ԥыҭк ихьшәаны аԥсуа мырҭаҭратә пантеон нцәахәқәак раҳасаб ала иаланагалеит Амреи Амзеи.
Г. А. Очиаури И. К. Сургулаӡеи Ҳаиҭ ифункциақәа ирызкны абас ирыҩуеит: «В абхазский пантеон первоначально входило божество восхода и захода солнца Хайт связанное с миром живых, с миром усопших, с морем. По древним поверьям в морское царство Хайта через огромную дыру стекаются с гор все реки. Женское соответствие Хайта – Кодош, культ которой был распространен в прибрежной полосе Абхазии и у  некоторых соседних адыгских племён (напр., у шапсугов), выражался в почитании посвященных ей рощ и отдельных деревьев. Позднее в абхазский пантеон вошли Амра (персонификация солнца) и Амза (персонификация луны)».
Амшын анцәахәы Ҳаиҭ ихаҿсахьа аԥсуа сахьаркыратә ҩыратә литературагьы ианыԥшит. Уи аӡбахә ҳәоуп Аԥсны жәлар рпоет Баграт Шьыгнқәба ироман «Ахаҳә еиҩса» аҿы. Ари аԥҵамҭа ахадаратә персонажцәа ируаӡәку, ажәабжьҳәара зхаҿала имҩаԥсыуа аҷкәын хәыҷы Лаган иҭаацәа ақыҭантәи агаҿа иаԥну ақалақь Очамчыра аԥхьаӡа даныргаз, амшын шибаз далацәажәауа, Ҳаиҭгьы дигәалаиршәоит. Уи Лаган ицәажәашьа зеиԥшроу ала, иабду Бежьан иҟнытә иаҳахьан Ҳаиҭ иӡбахә. Ҳаизыӡырҩып уи иара ишиҳәо: 
«Амрахәага сыбла ианаахыҷҷала, ашырҳәа саақәтәеит, сан дысзыԥшны дгылан, саби Бидеи егьырҭ ауардынхьшьцәагьы, ркамбашьқәа раԥца амшын ахь ицахьан. Ҳаргьы ҳнарышьҭалт. Ҳәаа змаӡам акаршәра еиԥш, сынхыԥшылеит амшын, аха иаха еиԥш игәрымуамызт, уимоу, хьарчҳәагьы бжьык ахылҵуамызт, ацәа изалымҵызшәа, еиқәпата иҭатәан. Амшын раԥхьа избо, дныҳәа-ныԥхьаны дахьдәықәлаз адгьыл аҿы ишьҭихыз ахаҳә ҭаиршәроуп. Саргьы ҳамӡырхаҿы ишьҭысхыз ахаҳә ссақәа сџьыба иааҭызгеит.
– Иҳәатәу ажәақәагьы ухаумыршҭын! – насабжьылгеит сан.
Еиқәыраҳаҭха ишьҭаз сныҽԥынгылан, аттаҳәа рҿынасырхеит ахаҳәқәа, усгьы сҳәон, еиҭасҳәон:

Ашьха қыҭахьтә сгәырӷьо сааит,
Улԥха-угәыԥха саҳәоит, Ҳаиҭ:
Ӡыхьк сыгымхо аӡба сакыр,
Ӡыла исықәымкәа машәыр.
Аҳы, схаҳәхәыҷ, ажәҩан уалшәа,
Ухьырҵәаҵәан саԥхьа унықәшәа,
Амшын газга аҳ ду Ҳаиҭ,
Ашьха қыҭахьтә сгәырӷьо сааит,
Улԥха-угәыԥха саҳәоит, Ҳаиҭ!..

Лаган арҭ иажәақәа агәра ҳдыргоит аԥсуа жәлар рыбзазараҿы амшын анцәахәы Ҳаиҭ ихьыӡ иаҳхысыз аҩажәатәи ашәышықәса ҩажәатәи ашықәсқәа рҟынӡагьы акыр ирылаҵәаны ишыҟаз, насгьы ақьырсианреи аԥсылманреи инарываргыланы ажәытәӡатәи амырҭаҭратә дин ацәынха-мынхақәагьы зынӡа ишмыӡӡацыз аԥсуаа рҿы.
Амшын нцәахәы Ҳаиҭ изку аԥсуа жәытә мифтә гәаанагареи иара иӡбахә зҳәо алакәи акыр еиҭарсны акәзаргьы инарҭбааны ахархәара роуит ашәҟәыҩҩы Нели Ҭар-ԥҳа лроман-дилогиа «Амшын ҳәынҭқар Ҳаиҭ» аҿы.



Ҟәдаԥшь, Кодеш

Ари анцәахәы ихьӡгьы, иара изкны имҩаԥыргоз ақьабзқәагьы ажәлар ирхашҭижьҭеи акыр ааҵуеит, аха XVIII ашәышықәса инаркны аҵарауаа аӡәырҩы илацәажәахьеит. Еиуеиԥшым авторцәа рҩымҭақәа рҿы уи изкны инеивга-ааивганы, еиуеиԥшым аформақәа аманы иаабоит ихьыӡ: Кордес, Кодеш, Кодос, Кодах, Кудех (адыгқәа рҿы), Ҟәадашь, Ҟәдашь (аԥсуаа рҿы).
Ҟәадаԥшь (Кодеш) аԥсуаагьы адыгқәагьы иеицырзеиԥшыз нцәахәын.
Кодеш ибзианы дырдыруан адыгаа, лымкаалагьы Амшын еиқәа ахықә иазааигәаны иаваӷӷа инхоз ашаԥсыӷцәеи анатухаиааи, иара убас аубыхқәеи аԥсуааигьы акыр дрылаҵәаны дыҟан. Уи ус шакәу хьаҳәа-ԥаҳәада агәра ҳзырго ируакуп иахьатәи Шәача ду араион аҿы иҟоу атопоним Кудеԥсҭа, иҩашьаӡом уи ахьыӡ Кодош иахаршаланы ишыҟоу. Иара убас Аԥсны аӡиасқәа зегьы иреиҳау Кәыдры амшын иахьалало азааигәара Аӡҩыбжьа ақыҭан, Баӷлан ҳәа иахьашьҭоу архараҿы (акаршәраҿы) иҟоуп атопоним Ҟәадашь. Иҟалап аӡиас Кәыдры (ажәытә бырзентә-римтә ахыҵхырҭақәа рҿы Коракс ҳәа изышьҭаз) ахьӡи Ҟәадашь ахьӡи џьара еиқәҿырҭуа, еимадарак рыманы иҟазаргьы.
Адыгқәа ҭоурыхла ажәытә иахьынхоз аҭыԥқа рҿгьы Кодош ихьыӡ иадҳәалоу атопоним ҳԥылоит. Ҿырԥштәыс иааҳгозар XIX ашәышықәсазтәи (уи ашәышықәса актәи азыбжазы) автор Иоганн Бларамберг Амшын еиқәа амрагыларахьтәи ахықәқәа Ҟәбина аӡиас инаркны, Ҷорох аӡиас аҟынӡа аҭыԥқәа дахьрылацәажәоз Кодос аӡбахәгьы иҳәеит.
Иоган Бларамберг излаиҩуаз ала, Кодос ыҟоуп Геленџьықь аладеи-амрагыларахьи рганахь аӡиас Субаши амшын иахьалало, Суджук – Кале шә-верск инацәыхараны. Иара убри автор излазгәеиҭаз ала, иара ихаан (XIX ашәышықәса актәи азыбжа) Кодос (ма Кодох) ҳәа иахьашьҭаз аҭыԥ аҿы рацәак идумыз амшын баӷәаза ыҟан, уа игылан ашьхарыуаа (адыгқәа) рыҩнқәагьы. Ажәытә зны ара иҟан ҩ-қалақьк: Бавуаджил, Абхазииа (Аԥсны).
Иоган Бларамберг ишиҩуаз еиԥш, урҭ аҭыԥқәа рҿы абас  ахьыӡқәа змаз ақалақьқәа анкьа зны иҟаҵәҟьазу, иҟамзу ҳаздырам, иҟалап ари автор топонимқәак ицәеилахәазаргьы. Аха ара уажәы уи акәым  интерес иҳамоу, аус злоу Кодос (ма Кодох) ҳәа атопоним ыҟоуп ҳәа ахьазгәеиҭаз ауп. 
XIX ашәышықәса аҩажәатәи ашықәсқәа рзтәи автор С. М. Броневски Кавказ агеографиатәи аҭоурыхтәи ҭыԥқәа акыр инҭкааны иҭҵаауа, игәалаиршәеит Кодос ҳәа ахьӡ змоу аҭыԥ, насгьы уи абас дахцәажәеит: «Кодос. Множество абхазских усадеб, рассеянных вокруг Кодозского залива под именем Кодос, или Кодох. На сем заливе были прежде два города Бавуаджиаль и Абказы. (Так написано у С. М. Броневского – С. З.). Тут производится знатнейший торг с абхазами, хотя суда должны стоять на открытом рейде. Пейсонель упоминает о славном дереве, называемом также Кодох, которое абхазы почитают за святое». 
XX ашәышықәса аҩбатәи азыбжазы Л. И. Лавров имҩаԥигаз аҭҵаарақәагьы агәра ҳдыргоит Кодош идҳәалоу атопоними агидроними шыҟоу. Ари аҵарауаҩ излаҭиҵааз ала, Шаԥсыӷтәылан иҟоуп ақыҭа Малое Ԥсеушхо ҳәа изышьҭоу. Аҭыԥантәи ауаа (ашаԥсыӷцәа) уи ақыҭа иахьа уажәраанӡагьы КуэдэщэхьыпкI ҳәа иашьҭоуп, иаанагогьы «Кодош акры ахьизнарго» – ауп. Абас еиԥш ахьыӡ амоуп ари ақыҭа иалсуа акәараҷҷагьы. 
Амшын еиқәа ахықәан ақалақь Тҟәаԥс азааигәара иҟоуп Кодош (Кодос, Кодеж) ҳәа ахьыӡ змоу аҭыԥ. Ажәытә убри аҭыԥ аҿы абри анцәахәы изкыз аныха ыҟазар ҟаларын.
Иҳәатәуп Кодош (Ҟәдаԥашь) изку амифтә персонаж изкны иҳамоу адыррақәа рҿы аки-аки еиҿагыло ахшыҩҵакқәа шыҟоу. Еиуеиԥшым авторцәа  уи изкны ирҳәақәаз акырџьара еиқәшәом. Кодеш дзакәуи ифункциақәа зеиԥшроуи ирызкны аҵарауаа ргәаанагарақәа ахьеиқәымшәо зыхҟьоз уи ифункциақәа рҽахьырԥсахыз акәзар ҟалап, иҟалап акы акәымкәа, ҩаба, хԥа функциа ныҟәигозҭгьы.
Сиашаны исзеилакаазар, анцәахәы Ҟәадашь (Кодеш) иӡбахә акьыԥхь аҿы аԥхьаӡа иалацәажәақәаз дреиуоуп Ҟрым иҟаз афранцыз консул, ахан актәи иҳақьым Ксаверио Главани. Черкестәыла иазку уи иҩымҭа (иҩит ҳәа иаҵаҩуп 20 ианвар 1724 шықәса)  аоригинал (афранцыз бызшәа) абызшәалагьы аурыс бызшәахь аиҭагагьы, Е. Г. Веибендаум иҟаиҵаз азгәаҭақәа ацҵаны, Л. Г. Лопотински иазиҩыз аԥхьажәеи акомментариақәеи рыла иеибыҭаны акьыԥхь абеит 1893 шықәсазы.
Араҟа Кодеш иӡбахә ахьҳәоу аконтекст зеиԥшроу цқьа ҳхаҿы иааҳгарц азы, Ксаверио Главани иҩымҭаҟны инеиҵыху цыԥҵәахак агәылҩааны ҳаԥхьароуп. Ара интересс иҳамоу аҭыԥ абас аҳәоит:
«Каждый округ Черкесии имеет священное место, находящееся обыкновенно в лесу, где   предметом поклонения служит большое дерево. Такое дерево черкесы называют пенекассан; они совершают пред ним свои молитивы. Умирающие оставляет свою саблю, ружье и одежду пенекассану; их относят  туда с церемониею и вешают на деревья, так что с течением времени лес оказывается наполненным всякого рода оружием, одеждою и другими предметами, но никто не осмеливается прикоснуться к ним. В этом же лесу хоронят мертвых и совершают обряды. Трупы людей и животных, убитых громом, считаются божеством, которое называется Кодос. Если мужчины и женщины, совершавшие преступление или убийство, скроются в лес пенекассан и повяжут себе на шею какую-нибудь тряпку из числа висящих на деревах, то они освобождаются от наказания, как состоящие под покровительством божества».
Ксаверио Главани иҩымҭаҟынтәи ара уажәы иааҳгаз ацыԥҵәаха излаҳнарбо ала, Кодош адыд-мацәыс зысыз ауааи арахәи рынцәахәы иакәзаап. Е. Г. Веиденбаум ажәа «Кодош» иазыҟаиҵаз азгәаҭақәа рҿы излаҳәо ала, ачерқесқәа (адыгқәа) адыд-мацәыс зысыз ауааи арахәи ҷыдала ҳаҭыр рықәырҵон, игәцараркуан. Карл Пеисонель иусумҭак («Trairte Sur le sommeezce» Т. II, Р. З) ихы иархәаны, Е. Г. Веиденбаум иазгәеиҭеит ачерқесқәеи аԥсуааи иԥшьоу аҵлақәа Кодош ҳәа ахьыӡ шрырҭоз. Ари ажәа (ажәа «Кодош») Пеисонель дызлахәаԥшуаз ала, ауриа бызшәаҟынтә иаагоуп, «ацқьа» («аԥшьа») (урысшәала «святой») ауп иаанаго. Е. Г. Веиденбаум иааигеит 1637 шықәсазы Черкестәыла иаҭааз аныҟәаҩ Жан де Лука Кодош иазкны ииҳәахьаз игәаанагарагьы. Ари аҵыхәтәантәи автор излеиҳәаз ала, Кудоши (cudosci) аҭыԥ ԥшьақәа ирыхьӡын, уа ауаа кәарбанс иҟарҵоз ауаса шьтәақәа рхыбаҩқәа рацәаны инханы иҟан.
К. Пеисонели Жан де Лукеи абарҭ ргәаанагарақәа ҵаҵӷәыс иҟаҵаны, Е. Г. Веиденбаум алкаа ҟаиҵеит Ксаверио Главани Кодош дынцәахәуп ҳәа  ахьиԥхьаӡоз диашамызт ҳәа.
Л. Г. Лопатински иакәзар, уи иара иганахьала акомментариақәа иҟаиҵаз рҿы ажәа «Кодош» ауриа бызшәа аҟнытә иаагоуп, «ацқьа», «аԥшьа» ауп иаанаго ҳәа Пеисонель ииҳәаз дақәшаҳаҭымхеит, мап ацәикит. Л. Г. Лопатински ари ажәа аетимологиа азыҟаиҵеит аҟабарда бызшәа шьаҭас иҟаҵаны, «ижәытәтәиу, ажәытә ҵас ала ирлашоу» ауп иаанаго ҳәа иҩуан.
Абраҵәҟьа иазгәаҭатәуп хыхь зыӡбахә ҳҳәақәаз авторцәа рнаҩс, акыр ихьшәаны, XX ашәышықәсазтәи иналукааша аурыс советтә ҵарауаҩ, аетнограф Л. И. Лавров «Кодош» адыг ажәаӡам, ауриа бызшәа аҟнытә иаагоуп, иаанагогьы «ацқьара» (урысшәала – «святость») ауп ҳәа иахьиԥхьаӡоз. Аха Л. И. Лавров иусумҭаҿы уи дахьалацәажәо акыр шықәса иара иаԥхьа К. Пеисонели Е. Г. Веиденбауми «Кодош» иазкыз ргәаанагарақәа игәалаимыршәаӡеит, урҭ аӡәгьы дихьымԥшыкәа, хаҭала иара имҩаԥигаз аҭҵаара дазкылнагазаргьы ҟалоит «Кодош» ауриа ажәоуп ҳәа алкаа аҟаҵара. Аха ари атермин алингвисттә анализ ҳәа акы азыҟаиҵонгьы иҳамбеит.
Л. И. Лавров «Кодош» ауриа ажәоуп ҳәа ахшыҩҵак ашьақрыӷәӷәаразы алингвисттәқәа ракәымкәа даҽа ҵаҵӷәқәоуп иааигақәо: «Ари ажәа (Кордеш, мамзаргьы Кодеш – С. З.) адгеиаа рбызшәа иалалзар ҟалап абжьаратәи ашықәсқәа рзы Нхыҵ Кавказ ахазарцәа рҳәынҭқарра ианасакьаҳәымҭаз, Тамантәи адгьылбжьахабжаҿы ауриақәа рдин имаҷымкәа амчхара анамаз».
Ауриақәа Нхыҵ Кавказ ианықәнагалаз, ишықәнагалаз аҭоурых иааркьаҿны азеиԥш хҳәаа азыҟаҵаны (ауриақәа ара  иқәнагало иалагеит ҳерала актәи азқьышықәса анҵәамҭеи аҩбатәи азқьышықәса алагамҭеи рзы), Л. И. Лавров алкаа ҟаиҵеит «иџьашьатәӡам ауриа динтә термин («Кодош» – С. З.) адыгаа рбызшәа иахьаланагалаз» – ҳәа.
Ҳара иеилкааны иҳамоуп абри аума, абни аума ажәа аетимологиа ииашаны ашьақәыргылара шымариам, ишуадаҩу. Уи азы иаҭахуп ҷыдалатәи алингвистикатәи ҽазыҟаҵара. Убас шакәгьы, ҳгәы иаанагоит Л. Г. Лопатински «Кодош» иазкны иҟаиҵаз аетимологиа еиҳа ииашазар ҟалап ҳәа. 
Ишаабаз ала, хыхь зыӡбахә ҳҳәаз иусумҭаҿы Ксаверио Главани Кодош дынцәахәуп ҳәа диԥхьаӡон. Иаҳгәалаҳаршәап уа азгәаҭақәа рҿы Е. Г. Веиденбаум уи ахшыҩҵак мап шацәикыз, Ксаверио Главани Кодош дынцәахәуп ҳәа ахьиҳәаз диашаӡам ҳәа иахьиҿаирхьыз.
Адыгаа ижәытәӡоу рмырҭаҭратә нцәахәқәа дрылацәажәауа, азеиԥш ахҳәаа рзыҟаҵауа, Л. И. Лиулие Кодош изкны абас иҩуан: «Кодес (абас акәын Л. И. Лиулие ари ахьыӡ шиҩуаз – С. З.): Ашхарыуаа (адыгаа – С. З.) ари аԥсыӡ деиԥшуп ҳәа дрыԥхьаӡоит, амшын ацәқәырԥақәа ахықә  ихмыжькәа раанкылара зылшо амч имоуп ҳәа ззырҳәо иоуп. Ус анакәха, ари абырзентә Нептун иоуп».
Ҵабыргыҵҟьаны, Кодоши Нептуани злеиԥшқәоу ыҟоуп: аҩыџьагьы амшын нцәахәқәоуп, аха зынӡа еиԥшыҵәҟьақәоуп узҳәом, досу аҷыдарақәагьы рымоуп, Кодош абырзентә Нептуан иакәӡам, аԥсуааи адыгқәеи рмифологиаҿы уи иоригиналтәу нцәахәуп. Насгьы адыгаа Кодош аԥсыӡ деиԥшуп ҳәа дрыԥхьаӡон, абырзентә Нептун иакәзар, ишдыру еиԥш, аҽқәа дрыдҳәалан, уи епитетс имоуп «Аҽтәы», зныхгьы аҽықәтәацәа дрынцәахәны даабоит. Нептун икульт ацәырҵра, насгьы аҽы-Нептун изкны агәырӷьаратә ныҳәа аԥҵара Ромул ихьыӡ иадҳәалоуп. Арҭи арҭ реиԥш иҟоу даҽа ҟазшьақәаки Кодош ихьыӡ иадҳәаланы иаабаӡом.
Н. Дубровингьы, Л. И. Лиулие диеиԥшны, ачерқесқәа (адыгаа) Кодес «амшын цәқәырԥақәа хымҵкәа инызкыло анцәа  иоуп»  – ҳәа иҩуан.
В. В. Васильковгьы ишьақәирӷәӷәон адыгьаа рҿы Кодош (Кодес) аӡиасқәеи, акәарақәеи амшыни рынцәахәы иоуп ҳәа. Ари автор излаиҩуаз ала, Кодес иаанаго ииашаны еилкааны аиҭагара залшом, избан акәзар, ажәытәтәи, аԥхьатәи аҵакы ацәыӡхьеит, «аха уеизгьы еиҭаҳгар ҟалоит абас: «анцәа-аԥсыӡ». 
Е. Шиллинг аҭҵаара имҩаԥигаз алагьы «Кодес-аԥсыӡ еиԥшу, амшын цәқәырԥақәа ахықәқәа ирыхмыжькәа инызкыло нцәахәуп».
Кодеш изкны Ксаверио Главани, Жан де Лукаи, Карл Пеисонелии иҟарҵаз адыррақәа еилырго, еизрыкәкәаны, Кодеш иԥшьоу аҵлақәа дызларыдҳәало ыҟазар ҟалап ҳәа агәаанагара иман М. Рыжски. Абри азҵаара далацәажәауа иара ихы иаирхәеит Ксаверио Главани «кодос» иаанаго «амацәыс иашьыз ауаа роуп» ҳәа ахьиҳәаз, Жан де Лука ари атермин «ақәаҵара ԥшьақәа» аанагоит  ахьиҳәаз, К. Пеисонель иалкаау «иԥшьоу ҵлак» аанагоит ахьиҳәаз.
Кодош изкны адыррақәа акыр инҭкааны ҳара иаабоит Л. И. Лавров иусумҭақәа руак аҿы. Егьырҭ аӡәырҩы аҵарауа реиԥш, Л. И. Лавровгьы Кодош амшынтә стихиа иадҳәалаз нцәахәуп ҳәа иҩуан: «Амшын акульт иадҳәалан анцәахәы Кодош ихаҿсахьа, уи амшын ацәқәырԥақәа ахықә ихмыжькәа иаанызкыло ԥсыӡуп ҳәа дрыԥхьаӡон». Л. И. Лавров иааиго аматериалқәа рыла ажәытәан адыгаа аԥсыӡкра аамҭа анааилак, уи ианалагоз аламҭала анцәахәы Кодеш ихьӡала иныҳәон, уи иҳәон аԥсыӡ рацәаны ириҭарц. Анаҩсҟа Л. И. Лавров иааигеит адыгцәа аӡын мшык азы Кодеш изкны агәырӷьаратә ныҳәа мҩаԥыргон ҳәа Х. М. Серебриаков иҟаиҵаз адырраҭара: «Абри амш аҽны еиланхо ауаа (адыгаа – С. З.) амшын аӡы ҭтаны аӡәи аӡәи ирықәибаҭәоит». 
Апрофессор Ш. Д. Инал-иԥа Кодеш дигәалаиршәеит Аҷандаратәи Аныԥс-ныхеи Анан-ныхеи дахьрылацәажәоз.
Аҷандаратәи Аныԥс-ныха еиԥш Аԥсны амраҭашәара аганахь иҟан Анан-Лӡаа-ныхагьы. Уи ыҟан еицырдыруа Пицундатәи ауахәама рацәак иацәыхарамкәа, амшын ахықә аҟынтәи ԥшь-километрак набжьаны. Аԥсуаа рыхдырраҿы ари анцәахәы ихаҿсахьа цқьа еилырганы ирымамызт, «аԥсҭҳәа деиԥшын». Аԥсуаа ргәаанагарала, уи «зны-зынла дцәырҵуан амцабз еиԥш деилыбзаауа, дхагьежьны, ахи аҵыхәеи иманы. Даныԥыруаз амца ацԥхь дуқәа каиԥсон (ицрԥссон, иҟәаҵуан). Абас ҟаиҵозшәа рҳәоит Аныԥс-ныхеи иареи реимадарақәа, реиԥыларақәа раан. Арҭ анцәақәа аҩыџьагьы ҭаацәарак (хаҵеи ԥҳәыси) реиш иҟазшәа рҳәоит, насгьы Анан-Лӡаа-ныха дыԥҳәысызшәа ирыԥхьаӡон». Хыԥсҭа аӡиас инаркны Лӡаанӡа инхоз ауаа (аҭаацәарақәа) Анан-Лӡаа-ныха илызкны жәкы-жәкы рымазар акәын, избан акәзар, ари анцәахәы ауаа лыхьчоит, дырхылаԥшуеит, еиуеиԥшым ачымазарқәеи, аӷьычцәеи, арҳәцәеи, ақәылацәеи ирцәырхьчарц лылшоит ҳәа дыԥхьаӡан. «Есышықәса уи анцәахәы лыхьӡала имҩаԥыргон «кадач» ҳәа изышьҭаз агәырӷьаратә ныҳәа».
Ш. Д. Инал-иԥа абри «кадач» ҳәа изышьҭази Кодоши џьара акала аимадара рымазар ҟалап ҳәа агәаанагара иман. Ииашаны иазгәеиҭеит ажәа «кадач» ҵакыс иамоу, иаанаго еилкаам ҳәа, аха уеизгьы гәныхәҵысҭала акәзаргьы, ақырҭуа жәа «қадақи» (урысшәала «проповедь» ҳәа изышьҭоу) акәзар ҟалап ҳәа агәаанагара иман.
Егьырҭ аӡәырҩы реиԥш А. Т. Шортановгьы адыга мифологиаҿы Кодес (Кодош) амшын нцәахәыс дшыԥхьаӡаз шьақәирӷәӷәеит, аха абри анцәахәы аԥсуаагьы дрыман ҳәа азгәеимҭаӡеит. Уи зыхьҟьаз ари автор аԥсуа материалқәа ҳәа акагьы ахьимамыз акәхап. «Аҭаҳмадцәа (адыга ҭаҳмадцәа – С. З.) изларҳәо ала, ажәытәан адыгаа амшын мҩа ианықәлоз (амшын ианхылоз) Кодес ихьӡала акәырбан ҟарҵон (иныҳәон). А. Т. Шортанов иазгәеиҭеит ара зыӡбахә ҳәоу ажәа ауаԥс бызшәагьы ишаланагалаз, адыга бызшәаҿы еиԥш, ауаԥсаа рҿгьы «кодош» иаанаго «ацқьа», «аԥшьа» ауп. В. И. Абаевгьы ус акәын ишиԥхьаӡоз.
А. Т. Шортанов ажәа «Кодес» аетимологиа азызуеит ҳәа даламгеит, уи даҽа бызшәак аҟынтәи адыга бызшәа иаланагалт зҳәақәоз дрыдгылаҩын, дрықәшаҳаҭын, аха конкретла иахьынтәаагоу ҳәа акагьы аимырбеит. Амала даара ииашаны иҳәеит абас еиԥш иҟоу ахшыҩҵак: «Вообще следует  заметить, что адыгская мифология нередко прибегала к заимствованиям из других языков для придания именам своих божеств таинственности и значительности. Непонятное имя как бы возвеличивало языческих богов».
Ари ахшыҩҵак сара инацсҵар сҭахуп: ас еиԥш аҷыдара адыгатә мифологиа азыҳәа мацара акәым, аԥсуа мифологиа азыҳәангьы иҟазшьарбагоуп.
А. Т. Шортанов имҩаԥигаз аҭҵаара излаҳнарбо ала, ашаԥсыӷцәа иахьа уажәраанӡагьы ирдыруеит акымкәа-ҩбамкәа «кодош» ҳәа ззырҳәо аҭыԥқәа, аха ари ажәа ҵакыс иамоу, иаанаго ҳәа дара акагьы рзымҳәеит. Иҩашьаӡом урҭ аҭыԥқәа рҿы ажәытәан ауаа Кодош ихьӡала акәырбан шыҟарҵоз.
М.-К. З. Азаматова Кодес изкны адыгаа ақьабз шымҩаԥыргоз аҷыдарақак дрылацәажәеит «Аетнографиатә еҭудқәа» ҳәа хыс измоу лышәҟәаҿы. Ари авторгьы иазгәалҭеит ашаԥсыӷцәа рзы Кодес амшын анцәахәыс дшыҟаз, амшынтә стихиа дшадҳәалаз. 
Абарҭақәа  рнаҩс аҭҵааҩы иазгәалҭеит уаанӡа даҽаӡәы иимҳәацыз ҷыдарак: Кодес хьыӡ ҷыдоуп (урысшәала – прозвище). Ари анцәахәы ихьӡҵәыҟьа Хышхогуашье ауп, насгьы дыԥҳәысуп. Ашаԥсыӷцәеи, анатухаицәеи, аубыхцәеи ари аԥҳәыс нцәахәы амшын анцәахәыс дрыман. Лара ианагь дыӡсо, дҭашьқьыруа аӡы дҭоуп, аԥсыӡ иеиԥшу анцәахәы диқәтәаны, ҭеиҭыԥшла адельфин деиԥшуп. Ауаа  уи дынцәатәны дрыман, Амшын еиқәеи Азовтәи амшыни дырхылаԥшхәын, урҭ ирҭоу аԥстәқәагьы (аԥсыӡқәагьы) даргьы аԥшәымас дрымоуп ҳәа дыԥхьаӡан. Ауаа ари анцәахәы ҳаҭыр зқәырҵоз амшын ацәқәырԥақәа хымҵыкәа иааникылоит ҳәа игәыӷуан, убри агәра ргон азоуп. Убри аҟнытә хыхь зыӡбахә ҳәоу аетнографиатә гәыԥқәа (ашаԥсыӷцәа, анатухаицәа, аубыхқәа) акәырбан ҟарҵон, икәашон: кәырбанс иҟарҵаз аԥстәы (арахә) ажьы (акәац) еихырссаны, џьарак еиқәырҵон, нас уи ауаа кәашо иакәшон. Икәашоз шьелиам ҳәа изышьҭоу ахәша алаҵаны ачаҿаақәа зхаркьакьаз алабыҵәқәа ркын.
Абас акәац еизганы иахьықәыз акырынтә иахыкәшон, абас еиԥш ажәақәа ҳәо:

О… марџь, Кодес!
Деиқәырха Хышхогуашь!
О… Марџь, Кодес!
Ҳацәыхьча ҳара амшын!

Нас ари икәашоз ауаа раԥхьагыла даарылҵны, иикыз шьелиам (ачаҿаа) зхаз алабыҵә акәацгьы ҽыҭк  нахаҵаны, дыҩны амшын цәқәырԥа даԥыланы аӡы иҽалаижьуан, уи ишьҭалон егьырҭгьы еицырԥсса. Ԥыҭрак ашьҭахь аӡы иҭыҵуан иркқәаз ачаҿаақәеи акәац ҽыҭқәеи ацәқәырԥақәа ирызныжьны.
Уаҩы игәы иаанагар ҟалоит аԥсуа жәлар рлакә «Ҟәдаԥшь-ԥҳа» ахадаратә персонаж Ҟәдаԥшь-ԥҳа лхылҿсахьа амшын анцәахәы ихаҿсахьа ицәынхамынхоу, маҷ-саҷк акәзаргьы изныԥшыз акоуп ҳәа. Ари анашанатә лакә аҿы иаахҵәаны иҳәаӡам уи аперсонаж (Ҟәдаԥшь-ԥҳа) амшын дадҳәалоуп ҳәа, аха аӡы астихиа дшамадоу ҩашьаӡом. Алакә атеқст излаҳәо ала, аҳак иԥа заҵә «дшышәарыцоз, бнакы дахьнылалаз раԥ-ԥҳак, асамсал еиԥш деиқәаҵәаӡа, лқьышә гьалгьало дшыҟаз ибеит». Аҳ иԥа ицыз ауаа ирыдиҵан, ари иибаз аԥҳәызба дыкны даарган аҽҭра рыцқьаны дыҩнаркит. 
Ус ишыҟаз акәымкәа, ҽнак лара аҳҭныҳәса дрызҵааит ааигәа ӡиас ыҟоума ҳәа. Дзызҵааз днарԥшны илдырбеит ааигәа иҟаз аӡиас.
Ааимҟьарак иақәыршәаны, лыҽӡаны аӡы ахьылдырбаз ашҟа дынҭыҵны лҿыналхеит. Аҳ иԥа дгәеиҭан, лыҽӡаны дыбналозар иҳәан, иҟалҵо збоит ҳәа, хара-хара иҽӡаны дынлышьҭалт. Лара дышнеиуаз аӡы дныҽԥынгылт. Даара акраамҭа днаԥшы-ааԥшуа дгылан; уаҩ дыҟамшәа анылба, лҽаалыршәшәан, ларԥ-цәа лхырҩны икаҳаит, араԥ-цәа даагәылшәеит амра алашара иамалкуа дкаҷҷо, лыхцәы шьқьыруа лкалҭ иацтәараны ӡӷабк, лоура, лыҭбаара деихышәашәо, мрада дкаԥхо, зеиԥш аԥсабараҿы дыҟам аԥҳәызба.
Лнацәақәа зегьы ҩба, ҩба хьымацәаз рхан. Амацәазқәа зегьы аалымӷылхын уа игылаз ал амахәқәа акы лхьарҵәырны инахалыԥсан, лҽааилыхны дҩаԥырны аӡы дынҭаԥалан дышьқьыруа, дыӡсо аӡы даахлт: аӡы илыҵсуаз зегьы хьыраӡӡны илеиуан».
Анаҩсҟа ари алакә аҿы излаҳәоу ала, Ҟәдаԥшь-ԥҳа аперсонаж лыхьӡ акәӡам, лыжәлоуп. Лара аҳ иԥа ԥҳәысс данига ашьҭахь кыр аамҭа лхы-лҵыхәа ларӡомызт, лыжәлагьы лҳәомызт, араԥ-цәа ахьылхазгьы зеилкаара ҳамам маӡак иахҟьаны ааӡабны илықәын. Ҽнак лхаҵа (аҳ иԥа) ибыжәлоузеим?» – ҳәа даныхҭеикӡа «с-Ҟәдашь-ԥҳауп», – ҳәа иалҳәеит.
Абарҭқәа рнаҩсгьы Ҟәдашь-ԥҳа акыр анцәаратә ҟазшьақәа лыманы, ажәҩангьы дадҳәаланы даабоит, «аеҵәа сса заҳҭыҳәсаз, аеҵәа шәпа заҳҭырԥарыз, мреи мзеи заныз, изабыз», – лакәын.
Ҟәдаԥшь (Кодош) џьоукы дхаҵоуп рҳәозаргьы, даҽа џьоукых дыԥҳәысуп рҳәозаргьы, ихаҿсахьа хаҭәааны иҳамамзаргьы, ицәаара мацара акәзаргьы иаҳзынханы иҟоу, иара изкны хыхь иааҳгаз адыррақәа иага имаҷзаргьы, урҭ еизыркәкәаны ҳрызхәыцуазар, иҩашьаӡом ажәытә зны аԥсуаагьы, адыгақәагьы иеицырзеиԥшыз мшын нцәахәны дшыҟаз. Ҳәарас иаҭахузеи, А. Т. Шортанов Ҟәдаԥш, Кодош аԥсуаа дышрымаз шизгәамҭазагьы диашан абас  аниҩуаз: «Кодос – ирхашҭхьоу, ма зхаҿсахьа цқьа ишьақәымгылацыз, имшәыцыз нцәахәын. Ихатәы хьӡы иадҳәалоу атопонимқәеи рыда иара изкны уаҳа адыррақәа нымхеит».
Кодош еиуеиԥшым аформақәа рыла иахылырҿиаау (Кодеш, Кудес, Кадо, Кодо, Кудо уҳәа) атопонимқәа иахьатәи Шәача акәша-мыкәша ишырацәоу азгәалҭеит уажәы ааигәа Т. В. Половинкина иҭлыжьыз лышәҟәаҿы. Ари автор излалыҩуала, амшын ахықә иазааигәаны инхоз адыг еимышьҭарцәа (еиҳараӡакгьы ашаԥсыӷцәа) акыр ирылаҵәаны иҟаз нцәахәын Кодош, насгьы иара ажәа ахаҭа асемиттә хылҵышьҭра амоуп зҳәоз аҵарауаа дрықәшаҳаҭуп, ари агәаанагара урҭ ирыцеиҩылшоит. Шәача ақалақь, Адлер араион аҿы иҟоу аӡиас Кудеԥсҭа ахьӡгьы анцәахәы Кодош ихьыӡ (лыхьыӡ) иахаршалазар ҟалап ҳәа илыԥхьаӡоит ари аҵарауаҩ. Т. В. Половинкина дызлахәаԥшуала, атермин «Корош» адыг бызшәа иаланагалеит адыга жәлар ақьырсиан дин рыдыркыло ианалагаз инаркны. Убас шакәугьы, илҳәеит адыгаа иҵагьы ижәытәу даҽа мшын нцәахә ԥҳәыскгьы дышрымоу. Уи Хы-Гуашь (амшын аԥшәма) лыхьӡуп, зныхгьы Хыԥе-Гуашь лыхьӡны даабоит (амшын хықә, агаҿа аԥшәымас иамоу). Ашаԥсӷцәа амшын анцәахә ԥҳәыс илызкны ргәаанагара злаҟоу ала, лмаҟҿаҳәара лахыс аԥсыӡ деиԥшуп, лмаҟҿаҳәара ҩахыс иаабац ԥҳәыск длеиԥшуп. XIX ашәышықәса актәи азыбжанӡагьы лара лыхьӡала аԥхын, амшын ахықәан аҭыԥантәи ауаа илышьашәалаз аныҳәарақәа мҩыԥыргон, амшын ӡы рықәибаҭәон, рҽыркәабон мшын ӡыла, икәашон.
Сара абарҭ ацәаҳәақәа зыҩуа сгәы излаанаго ала, Аԥсны аӡиасқәа зегьы иреиҳау Кәыдры ахьыӡгьы «Ҟәадашь», «Кәдашь» «Кодо» иахыршалазар ҟалап.



Ацәаҟәа

Ацәаҟәа аԥсуаа зыцәшәоз аԥсабаратә цәырҵрақәа ируакын. Уи иадҳәаланы акымкәа, ҩбамкәа еиуеиԥшым амцхацарақәа рыман. Ацәаҟәа хны (ажәҩан икыдны) ианубалак, ухаԥыц аурбар ҟалом, иҩеижьхоит, ма икаԥсоит рҳәон. Иара убас ацәаҟәа хны ианырбалак, гәылшьап дук аӡы ажәуеит, уи ааигәара унеир ҟалом рҳәон. Ацәаҟәа иадҳәаланы традициала ажәлар ирҳәо ашәира бааԥсқәа ыҟоуп, урҭ иахьагьы ана, ара абзазараҿы ахархәара рымоуп: «Ацәаҟәа ықәлааит», «Ацәаҟәа асааит», «Ицәаҟәасырҭахааит». Ажәлар рҿы ацәаҟәа иадҳәалоу амиф агәрагара акыр ирцәыӡит, уи анцәахәы изкны аныҳәарагьы, шамахаӡак акәымзар, аӡәгьы иҟаиҵаӡом. Аха иааҳгаз ашәирақәагьы агәра ҳдыргоит ажәытәан аԥсуаа рҿы ацәаҟәа  анцәахәы изыцәшәоз, ҳаҭыр дугьы зқәырҵоз аӡәы шиакәыз.
Аӡәырҩы аԥсуа информаторцәа сара абарҭ ацәаҳәақәа зыҩуа изласарҳәаз ала, ацәаҟәа ажәытә зны иҟалахьоу каамеҭк, нашанак иадырганы инханы иҟоуп.
Ацәаҟәа анцәахәгьы дрымоуп аԥсуаа. Уи даара илеишәа цәгьоуп, дыџьбароуп ҳәа дыԥхьаӡан. Иара изкны аԥсуаа рмифтә гәаанагарақәа акыр иныҭкааны дрылацәажәеит Н.С. Џьанашьиа. Уи излаиҩуаз ала, ацәаҟәа анцәахәы аԥсҭҳәақәа дрылоуп, изакәызаалак игәамԥхо ҟазҵо димеигӡакәа дахьирхәуеит, ма дишьӡоит, ма дирчмазаҩуеит. Ҳабацәа рабацәа ирҳәон ацәаҟәа анцәахәы игәамԥхоз ҟазҵоз дрызгәааны рхәыҷқәа ажәҩан ахь ишигоз збақәаз ыҟазшәа. Ари анцәахәы дыдмыргәаарц аԥсуаа ацәаҟәа ажәҩан аҿы икыдны ианырбалак (ацәаҟәа анху), рҿы рыӡәӡәомызт, аӡыхьқәа рҿы аӡы ртомызт. Ажәак ала аӡы рҽацәырхьчон.
Егьырҭ анцәахәқәа реиԥш, ацәаҟәа  анцәахәгьы дузыбзиахартә, дузылԥхартә ухы мҩаԥугалар ауп. Уи азы иаҭахуп иара ихьӡала аԥсаҭатә ҟауҵарц, уныҳәарц. Ацәаҟәа дзызгәааз ауаҩы дҩеижьхоит, игхоит, дрыцҳахәха дҟалоит. Уи иԥсы аиқәырхаразы, аԥшҩы ҳәсақәа ишиабжьаргоз ала, ацәаҟәа анцәахәы ихьӡала абас еиԥш аныҳара мҩаԥыргон:
Ԥшьашак аҽны зықәрахь инеихьаз аҳәса цқьақәа  уи ачымазаҩ аӡиас (акәара) ахь дыргон. Хәба, фба аршьын иҟаз, ӡыԥштәы иелаԥсаз ачыҭ ихы иакәдыршон абас ҳәауа: «Анцәа ду! Агхақәа (азалымдарақәа) иҟаиҵаз ихаҿы иааганы абри ачымазаҩ (уи ачымазаҩ ихьӡ ныҭкааны ирҳәон) уара уҿы дааит, дуҳәоит ҿаҭахьак аҳасаб ала иузааигаз ачыҭ ԥшӡа удукыларц. Аҿаҭахьа иқәиҵоит аԥшҩы ҳәсақәа ишиабжьырго ала, ианаамҭоу, ишаамҭоу ала аныҳәара шымҩаԥиго».
Уи иацны иааиуа аԥшьашаҽны ачымазаҩ еиҭах убри аҭыԥ ахь (аӡиас акәара) днаргон. Аныҳәацәа аҳәса цқьақәа хҩык ыҟазар акәын, быжьҩык ыҟазаргьы ауан. Ачымазаҩ ихаҭа ида ари аныҳәараҿы ахацәа алахәыр ҟаломызт. Ачымазаҩ иауразоуроу маҭәа шкәакәала деилаҳәазар акәын. Аҳәсақәа реиҳабы ҟәарылки кәтыки лшьуан. Аныҳәара амҩаԥгаразы иаҭахыз аусмҩаԥгатәқәа зегьы дара убарҭ аҳәсақәа ракәын иҟазҵоз: ашәымкьаҭ дыргылон, идырхион абысҭа, акәакәарқәа, ачаӷәазал. Абарҭ афатәқәа быжьба-быжьба ҟарҵон абжьааԥнытәиқәа иреиԥшны, ираҟараны. Даҽа быжьба-быжьба ҟарҵон зынӡа иссақәаны. Урҭ зегьы наганы ашәымкьаҭ иқәырҵон, иара уаҵәҟьа быжь-цәашьык адыркуан. Урҭ аҳәса цқьақәа  қәрала иреиҳабыз лакәын иныҳәоз. Ачымазаҩ иара уаҵәҟьа дшьамхнышгылон. Аныҳәара ианалгалак ашьҭахь иаарласны ачымазаҩ уа даԥырыргон, насгьы уи ишьҭахьҟа дхьамԥшыр акәын. Акәакәар ссақәа быжьбеи, ачаӷәазали, абысҭа бжь-ҿахра ссаки аӡы иҭарыԥсон (аӡы иарҭон) ацәаҟәа анцәахәы иаҳҭныҳәсақәа рхәы ҳәа. Иаанхаз афатә зегьы аныҳәара иалахәыз аҳәсақәа ирфон, акыр рцәынхар аӡы иҭарыԥсон, хәыцхак иадамзаргьы акы аҩныҟа иргар ҟаломызт.
Абри аныҳәара амҩаԥгараан ацәашьқәа адыркуан аԥсылманцәагьы. Аӡахәа (ажь зҿало аӡахәа) иалхны ицаны, игыжьӡа (агьыжь) иҟарҵон. Аныҳәара ианалгалакь уи агьажь ацәашьқәа аркны иадырҷабланы аӡы иарҭон.
Ара хыхь иҳәақәоу рҿы ҷыдала хшыҩзышьҭра заҳҭақәаша ируакуп аӡахәарқьақьа ахархәара ахьамаз. Аӡахәа (ажь, аҩы) акәльт аԥсуа мифологиеи аепоси рҿы акыр иҿианы, иӷәӷәаны иаабоит, ижәытәӡақәоу иреиуоуп. Иаҳгәалаҳаршәап нарҭаа репос аҿы уи ҭыԥс иамоу.
Аԥсуаа ацәаҟәа хны ианырбалак, акәараҿы ахы ҭаршьшьны аӡы ажәуеит ҳәа ргәы иаанагон. Уи аӡы ахьажәуаз аӡаҿы ауаҩы иҽиқәабар, ицәа еилышәшәоит рҳәон. Ацәаҟәа унацәкьыс ақәукыр, ҵасмызт, ихҩаауеит, ма унацәхыԥқәа иеқәаҵәахоит, ихҩаауеит ҳәа ирыԥхьаӡон. Аҽыхәа иақәымтәац аҷкәын хәыҷы ихаԥыцқәа хтны ацәаҟәа иаирбар, ихаԥыцқәа еиқәаҵәахоит рҳәон.
Ацәаҟәа лассы-лассы ицәырҵлар ибзиоуп, абзиа иазҳәоуп ҳәа агәаанагара змазгьы ыҟан. Ацәаҟәа ашьхара аганахь ихны (икыдны) ирбар, аарҩара иазҳәоуп, амшын аганахь икыдны ирбар, аӡыс аамҭа изҳәоуп рҳәон. Даҽа џьоукых ацәаҟәа амрагылара  аганахь ихны (икыдны) ирбар, аарҩара ҟалоит, амраҭашәара аганахь икыдны иарбар, аӡыс аамҭа ҟалоит ҳәа ирыԥхьаӡон.
Џьоукы-џьоук аԥсуаа ргәаанагарала, ацәаҟәа ахьху иазааигәахаз ауаҩы дычмазаҩхоит. Ус зыхьыз ацәаҟәа иазкны дымныҳәакәа, уи дамҵамныҳәакәа ичымазара дзалҵуам.
Н. С. Џьанашьиа ихаан (аҩежәатәи ашәышықәса алагамҭа) акәым уажәы ааскьа афольклористцәа Р. А. Аҳашбеи Ц. С. Габниеи ианырҵақәаз атекстқәагьы ирныԥшуеит ацәаҟәа нцәахәы бааԥсык иҳасаб ала агәра згақәо ауаа ажәлар рҿы иналк-ҩалкны акәзаргьы иахьагьы ишыҟоу. Урҭ атекстқәа руак абас аҳәоит:
«Амш абас икеи-кеиуа ишыҟоу (аԥхын) ацәаҟәа аахылоит. Унацәа ақәукыр ҟалаӡом. Унацәа ҩоит, – рҳәоит. Избаз ыҟоп. Ацәаҟәа аныга ахы нӡаакылан «кылт-кылт-кылт» – ҳәа иҭаз зегь шажәыз. «Ацәаҟәа ҳҭааит», – рҳәан акрыршьит, егьит.  Анцәа иҟынтә ауми иара зыҟоу! Иара усҟан ирбаз Ацәаҟәагьы оуман, алымҳақәа ҟат-ҟато иҟан – рҳәеит».
Ацәаҟәа аӡы астихиа иузаҟәымҭхо ишадҳәалоу ибзианы, иеилыхха иаҳдырбоит иара иазку атекстқәа. Абар уи аӡбахәала даҽа текстк иаҳәо:
Ацәаҟә аԥсы ҭоуп. «Аӡы иҭоу» ҳәа изныҳәо убри Ацәаҟәа азоуп.
Алымҳа дуны иҟоуп, аҩны аведраҿы иааины акыл-кылҳәа аведра иҭалан иажәит. Алақәа амоуп, аҿы амоуп, ахаҿы аӡы иҭанакуеит, убри азы иубаӡом. Избаз ирҳәон хәыҷык ауаҩԥс иԥшра амоуп ҳәа. Аҩны иааины аӡы ахьажәыз азыҳәа «иҳасасын» рҳәоит».
Зеиԥшла мацара акәымкәа, конкретла жәлантәык, реалла иҟаз ҩнаҭак иаҭаазшәа дара агәра ганы ианырҳәақәогьы ыҟоуп. Ажәабжьҳәаҩ Гәымба-Агрба Жениа илҳәамҭаны афольклористка, аҵарауаҩ Р. А. Аҳашба 1999 шықәса хәажәкыра 3 аҽны ианылҵаз атекст аҿы Ацәаҟәа зеиԥшроу ҳәа ажәлар ргәаанагара акыр игәылҭәааны иҟаҵоуп:
«Гәымбаа (Дәрыԥшь – ажәабжьҳәаҩ) аԥсуаа зегьы реиԥш, анкьа «Аӡы иҭоу» ҳәа  иныҳәон. Ҽнак Ацәаҟәа анхыла, Гәымбаа рҭацак, аҩны дахьыҩназ, абарҵантә бжьык лаҳаит. Ашә анаалырт – Ацәаҟәа алымҳақәа џар-џаруа, абарҵаҿы игылаз аныга ахы лҭакны, ҟылт-ҟылт ҳәа аӡы шажәуаз лбеит.
Убри аахыс Гәымбаа «Аӡы иҭоу» ҳәа аҩны ауп иахьыҟарҵо, иахьныҳәо «Ацәаҟәа ҳҭааит!» – ҳәа.
Аԥсуаа ацәаҟәа иазкны иарымоу амифтә гәаанагарақәа акыр иреиԥшқәоу аабоит адунеи егьырҭ ажәларқәа аӡәырҩы рмифқәа рҿы. Ҿырԥштәыс иааҳгозар, аԥсуаа рҟны еиԥш, аурыс мифқәа рҿгьы ацәаҟәа ахы ҭаршьшьны аӡы ажәуеит, ацәаҟәа ажәҩани адгьыли еимаздо цҳауп. Урҭ иреиԥшқәоу уаҩы иԥылоит Африка инаркны Иапонианӡа ажәларқәа аӡырҩы рмифалогиаҿы. Ихьабалак  ацәаҟәа ицәыршәагоу,  агәылшьап еиԥшныршьало ԥстәуп. Иахьабалак иара аӡы иадҳәалоуп.
Ажәытәӡатәи римлианаа рҿы, иара убас Урыстәылангьы иахьабалак агәра ргон ацәаҟәа аӡы ажәуеит (аӡиақәеи, аӡиасқәеи, аҵеџьқәеи рҿы), нас қәаны адгьыл ахь иланашьҭуеит ҳәа. Австралиа иашьагәыҭу  ажәларқәа рмифалогиаҿы ацәаҟәа идуӡӡоу маҭуп. Убас еиԥш ацәаҟәа иазкны агәаанагара рыман малаииаагьы. Ацәаҟәа маҭуп, иара ажәҩан иалоуп, аха зны-зынла адгьыл ахь илбаауит аӡы ажәларц, аӡы ажәуеит аӡиақәа рҿы – абас ауп ишыҟоу индиааи китаиааи уҳәа аӡәырҩы рмифқәа рҵакқәагьы. 











































Амифтә ҟазшьа  змоу (изооморфтәу) аԤстәҚәа

Аҽы, арашь, аалыԥ

Аҽы анцәахәы Аҽышьашьана иазкны иҩу ари ашәҟәы иану сыстатиаҿы акыр салацәажәеит аԥсуаа рыбзазараҿы аҽы инанагӡо ароль, афункциақәа. Ара ҳазааҭгылап аԥсуа фольклор аҿы лассы-лассы (еиҳараӡакгьы афырхаҵаратә епоси анашанатә  лакәқәеи рҿы) иаҳԥыло анашанатә ҽы (арашь) ахаҿсахьа. Зныхгьы аалыԥ ҳәа иашьҭоуп.
Аҽи, арашьи, аалыԥи аԥсуа фольклор аҿы синонимқәаны иаабоит. Аҽы (арашь) ара изооморфтәу мифтә персонажны иҟоуп. Аҽыҵәҟьа иеиԥшуп, аха амҵәыжәҩақәагьы амоуп. Ианагь алакәтә, ма аепикатә фырхаҵа ицхраауа, уи моу, зныхгьы аԥсра дахзырԥо анашанатә цхырааҩцәа иреиуоуп. Афырхаҵа ицхраауа анашанатә ԥстәқәеи аԥсаатәқәеи зегь реиҳа иаарылҳәҳәо иҟоуп. Иара неиԥымкрыда афырхаҵа аҩызара иаша изныҟәнагоит, даԥсахуам, инагӡаны изыразуп. Ианиҭаху аамҭазы абӷьааҳәа иага ихаразаргьы, иахьаҭаху днанагоит. Ашьха ҳаракқәа ирхыԥоит, арха дуқәа, акаршәрақәа ирхысуеит. Ажәҩан ахьгьы аԥырра алшоит, адгьыл аҵангьы ацара, аара аплшоит, амшынгьы ихыланы ируеит.
Ауаҩытәыҩса иеиԥш ицәажәоит. Зныхгьы афырхаҵа дзықәшәо ауадаҩрақәа дызларылҵша амҩақәа изаԥшаауеит, абжьагара бзиақәа инаҭоит. Алакәқәа рҿгьы афырхаҵаратә епос аҿгьы инанагӡо афункциақәа акыр еиԥшуп. Ҭыԥк аҟынтә даҽа ҭыԥк ахь афырхаҵа ииагара мацара акәӡам излаицхраауа. Иаӷацәа рабашьраангьы ицхраауеит, иара абзоурала  аиааира анигогьы ыҟоуп.
Аԥхьа аҽы (арашь) афырхаҵа дыԥнашәоит, ус баша аламала даднакылом, иара иақәнагоу фырхаҵоу, даҽаӡәу деилнакаауеит. Аҽы афырхаҵа дышԥнашәо атәы зҳәо алакәқәа рахьынтә акы, ҩба ирыдамзаргьы аҿырԥштәқәа ааҳгап. Алакә «Аԥҳәысеиба лыҷкәынцәа» аҿы афырхаҵа аҽ ура бжьатәыс адҵа иауеит ԥҳәысс иигараны иҟоу аԥҳәызба лаб (уи даҩысҭаауп) иҟынтәи. Аԥҳәызба афырхаҵа иабжьалгоит аҽ ура ибжьарц данақәтәо иаабац аҟамчы акәымкәа, уи ацымхәрас, «ҳашҟа ажьаҳәалоуп аҽқәа шырыбжьо», – ҳәа ҳәаны ажьаҳәа икырц: «Аԥшәма даадәылҵын, «Абар аҽы, ибжьа! – иҳәан, иаԥхьа инаиргылеит. Егьи ашырҳәа ижьаҳәа кны сақәтәоит ҳәа иҽыназикит. Аԥшәма аҟамчы кы иҳәан, аха «ҳа ҳашҟа ажьаҳәалоуп аҽқәа шырыбжьо», – иҳәон, ашырҳәа дҩеихан, дҩақәтәеит.
Дышҩақәтәаз еиԥш аҽы икаууа ажәҩан ахь ихалт, ажәҩан данҟьаны дысшьуеит ҳәа. Аха иара ижьаҳәала алымҳақәа рыбжьара ишимчыз еиԥш дасу далагеит. Аҽы ианазымчаӡа, ганха индәықәлеит, аха аргәҵысҭа дасуа далагеит; нас егьи аган ахь идәықәлан, аха уахьгьы дасуа даналага, икьакьаӡа иԥсны илагылт».
Иааҳгап даҽа ҿырԥштәыкгьы. Алакә «Қьақәа Залашә» аперсонаж хада акыр хҭысқәа анихига ашьҭахь иаҳәшьа дызгаз адауы диԥшааит. Афырхаҵа имаҳә адауи иареи еинаалт. Адауы «иабхәында дгәыдикылт-дхыдикылт, инацәақәа дрықәыргыланы дирхәмарт, чара ҟаиҵеит». Адауы иабхәында ҳамҭас ииҭарц арахә рацәаны идигалт, аха абхәында акагьы имгеит. Иаҳәшьа  излаиабжьалгаз ала арашь шкәакәа иҭаххеит. 
« – Иумуӡозар урашь шкәакәа сыҭ, – ҳәа иеиҳәеит. Даара ицәымӷхеит [адауы], аха иҟаиҵоиз, ииҭеит. Шә-саџьанк адгьыл жны иҭаргыланы аџыр афон [арашь].
Адауы днеины, ажра дынхықәгыланы аӷәра анаирба, атрымҳәа иҩҭыԥеит.
– Ари усҭоит, аха уашьыр ҳәа сҳәоит. Уажәы усыхәаԥшла сара сақәтәаны иусырбап иҟанаҵо! – иҳәан, иара [адауы] днақәтәеит. Арашь данақәтәа, иууаӡа иԥан ажәҩан иасит, усҟан адауы амгәацәа иҿыҵеикит. Устәи адгьыл иасит, усҟан адауы абӷа иҽықәикит, нас ганха амрагыларахь иасит, усҟан арыӷьарахьтәи авара дадтәалан, уахьынтәи амраҭашәара иасит, дааҳәны наҟтәирахьтәи авара дадтәалт. Нас дҽырԥа-ҽырԥо ашҭа дааҭалт.
– Абас узыҟамҵозар, уашьыр ҳәа суцәшәоит!
– Иааг арахь, – ҳәа  иааимихын дақәтәеит. Арашь ажәҩан иасит, адгьыл  иасит, амрагылареи амраҭашәареи иасит, аха акгьы имыхьит».
Ари алакә афырхаҵа иаҳәшьа еиҵбы дызгаз адауы иҟынтә ҳамҭас иауз қьақәа Залашә ҳәа хьӡыс измаз арашь аҭеиҭԥш гмыгын, цгәык иаҟаран, аҵалӡ баа ахьыкәкәа иҟан. Ари ас  иахьыҟаз гәынганы, амҩан дахьаауаз џьара длатәан, аҵәуара даналага, ииҳәоз заҳаз арашь ауаҩ иеиԥш иааицәажәеит:
« – Ҳаит, абааԥсы, умшәан, уара узҽуаҩхозар, сара ҽра узызуеит, – ҳәа абжьы наргеит. Данааԥш, Қьақәа Залашә ула узахәамырԥшуа иӷламха игылоуп. 
– Уааи, сарӷьа лымҳа унапы ҭшьы, скәадыр убра иҭоуп, сарма лымҳа сыҽуаԥҵаршәи ссахҭан ҽуапеи ҭоуп, сеибыҭ, – аҳәеит».
Ишдыру еиԥш, аԥсуа нарҭтә епос аҿы ашәарыцара аамышьҭахь нхашәа форма хадас иҟақәоу ируакуп арахәааӡара:

Нарҭаа ирыман арахә рацәа:
Ауахьад, ажә, ацә, ауаса;
Арҭ хаз-хазы игәарырхуан,
Еиҭакны ирбон, рылаԥш рхын,
Мыцхә арахә бзиа ирбон.
Нарҭ Сиҭ-иԥа Уахсиҭ,
Ҷыдала идын ауахьад.

Нарҭаа ирызку аԥсуа ҳәамҭақәа рҿы урҭ рҽыжәлақәа даҽакы иалаҩашьомызт. Урҭ нарҭаа ракәын аҽыжәлара здыруаз, егьырҭ абаша ҽқәа ақәтәара рыздырамызт. Дара нарҭаа рнаҩсгьы егьырҭ ауаа аҽықәтәара рыздыруамызт». Нарҭаа рыҽқәа ракәын ауаҩытәыҩса иеиԥш ацәажәара здыруаз, абна ҽқәа уи рылшомызт. Сасрыҟәа ирашь бзоу аниҵыршьаа ашьҭахь ҽнак абна ҽқәа иреиуаз акы ибан, икны даақәтәан аӡиас ду даларит. «Убри аҽны нахыс ауп ауаа инеиԥынкыланы аҽыбжьара ианалага».
Нарҭаа инеиԥынкыланы зегьы ҽыбӷаҟазацәоуп, иҽыжәланы иеицны хьыӡрацара ианцо, ианаауа, рыҽқәа ршьапышьҭыбжьқәа дыдраҵас хара инаҩуеит, иангәарлалакь, ианҽыжәҵлак, «аҿыжә-сыжәҳәа рҟамчы ахьышьҭаркшоз адыд-быжь ахылҵуан». Убас шакәугьы, аԥсуа нарҭтә ҳәамҭақәа рҿы ҷыдала иалкаауп ԥшьынҩажәи зежәҩык аишьцәа реиҵбы Сасрыҟәа ирашьи иареи реизыҟазаашьақәа.
Сасрыҟәа иҽы нарҭаа егьырҭ рыҽқәа акы иеиԥшымызт. Иара нашанала лассы изҳауа дышнеиуаз, «ашьшьыҳәа ихи ишьапи наҟ-ааҟ агара ианнадгыла, аҭҳарцәҳәа дааҿыхеит. Дшааҿыхаз еиԥш, агара даалатәеит, агара амаа инапы акәыршаны. Агара иаважьны ицәаз нарҭаагьы днарыхәаԥшит, аха рылаҿимҭӡеит.
– Сан, уаа, сан! – ибжьы иргеит Сасрыҟәа.
– Аа, ара сыҟоуп, иууази, нан! – ҳәа лыбжьы аалыргеит Саҭанеи Гәашьа. Ҵабыргуп, уи лыҷкәынцәа акрахьырфоз, акрахьыржәуаз дрыдтәалан, аха ллымҳа лхәыҷы иахь икыдын.
– Сан, сҽы абаҟоу, уажәшьҭа сҽыжәларц сҭахуп! – иҳәоит Сасрыҟәа, агарагьы днылҵын, ашҭа днықәлеит иара».
Сасрыҟәа ара «сҽы» – ҳәа зыӡбахә иҳәаз нарҭаа егьырҭ рыҽқәа иреиуаӡам, иара даниз ициз арашь маркаԥа ауп. Иара ида аҽаӡәы амԥын дықәнажьлом. Сасрыҟәа иан Саҭанеи Гәашьа иажәа ааҩбамтәкәа, «абӷьааҳәа аӡәы длырҩит Сасрыҟәа иҽы кәадырны изааигарц. Аха иазууазеи, арыцҳара ҟалагәышьеит. Аҽыхьчацәа иреиуаз аӡәы даакылсын, Саҭанеи Гәашьа ус налеиҳәеит: 
– Ахьышьаргәыҵа Саҭанеи Гәашьа, инабышьҭыз аҽы амԥынҟа дықәнамыжьлеит. Ашаха ҟәараҟәантә  ахасыршәуеит ҳәа даналага, иҵыгьны ихы ԥыххаа иханаҵеит.
– Ҳаит, алаӡахша, иац ииз аҽҵыс аӷәра изахамҵо дыҟазар, иқәнагаҵәҟьа ихьит! – лҳәан, Саҭанеи Гәашьа даҽаӡәы амҩа дықәылҵеит. Аха убригьы иаԥхьа ицаз иԥеиԥш иԥеиԥшхеит, аха уи аҽы ҵыгьны дамшьит, уи ааигәара днеиуа даналага, убас аԥынҵа фақьк ҭыҵуа иалагеит, амца-рҳәы еиԥшны. Иахьынаисыз, деиӷрыблаа, драцәазу, дуаҩзу узымдыруа, днықәнаҵеит.
– Абас-абас ауп иҟалаз, – ҳәа аиргь Саҭанеи Гәашьа ллымҳа аҟынӡа инаргеит.
– Ҳаит, афуҟаражә, ацәарҭәа далхызма, аҽы аԥынҵа икылҟьоз афақь-ца  шынеигәыдсылаз еиԥш дышԥеилаҳаи! – лҳәан, даҽаӡәы ддәықәылҵарц инықәалкуан еиԥшаан,  Сасрыҟәа ус ибжьы ааиргеит: 
– Ибуазеи, сан бгәахы ԥыжәжәо, сҽы ахьыҟоу сара сзымнеиуа сыҟоума?».
Сасрыҟәа ихаҭа дцар акәхеит иҽы ахьҭакыз ахь, аха уахь дызлацаша ҳәа иаԥхьа иааган идыргылаз нарҭаа рыҽқәа иреиӷьыз данақәтәа, дазымгеит. «Чоу!» – ҳәа иҿанынеиха, дазнымкылеит, «Шьамханынӡа анышә иҵало иалагоит». Сасрыҟәа изы ишаз аҽы ада даҽа ҽык иара изы ишхәарҭам еилкаахеит. Аӷәра иманы иҽы ахьҭакыз дазааигәахан ибжьы анақәирга,  икьыркьыруа иааиԥыххылеит, аӷәра аҿаҵаны иан лҿы ианааига, аихатә кәадыр аадәылганы инеизақәылҵеит. Иара џырымзар акагьы афом, аԥынҵа икылҟьо афақь анаҟә еиԥш инкатәоит. Сасрыҟәа ида даҽаӡәы дықәнартәом. 
Нарҭаа рыҽқәа иара уссгьы икым, ампыл еиԥш акакала иаанкыланы ажәҩан ахь иршәуеит, ианлеиуа дрыҵаххны иааникылоит:

Нарҭаа рыҽқәа еиқәхарԥа иахьгылаз днарыдххылт, 
Акы ҩышьҭиԥаан, ампыл еиԥш иршәит,
Нарҭаа рбаатәы ҩын ду иахыууааны,
Ишлеиуаз днаҵагьыжьын, даамҵасны икит. 
Даҽакы днадыххылан ампыл еиԥш иршәит,
Убригь даҵаххын ампыл еиԥш икит.
Абас мацара ԥшьынҩажәи зежә ҽы,
Ԥшьынҩажәи зежәынтә ампыл еиԥш иршәит,
Ԥшьынҩажәи зежәынтә дамҵасны икит.
Ари нарҭаа дуқәа ирзымбатәбарахеит,
Инеиҿаԥшы-ааиҿаԥшит, иаарцәымӷхеит…
Нарҭаа рыҽқәа (ррашьқәа иага иҽы ӷәӷәақәазаргьы, иага рыхҭыргахьазаргьы, акы иадамзаргьы ахатәы хьӡы аиура иаԥсамхеит. Сасрыҟәа иҽы заҵәык ауп ахатәы хьӡы – Бзоу – змоу.
Алакәқәа рҟны иаабахьоу арашьқәа реиԥш, араҟагьы Сасрыҟәа ирашь Бзоу баша-маша дақәнартәом, дыԥнашәоит. Иара ида аӡәы дақәнартәом. Сасрыҟәа иашьцәа аумашәа дбаны, ари ҳара дҳашьаӡам, ҳаб диԥам, дабаҳаднагалеи ҳәа драҭәарымшьо ианалага.

– Нас уи ала сышәзымдырзар, ма абри шәаԥшла, – 
Иҳәан Сасрыҟәа, Бзоу днақәтәеит иаразнак,
Аҟамчы ацымхәрас ажьаҳәа икын ирыхха.
Иаразнак акәхеит, иҽы ахьшь еиԥш иԥрит,
Ахьшь еиԥш иԥрит, аха адәеиҵых иқәмлеит,
Уи ԥрит ҵәҩанҵәыҟа, ишиашаз ажәҩан ахь.
Уи иаҭахын Сасрыҟәа ажәҩан даннаҟьарц,
Аха ажәҩан аҿы ишиашаз ианнеи,
Сасрыҟәа дааҳәын, аҽы амгәа дыҵалеит;
Усҟан, иаҭаххеит адгьыл данҟьаны дашьырц,
Аха сасрыҟәа дааҳәын, аҽы абӷа дықәтәеит;
Усҟан иҭаххеит мраҭашәара данҟьаны дашьырц,
Аха Сасрыҟәа дааҳәын, аҽавара дадиаалеит;
Усҟан иаҭаххеит амрагылара даннаҟьарц,
Аха Сасрыҟәа дааҳәын, егьи авара дадиаалеит;
Усҟан иаҭаххеит ҩаԥхьа ажәҩан ахь дагарц,
Ажәҩан-гәы иаҵәара данҟьаны дашьырц, 
Аха Сасрыҟәа имҩаниҵеит ижьаҳәа,
Алымҳарҭа дыбжьасит даара ирӷәӷәаны,
Ацԥхь наҿыддит Сасрыҟәа ижьаҳәа,
Абла акакаҷ ыҵашәеит Бзоу, алахаҵ гьежьит,
Аиаҵә еиԥш инҭалеит, икаууа хланҵы,
Ишнеиуаз адыхҳәа инықәԥалт Уршәыҳәымҩа,
Ашьапқәа нацҟьан иахьықәҳаз мгәацәхала,
Ашьха ҭаҩаҿан иаанхеит наӡаӡа.
Ҩаԥхьа Сасрыҟәа иҽааԥсахны алымҳарҭа данас,
Нарҭаа рашҭаҿы инкаԥеит Бзоу.
Сасрыҟәа егьимыхькәа адыхҳәа дылҽыжәԥеит.
Усҟан Сасрыҟәа раки-ӡаки изҳахьан.
Ари нарҭаа иџьаршьеит, ари лакәыршьеит…

Сасрыҟәа иаӷацәа рақәԥара, рабашьрала имҩаԥысыз, хҭыс рацәала иеиласаз иԥсҭазаараҿы, хыԥхьаӡара рацәала имҩаԥигоз ифырхаҵарақәа рахьынтә ирашь Бзоу абжьара аԥхьаӡатәиуп. Ианибжьа ашьҭахь ианагь ирашьи иареи рҳәатәы еиқәыршәаны иҟан, ирашь иабзоуроу рацәоуп  илаҳәны иҟаз иашьцәа алаирԥхарц аеҵәа анкыдиԥаазгьы, адауы амца имхны иашьцәа ианырзааигазгьы. Бзоуи Сасрыҟәеи рхаҿсахьақәа аки аки хеибарҭәаауеит, иеидҳәалоуп. Зныхгьы Сасрыҟәа иаԥхьа аус уадаҩ анышьҭоу «ишԥааури?» – ҳәа ирашь Бзоу дазҵаауеит, иаргьы иҟаиҵаша, ишыҟаиҵаша ианаҳәоит, аҩыџьагьы рымчқәа еибыҭаны ианагь аиааира ргоит. Аҵыхәхтәан аџьнышқәа Сасрыҟәа иқыҭа иақәланы иеимызҵәоз рабашьтәыс ианиоугьы, ирашь хынцәнамырха зегь реиҳа ицхраауан. «Сасрыҟәеи аџьнышқәеи еибашьуан хынҩажәа шықәса. Сасрыҟәа дзықәгәыӷуаз иҩызцәа зегьы ҭахеит. Ашыцламшә ақәиааит урҭ рыбаҩ, аха Сасрыҟәа дшаҿыц аибашьра даҿын.
Нарҭаа аишьцәа алахәын ари аибашьра. Урҭгьы Сасрыҟәа идгыланы еибашьуан. Аха ашьҭахь аџьнышқәа хьацаны ҳәаас иҟаз аӡы ирцаны дара радгьыл ахь ианықәырцала, нарҭаа уа иаагылт, иазырԥхьаӡеит аибашьра иалгеит ҳәа. Сасрыҟәа дааныжьны, ихынҳәит рышьҭахьҟа».
Убри ашьҭахьгьы ҩажәа шықәса инареиҳаны Сасрыҟәа ирашьи иареи аџьнышқәа ирабашьуан. Аџьнышқәа Сасрыҟәа иага маана иҵаргаларгьы дрызҭархомызт. Абарҭ иаӷацәа џьбарақәа Бзоу рызҭархар иара ишьрагьы мариахоит ҳәа иԥхьаӡаны, маҳагьарала Бзоу аԥсы ахьҭоу еилкааны иҵыршьааит: «аџьнышқәа иаразнак еицхысит. Шә-хҿак алалт арашь амгәацәа.
Аҽԥыхәшә акәиц алашәазшәа, аԥырқьҳәа арашь амца акит. Сасрыҟәа ииулакь  амца далԥаны дцеит. Бзоугьы иара убраҵәҟьа илышьҭыблааит».
Сасрыҟәа ирашь аџьнышқәа ианиҵыршьаа ашьҭахьгьы игәы камыжькәа «иаҳәа ҭӷәыцәаа аџьнышқәа дрылагьыжьуан, иххы еилеиҵон… Аха изхәарҭазыз ирашь ахьиҵаршьааз ибӷа ԥҵәаны даман. Даӡәын Сасрыҟәа, зынӡак дзаҵәын; иҩызцәа иашақәа ивыршьааит, иашьцәа аибашьра даҽажьны ицеит, ирашь бзиахә, игәыӷырҭа иҵыршьааит! Ари иԥш агәырҩа, агәаҟра Сасрыҟәа идам здамыз аӡәы изыхгомызт».
Акыр нашанатә фырхаҵарақәа ҟазҵахьаз, аламала згәы мыҭрысуаз Сасрыҟәа иҽы ахьиҵыршьааз Ашәадәы ԥыҭрак даангылт. «Уи ихы ҩнапыкла икны дтәан ирашь ахьышьҭыблааз адәаҿы. Илаӷырӡқәа ҩарха ишьҭыкьысон.
Сасрыҟәа идыруан Бзоу еиԥш зыгәра игоз, Бзоу еиԥш хшаҭарада ивагылоз адунеи аҿы уаҩгьы дышимамыз. Уи игәы азҩо далагеит иара иуахҭагьы уажәшьҭа рацәакгьы шыбжьамыз.
Ихы кны дтәан уи, иҵәыуан, ихьуан, иџьабон иара ихырааӡалаз, иахьабалак арӷьажәҩас имаз иҩыза, игәыӷырҭа, ирашь бзиахә, еиҵахара зқәымыз Бзоу!» 
Амҵәыжәҩақәа змоу амифтә ҽы (арашь) ароль ду нанагӡоит Абрыскьыл изку афырхаҵаратә ҳәамҭақәа рҿгьы. Шамахамзар авариантқәа зегьы рҿы иаҵшьны иарбоуп Абрыскьыл дышуаҩызаҵәу, дзымԥсахуа ҩызас имоу, дзықәгәыӷуа ирашьи инашанатә лабашьеи роуп. Иара шьапыла дныҟәомызт, ныҟәгагас имаз ирашь акәын. Ирашь дақәтәаны, дҩаԥаны агаҿантәи Ерцахә ақәцә дықәԥалон, уантәи даныԥалак, агаҿа дықәԥалон. Дыцәар бжьаха-бжьымш дҿыхомызт, дҿыхар бжьаха-бжьымш дыцәомызт. Акыр авариантқәа изларҳәо ала, амифтә ҭакәажә изларабжьалгаз ала, дызкырц ишьҭаз аԥеҳамбарцәа Ерцахә ақәцәи амшын аԥшаҳәеи цәцәа-ӡалеи жәцәа-ӡалеи ихырҟьеит. Нас аԥеҳамбарцәа ҩыџьараны рҽыршеит. Џьоукы Ерцахәҟа ицан, рыҽӡаны итәеит. Егьырҭ агәырқьҳәа рҽеибаркны, Абрыскьыл агаҿа дахьыцәаз илаижәлан, дҿырҟьаса длаԥхарҵеит. Абӷьааҳәа дҽыжәланы даныԥа, арашь даманы иууаӡа ишнеиуаз, Ерцахә ақәцәа инықәԥалт. Аха иахьнықәԥалазҵәҟьа икаҳаит. Игылан, икаҳаит, еиҭагылан икаҳаит, уаҳа џьара ашьапы азаақәмыргылаӡеит. Насгьы иара дахҟьаны дцан, еҩхаа цәгьак дыбжьаҳаит, ӷәӷәалагьы ижьы ицеит. Уи  аамҭазгьы уаҟа зыҽӡаны итәаз аԥеҳамбарцәа агәырқьҳәа иаацәырҟьан, имч мырхакәа, длышьҭагәа дыркит зеиԥш адунеи дықәымлацыз афырхаҵа Абрыскьыл».
Лара убри аҭакәажә изларабжьалгаз ала, аԥеҳамбарцәа Абрыскьыл ирашьгьы иаргьы рыманы Ҷлоутәи аҳаԥы лашьца иҭалт. «Зда царҭа ахьамамыз днаганы, аихатә гәашьақәа арсны, ҳәагәыжьла иԥахны, ирашьгьы иаргьы хаз-хазы ирыдҿарҳәалт».
Абас ала, аҵыхәтәан Абрыскьыл дзықәшәаз иразҟыдара ирашьгьы ицеҩнашоит. Анцәа излалыдиҵаз ала, аҭакәажә аҳаԥы дахылаԥшуан, ааигәа-сигәа аӡәгьы дналышьҭумызт. «Даара акраамҭа абас Абырскьыл фатәыда-жәтәыда аҳаԥы дҭаҿаҳәан. Аха нас аҭакәажә дрыцҳашьаны, маӡала ихәы наганы, илҭауа далагит. Фатәыс илҭоз уи акәын: ахш рыԥханы, аҟаб жәны. Ирашь аџыр нага иамҵалыжьуан. Иаргьы аџыр иахагыланы аӷәырџ-ӷәырџҳәа иафон.
Аҭакәажә Абрыскьыл ихәы шизналгаз анцәа ианиаҳа, дгәаан длықәшәиит: дласбаханы, Абрыскьыл ирашьи иареи ахьҿаҳәоу дзырԥырымҵуа дҟалааит ҳәа. Аласба млашьуан, аха акрыфара иақәиҭымызт. Арашь злаҿаҳәаз аҳәагәыжь шеишықәсеи рыбжьара ирыбзо мацара, бырфын рахәыцк иаҟараны ианнанацалак, аласба акрыфара иақәиҭхон, нас акрысфоит ҳәа аҿы анааихнахлак, арашь злаҿаҳәаз аҳәагәыжь  ишыҟац еиҭаҟалахуан».
Аԥсуа фольклор аҿы иҳамоу аҽы (арашь) ахаҿсахьа типологиала иеиԥшу масштабла инарҭбааны иаҳԥылоит адунеи ажәларқәа аӡәырҩы рмифқәеи рфольклори рҿгьы, ажәытәӡатәи абырзенқәа инадыркны атиурк бызшәақәа ныҟәызго ажәларқәа рҟынӡа ари ахаҿсахьа акыр ирылаҵәаны иҟан, уи аҵарауаа иахьабалак ган рацәала иҭырҵаахьеит. В. М. Жирмунски излаиҩуаз ала, аҽы (арашь) ахаҿсахьа досу ажәларқәа рҿы иага аҷыдарақәа амазаргьы, еицырзеиԥшқәоугьы акыр адаабалоит, «…образ коня как волшебного помощника героя сказки еще сохранил отдаленную связь с мифологическими представлениями о звере, как о чудесном помощнике, основанными на древних тотемических верованиях. 


Бзоу

Бзоу нарҭ Сасрыҟәа иҽы (ирашь) ахатәы хьӡы ауп. Зны-зынла  варинатқәак рҿы уи Ҭакәуазиа, ма Ҭхәазиа ахьӡны иаабоит.
Уи аӡбахә иҳамҩатәны ԥыҭ-чыҭқәак егьырҭ иара иадҳәалоу, изыдҳәалоу хаҿсахьақәак (еиҳараӡакгьы Сасрыҟәа ихаҿсахьа ҳаналацәажәоз) ирызку астатиақәа рҿы иаҳҳәахьеит. Ара уажәы ҷыдала иара ахаҿсахьа маҷк иадамзаргьы иҵагь ҳазааҭгыланы ҳахәаԥшып.
Ҵабыргуп, Сасрыҟәа иҽы (ирашь) Гьамыда ахьӡын ҳәа зҳәақәоз жәабжьҳәаҩцәак ыҟақәан, аха атеқстқәа реиҳараӡак рҿы уи Бзоу ауп иахьӡу. Аетнограф Ц. Н. Бжьаниа изалиҩуаз ала, амшын цәқәырԥақәа ирхылҵыз нарҭ Сасрыҟәа иҽы Гьамада ахьӡиҵеит. Араҟа Сасрыҟәа иҽы амшын цәқәырԥақәа ирхылҵит ҳәа ахьҳәоу нарҭаа аханатә ашьхақәа ишрыдҳәалаз еиԥш, амшынгьы ишадҳәалаз атәы ҳазҳәо афактқәа ируакуп.
Ажәа «Бзоу» иаанаго, етимологиас иамоу еилкаам. Ишдыру еиԥш, нарҭаа егьырҭ арахәқәа (аԥсаса, ашьамаҟа) реиԥш, ауахьадгьы рацәаны ирыман. Нарҭаа неиҩымсрада зегьы ҽыбӷаҟазацәан, аҽқәа (арашьқәа) ракәын ладеи ҩадеи иахьабалак ныҟәагас ирымаз, хьыӡрацара излацоз, излаауаз. Аха Бзоу ҳәа ахатәы хьӡы змоу аҽы (арашь), аԥшәымас иамоу Сасрыҟәа иеиԥш, ҷыдала иалкаау аҭыԥ ааннакылоит аԥсуа нарҭтә епос аҿы. Нарҭаа егьырҭ рҽы ӷламқәа акы  иеиԥшым. Аепос аԥызҵаз ажәлар рдунеихәаԥшышьа зеиԥшраз ала, Сасрыҟәа иеиԥш иҟаз афырхаҵа иҽгьы иара ишьашәалаз, ицназгоз акы акәзар акәын. Аепос ахадаратә персонаж Сасрыҟәа даниз амш инаркны Бзоуи иареи еимадоуп, ԥсахра зқәым  аиҩызара рыбжьоуп аҵыхәтәанынӡа, дара аҩыџьагь рхырҿсахьақәа аки аки хеибарҭәаауеит.
Бзоу арашьқәа зегьы злаҟоу иалаҟоуп, адгьыл иқәланы анҟәара шалшо еиԥш, адгьыл аҵан ицаны аара алшоит, ажәҩан ахьгьы иԥыруеит. Аха аҷыдарақәагьы амоуп. Егьырҭ аҽқәа (арашьқәа), зегь раҵкыс иӷәӷәоуп. Сасрыҟәа даниз ауха иит иаргьы. Заԥхьаҟа иналукааӡаша фырхаҵаны иҟалараны иҟаз Сасрыҟәа даниз ауха,

Агәыла ҳәсақәа еилагьыжьуа ианеилаз,
Џьоук ааин Гәашьа адырра лырҭеит:
– Агәылара ҽанк ҽҵыск ариит,
Аха уи аҽҵысқәа зегьы иреиԥшым,
Икьыркьыруеит, ишьамхысуеит уамала,
Амԥынҟа инеиуа днанашьҭуам,
Ааигәара инеиз дашьуеит, дыннажьуам!
Машәыр ӷәӷәа ҟанаҵар ҳәа ҳшәоит,
Уа, ишԥааури, Гәашьа, ахьышьаргәыҵа?!
– Ихьчатәуп, иааӡатәуп уи аҽҵыс,
Ари ициит ԥа еиԥшым сара сԥа!
Уи еиԥш уаҳа даҽа ҽҵыск ииуам!
Уи ада ҽы шимаҭәам шәдыруаз!
Ишәымшьын, ишәыхьча уи аҽҵыс!..
Абас раҳәан иааиз ндәықәылҵеит.

Сасрыҟәа даниз аҽны инаркны идыруеит иҽы Бзоу ада ԥсыхәа шимам. Бзоугьы Сасрыҟәа ида аҽаӡәы амԥан дықәнажьлом. Иара иакәзар, нашанала дышиз еиԥш, нашанала лассы изҳауан. «Ахәыҷы (Сасрыҟәа – С. З.) дӡыӷраԥшьӡа ахши ашьеи еилаҭәозшәа, иӡамҩа ҭыԥхо агара дгаран. Иара дҭахәхәа дыцәан, арахь азҳара даҿын. Изҳауа, изҳауа дышнеиуаз, ашьшьыҳәа ихи ишьапи наҟ-ааҟ агара ианнадгыла, аҭҳарцәҳәа дааҿыхеит. Дшааҿыхаз еиԥш, агара даалатәеит, агара амаа инапы акәыршаны». 
Иара убысҟанҵәҟьа иан ибжьы налықәирганы, «Сан, сҽы абаҟоу, уажәшьҭа сҽыжәларц сҭахуп!» – ҳәа ҿиҭит.
Саҭанеи Гәашьа Бзоу ааргарц иахьҭакыз ахь аӡәымкәа, ҩыџьамкәа ауаа лышьҭуеит, аха аӡәгьы амԥын дықәнамыжьлеит. Аӡәы «ашаха ҟәараҟәантә ахасыршәуеит ҳәа даналага, иҵыгьны ихы ԥыххаа иханаҵеит», даҽаӡәы идәықәылҵазгьы, «убригьы иаԥхьа ицаз иԥеиԥш иԥеиԥшхеит, амала уи аҽы ҵыгьны дамшьит, уи ааигәара днеиуа даналага, убас аԥынҵа фақьк ҭыҵуа иалагеит, амца-рҳәы еиԥшны. Иахьынаисыз, деиӷрыблаа, драцәазоу, дуаҩызу узымдыруа, днықәнаҵеит». Аҵыхәтәан иара Сасрыҟәа ихаҭа дцар акәхеит Бзоу ашҟа. Уахь даланеирц нарҭаа рлашақәа иреиӷьыз акы кәадырны изааргеит, аха дақәтәан иҿанынеиха, дазнымкылеит:

Иаргьы дҩақәтәан  «Чоу!» – ҳәа иҿынеихеит,
Аха изхәарҭагәышьоузеи, алаша иазеихыркәом.
Шьамханынӡа анышә иҵало иалагеит.
– Ҳаит, нарҭаа рашьа зыҽны диз аҽныҵәҟьа,
Рлашақәа иреиӷьыз акы ишьит ҳәагьы,
Ахьӡ бысҭомҳәагьы дылҽыжәԥаӡеит.
– Ҳаи, нан, ианақәукых, уан дааукәыхшоуп,
Уҽы аӷәра унапы лҭарсны, уца, нан, 
Уҽы ада ҽы шхәарҭам зегьы ирдырып,
Убжьы нақәургар, икьыркьыруа иаауԥылахуеит.

Сасрыҟәа иан лажәа ҩбамтәыкәа инаигӡоит. Иҽи иареи реиԥылара, реиқәшәара ҟазшьарбагоуп, иԥибашәоит. Азнык азы иара уи данақәтәалак, ажәҩан ахь иԥырны иахалоит, уи данҟьаны дашьырц, нас амраҭашәара даннаҟьарц, нас амрагылара даннаҟьарц иақәнакуеит, аха арҭ акгьы аналимыршалак, ибжьеит ауп иаанаго.
Сасрыҟәа Бзоу ахьибжьо аԥхьаӡатәи ифырхаҵароуп. Ихьыӡ шьҭыҵцыԥхьаӡа «иаҳагьы даапкны иахьеи-уахеи аныҟәара даҿын, ирашь кәадыр ақәхны иҟамлеит, иара иҽеилыхны уахык-мзар уахык иарҭак дылаианы дҟамлеит. Еиуеиԥшым ахаҵарақәа ирҳауан, ихьыӡгьы ашарԥы иаҵәа еиԥш иаҳа-иаҳа ахалара иаҿын».
Сасрыҟәа Бзоу анибжьаз аҽны инаркны иҳәатәы иацныҟәон, игәыхәтәқәа рынагӡараҿы ианагь ацхыраара инаҭоит. Иуадаҩыз амҩа данықәлоз аума, знагӡара мариамыз аус анаԥшьигоз аума, Бзоу гәыӷырҭас иман. Сасрыҟәа иҽи иареи зныло  амҩа иага ихаразаргьы лассы ианысуеит, ибызшәа аҳауеит, еилнакаауеит, ауаҩ иеиԥш дацәажәоит:
« – Ҳаит, Бзоу аиҵамха, уаҩ дахьымцац ҳцап ҳәа амҩа иқәлаз ҳрышьҭалоит, уеиҵамхан сгәыӷырҭа! – ҳәа ибжьы ҿаца нақәырганы ахы-кәаала еиԥш ашҭа дынҭҟьеит. Бзоу неиуан адгьыл аҽеиуашәаны, уи иашьҭаххы икаууа инеиуан Сасрыҟәа имаҵуар Хәдышгьы. Бзоу адәысакара ианықәлоз ԥсаатәушәа ицон, ашьхара ианаҿысуаз ԥслаҳә ҳасабшәа ицон.
Сасрыҟәа иашьцәа мызки-бжаки амҩа иахьықәыз, иара уахыки-ҽнаки рыла днаӡеит».
Ашьхақәа рықәцә аҿы иқәгылаз Аиргьаа рҭыԥҳа дзыҩназ, аԥшеи, амрахәагеи, аԥсҭҳәақәеи рыда аӡәгьы дахьзымнеиуаз Сасрыҟәа дҩаӡарц азы Бзоу иалнаршаз рацәоуп. Уа ахалараҿы Нарџьхьоу диацлабны Сасрыҟәа иахьаԥигаз Бзоу ацхыраарагьы ӷәӷәала иадуп. Абра ахаларазы аицлабраҿы Нарџьхьоу иҽԥишәеит аԥхьа, аха уи иага иундазгьы бӷацамкыраха иҟаз ашьха данызхамла, «Сасрыҟәа наҟ-ааҟ икалҭқәа наԥхьаршәҭны акәадыррҭаҿы иуаҭәа инаҵарҽыланы, ихҭарԥа аҿацәқәа ааихыршьҭны ибӷа иакәыршаны, – «Чоу!» – ҳәа Бзоу днаҵаҟьан абахә днаҿалт.
Абахә амцабз аҿыддуеит, Бзоу мыжда ацыӷ еиԥш абахә иаҿаланы ауп ахалара ишаҿу, џьара ахаԥыц аланарԥоит, џьара ашьаԥхыц аланарԥоит.
Заҟантә иаҿыҩрыз, заҟантә шьҭахьҟа иҭалаз здырхуада, аха уеизгьы аҵыхәтәаны Сасрыҟәа ииулакь абахә дхалт».
Сасрыҟәа адауцәа драбашьны даныриааиуагьы, иашьцәа лбааздаз аҭакәажә уамага данылиааиуагьы, иашьцәа еибга-изҩыда уи ианлыхәихуагьы, Бзоу ԥымкрада ицхраауеит. Ианшәарҭоу игәыиҽаннаҵоит. Сасрыҟәа иашьцәа лбааздаз аҭакәажә омага абна дылҵны дшааиуаз ацәа ианырын, «Бзоу ахьҿаҳәаз алымҳақәа кьацә-кьацәӡа иҩагылеит. Иааԥашашан, иахьгылаз хынтә – «Хырр! Хырр! Хырр!» – аҳәеит.
– Иууазеи, узынхьаауазеи, Бзоу? – дҵааит Сасрыҟәагьы. 
– Уҽырӷәӷәа ҳшәарҭоуп! – аҳәеит Бзоу уаҩы бызшәала.
– Умшәан, Бзоу, аеҵәа кыдаҳԥаазар, адауы иҭархара ҳалшазар, ара иҳахьрызеи, – иҳәеит Сасрыҟәа». 
Нашанала иҟалеит нашанала ииз, нашанала иҟаз Бзоу аҭахарагьы. Сасрыҟәагьы иаргьы хынҩажәа шықәса инареиҳаны инеиԥынкыланы хынцәнамырха иеибашьуан нарҭаа рқыҭа иалаланы иеимызҵәаз, изыблыз, иццышәызтәыз аџьнышқәа ирҿагыланы. Усҟан Сасрыҟәа иашьцәагьы ицхраауан. «Аха ашьҭахь аџьнышқәа хьацаны  ҳәаас иҟаз аӡы ирцаны дара рыдгьыл ахь ианықәырцала, нарҭаа уа иаангылт, иазырԥхьаӡеит аибашьра иалгеит ҳәа. Сасрыҟәа дааныжьны, ихынҳәит рышьҭахьҟа».
Уи ашьҭахьгьы Сасрыҟәа аџьнышқәа драбашьуан ҩажәа шықәса инареиҳаны, аха иара дрызҭархомызт, реибашьрагьы ҵыхәаԥҵәара амамызт. «Иҭархара азын егьа маана, егьа гызмалра ҟарҵаргьы Сасрыҟәа ирыҵихуан».
Сасрыҟәа иаӷацәа аџьнышқәа ирашь Бзоу  иҵыршьаар рҭахын, аха уигьы рылымшацызт. Бзоу аӷа ихҿақәа заҟа ақәшәахьаз здырыхуада, аха акы иагомызт, избан  акәзар, аԥсырҭа ахьыҟаз аӡәгьы издырамызт. Уи аԥсырҭа ашьаргәыҵ аҿы акәын иахьыҟаз. Ҽнак Бзоу абас ианаҳәеит Сасрыҟәа:
« – Сара иагьарааны ахҿа сшьаргәыҵ иақәымшәар, егьирахь исықәшәеит ҳәа сыԥсуам. Сара сымԥсыкәа уаргьы егьусырхьуам. Аха издыруада ашьаргәыҵ ахҿа ақәшәан иҟалазар, усҟан уара угәы уҽаныз, сара сыԥсуеит. Усҟан уеиҵамхакәан сымгәа азна аҭәабаш ҟаҵаны усысыр, сыԥсы ҭалоит. Уи ашьҭахь сымгәа ахҿа ҭашәаанӡа егьсыхьуам. Иаҳҳәап, нас ҳшеибашьыхуа, ахҿа сымгәа иҭашәар ҟалоит. Усҟан сара аԥырқьҳәа амца скуеит. Усҟан уара амца уалԥаны уцароуп, сара акгьы сылшауам!»
Сасрыҟәа урҭ аџьнышқәа аҵыхәтәан дыриааиуеит, рыхәҵәы ықәихуеит. «Иаҵахеит аџьныш ԥсымҭәқәа. Шәаџьҳәаҩыҵәҟьакгьы рышьҭахьҟа дыхнымҳәит. Ԥсыбаҩла ихырҟьеит Ашәадәы». Аха иҽгьы аԥсырҭа маанала еилкааны иҵыршьааит. Уи нахыс иара ицәа ианыруеит иуахҭагьы шааигәахаз. Бзоу иџьабоит игәакьаӡоу аӡәы дицәыршьызар еиԥш. Аибашьра хлымӡаах аҿы иеиқәхаз Сасрыҟәа иуаажәлари иҩызцәеи анирхынҳәы ашьҭахьгьы ихала даангылт Ашәадәы. «Уи илахь еиқәын, игәы иалан Бзоу ахьҭахаз. Уи ихы ҩнапыкла икны дтәан ирашь ахьышьҭыблааз адәаҿы. Илаӷырӡқәа ҩарха ишьҭыкьасон. 
Сасрыҟәа идыруан Бзоу еиԥш зыгәра игоз, Бзоу еиԥш хшаҭарада ивагылоз адунеи аҿы уаҩгьы дышимамыз. Уи игәы азҩо далагеит иара иуахҭагьы уажәшьҭа рацәакгьы  шыбжьамыз.
Ихы кны дтәан уи, иҵәыуан, ихьуан, иџьабон иара ихырааӡалаз, иахьабалак арӷьажәҩас имаз иҩыза, игәыӷырҭа, ирашь бзиахә, еиҵахара зқәымыз Бзоу».


Зар

Нарҭаа аишьцәа инеибеиԥшны зегьы ҽыбӷаҟазацәоуп. Егьырҭ арахәқәа (ашьамаҟа, аԥсаса) реиԥш, ауахьадгьы рацәаны ирыман. Нарҭаа рыҽқәа абжьааԥнытәи аҽқәа иреиԥшымызт, ирашьқәан, аха ахатәы хьӡы змаз ҩба заҵәык ракәын – Сасрыҟәа иҽы – Бзоу, Хәаша Бырзыкь иҽы – Зар. Аҳәамҭақәа рҿы Сасрыҟәа иҽы  Бзоу аӡбахә лассы-лассы иаҳԥылозар, Хәаша Бырзықь иҽы Зар аӡбахә знык, ҩынтә раҟароуп иахьҳәоу.
Аиргь рҭыԥҳа Ханиа дымҵарсны дызгоит ҳәа Хәаша Бырзыкь иҩызцәеи иареи рҽеибыҭаны ианлықәла, нарҭаа раҳәшьа Гәындеи лареи урҭ ирабашьны ианыриааи, Хәаша иҽы Зар хьӡыртәны, ашәа иалаҵаны ирҳәо иалагеит. «Қьаҭуан данааи, раҳәшьцәа Хәаша иҽы Зар хьӡыртәны, ашәа иалаҵаны иҳәо иштәаз ибеит.
– Ҳаи, арҭ Зар ауп игәхьаарго ахьмыӡӷ ахьадыргаз, – иҳәан, Қьаҭуан аҳәсахәыҷқәа дрызгәдуны даарахәмарт. Иаргьы иҿырпын ашьҭихын ирыциҳәо далагеит. 
Зар зықәшәаз агәы иалан, шьамхахьы анышә ажхьан.
Зар иахҳәааны Гәындеи Ханиеи ирҳәаз ашәа Азар ҳәа хьӡыс иаманы, уи нахыс цәгьарашәаны иаанхеит. Азар агәырӷьараҿы ирҳәаӡом, аԥсхәрақәа рҿы, аҽқәа андырҩуаз акәын ианырҳәоз.
Абри азар иацуп нарҭааи Аиргьааи рныҳәаҿа:

Уа, ҳара ҳашьҭахь ииуа аҷкәынцәа!
Хашьҵыргәа шәаднакылт,
Шәы-шықәса анҵа шәыҵнаргәоит,
Ауаа рыцәгьа рҟәызго
Шәыцәгьа шәыҟәнигааит,
Аиргь рыԥхара шәызнарҳааит,
Ажәа ишәҳәо
Аиреи аԥсреи ҽыԥныҳәа рымоу аҳа
Уаҳа ҽыԥныҳәа амамзааит!
Ахҭылҵра еихылҵра шәызнарҳааит,
Шәышьҭахь ииуа пату шәықәырҵааит,
Урҭ рышьҭахь ииуагьы ныҳәазааит!

Ажәа «Азар» зыхҟьаз ҳәа легенда ҳасабла даҽакалагьы ирҳәақәоит. Урҭ руак аҿы излаабо ала, Зар нарҭ Қьаҭуан иҽы иахьӡны иаабоит. Даҽа вариантк излаҳәо ала, «Акәын-иԥа ҳәа дыҟан. Абни иԥа дыԥсын, аԥсхәы иуан. Аԥсхәы шыруаз, аҽқәа еиԥхындырҩит. Хәарҭа змаӡамыз ҽык аӡәы имазаарын, уи аихьӡын Зар. Амни Зар зыхьӡыз аҽы ираԥнагон, аԥсы аманы ахьу, ахьу, ахьу ҳәа ашьабысҭа еиԥш иҩеиуан.
– Зар аауеит, Зар аауеит, Зар аауеит! – ҳәа абас рҳәо иалагеит инаԥшуаз.
Абри «Азар» ҳәа уажә ирҳәо ашәа уаанӡа «Азар» ахьыӡӡамызт. Убри аахыс ауп уи ажәа «Азар» ахьӡны ианыҟала».



Гьамыда

Аамҭала зны нарҭ Сасрыҟәа амшын цәқәырԥа иахшаз (иалҵыз) аҽҵыс ссир кны ибжьеит. Аҵыхәтәан уи Гьамыда ахьӡиҵеит. Ари аҽы (арашь) иазкны иҳамоу адыррақәа шмаҷугьы, нарҭаа ашьхақәеи акаршәрақәеи ишрыдҳәалаз еиԥш, амшынгьы ишадҳәалаз агәра ҳзыргақәо ируакуп. 


Ала Хәдыш

Нарҭ Сасрыҟәа ирашь Бзоу анаҩсгьы ицәгьа-мыцәгьаз аперсонажқәа данрабашьуаз зныкымкәа, ҩынтәымкәа цхыраара изнауан Хәдыш ҳәа ахатәы хьӡы змаз ала нашана. Сасрыҟәа иҽы Бзоу еиԥш, ила Хәдышгьы иҳәатәы иацныҟәон, ауаҩытәыҩса иеиԥш иацәажәон. Зныхгьы иабжьон, иҟаиҵаша ианаҳәон. Ҿырԥштәыс иааҳгозар, Сасрыҟәа иашьцәа зфаз аҭакәажә уамага данизааигәаха ила Хәдыш «егьа уарҳәаргьы сара сҿаҳәара уҽазумкын!» – ҳәа ианаҳәеит. Уи аҳәатәы аахеиҵан, аҭакәажә данааиуаз умаҵуар ҿаҳәа, амарџьа, мамзар сеимӷәыцәаа сафоит!» – лҳәазаргьы, иҿаимҳәеит. Аҿаҳәага сымаӡам ҳәа ҽыҵгас ианыҟаиҵа, аҭакәажә омага «лыџьымшь ахәыцқәа руакы аакыдхны, Сасрыҟәа инеилыркит. Сасрыҟәа даақәгьыжьын имаҵуар ҿеиҳәазшәа ныҟаҵаны, илҭаз ахәыц, илмырбаӡакәа амца иҩақәыжьны иблит». Аҭакәажә дааин амца дахьыҽҳәатәаз Сасрыҟәа лхәы лиҭан акранылфа ашьҭахь иаргьы дылбаалдарц «Шшып!» – лҳәоны аамҭазы, Сасрыҟәа арҵәааҳәа днаҵаҳәҳәеит, «Уласны деимыжәжәа!» – ҳәа.
Ала ҩаҵҟьан, инамҵасны лыхәдацәа акит. Сасрыҟәагьы иаҳәа ҭкәыцәааны лгәышԥы инадиргылеит».  Абас ала, Сасрыҟәа ила Хәдыш акыр ицирхырааит аҭакәажә омага илбаалдахьаз иашьцәа еибга-изҩыда ианлыхәлихуаз.


Ауарбажә, ашьауардын

Аԥсуа нашанатә лакәқәеи афырхаҵаратә епоси рҿы имаҷымкәа иаҳԥылоит афырхаҵа анашанатә цхыраара изҭо аԥстәқәеи аԥсаатәқәеи (ажьа, абга, амшә, ауарбажә (ашьауардын) аҽы (арашь)… Урҭ иаарылукаартә иҟоуп амифтә уарбажә. Зныхгьы уи хьӡыс иамоуп ашьауардын. Аԥсуа мифологиеи  афольклори рҿы ажәақәа «ауарбажә», «ашьауардын» синонимқәоуп.
Аԥсуа фырхаҵаратә епоси нашанатә лакәқәеи рҿы ауарбажә (ашьауардын) идуӡӡоу ԥсаатәуп, ирацәаны акрафоит, аидара хьанҭа шьҭнахуеит, ихараны, иҳаракны аԥырра алшоит. Аԥырра алшоит ажәҩан ахьгьы, адгьыл аҵан ахьгьы. Зныхгьы иара нхарҭа ҭыԥс иамоуп адгьыл аҵантәи адунеи. Ацәгьара мҩаԥызгогьы, абзиара амҩаԥгара зылшогьы амифтә персонажқәа иреиԥшӡам ауарбажә. Аԥсуа  фольклор аҿы уи ианагь абзиара мацара мҩаԥнаго ауп ишаабо. Ҵабыргуп, абзиара шымҩаԥнаго иара азыҳәан афырхаҵа абзиара ахьыҟаиҵаз аҭакс ауп. Ауарбажә ауаҩы иеиԥш ацәажәара алшоит.
Ауарбажә иазкны, иара хадаратә персонажны измоу асиужет шьаҭас измоу алакә, ма аҳәамҭа ҳамам, епизодлоуп иара ианагь ишцәыргоу. Ауарбажә хадартә функциас иамоу афырхаҵа дунеик (иаҳҳәап, адгьыл аҵантәи адунеи ахьынтә хыхьтәи адунеи ахь) ахьынтә даҽа дунеик ахь ииагароуп. Иааҳгап уи афырхаҵаратә епос аҿы ишыҟоу аҿырԥштәык. Нарҭаа ирызку аҳәамҭақәа рҿы Сасрыҟәа иашьцәа нашԥас дыԥхьаӡаны, насгьы дара раҵкьыс дахьеиӷьхаз иҵашьыцны, иеижьаны атыша ду данҭарыжь, уи аҵан дахьлеиз адунеи аҿы ауаа зыргәаҟуаз, изфоз, аӡы аԥшәмара азуа,  ауаа ирызымҭоз агәылшьап хырзаман анишь, дааԥсаны, ишьапы дзықәымгыло даныҟала, ԥыҭраамҭак ааигәа игылаз ҵла дук амҵан ашәшьыраҿы днықәианы иԥсишьар акәхеит. «Днеины ашәшьыраҿы дахьықәиаз, дылҭҳәахаа дыцәеит.
Хаха-хымш Сасрыҟәа дмааԥшӡакәа дыцәан. Аха аҵыхәтәаны Сасрыҟәа ԥша хьшәашәак неиҿасын даанарԥшит. Илацәа анаахит, уарбажә дуӡӡак, азымҵәыжәҩак ҵаҟа иҵаҵаны, егьи ала ахәхәа-хәхәаҳәа аԥша индара ишаҿыз ибеит.
– Уара ара уабаҟаз? – дазҵааит ауарбажә Сасрыҟәа. 
– Сабаҟаз закәызеи, уара исзууз абзиара зласшәарызеи? Ари иушьыз агәылшьап сара сықәнаххьан. Есышықәса сара ихысхуан быжьба-быжьба ԥацәа, есышықәса агәылшьап исыҵҟәшәан иагон. Абас сԥацәа зегьы сыҵҟәшәан иафо ианалага нахыс, саргьы ӡы-жәырҭа смоуа, скьииуа саақәхеит. Аха уара сыԥсы уаԥшәмахеит. Ус абзиара сзызуз изы адунеи аҿы иҟасымҵо иарбану! Уара уҿала исаҳә иуҭаху, нас сара исылшогьы убап! – аҳәеит ауарбажә, Сасрыҟәа изӡатәуа.
– Сыԥсы ҭаны сыԥсадгьыл ахь Аԥсныҟа сызцозар, абри акоуп исҭаху, уара акыр усымаҭәахәызар! – иҳәеит Сасрыҟәа.
– Уаҳа хьы, раӡны акгьы уҭахӡами? – иҵааит ауарбажә.
– Мап, изакәзаалакь уаҳа акгьы сҭахӡам. Сыԥсадгьыл ахь Аԥсныҟа! – иҳәеит Сасрыҟәа.
– Нас ус акәзар, уи сара исылсыршап, амала уара уаалаган иурхиароуп шә-цәык ркәац. Уи еиҿыхны кәыцҳак иҭоуҵароуп. Иара убас шә-ԥҳалк аӡы. Иара уигьы зкуа акы иҭаҭәаны кәыцҳак иҭаргылатәуп. Абарҭ зегьы сыхәда иахшьны иансоу, уԥсадгьыл аҟны иҟоу аӡә еиԥш ухы ԥхьаӡа! – аҳәеит ауарбажә.
Сасрыҟәа иеиқәирхаз ажәлар иара изы акы иеигӡо иҟазма, агылшьап иацәынхаз зегьы икәшаны дыркит. «Ҳуҳәоит акы еиԥшымкәа адунеи аҽы иуҭаху ҳауҳәарацы, ҳара иҳалшоны иҟоу акы ухы ахумбааразы. Уара уеиԥш афырхаҵа изы ҳара иҳалаҳмыршара акы шыҟам удыруазааит! – рҳәеит Сасрыҟәа икәшан игылаз ажәлар.
Сасрыҟәа ус нараҭеикит:
– Сара арахь сшаанагазаалакгьы, аратәым, Аԥснытәуп, убрахь сыхнымҳәыргьы хәарҭа змоу сакәӡам. Убрахь ацаразы сара исҭахуп шә-цәык ржьы еиҿыхны кәыцҳак иҭаҵаны, иара убасгьы шәы-ԥҳалк аӡы акы иҭаҭәаны. Ишәылшозар, ажәлар шәыххь згеит, абри сзеиқәшәыршәа, сара уаҳа даҽакы сҭахӡам!
Ажәлар Сасрыҟәа ииҳәаз наргӡеит. Ауарбажә шә-цәык ржьы акәаци шәы-ԥҳалк аӡи ахәда илахыршьын, Сасрыҟәа дҩақәтәеит. Нас иҩышьҭыԥрааит. «Ицон  уи аԥҭақәа ирылҵәрааны, ашьхақәа ирхыԥрааны Сасрыҟәа дызлалеиз атыша иҭаланы, «Ҟыр!» – аҳәацыԥхьаӡа жьыхәҭак нахәлаижьуан, «ҟыр!» – аҳәацыԥхьаӡа ԥҳалк аӡы нахәлаижьуан.
Абас мацара ауарбажә ҩынтә, хынтә иҩеихар абар шьҭа атыша иҭыԥрааны адунеи инықәгылартә ианҩеи аамҭазы амҩаныфа нҵәеит. «Сасрыҟәа атыҟҳәа ииаҵә ажьышә данҭасын, жьыхәҭак ааҭсаны ауарбыжә инахәлаижьит. Иаргьы ԥхьаҟа аҿынанахеит…».
Сасрыҟәа ауарбажә даманы хыхь ианхала, ижьышәақәа ахьҭыжәжәаз ашьа ицрашы дахьыҟаз ауарбажә абз ааҭыхны  инаихьнашьын, уаанӡа ишыҟаз еиҭааҟалеит али-ԥси рыбжьара. Нас ауарбажә лахынҳәын атыша илҭакәкәа иахьааз ицеит.
Анашанатә лакәқәа рҿгьы ауарбажәи афырхаҵеи реиқәшәашьа, реизыҟазаашьақәа абасҵәҟьоуп ишыҟоу.
Аԥсуа фольклор аҿы ауарбажә изакәзаалак нцәаратә ҟазшьак аманы иаабом, аха ҳгәы иаанагоит ажәытәан анцәахәытә функциақәагьы аман ҳәа. Еиуеиԥшым ажәларқәа рмифологиаҿы ауарбажә инцәатәуп аԥстәқәа ируакуп, ижәҩантәу амчи, амцеи, амԥсреи ирсимволуп.
Ауарбажә нцәахәык аҳасаб ала ирдыруан Араԥтәылан, ажәытәӡатәи Месопотомиа атәылан ауарбажә аибашьра анцәахәы дасимволны дыҟан, ажәытәӡатәи Бырзентәылан Зевс символс имаз акәын. Афиннцәеи, самодеиааи, иакутааи, тунгус – манчж туртә  жәларқәеи, егьырҭ сибратәи ажәларқәеи аӡәырҩы рҿгьы ауарбажә акульт акыр ирылаҵәаны иҟан. Иакутаа рҿы ауарбажә амца аагара атәы зҳәо алегенда иадҳәалоуп.
Аҵарауаҩ К. Леви – Строс Аҩадахьтәии Аладахьтәии Америкатәи аиндееццәа рмифологиа аҭҵаараан уа ихадароу ауарбажә аҭра ахырбгара иазку амиф ауп ҳәа иҩуан. Уи амиф ахадаратә ҵакы злаҟоу ала, ауарбажә ихнахыз аԥшқацәа афырхаҵа иргәамҵуа даналага, дрыламкьысырц, цәгьара рзимурц азы ран амца аагаразы ахархәага иднагалеит. Ари амиф егьырҭ авариантқәа рҿы афырхаҵа аханатә ауарбажә ихнахыз аԥшқацәа зыхьчо, еиқәзырхо аӡә иакәны даабоит. Кроу ҳәа изышьҭоу аиндееццәа рмиф излаҳәо ала, хаҵак данхәыҷыз зны дшыхәмаруаз амца далаҳан, иӡамҩа абжа блит. Ари гәырҩаны ианизыҟала, иҩны ддәылҵны, ихы ахьынахоз амҩа дықәлеит. Иԥсабаратәымыз ицхырааҩцәа иабжьыргеит ацхырааразы ауарбажә даҳәарц. Схәыҷқәа аӡы анцәахәқәа ирцәухьчозар, суцхраауеит ҳәа ианаҳәоит ауарбажә. Иара уи данақәшаҳаҭха, даманы амрахь ицеит. Амра ахәыҷқәа (аԥацәа) уи зҿы абжа (зыцламҳәа) блыз дырхәышәтәит анашанатә саркьа рхы иархәаны. Уи аҭакс иара амра ахәыҷқәа (аԥацәа) еиуеишым ахәмаррақәа дирҵан ауарбажә ахь дгьыжьит. Иаарласны иара ауарбажә аԥацәа зфалоз, аӡы астихиа иадҳәалаз амифтә ԥстәы хырзаман ишьит. Ауарбажә ԥшқақәа ианрызҳа, реиқәырхаҩ рыҩныҟа дыргеит.
Аԥсуа мифтә уарбажә ахаҿсахьа типологиала иеиԥшқәоу ҳԥылоит ажәытә шумерцәеи, ацтекааи, аславианцәеи, ачукотцәеи, агилиакцәеи, аесскимосааи, кетааи, тлингитааи уҳәа аӡәырҩы ажәларқәа рмифологиеи рфольклори рҿы.
Акырџьара ауарбажә аԥсабара зырҿыцуа, изырҿио, амра нцәахәыс иамоу, амца иаԥшәмоу акәны иаабоит. Ауаа анасыԥ рзаанагоит, аиакутцәа уи иеицырзеиԥшыз тотемсгьы ирыԥхьаӡон. 


Амаҭ,  агәылшьап

Агәылшьап изооморфтәу мифтә хаҿуп. Уигьы адауы (аиныжә) иеиԥш, ауаа рзы ацәгьара ҟазҵо персонаж бааԥсуп. Убас шакәугьы, адауы иеиԥш агәылшьапгьы зны-зныла ауаҩы ицхраауа иаабоит, амал (арахә) инаҭоит, зныхгьы дахьцаша, дызлацаша, дышцаша  амҩа инарбоит, ауаҩ иеиԥш ианцәажәогьы ыҟоп. Ҿырԥштәыс иаагозар, «Аныҟәҩи агәылшьапи» ҳәа хыс измоу алакә аҿы агәлшьап ауаҩы (аныҟәаҩ) ицхрааны, егьырҭ агәылшьапқәа ирымхны амал (арахә) инаҭоит. Уи шыҟалаз атәы алакә абас аҳәоит:
Аперсионажи амҩа дықәны дышнеиуаз, аӡәы «рраит!» – ҳәа амаҭ дышрыцыз дааиқәшәеит.
«– Амла уакуазар, акрыуҿасҵап,– иҳәан, аха  [аныҟәаҩ] дшәаны, – сакуам, – ҳәа иаиҳәаит.
Амаҭ ирыцыз амҩа иқәыз дызлацашаз ирбаны амҩа данықәиҵа, амаҭқәа гәылшьапк аарылҵын, ишьҭалт. Дцауа, агәлшьап ишьҭа дышнеиуаз, агәылшьап ицәажәауа иалагеит, иаргьы даара дшәауа дцауан, аха иҟаиҵахуази?  Агәлшьап ус иаанҳәеит:
– Сара усцәымшәан, абра ҳашнеиуа сара саҵкьыс даара иаиҳау гәылшьапк ҳԥылауеит, ишьы, абџьар усҭ [а]уеит. Ҳара ахсшьа ҳаздыруам.
Ибзиоуп, – иҳәан, ишнеиуаз, ҩнык аҟны инеин, шәақьк ҩныргаит, ирыманы ицаит.
Агәылшьап ахәда дыҵагыланы дшнаиуаз, даныԥшы, даҽа гәылшьап дуӡӡак ирбганы иаауеит. Ашәақь аагәыдиҵан, ишьны илкаижьит. Инаҩсны ишнеиуаз, хьчацәақәак  арахә рыманы ишыҳәуаз инарыдгылт. Агәлшьап аҽаарыкәнаршан, рырахәи дареи ааибакны иакит. Иҟарҵахуази ишәаны агәылшьап агьыжьра иҟанаҵаз иааҭаҳеит.
Сыск абжьы гауан. Агәылшьап иаанаг[а]уаз ус ианаҳәаит:
– «Абни асыс зыбжьы гауа сышәҭ, шәаунажьыртәы ҟасҵауат» ҳәа раҳә ҳәа ианаҳәаит. Ишаҳәаз аиԥш иҳәаит.
– Ааи, амарџьа, сыск аума, ҳарахә загьы уаҳҭ[а]уаит, ҳаунажьртәы иузыҟаҵ[а]уазар! – рҳәеит.
– Маумоу, асыс ауп исҭаху,– иҳәаит.
Асыс шааирҭаз еиԥш, агәылшьап ахи аҵыхәеи ааимнаҟьан, агәырқьҳәа арахә нҭыҵны ицаит. Агәылшьап бӷьыцк ааинаркын, –  абри умырӡын, иумаз, – ҳәа ианаҳәаит.
– Ибзиоуп – иҳәан, дцаит исыс иманы.
Ианиқәхәла, исыс ашаха аахаиршәын дыцәеит. Аҽны ашьыжьымҭан данааԥш, арахә рацәаӡаны нахьхьи иибаз аҵкьыс иаиҳаны ибаит. Иҿанынеиха, исыс ишьҭаԥал[а]уа идықәылт, арахә иашьҭагыланы ицаит».
Агәылшьап ҭеиҭԥшла антропоморфтә ҟазшьа аманы иаабом, амаҭ излеиԥшу рацәоуп, маҭ дууп. Аха амаҭ иахьеиԥшу анаҩсгьы аԥсаатә еиԥш амҵәыжәҩақәа амоуп, ажәҩан ахь аԥырра алшоит. Адауы (аиныжә) нхарҭа ҭыԥс, тәарҭа- гыларҭас иахьимоу ҩ-дунеик рҿы акәзар (адгьыл ахыхь, адгьыл аҵан), агәылшьап х-дунеик ирылахәуп –  адгьыл ахыхь аҟазаара шалшо еиԥш, ажәҩан ахьгьы, адгьыл аҵангьы иҟазарц алшоит. Илаҟәу амифалогиа ҳәа изышьҭоу иҵанакуа, иахаҭарнакцәоу амифтә хаҿқәа зегьы иреиԥшны, агәылшьапгьы ацәыҵалашьцарақәа, абнарақәа нхарҭас,  тәарҭас-гыларҭас иалхны иамоуп. Ауаҩы инаиркны ԥсы зханы иааԥыхьашәо зегь кны иафоит, илбаанадоит, аԥсы ҭәуам.  Амч ду шамоугьы, нарҭаа ирызку афырхаҵаратә епос аҿгьы, анашанатә лакәқәа рҿгьы афырхаҵеи агәылшьапи хынцәмырха реиқәԥараан, ианагь иара аҵахоит адауы (аиныжә) иеиԥшны агәылшьапгьы бжеиҳан хԥа инареиҳаны (бжьба, жәба, жәаҩа…) ахқәа ахагылоуп. Агәылшьап амал (ахьы) рацәаны иаманы, иахьчо анаабо ыҟоуп, аха  иара зегь реиҳа  изыдҳәалоу, аԥшәмас иззыҟоу аӡы астихиоуп.
Агәылшьапи афырхаҵеи реиқәшәара аепизод маҷ-саҷк хәҭаҷқәак рҿы инеивыга-ааивганы иҟазаргьы, ианагь астереотип ҟазшьа амоуп, аситуациа еиқәшәоит. Иааҳгап зегь реиҳа атипра зуа, иҟазшьарбагоу ҿырԥштәқәак анашанатә лакә аҟынтәгьы, нарҭаа ирызку аепос аҟынтәгьы.
Аԥсуа нарҭтә епос аҿы агәылшьап аҭархара нарҭаа рашьа еиҵбы Сасрыҟәа ихьыӡ иадҳәалоуп. Уи цқьа ҳнагәылаԥшны игәаҳҭап уи аӡбахә уа ишҳәоу.
Аҳәамҭақәа руак аҿы излаабо ала, аишьцәа нашԥас ирԥхьаӡоз, ираҭәарымшьоз Сасрыҟәа аки аки еишьҭаргыланы акыр афырхаҵарақәа ааирԥшуа даналага, иҵашьыцны ес иҵаргалалакгьы дҭадырхар рҭаххеит. Мҩак иқәны ишнеиуаз, џьара иааҽыжәҵны ԥсшьара ҳәа инатәеит. Сасрыҟәа дааԥсаха дыҟан, дахьнықәиаз, дылҭаҳәахаа дыцәеит.
«Ари збаз аишьцәа, ргәы ааибархаҵан, рхы неиларкит. Уажәы излацәажәо Сасрыҟәа иҭархароуп. Аҳәала, абџьарла ишьра рзыгәыӷьуам, иара дрызҭархаӡаргьы иҽи илеи ирыцәшәоит. Уаҳа ԥсыхәа анырзыҟамҵаӡа, ус рҳасабит:
Рнаҩсшәа инахарамкәа ҵа-змаӡамыз тыша дук ыҟан. Агәҭа иахьазеиҟараз ацҳа хын. Сасрыҟәа иеижьаны абри атыша дҭарыжьырц иақәыркит.
Иаалаган ҵаҟала иаҵаланы ацҳа рҿаҟәеит, унықәлар ишынҭабгара. Сасрыҟәа дҿыхаанӡа ус  иԥшын. Данҿыха, инеидтәалан ус иарҳәеит:
– Уара уқәра маҷуп, аха еицырдыруа хаҵаны уҟалеит. Ҳара ҳзын уи гәадуроуп. Амала, ухаҵара даҽа хаҵарак аԥушьыр бзиа иаабон. Уара акыр шулшо агәра ҳамго акәӡам, аха ус, ҳашьа бзиахә иҟаиҵаз ҳәа ҳаузеигәдуны ҳанухцәажәо, абригь  ҟаиҵахьеит ҳәа налаҳҵар, уҽхәаԥхьыӡ ӡакы аханаргылоит уи!
– Нас изакәузеи? – дҵааит Сасрыҟәа.
– Абни ацҳа убома? – рҳәан, днарԥшны атыша ихыз ацҳа идырбеит.
– Ааи, избоит! – иҳәеит Сасрыҟәа.
– Унеины абни абахә унықәгыланы уԥа, ушнеиуа ацҳа агәҭа унықәԥаланы илҭаурхәалозар, уара иуеиӷьу хаҵа дҟалом аиашазы! – рҳәеит нарҭаа аишьцәа еицҿакны.
– Уи мариоуп, уиаҟара хаҵарас иалоузеи? – иҳәан Сасрыҟәа ашацаҳәа иара уаҵәҟьа иҿынеихеит.
Дыҩхалан абахә ҳарак даақәгылт лаҳәак даҟараны. Нас деиҵас дууаӡа дыԥан, дышнеиуаз ацҳа агәҭа  иахьазеиҟаразҵәҟьаз днықәԥалт. Уаанӡа ирҿаҟәахьаз ацҳа леиҵабган, дыкәкәаӡа  атыша дынҭалт. 
Нарҭаа аишьцәагьы уи акәын иззыԥшыз, уаҩы ишимбац еигәырӷьеит ари иҟалаз».
«Ҵа змамыз атыша иҭаҳаз Сасрыҟәа наҟ-ааҟ дкыдсыло, данҟьа-ныруа длеиуан. Иҵаҟа дахьылаԥшуаз аиаҵәақәа кәеи-кәеиуа, дунеи дук далаԥшуан…
Сасрыҟәа ус дышлеиуаз, дунеи дук дылкылҩрны дылкаҳаит, акгьы имыхьӡакәа. Дҩагылан даанаԥшы-ааԥшит. Иааикәыршангьы дгьыл ԥшӡаран, баҳчаран. Иахьабалакь аҩнқәа гылан.
– Ҳоу, аџьма имԥсыша амаҵә азылаҟәуеит ҳәа, ауаатәыҩса ахьыҟаз саанагеит, уажәшьҭа исыхьрызеи? – иҳәан, аҩнқәа рахь иҿынеихеит.
Уа днеит, уа днеит, аха џьаргьы уаҩԥсык дибомызт, қьаԥҭажәын. Убас даара акыр дныҟәахьаны еиԥш данԥшы, ҩнык аҿы лҩаҵәк хәхәаӡа ишнеиуаз ибеит.
– Абра аӡә дахымкәа дыҟам, – иҳәан, ашҭа днықәлеит. Аҩны дныҩналазар, абар ҭакәажәык лымацара дтәоуп.
– Бара быда ара ауаа инхоз абацеи џьанаҭ иаҩызаз рыԥсадгьыл кажьны? – дҵааит Сасрыҟәа.
– Еи, нан, аԥсадгьыл џьанаҭ иаҩызагәышьан, аха изхәарҭагәышьоузеи, амитә ҳзыҟалеит! 
– Иҟалазеи, ишәыхьзеи?
– Иҟалаз уи ауп, – лҳәеит аҭакәажә, – ара ҳара ҳахьынхо аӡы даара иҳацәмаҷын, ақыҭа агәҭаҿы иҟоуп ӡыхь бзиаӡак, убри акәын рыԥсы зкыз абра инхоз ауаа. Аха изхәарҭоузеи уа иҭалеит гәылшьапк. Аӡыхь иакәшан аҽырқьақьаны итәоуп. Аӡы ҭыстоит ҳәа инеиз ауаҩы еибгала дызхынҳәуам. Хыԥхьаӡара рымам уи агәылшьап иахәлабгахьоу ауаа. Иаанхазгьы рыҩны, ргәара кажьны иқәҵит. Сара изҳәогьы исцәафеит быжьҩык ахшара. Зегьы ахыҵны иандәықәла, – «баала» рҳәеит, аха срыцымцеит. «Сҿажәкны сыԥсаанӡа абра сыҟаз!» – сҳәан, абра саангылеит. Ишубо еиԥш макьана сыԥсахәага ҭоуп.
– Ҳаит, абааԥсы, ара уаҳа хаҵа дыҟаӡами! – иҳәан, Сасрыҟәа ддәықәлеит аӡыхь ахь, аҭакәажә лыԥҳал аашьҭыхны.
– Аа, умцан, умцан! – аҭакәажә аҳәҳәара далагеит, аха Сасрыҟәа агәхьаа мкыкәа, аӡыхь ахь  дцеит. Сасрыҟәа дышнеиуазҵәҟьа аӡыхь дынҭаххын, иԥҳал азна аӡы рҭәны иҿанааихаз аамҭазы, агәылшьап уаӷеимышхара, асаса раҳан аҿаанахеит. 
Сасрыҟәа иаҳәа ҭкәацәааны даақәгьежьт. Иалагеит агәылшьапи иареи аиқәԥара.
Агәылшьап лакьы-лакьуан Сасрыҟәа икәшарц, аха Сасрыҟәа уи дырны, наҟ дахыԥаны дасуан. Урҭ еидшыланы иахьеисуаз адәы зегьы шьа-ҟәадала иҭәын. Аха агәылшьап иалҵуаз ашьа шьа еиԥшмызт, уи аӡыршы еиҳа ицан, аҳәынҵәа еиҳа ижәпан, алҩақ еиҳа еиқәаҵәан.
Ашьжьымҭан аиқәԥара иналагаз, абар ашьыбжь ааира аҽазнакит, аха агәылшьап макьана ишьымзт, иҟәаҟәан ишаҟазгьы Сасрыҟәа дысфоит ҳәа аҽҟьара иаҿын.
Аха аҵыхәтәан Сасрыҟәа ииулакь ихиӷәыцәааит агәылшьап ахы». 
Уажәы игәаҳҭап афырхаҵа агәылшьап шишьуа ахҭыс алакә аҿы ишаарԥшу. Ҿырԥштәыс иааҳгозар, «Адгьыл аҵан ицаны иааз» ҳәа хыс измоу алакә аперсонаж хада хаҵа ӷәӷәак иоуп. «Ҽнак мҩакы даныланы дышнеиуаз акәымкәа қыҭак аҿы днанагеит. Аӡыша дакын, џьара днымҩахыҵит.
– Аӡыша сакуеит. – иҳәеит.
Анс аниҳәа, аԥшәма ԥҳәыс днеин ҵәыцак азна аӡы илҭт. Длахәаԥшызар, аӡы хәашьуп.
– Иҟалазеи, ари шәӡы ас изыҟои, изыхәашьи? – иҳәан, аԥшәмацәа дразҵааит.
– Абас, абас ауп, абри аӡы ахьааиуа агәылшьап тәоуп, есымша ӡӷабк дарымҭакәа аӡыжәра уаҩ днанашьҭуам. Абас, абас ауп ҳзықәшәаз, – рҳәеит.
Ари иара дхаҵа ӷәӷәан, аҳәагьы иман, егьин. Анҭ анс анырҳәа, агәылшьап аӡы ихтәалоуп ҳәа ахьиарҳәаз дцеит. Аӡӷаб луочеред ааит, агәылшьап аҿы днаргароуп уажәы. Уи аҽны инаргараны иҟаз аӡӷаб иаԥхьа дгыланы, иара длышьҭагыланы дцоит. Ааигәа даннеи, аӡӷаб даақәгьыжьааны, иара аԥхьаҟа дҩиасын, агәылшьап аҿы раҳаны аҿанаанаха, иаҳәа ҭԥаа дааи даазыҵҟьан, ахы ахагылаӡамызшәа иаахиҵәеит. Ахы аахиҵәан агәылшьап шьны ианылкаижь, ахы кәымпыл-кәымпылуа атыша иҭаҳаит».
Агәылшьап аӡы аԥшәымас иахьазыҟоу, уи са истәуп ҳәа ахьаԥхьаӡо анаҩсгьы, аҭыԥҳацәа мҵарсны ргара ҟазшьа ҷыданы иамоуп, насгьы ишаҳҳәахьоу еиԥш, ажәҩан ахь аԥыррагьы алшоит. Абарҭ ахшыҩҵакқәа зырҵабыргуа ируакуп алакә «Хҩеишьцәеи агәылшьапи рлакә». Ара излаҳәоу ала, хҩеишьцәа раҳәшьа заҵәы ҷыдала илхылаԥшуан. «Изабалак ауаа рылаԥш дыҵамшәаразы раҳәшьа уаҭахк дыҩнакны, дрыман. Дара есымша шәарыцара ицон. Рыҩны шәарахжьыла есқьынгьы аҭамҳа еиҿажьын. Раҳәшьа баҩлашамзар акы лҿарҵомызт.
Зны аишьцәа шәарыцара ианца, ран абаҩлаша лыманы лыԥҳа дзыҩнакыз ауаҭах ашә анаалырты, гәылшьапк ашырҳәа ауаҭах иныҩнаԥалан, ахҩеишьцәа раҳәшьа дымҵарсны даманы ицеит. Лан дҵәуеит, дхьит, аха илкыз, егьлылымшеит. Лхы кны дгәырҩо дыштәаз аишьцәа хынҳәны иааит.
Лыҷкәынцәа даарыԥхьан, «Нан, сыҷкәынцәа! Шәара ахаҵаӷәӷәаразы акы шәыгым; аӡәы ҳиҵахап ҳәа шәыҟам. Иаҳҳәап шьҭа, уаҩ дызқәымшәо аҟгьы ыҟам, цәгьарак ҳақәшәар ишәылшарызеи ҳәа  дразҵааит».
Арҭ аишьцәа досу афырхаҵарақәа ахьрылаз анаҩсгьы иҷыдаз аҟазшьа ссирқәагьы ирылаҟазаарын. Ран ас ирылҭаз аҭакс аӡәаӡәала лшарақәас ирымаз рҳәеит.
«Аишьцәа реиҳабы даагылан ус иҳәеит:
– Адунеи аҿы ибҭахызар гәырзааит, адгьыл иакьысуа џьара ишьҭазар, ма адгьыл иакьысуа акы иҩназар, ма иқәзар, амшын аҵангьы акәзааит, абаа аҩнуҵҟа акәзааит, абаа ашьапы адгьыл иакьысуазар, сара исымбар, исымԥшаарц зыҟалаӡом, ианысыԥшаагьы, аӡәы икызаргьы, абаа иҩназаргьы, ашәындыҟәра иҭазаргьы, уаҩы имбаӡакәа сара изгоит, уимоу, исҭаххар, арахә еимгәа иара иазымдырӡо аԥа аӷрыхны иацәызгоит иҳәеит.
Уи ишьҭанеиуаз даагылан ус иҳәеит:
– Адгьыл аҿы акәымкәа, адгьыл иаҟәыҭханы, ибҭахызар ажәҩан иазааигәазааит, ажәҩан аҟныҵәҟьагьы акәзааит, исҭаххар, изакәызаалак сеихсны, ишьны иласышьҭуеит ҵаҟа.
Аиҵбы даагылан ус иҳәеит:
– Сара исылшогьы акыҟоуп «ажәҩанахьтәи иааиуа, икаҳауа, иласуп, ихьанҭоуп ҳәа акәымкәа, снамҵасны егьамырхькәа иааныскылоит».
Анаҩсан ан лԥацәа иралҳәеит раҳәшьа даашьҭԥааны агәылшьап дшагаз.
«Арҭ ари ираҳаз даараӡа игәнырган, ҳаҳәшьа даамгакәа арахь бзиала ҳашхнымҳәра рҳәан, ахҩеишьцәагьы амҩа инықәлт. Аиҳабы абӷьааҳәа еиликааит раҳәшьа дахьыҟаз.
Хараӡа бна дук агәҭаны, дәы-ҳәыԥшк аҿы, гәылшьапк аҽырқьақьаны, даман итәан; иамырдырӡакәа агәылшьап даампыҵихын, аишьцәа раҳәшьа дрыманы рышьҭахьҟа амҩа иқәлеит.
Ԥыҭк анааҵ агәылшьап ари ангәанаҭа, иԥырны инарышьҭалан, иабашьҭуаз, абӷьааҳәа инарыхьӡан раҳәшьа даарымԥаа даманы ажәҩан ахь иҩхалт. Иаразнак, ахыҭҟьа еиԥш, амра ааигәара  инаӡеит.
Агәыбжьанытә деихсны, агәылшьап шьны, иаҳәшьа дкәалаауа ҵаҟа дылҭеиҵеит.
Рашьеиҵбы дынлыҵаххын, егьылмырхькәа, инапы днықәҵаны ҵаҟа дылкаирԥеит.
Нас ахҩеишьцәа игәырӷьаҵәа раҳәшьа дрыманы аҩныҟа идәықәлеит».
Агәылшьап (амаҭ) ауаҩ иеиԥш ацәажәара шалшо, ажәҩан ахьгьы ишыԥыруа, аҭыԥҳацәа ишрызгагоу, ахқәа рацәаны ишахагылоу ҳазҳәо ҿырԥштәыкгьы ааҳгап.
«Қамса ихаҵара» ҳәа хьӡыс измоу алакә аҿы уи афырхаҵа Қамса иаҳәшьа даҩысҭаан, «уахынла лыҽӡаны дцаны атқәа, ақәыџьмақәа, амаҭқәа дрықәтәаны адәы дықәлон». Ари гәазҭаз Камса иаҳәшьа даалхаҩан ацәгьарақәа дызҿыз еиликааит. Лара  уахынла дзықәшәалоз аԥстәқәа лыцырхырааны иара ила ҭырхырц, дыршьырц иалагеит, аха хынцәмырха урҭ рақәԥараҿы инырҵәаны аиааира игеит. Уи ашьҭахь иара иаҳәеи иҟамчи аашьҭыхны ихы ахьынахаз мҩакы дықәлеит. «Қамса даара дныҟәахьан, дышнеиуаз, бна дук дныланагалт. Абна амҩахәасҭа илгаз даныланы дышнеиуаз, ԥҳәызба бзиаӡак дҵәыуо дыштәаз ибеит. Днеин дналыдгылан длазҵааит бара ара бтәаны бзырҵәуозеи, насгьы бабаҟаз, бызусҭаа ҳәа.
Аԥҳәызба, – сара аҳ сыиԥҳауп. Сеиҳабацәагьы ҩыџьа ыҟагәышьан, аха саб, есышықәса амаҭ ԥырны иаауеит, иԥҳацәа аӡәаӡәала иеиҭалароуп. Уажәы сара сҿы иааит, саргьы абра стәоуп, ирласны амаҭ ааиуеит сафарцы, – лҳәеит аԥҳәызба.
Қамса даахәыцын, «Бымшәан, сара баҿасҵом, – иҳәеит. Аха лара лгәы илнамырҳәо, «Уамаҭәам, уамаҭәам», – лҳәеит.
– Самаҭәахоит, аха уажәы ацәа сакуеит, бшьамхы схы нықәҵаны сыцәоит, аха абри амаҭ шаауа абжьы анбаҳалак, агәыр сыӡӷы иналакшаны сырҿыха, – ҳәа налаҳәаны, иара ихы нықәҵаны дыцәеит.
Ус ишыҟаз, [аԥҳәызба] амаҭ абжьы гошәа анлаҳа, дрыцҳалшьан даалмырԥшит, аха аҵәуара далагеит. Лылаӷырӡ ақәаԥҳәа Қамса иӡӷы инақәҭәан, дааԥшит. Ашырҳәа дҩаҵҟьан, иаҳәа ааҭыхны, длагылт. 
Амаҭ ԥыруа ианаакылҟьа, Қамса арҵәааҳәа дыҩнаҵәааны ус иҳәеит:
– Ҳаисуоу, ма хаала ҳаинаалауоу?
– Ҳаисуеит! – аҳәеит амаҭ.
– Нас, уааи, – иҳәан, иаҳәа ырцыр-цыруа иҿынеихеит. Амаҭ аҵыхәала Қамса ианис, ишьамхқәа рҟынӡа адгьыл длыҵалт.
Қамса иаҳәала ахрыгәҳәа быжь-хык зхагылаз амаҭ ҩ-хык аахиҵәеит.
Иара ус ишнеиуаз, Қамса абжьхыкгьы аахиҵәан ишьит. Ишьны даагьыжьуаны еиԥш, амаҭ аиҳабы жәаҩа хы змаз икаууа иаауан, иара уигьы цәгьа-мыцәгьала ишьит.
Уи аамышьҭахь ҩажәи хәба хы зхагылаз амаҭ  ааин, иеисит. Аха Қамса имч еизганы иара уигьы ишьит.
Аԥҳәызба аумашәа илбан, уаҩԥсы илымшацыз илшеит, лҳәан, иара ишимуаз мчыла длыманы аҩныҟа дцеит.
Иахьанеиз аҳ уамашәа ибан, «Сыԥҳа лыԥсы нзырхаз иара дисҭоит», – иҳәан, иԥҳа Қамса дииҭеит. Имал абжа рыҭаны, чара рзуны инаганы хазы инаиртәеит».
Амаҭ (агәылшьап) ахаҿсахьа адунеитә мифологиеи афольклори ибзианы  иадыруеит. Иахьабалак уи иадҳәалоу асиужетқәа злеиԥшқәоу рацәоуп. Аҵарауаа излеилыркаахьоу ала, амаҭ ахаҿсахьа еиҳа ижәытәтәиуп, агәылшьап ахаҿсахьа еиҳа ихьшәаноуп ишыҟалаз. 










































АдгьылҚәаарыхра анцәахәҚәа

Џаџа

Ари анцәахәы лыхьыӡ Џаџа анырҳәогьы ыҟоуп, Џаџы анырҳәогьы ыҟоуп.
Џаџа ауҭраҭыхи амхы аарыхреи дрынцәахәуп, дыԥҳәысуп. Ҽаҩраҭагалан амхқәа  анҭаргалалак, ашәыр анҿырхлак, зегьы рыхқәа ирылхны, уи лыхьӡала афатә дырхион аҳәсақәа. Идырхиоз афатә зегьы аишәа инықәырҵон. Аҭаацәа реиҳабы ихылԥа ааихыхны, аҽаҩра бзиа ахьроуз азы Џаџа  илџьишьон, дылхаҭабууан, ҵабыргынгьы уи ашықәсан аҽаҩра бзиазҭгьы. Ус акәымкәа аҽаҩра маҷызҭгьы, Џаџа длыҳәон иааиуа ашықәс азы аҽаҩра барақьаҭылтәырц. Бзыԥтәи ахәҭаҿы, Ԥицунда акәша-мыкәша ари аныҳәа даҽа зныкгьы имҩаԥыргон ашықәсан – аурычра амшқәа рыгәҭаны иҟаз руак аҿы. Усҟан афатә чгьахьала мацара иҟарҵон.
А. Введенски адырраҭара иҟаиҵаз излаҳәо ала, Џаџа илызкны шықәсык ахь ҩынтә аныҳәара мҩаԥыргон: март мзазы, ааԥынра алагамҭазы, насгьы ноиабр мзазы, аԥш анҭаргалалак ашьҭахь. Афатә дырхион лымкаала аԥшәма иааирыхуаз ашәыр хыкқәеи ауҭраҭыхи ирылхны.
Сара абарҭ ацәаҳәақәа зыҩуа санхәыӡыз (иҳаҩсыз XX ашәышықәса ҩынҩажәатәи ашықәсқәа рзы) ҳқыҭан (Очамчыра араион Гәыԥ ақыҭа) абыргцәа  аӡәымкәа, ҩыџьамкәа ирҳәо саҳахьан ахаҵа ааԥын амхы алаҵара даналагоз аҽны иҽеилыхны хынтә имхы дакәшалароуп ҳәа. Уи иаанагоз адгьыл иҽамеидалар акәын, асеқесуалтә процесс аимитациа ҟаҵазар акәын ҳәоуп.
1991 шықәса лаҵарамза 28 аҽны аетнограф Гь. У. Смыр изласеиҳәаз ала, уҽеилыхны (уцәа хтны) амхы уалсыр ҟалаӡом, ҵасым. Аха ахаҵа аџьқәреи анылеиҵалак ашьҭахь иҽеилихуан рҳәлоит. Уи Џаџеи ахаҵеи реизааигәара иазҳәан. Џаџа ахацәа ргәаӷ лымоуп, избанзар дара дырҭахӡам, лыԥшра аҟам, лыплан ыҟам азы. Уи лара дазыҳарамуп. Уи азыҳәа рааԥсара ԥхасҭалтәырц даҿуп.
«Алапҟьақәа смахәҿа аҟара!» – ҳәа ҳәо амхы далалоит ани ахаҵа, имахәар ҟьо. Уи ус аниҳәо, «Ихәыҷхааит, ихәыҷхааит, мамзар уара утәы еиҳамхааит!» – лҳәоит лара. Уи иԥхашьаразоуп изылҳәо.
Џаџа илызкны аныҳәара шымҩаԥыргоз далацәажәауа, Н. С. Џьанашьиа иҩуан: аԥшьаша ду аҽны имҩаԥыргон ари анцәахәы лыхьӡала аныҳәара. Уи азы заанаҵ аԥсуа ҳәсақәа ачыгьхьа ҳәа иԥхьаӡаз еиуеиԥшымыз афатәқәа дырхион. Уа хымԥада аҟабгьы ыҟазар акәын. Абарҭ афатәқәа аҩны аҩныҵҟа акәымкәа амхырҭахьы инаганы акәын ишныҳәоз. Аныҳәара аҵакы абас иҟан: «Џаџа ду! Ҳара иҳахәҭаз зегь наҳагӡеит, ҳара иааҳгеит ибыхәҭоу зегьы, убри аҟынтә ҳбыҳәоит баҳхылаԥшырц, иҳаҭ аҽаҩра бзиа амхаҿгьы, ауҭраҿгьы!»
Зегьы иеицырзеиԥшыз, ишьақәгыланы иҟаз аныҳәара рымамызт, досу ишилшоз ала дныҳәон.
Иара убри автор излазгәеиҭоз ала, аԥсуаа аархыра анцәахәқәас ҩыџьа рыман: Анаԥа-нагеи Џаџеи. Урҭи Аиҭари реизыҟазаашьақәа еилкаам. Аԥсуаа Џаџа ԥҳәыс кьаҿк, еилаҟацак лоуп ҳәа дрыԥхьаӡон. Лгәы ҟазымҵаз рымхырҭақәа дырҭаланы «Алапҟьа (аџьықәреи азы) нацәкьыс, алапҟьа нацәкьыс!» – шылҳәоз заҳахьаз, избахьаз ыҟазшәа илыхцәажәон. Аха амхырҭа зтәыз аԥшәма уи дыршәаны, «раки ӡаки, раки ӡаки» – ҳәа лызирҳәар, аҽаҩра бзиахоит ҳәа ирыԥхьаӡон. Џаџа илызкны аныҳәара анымҩаԥыргалак аҽны инаркны акәын ажәла акаԥсара ианалагоз.
Г. Ф. Чурсин иҟаиҵаз азгәаҭақәа рыла, иара ихаан (XX ашәышықәса аҩажәатәи ашықәсқәа рыз) Џаџа лкульт ажәлар акыр ирхашҭхьан. Ажәлар ргәаанагарала, аҽаҩра беиа аиура зыбзоуроу (иҽеины иҟамларгьы изхароу) Џаџа лоуп ҳәа дрыԥхьаӡон, аха уи лымч ду аихырхәара иаҟәыҵхьан.
Дара аинтерес рымоуп Џаџа лныҳәа-ныԥхьара, лыматанеира иазку ианҵаны иҳамоу акык-ҩбак ашәақәа ртекстқәа. Ари анцәахәы акыр дшырхашҭхьоугьы, лыӡбахә иахьагьы издырқәо ыҟоуп ажәлар рҿы. Ҿырԥштәыс иааҳгозар, Џаџа илызкны Очамчыра араион Џьгьарда ақыҭантәи аинформатор Шларба Нури Кәыта-иԥа (74 ш. ихыҵуеит) иҳәамҭаны 1998 шықәса ииуль 15 аҽны афольклорист А. Е. Ашәба ианиҵаз адырра абас аҳәоит:
«Џаџа дгәааргьы дыцәгьоуп. Лгәы ҟарҵалар, дыдмыргәаар акәын. «Џаџа дузыԥхааит!» – рҳәоит. Аԥша бааԥс асуеит, акырцх цәгьа ауеит… Аныҳәагатәқәа ҟаҳҵаӡом, ҳарҟәаҵт азы Џаџа ҳалцәымӷхазар акәхап. Уажә уи уҳәар, иухыччоит. Са схаан уи дырныҳәон, лыхьӡала аныҳәара мҩаԥыргон, са избеит. Амгьал рӡуан, ачашә мгьал. Аԥш лаҵаны ианалгалакь, илалаганы амгьал рӡуан иамеигӡакәа ашәаӡа агәылаҵаны. Убри ахырҵәы адыргалон. Ашәеилаҵа ԥымҟаӡакәа, аҳәызба ақәҵаны убраҟа иаварҵон.
– Уаа, Џаџа! Ҳаарыхра, ҳаура-ҳҳәара иазырҳа, ԥшӡала анцәа иаҳҿаҵа, аԥша цәгьа абмырсын, амш цәгьа анцәа иҟаумҵан, аӡхыҵра бааԥс ҳацәыхьча! Ҳџьабаа маҷны, ҳумҭа рацәаны, ҳаарыхра ҳхаҳауа анцәа иҟаҵа. Ҳарахә икарыжьуа рхәыжәи рҟьыжәи рыда ԥхасҭа ҳмоуааит, – ҳәа рахәгьы уаагьы рныҳәон».
Абаҩхатәра бзиа змаз Гәдоуҭа араион Хәаԥ ақыҭантәи ажәабжьҳәаҩ,  жәлар рашәаҳәаҩ Машьика Арсҭаа- ԥҳа илҳәамҭаны афольклорист В. А. Кәаӷәаниа 1984 шықәса нанҳәа 13 аҽны ианиҵаз ашәа (аԥхьаӡакәны икьыԥхьны: ажурнал «Алашара», 1988, № 1, ад. 112) атеқст абас иҟоуап:

Џаџы, Џаџы, сбыкәхшоуп, Џаџы!
Џаџы, Џаџы, ҳамхы рџаџа, Џаџы!
Ҳуҭра рџаџа, Џаџы!
Џаџы, сбыкәхшоуп, Џаџы!
Абри аҟабақ бхәы сҵәахын.
Абра иҟасҵит, Џаџы.
Џаџы, аҟәыд еиларшәшәы бзиа иббот ҳа,
Шьыжьымҭан сгылан ибзыҟасҵит, Џаџы.
Џаџы банааԥслак бхы нықәыбҵап ҳа,
Бхыч баба ара иаазгит, Џаџы.
Џаџы, сбыкәхшоуп, Џаџы!
Џаџы, ҳамхы рџаџа, Џаџы!
Ҳуҭра рџаџа, Џаџы!
Аҽаг кыга бымамзар, абра иаазгит быҽаг,
Бҟьамсар хәыҷ анааизыбго инықәбыԥсап,
Абра иаазгит аҭәарӷәы, Џаџы,
Џаџы, Џаџы, сбыкәыхшоуп, Џаџы!
Абра бгәыр ыҟоуп, Џаџы,
Бмацәаз ыҟоуп, Џаџы.
Брахәыц абра иҟоуп, Џаџы.
Бааҵәа аазгит бымҩныф  злабгалаша, Џаџы.
Егьырахь исылшазгьы абра иҟоуп, Џаџы.
Џаџы, быԥҳаи бҭацеи реиҳа иласу
Дсыцырхыраа, Џаџы!
Џаџы, ҳамхы рџаџа – Џаџы,
Ҳуҭра рџаџа – Џаџы!
Беиқәызазо бахалагылоугьы.
Ҳанбыхәаԥшлап, Џаџы.
Џаџы, ашәаг маҷны, ахра дуны, Џаџы!
Џаџы, сбыкәыхшоуп, Џаџы!

Лара убри ашәаҳәаҩ илҳәамҭаны Р. Гәажәбеи Р. Ҷанбеи ианырҵаз (уи аԥхьаӡакәны икьыԥхьын: ажурнал «Алашара», 1987, № 2, ад. 119) атеқст абас аҳәоит:

Џаџы, Џаџы!
Сбыкәхшоуп, Џаџы!
Џаџы, Џаџы,
Сымхы ырџаџы, Џаџы.
Суҭра рџаџы, Џаџы!
Џаџы, ы, Џаџы!
Сбыкәхшоуп, Џаџы!
Беиқәышьқьыруа амхқәа бахьрылоу
Бызбоит, Џаџы;
Џаџы иахьа смыцәаӡакәа
Бхәы ҟасҵеит, Џаџы;
Аҟәыд еиларшәшәа бзиа иббоит ҳа
Ибзыҟасҵеит, Џаџы.
Амла бакыр ҳа сшәоит,
Џаџы, Џаџы, банцо,
Мҩаныфа злабгашаз
Ааҵәа ара иқәуп, Џаџы.
Џаџы, Џаџы,
Сымхы рџаџы,
Суҭра рџаџы!
Бҭәарӷәы ара иҟоуп, Џаџы,
Бҽага ара иҟоуп, Џаџы.
Быҩны анаабыԥссо,
Аҳаса-маса зҭабыԥсо
Дсыцырхыраа, Џаџы!
Џаџы, ашәаг маҷны,
Ахра дуны, Џаџы,
Сбыкәхшоуп, Џаџы!
Иреиӷьу ахра ракака рыцны, Џаџы!
Џаџы, Џаџы
Ҳамхы рџаџы, Џаџы,
Ҳуҭра рџаџы, Џаџы,
Џаџы, сбыкәхшоуп, Џаџы!
Бымҩаныфа аашьҭых, Џаџы!
Бҽага аашьҭых, Џаџы!
Бԥа дласуп рҳәоит,
Аха сахьеилахо дсыцырхыраа, Џаџы!
Амхы рџаџы, Џаџы…
Уа сбыкәхшоуп, Џаџы!
Абри аӡӷаб даазгоит, Џаџы!
Бгәыр ара иҟоуп,
Бмацәаз ара иҟоуп, Џаџы
Брахәыц ара иҟоуп, Џаџы
Џаџы, сбыкәхшоуп, Џаџы.
Џаџы абри аӡӷаб хәыҷы иаазго,
Бара дбыҳәоит, Џаџы,
Аӡӷаб хәыҷы дбыҳәоит, Џаџы.
(Нас аӡӷаб Џаџы длыҳәоит).
«Џаџы, сбыҳәоит, Џаџы!»

Арҭ атеқстқәа рҟынтәи Џаџы лхаҭара зеиԥшраз лҷыдарақәа маҷымкәа еилаҳкаартә иҟоуп. Хьаҳәа-ԥаҳәада ирныԥшуеит аамҭала зны, ажәытәан акыр зылшоз нцәахәны дшыҟаз, лхәы-лыԥхь ҟаҵаны дырзыцәгьамхарц азы дышдыргәыбзыӷуаз, лгәы шыҟарҵоз, ишлыматанеиуаз:

Бгәы ҟасҵеит, Џаџы;
Аҟәыд еиларшәшәы бзиа иббоит ҳа,
Ибзыҟасҵеит Џаџы.

Насгьы цқьа игәцаракны, хшыҩзышьҭра аҭаны ҳахәаԥшып ара иҟазшьарбагоу даҽакгьы: Џаџы лхәы иҟарҵо злырхуа ҳәа зыӡбахә ҳәоу ауҭраҭыхқәа роуп (аҟәыд, аҟаб). Насгьы ажәлар лара илызкны агәаанагара ирымаз зеиԥшраз ала, лхалагьы дыҟамзаарын. Ара рыӡбахә ҳәоуп, лԥа, лыԥҳа, лҭаца:

Џаџы, быԥҳаи бҭацеи реиҳа иласу
Дсыцырхыраа, Џаџы!..

Бԥа дласуп рҳәоит,
Аха сахьеилахо дсыцырхыраа, Џаџы!

В. А. Кәаӷәаниа ииашаны излазгәеиҭаз ала, арҭ атеқстқәа «…ашәаҵас инагӡоу ныҳәароуп». Ииашоуп аҵарауаҩ арҭ атеқстқәа рҵакы иаиҭо ахәшьарагьы: «Ҳәара аҭахума, ара зыӡбахә ҳәоу ауснагӡатәқәа зегьы Џаџа ажәлар аханатә илыдыркылоз ҟазшьақәам, ихьшәоу аамҭа иалҵшәоуп, алаф ахь еиҳа ахы хоуп».
Абра хыхь иааҳгаз Џаџа илызку атеқст зҳәаз Машьика Арсҭаа-ԥҳа уи иазыҟалҵаз азгәаҭагьы акыр аинтерес амоуп ари амифтә нцәахәы лхылҿсахьа цқьа аилкааразы. Уи азгәаҭаҿы абас иҳәоуп: «Ани ахәыҷы, аӡӷаб хәыҷы днеиуан, агәыр ахчаҟны иҟан. Агәыри арахәыци кылданы илкын, ахчы иаллырҟьон, уа ҳамнеиуази, ахчы иалҳарҟьон, ашәагьы ҳҳәон: «Аӡахра ҳарҵа, Џаџы…» Ҳан хазы ашәа лҳәон: «Быԥҳаи бҭацеи еиҳа иласу дсыцырхыраа», –  ҳәа. Усҟан иҟаз уи акәын, аҵара ыҟамызт, «исырҵа», – лҳәап ҳәа уҟазу, ус ала иаҳгәадырԥхон.
Џаџы нас ажәытәан ауаа дырбазшәа, егьизшәа рҳәалоит. Аӡә имхы далан, ашықәсан изыҟамҵазт, дызнеиуаз, Џаџы акы лхы иҭарԥаны даауан, деихьхәхәа далан уа – «Нацәкьыс, нацәкьыс, нацәкьыс!» – ҳәа ани дшалаз дибит ҳәа рҳәоит. « – Ыы, бхы хжәаны ибысҭоит!» – ҳәа арҵәааҳәа дыҳәҳәан, алабы аашьҭыхны длышьҭалт иҳәит.
– Клакәыт, клакәыт! – ҳәа лҳәан (ахәаӡи ашырӡи зларлаҳәоз ахьӡ) дыҩт. Ашықәсан имхы изҭамгало иҟалит. Нас уи Џаџы абарақьаҭ ауаа ирызҭоз лоуп ҳәа ирыԥхьаӡон, ус баша дынкаҳауа-аакаҳауагьы акәӡам, дара дызныҳәоз ус ауп исырҳәоз».
Ара иҩашьаӡом Џаџа илызкыз ақьабз амҩаԥгараан ажәабжьҳәаҩ (Машьика Арсҭаа-ԥҳа) лхаҭагьы дшалахәыз, даныхәыҷыз лыҩнаҭаҿы илбаз, илаҳаз шакәу. Цқьа еилкаамкәа инхаз Џаџа аӡахрагьы длырҵон ҳәа дыԥхьаӡазу, дыԥхьаӡамзу ауп. «Агәыри арахәыци кылданы…» «ахчы иаллырҟьон...» – ҳәа ара иҳәоу иаанаго, иаҵанакуа цқьа еилкаам.
Џаџа илызкны  ақьабзи аныҳәареи аԥсуаа аҩажәатәи ашәышықәса актәи азыбжанӡагьы ишымҩаԥыргоз ибзианы иаарԥшуп Баграт Шьынқәба ироман «Ахаҳә еиҩсаҿы» уа ажәабжьҳәара зҿала имҩаԥысуа аперсонаж хада Лаган иажәақәа рыла. Лаган Џаџа илызкны ииҳәо, дышлыхцәажәо абзазараҿы реалла иҟаз акыр иашьашәалоуп:
«Ааԥынра хаакәакәараӡа адәы ишаақәыԥхалак, амшзырҳага кырр-кырр ҳәа абжьы шаагалак, ԥшьашак аҽны, сан илжәыз акәакәарқәа алҩаҵә рыхҟьо, гәабалаак инанҵаны, ауҭра дааҭагылон. Лыӡӷабцәа наҟ-ааҟ иаалыдыргыланы, лкасы шкәакәа аалхыхны, Џаџа лыҵаныҳәара далагон.

О, Џаџа, былԥха-бгәаԥха,
Ианаҭахыу амра ҳзырԥха,
Ианаҭахыу ақәа ҳзаруы,
Рыцк иахылҵыз – адац тәрыԥсо,
Иандухалак – ахҳәаҵә зазо,
О, Џаџа, былԥха – бгәыԥха,
Иҽаҩра ааӡагоу былаԥш ҳзырха!..

Абас аныҳәа-ныԥхьара даналагалак, лыӡӷабцәа лыцырхырааны, ажәла ахькаԥсатәыз икарԥсон, еиҭаҳатәыз еиҭарҳауан».
«Ахаҳә еиҩса» даҽа ҭыԥк аҿгьы Џаџа лыӡбахә ҳәоуп. Лаган иабду Бежьан ааԥын аԥш алаҵара дшалагоз, ишхациркуаз абас далацәажәауеит: «ибзианы исгәалашәоит, сабду зыҽны ажәла иҟьоз аҽны, аҷкәынцәа ааидыргыланы, арҭмаҟала ма саарала ажәла ааигәыдкыланы, уаԥсҵәыла арыцқәа ҩышьҭыхны, ахьхьаҳәа ҩаԥхьа инаныԥсало далагон аныҳәара:

О, ҳаарыхра ахылаԥш ду, Џаџа!
Ҳаҳәоит былԥха-бгәаԥха!
Рыцк ахьынкашәо-шьаҭа ԥхьаӡарахо,
Шьаҭаки-шьаҭаки – амхы иазнахо,
Лапҟьак – раки-ӡаки инарыцны.
Мрацәгьа кылҟьар – ӡаӡаш рыԥсаҳәагахо,
Ԥшацәгьа кылҟьар – ԥсыԥ ласкәантрахо,
Изҿаҵахәу ҳалалс иаҳзыҟало!..

Аҭаҳмада иарӷьа напала ажәла ҟьо аӷьара дынхылон, цәахәак данаахыслак, иҷкәынцәа руаӡәк дааиԥхьон.
– Џаџа духылаԥшуп, уажәшьҭа уара иаасымда, дад, егьумрыжәпацәан, аха егьумраӷацәан – асаара ма арҭмаҟ наиҭаны, ашьшьыҳәа аӷьара дынхыҵуан».
Ароман «Ахаҳә еиҩса» даҽа ҭыԥк аҽгьы Лаган иабду Бежьан Џаџа лыӡбахә дшазыҟоу игәалаиршәоит:
«Ахаџьгәыгәын асахьа змаз акәакәар кәымпыл агәабалаа ианҵаны, аҭаҳмада (Бежьан – С. З.) арахә днарылҵны, ауҭра агәашә ахь днаскьоит. Уажә агәабалаа ианихыз акәакәар, лыџьымшьқәа кыдыршала аԥҳәыс хаҿы еиԥшушәа ауп ишыҟоу.
Аҭаҳмада ауҭрахь инапы нарханы, деиҭаналагоит:

Уа, Џаџа, шьарда зымчу!
Былԥха, бгәаԥха ҳагыбмыжьын!
Жәлацк ахькаҳаршәыз – адгьыл иқәӷьацо,
Алапҟьа иҿало – раки-ӡаки, хә-мацәки!
Уа, Џаџа, ҳбыҳәоит – раки-ӡаки, хә-мацәки!
Ԥшаӷьык насыр – хҳәаҵә рышәшәагахо,
Ақәа леицәар – дгьыл рыԥсаҳәагахо,
Амра кашцәар – ҽаҩра ааӡагахо,
Ҳлаҳәара ҵыс агымхо
Ҳалу лага рыц агымхо,
Уа, Џаџа, шьарда зымчу,
Былԥха, бгәаԥха ҳагыбмыжьын!

Уажә сара сыбла ихгылоу аарыхра анцәа Џаџа лакәхыуп, рацәак даум, шәпа-жәпак, жәҩахыр ԥџаџак, амхы далаланы дааихуеит, лшьапы ахьлыргыло аҳаскьынҵәҟьа лыҵаҟьацуам, аԥш абӷьыцқәа ракәзар, илкьысыр, дԥырҟар ҳәа ишәазшәа, рҽеикәадырҳәуеит. Аҽаҩра ҟаланы иҭагылахыуп, аԥшӡара афҩы лаҳа-лаҳауа игоит, аԥша иасуа ахҳәаҵә хышәҭқәа канаԥсахуеит хара-хара…».
Џаџа илызкны абра хыхь иааҳгаз аматериалқәа еизыркәкәаны ҳрыхәаԥшуазар, ауҭрақәеи амхырҭақәеи рынцәахәыс аԥҳәыс дахьыҟаз џьашьатәӡам, иԥсабаратәуп, избан акәзар, ажәытәӡа урҭ аусхкқәа еиҳа знапы рылакыз аҳәса ракәын. Абри ахшыҩҵак дадгылауан адыга ҵарауаҩ, археолог П. У. Аутлевгьы. Ари аҵарауаҩ излазгәеиҭаз ала, аԥсуа Џаџеи адыга Мезгәашьи рфункциақәа акырџьара еиқәшәоит, еизааигәоуп. Адыга мифқәа изларҳәо ала, Мезгәашь нхарҭа ҭыԥс илымоуп абна шәырҵлақәеи уаҩ иифаша аҳаскьынқәеи ахьырацәоу абнараҿы, еиҳараӡакгьы абна џыш ахьыҟоу. Убарҭ аҵиаақәа зегьы лара дырхылаԥшхәуп. Лара дахьыҟамыз, дахьымнеиз абнараҿы уаҩ иифашаз ҵиаа ҟаломызт. Адыгатә материалқәа изларҳәо ала, Мезгәашь лоуп ауаа ақыҭанхамҩатә культура ажәлақәа рызҭаз, раарыхшьагьы дзырҵаз. Уи анаҩсгьы лара ашәарыцара анцәахәысгьы дыҟан. 
Ауаа анцәахәы Мезгәашь дрыцхраарц илыҳәон абнатәи аҩнатәи ашәырҵлақәа ианырҿамлоз, еиуеиԥшым амзызқәа ирыхҟьаны ауҭраҭых (аџьымшьы, аџыш уҳәа) аныҟамлоз, ианыхҩаауаз аамҭақәа рзы. Насгьы иазгәаҭатәуп, Мезгәашь илыҳәоз аҳәсақәа шракәыз. Урҭ иалкааны ирымаз мышкы азы рҽеидкыланы, еиҳа  дҟәыӷоуп ҳәа ирԥхьаӡоз аԥҳәыс бырг драԥхьагыланы Мезгәашь дынхоит ҳәа ргәы иахьаанагоз абнахь ицон. Абна аԥхьа иааҭгыланы ажәа ргәыбзыӷқәа рҳәон: «аа Мезгәашь, а-а аҳкәажә»; «Мезгәашь, ҳара ҳахш, аҭаацәа акрырҿаҵаҩы, ҳазхара ҳҿаҵа». Абжедугцәа ргәаанагарала, урҭ аҳәсақәа абарҭ ажәақәа анырҳәалак ашьҭахь Мезгәашь абнара даалҵны дразҵаауан: «Ишәҭахузеи шәара сара сҟынтә?» Аҳәсақәа лыҳәон аҩнатәи абнатәи ашәырқәа ирацәаны ирҿаларц, насгьы ауҭраҭых ҽаҩра барақьаҭхарц. Мезгәашь аҭак ҟалҵон: сынтәа аҽаҩра маҷхоит, изҽеихом, аха ҽааны урҭ зыҳәаз  шынагӡахоз агәра длыргон. Ари аҭак иҟалҵаз ргәаԥханы гәахәара рнаҭон, нас аҳәсақәа рыҩныҟа ихынҳәны ицон.
Мезгәашь аҭак иҟалҵаз аҳәсақәа раԥхьагыла (аҭакәажә ҟәыӷа) илаҳауеит ҳәа агәра ргон. Уи лыла акәын аҳәара ҟазҵоз аҳәсақәеи Мезгәашьеи аимадара шрауаз. Аамҭак иалагӡаны Мезгәашь дызбоз аӡәы (ԥҳәыск) лакәын, ҩыџьа деицырбомызт ҳәа иԥхьаӡан. Мезгәашь дызлаҟоу атрибутқәа ируакын ақәоурагьы дахьахылаԥшхәыз. Убри ала Ханцегәашь лфункциагьы налыгӡо даабоит.
Мезгәашь илызку арҭ адырраҭарақәа зусумҭаҟынтә  иааҳгаз аҵарауаҩ П. У. Аутлев Џаџа лаасҭа Мезгәашь архаикатә ҟазшьа лымоуп ҳәа иԥхьаӡон. Апрофессор Ш. Д. Инал-иԥа аԥҳәыс нцәахәы Џаџа лхылҿсахьа  ацәырҵра аԥсҭазааратә практикаҿы адгьылқәаарыхра еиҳараӡак аԥҳәыс илусны ианыҟаз аепоха иадиҳәалон.
Ш. Д. Инал-иԥа абри ихшыҩҵак П. У. Аутлев маҷк агәынамӡара инаҭеит, иагьиҿаирхьит. Арҭ аҵарауаа аҩыџьагьы еиқәышаҳаҭын Мезгәашьи Џаџеи рхырҿсахьақәа адгьылқәаарыхра аҵкьыс рхыҵуеит ҳәа ахьырҳәоз. Аԥсуа ҵарауаҩ Џаџа лхылҿсахьа аматриархат иадиҳәалон, уи аепоха иахылҟьа-ҿылҟьоуп ҳәа иԥхьаӡон. П. У. Аутлев иакәзар, еиҭаҳҳәап, Џаџа лаасҭа Мезгәашь архаикатә ҟазшьа лымоуп ҳәа иԥхьаӡон. Абри ахшыҩҵак ашьақәрыӷәӷәаразы археологиатә материалқәагьы ихы иаирхәеит. П. У. Аутлев дызлахәаԥшуаз ала, ажәытәӡа (ҳера ҟалаанӡа V – IV ашәышықәсақәа рзгьы) иахьатәи адыгаа зхылҵыз ауаа аԥҳәыс нцәахәы дышрымаз археологиатә ҵыхарқәагьы агәра ҳдыргоит (уи ахаантәи анышәаԥшь иалху аԥҳәыс лсахьа змоу астатуетка уҳәа).
Сара абарҭ ацәаҳәақәа зыҩуа сгәаанагарала, арҭ ахаҿсахьақәа иреиҳабыда, иреиҵбыда ҳәа азҵаара ақәыргылара иашамзар ҟалап. Ииашоу уи ауп, аҩ-хаҿсахьакгьы ишжәытәӡатәқәоу ҩашьаӡом, иҩашьаӡом адгьылқәаарыхра ишадҳәалоу.
Аҵарауаа џьоукы ргәы излаанаго ала, адыга нцәахәы Мзегәашь (Мзагәашь) – Амза-аԥҳәыс, Амза-аҳкәажә ашьагәыҭ (мза) аԥсуа жәа «мза» аҟнытә иаагоуп.


Ерыш, Ерыш-ҟан

Ари анцәахәы дыԥҳәысуп. Ажәлар акыр дырхашҭхьеит, иахьа шьҭа уарла-шәарлоуп дшыргәалашәо. Ерыш аҳәса рус, еиҳараӡакгьы асра анцәахәык иаҳасаб алоуп дшырдыруа. Лара дзынцәахәыз аус (асра) ажәлар рыбзазараҿы ахархәара амамкәа иҟалеижьҭеи акыр ааҵуеит. Уи аныҟамла, ларгьы еиҳа, еиҳа дырхашҭуеит ауп иаанаго. Зныхгьы Ерыш ахахара анцәахәы лакәын зҳәақәогьы ыҟоуп. 
Ш. Д. Инал-иԥа излаиҩуаз ала, асра ианалагоз аламҭала аҳәсақәа абри анцәахәы илыҳәон аба бжьылымхырц, арахәыцқәа еилалымхәарц, иааидкыланы асраан рус лырманшәаларц, зегь рыла рус анагӡара дацхраарц, дазылԥхарц. Ирсуаз аба ахәҭак «абри бара быхәҭоуп», – ҳәа ахәҭак хазы иҟарҵон.
Асра ианалагоз Ерыш (уи Ерыш-ҟан ҳәагьы лзырҳәон) лыхьӡала иныҳәон, ӡатәыс акәакәарқәа ҟарҵон. Ерыш ҳаҭыр шлықәырҵоз, асра аус аҿы акыр лылшоит ҳәа дшырԥхьаӡоз аныԥшуеит асра иаҿыз аԥҳәыс илыхҭыгәлоз ирҳәоз аԥсшәаҳәашьа форма: «Ерыш, Ерыш-ҟан, инагӡаны иацәнырха».
Ажәа «Ерыш» «арышҳара» («арышра»), ирсуаз аба арышҳара иахаршаланы иҟаҵоуп.


Абамба анцәахәы

Н. С. Џьанашьиа излаиҩуаз ала, Аӡҩыбжьа ақыҭан иара ихаан абамба анцәахәы ихьӡала аныҳәара мҩаԥыргон. Аҵарауаҩ ари анцәахәы ихьыӡ ҷыдак иман, егьин ҳәа акагьы азгәеимҭеит. Уи анцәахәы ихьӡала имҩаԥыргоз аныҳәараан акәакәарқәа рацәаны иржәуан. Аҭаацәа иԥшьоуп ҳәа ирԥхьаӡоз амш азы аԥҳәыс еиҳабы (абырг) абарҭ акәакәарқәа абамбаҭраҿы (абамба ахьазҳауаз) инаганы уи анцәахәы диҳәон абамба ҽаҩра рацәаны ироурц.


Кәыкәын

Кәыкәын абамбеи ақәни раарыхра данцәахәуп ҳәа дрыԥхьаӡон. Н. С. Џьанашьиеи, Г. Ф. Чурсини, Ш. Д. Инал-Иԥеи лыӡбахә рҳәоит маҷк-маҷк. Аԥсуаа ажәытән ақәни абамбеи анаадрыхуаз Кәыкәын илызкны иныҳәон. Лара дыԥҳәысуп, избанзар ақәни абамбеи раарыхра аҳәса ракәын изусыз. Иҟалап ари анцәахәы лыхьӡ – Кәыкәын ажәа «акәыкәра» иахылҿиаазаргьы.
Ақәны андырхуаз акәын анцәахәы лыхьӡала аныҳәара анымҩаԥыргоз, ашәахьаҽны, ма аԥшьашаҽны. Акәакәарқәа ракәын уи лхәыс иҟарҵоз.


Анаԥа-нага

Џаџа длеиԥшны Анаԥа-нагагьы ауҭраҭыхи аарыхреи дрынцәахәуп ҳәа дыԥхьаӡоуп. Џаџа дыԥҳәысзар, Анаԥа-нага дхаҵазшәоуп ишихцәажәоз. Аиҭар дызхагылоу абжьынцәахәык (Џабран, Жәабран, Алышькьынтыр, Амза, Амра, Анаԥа-нага, Аҽышьашьаны) дыруаӡәкуп.
Џаџа леиԥш, Анаԥа-нага икультгьы ԥсыҽхахьан, ажәлар ирхашҭхьан Г. Ф. Чурсин ихаангьы (XX ашәышықәса ҩажәатәи ашықәсқәа), убри аҟнытә аҵарауаҩ ари анцәахәы изкны аматериалқәа цқьа инҭкааны иҳазҳәашаз изымԥшааит, аха уеизгьы иазгәеиҭеит аԥсуаа рҿы Анаԥа-нага аҽаҩра анцәахәқәа дшыруаӡәку, адгьыл иқәаадрыхуа зегьы дшырхылаԥшхәу.
Г. Ф. Чурсин иааҩстәи аҵарауаагьы ари аперсонаж ихаҿсахьа хазырҭәаашаз аматериалқәа рзымԥшааит, акыр имаҷуп.
Анаԥа-нага изкны иаадыруа амаҷ абас иҟоуп. Уи  ихьӡала ауаа (аԥсуаа) иыҳәон: «Уара Аиҭар ду ихәҭа ду, уаҳзылԥха! Иҳаҭ убас еиԥш аџьықәреи, ианҭаҳгало ҵәаҳәла ирхәаны, еигәышәла иԥаҳҟартәы!» Аныҳәаҩ абас иҳәон, нас ақәырпа каиҟьон, арахә, дрыԥхьошәа ибжьы рдуны «Уооцә! Уооцә!» – иҳәон.
Анаԥа-нага аамҭала зны Џаџа лаҵкысгьы амч имоуп ҳәа дыԥхьаӡазар ҟаларын, избанзар Аиҭар дызхагылаз абжьынцәак дрылахәын. Џаџа лакәзар, уа урҭ рхыԥхьаӡараҿы дыҟаӡам.
И. А. Аџьынџьал излаиҩуаз ала, ааԥынразы, ԥшьашак аҽны аарыхра анцәахәы Анаԥа-Нага изкны аныҳәара мҩаԥрыгон аҭаацәарақәа рҿы. Анаԥа-нага иҳәон аҽаҩра беиа риҭарц, ӡатәс уи изы идырхион икәымпылзи игьажьны иҟьаҟьази акәакәарқәа.
Аитнограф Л. Хә. Акаба лгәы излаанаго ала, Анаԥа-нага ажәытә зны дыԥҳәысзар ҟаларын (аҽаҩра аарыхраҿы аԥҳәыс аԥызара анлымаз аепохазы).


Саунау

Наџьнатә  аахысгьы ауаҩытәыҩса иҟаиҵо, дызҿу иусура ирмариарц, иџьа  алҵшәа бзиахарц, идухарц дашьҭан, уи дазқәԥон. Мифтәла ихәыцуаз ауаҩы ихыҭҳәааҿы инхашәа иахәашаз аутилитартә нцәахәқәа аԥиҵон. Урҭ анцәахәқәа иара ихәашаз акы рылихырц, ирыцриҟьарц еиуеиԥшымыз ақьабзқәа рымҩаԥгарала, ма ажәала иргәыбзыӷны ргәы ҟаиҵон, драшьапкуан, дрыматанеиуан. Убас, аԥсуаа зхылҵызгьы рус армариаразы, алҵшәа марымажахарц, изыҳәоз, згәы ҟарҵоз анцәахәқәа дреиуан алу (анапыла алу) анцәахәы Саунау. Уи иахьа шьҭа ажәлар акыр дырхашҭхьеит, лыхьыӡ здыруа еиҳараӡак абиԥара еиҳабы иаҵанакуа абыргцәа роуп, урҭгьы акыр имаҷхахьеит.
Н. С. Џьанашьиеи Г. Ф. Чурсини Саунау илызкны рацәак адыррақәа ҟарымҵеит, аха уеизгьы ус еиԥш анцәахәы аԥсуаа дышрымаз азгәарҭеит. Гәдоуҭатәи ауезд аҿы И. С. Мышәба ҳәа информаторк излаиҳәаз ала, ажәытәан анапыла луы ала арыц анырлагоз аҭыԥҳацәа Саунау лыхьӡала ашәа рҳәон.
Саунау дыԥҳәысуп. Анапыла луы ала арыц (ача, аԥш) алагара ҷыдала изусыз аԥҳәыс лакәын. Убри инақәыршәаны акәхап, уи анцәахәгьы дыԥҳәысуп ҳәа дзырыԥхьаӡоз. Анапыла луы ала алагара дараӡа иуадаҩын, игәыԥҵәаган, игәырҿыӷьган. Иахьеи уахеи ҭаацәак рызхара уи ахәылхра мариамызт. Ари аусхкы анагӡара ахатәы ритм аман,  даҽакы иалаҩашьомызт.
Саунау дырзылыԥхарц, лгәы ҟарҵарц ажәытәан ақьабыз ҳәа акыр мҩаԥыргозу, имҩаԥырымгозу цқьа иҳаздырам. Уи ҳара еиҳараӡак дызлаадыруа лара илызкны ажәлар рҿаԥыц рҿиамҭақәа рҿы иаҳԥыло хыц-ҩыцк аџьа ашәақәа рылоуп. Дара урҭгьы аҵарауаа зыхьӡны ақьаад ианырҵақәоз  роуп акәымзар, хыхь зыӡбахә ҳҳәаз апрактикатә (аутилитартә) ҵакы рыҭаны, ажәлар рҿы ахархәара анамаз аамҭа цахьеит. Напыла луы ацмыхәрас аӡлагара, афымцаӡлагара аныҟала, алу ашәақәагьы, анцәахәгьы ажәлар ирхашҭуа иалагеит. Аха ашәҟәы ианҵаны иҳамақәоу рхыԥхьаӡара шырацәамгьы, рудимент ҳасабла акәзаргьы, Саунау лцәаара аабартә ирныԥшуеит.
Ҳәарас иаҭахузеи, урҭ ашәақәа ртеқстқәа қьаҿқәоуп, асиужет рымаӡам. Ҿырԥштәыс иааҳгозар, Сеидыҟ Кәарҷиа иҳәамҭаны, 1935 шықәсазы абызшәадырҩы Виктор Кәыкәба ақьаад ианиҵаз «Алу ашәа» атеқст аа-цәаҳәак роуп иҟоу:

Саунау, саунау,
Сақә-сапыншәа иалагоит,
Џьамхыла ибысҭоит,
Саара-хыла иаабымсхуеит.
Уаа, улага, улага,
Сақә-сапыншәа улага,
Аҩ иаҩуеит, ах иахуеит,
Аԥсҭагәаҩа иҭанаԥсоит.

Ари атекст маҷ ала иеилаҳкаауа шырацәамгьы, акы уеизгьы агәра ҳгартә иҟоуп – Саунау ҳәа ара зыӡбахә ҳәоу алу анцәахәы лоуп. Алу ала напыла илагоз аԥҳәыс ашәаны илҳәон. Традициала уи амелодиа зеиԥшраз ҳаздырам, аха напыла луы ала арыц алагара апроцесс иамаз аритм иақәшәартә ишыҟаз ҩашьаӡом. Ҵакыс иамоугьы илагоз аԥҳәыс лгәазыҳәароуп – иџьаџьаны иалагар лҭахымызт, «сақә-сапыншәа» (игәӡаны) иалагарц акәын дзышьҭаз. Насгьы алу иахәлалыԥсоз арыц акырӡа иеиҳаны иахәлалхырц лҭахын, ус гәазыҳәараны илыман. Убри лгәазыҳәара анагӡаразы анцәахәы Саунау илылшо акрыҟоуп ҳәа анылԥхьаӡоз аамҭақәа аҟазар акәхарын ари ашәа анаԥырҵоз. Уи азоуп «Џьамхыла ибысҭоит, саара-хыла иаабымсхуеит», – зылҳәогьы.
Ари авариант акыр иазааигәазаргьы, иҟазшьарбагоуп Очамчыра араион Ҭхьына ақыҭан инхоз  ажәабжьҳәаҩ, ашәаҳәаҩ ҟаимаҭ Салаҟаиа Хәажәы Наурыз-иԥа иҳәамҭаны 1961 шықәса цәыббра мза 5 аҽны афольклорист Ш. Хь. Салаҟаиа ақьаад ианиҵаз авариант:

Уаа, блага, блага,
Сақә-сапыншәа блага.
Саара-хыла ибымҵагылоуп,
Џьам хыла ибыхәласыԥсоит,
Башьцәа рыцәгьа шыбымбара.

Хыхь иааҳгаз Виктор Кәкәба ианҵамҭеи Шоҭа Салаҟаиа ари ианҵамҭеи акыр  ишеизааигәоугьы, анеивыга-ааивыгарақәагьы еилыхха иаабартә иҟоуп. Ари аҵыхәтәантәигьы ҵакыс иамоу, изызҳәоу илагоз аԥҳәыс лгәазыҳәароуп. Ҵабыргуп, араҟа Саунау лыхьыӡ ныҭкааны иҳәам, аха лара  ишлызку, ишлықәку, илзырханы ишҳәоу ҩашьаӡом, еилкаауп.
Илагоз аԥҳәыс лгәазыҳәара нагӡахарц азы, анцәахәы лгәы аҟаҵаразы, уи лылԥха аиуразы дылныҳәон. «Башьцәа рыцәгьара шыбымбара», – ҳәа илныҳәо алу анцәахәы Саунау шлакәу ҩашьаӡом.
Саунау лыӡбахә аԥсуа нарҭтә епос аҿгьы иаҳԥылоит. Уи лыхьыӡ уаҟагьы алу ашәа иаланы иҳәоуп. Уи ашәа Сасрыҟәа иабхәаара Аиргьаа раҳҭыԥҳәыс алаҳәараҿы напыла алу ыргьежьуа ахәыӡ аныллаго илҳәоит. «Уи (Аирыгьаа раҳҭыԥҳәыс – С. З.) лхы ақәрыԥсны алагара даҿуп. Лыбжьы ныҵакшәагьы абри еиԥш алу ашәа лҳәоит:

Саунау, Саунау,
Сақә сапыншәа иалагоит,
Џьамхыла ибысҭоит,
Саарахыла ибымсхуеит.

Уаа, улага, улага,
Сақә сапыншәа улага,
Аҩ иаҩуеит, ах иахуеит,
Аԥсҭа-гәара  иҭанаԥсоит».

Излаабо ала, ашәа ари атекст зегь реиҳа ажәлар ирдыруа авариант ауп. 

Иантропоморфтәу амифтә персонажҚәа рхырҾсахьаҚәа

Аиныжә, адауы

Аԥсуа фольклори амифологиеи рҿы (еиҳараӡакгьы анашанатә лакәқәеи афырхаҵаратә епоси рҿы) лассы-лассы даҳԥылоит аинажә, ма адауы ҳәа изышьҭоу амифтә персонаж. Иара изкны атерминқәа ҩба («аиныжә», «адауы») ахьҳамоу машәырны иҟамзар акәхап.
Атермин «аиныжә» адыга фольклори амифологиеи рҿгьы иалаҵәаны иҟоуп. Иаҳҳәар ҟалоит уи адагаагьы аԥсуаагьы еицырзеиԥшу ажәоуп ҳәа. «Адауы» акәзар, уи ҳԥылоит «деви», «даива», «див» аформақәа рыла аџьамтә, аермантә, атадџьыктә аузбектә, егьырҭ атиурк бызшәақәа ныҟәызго ажәларқәа аӡәырҩи, ақырҭқәеи, даӷьсҭантәи ажәларқәа аӡәырҩи рфольклори рмифологиеи рҿгьы.
Ҳара араҟа ажәақәа «аинажә», «адауы» синонимқәак ракәны ҳхы иаҳархәоит, избанзар аиныжә ҳәа ҳазҿугьы,  адауы ҳәа ҳазҿугьы амифтә хаҿсахьақәа еивырго акагьы ыҟам, ҭеиҭыԥшлагьы, функциалагьы иеиқәшәо, иеиԥшу роуп.
Аиныжә (адауы) маха-шьахала еилазаашьас имоу антропоморфтәуп. Аԥсуаа рҟынгьы, адыгаа рҿгьы аиныжә функциас имоу ауаа ацәгьа рзуроуп. Амч ду имоуп, имаха-шьаха дууп, иоуразароу ахәы жәпаны, ибабаӡа, иқәссы иқәуп, аха ауаҩы (афырхаҵа) иаасҭа акырӡа дгаӡоуп. Аиныжәқәеи (адауцәеи) ауааи ианагь еиӷацәоуп, еиҿыхароуп ирыбжьоу, аха аидысларақәа раан, досу хынцәмырха реиқәԥарақәа, реибашьрақәа раан, ауаҩы  ианагь хшыҩла, маанала аиааира игоит. Ауаҩы адауы данирҭаслымлак ашьҭахь ианеинаалогьы, аиуара анрыбжьарҵалогьы ҟалалоит.
Аиныжә (адауы) ихаҿсахьа аарыԥшразы ажәлар зегь реиҳа сахьаркыратә хархәагас иҟарҵеит агипербола. Арымӡаа иҟоу рахьынтә акы иадамзаргьы аҿырԥштәы ааҳгап. Алакәқәа руак («Быжьҩык аиныжәцәа аишьцәа» ) излаҳәо ала, аиныжә дандухалак акәым, даныхәыҷугьы, дышхәыҷугьы амч ду ааирыԥшуеит. Маҵуҩыс хәаџьак иҿы иҟаз аиныжә хәыҷы ҽнак амҿы анаагатәха, ашахақәа иманы «абнахь дцан, аҵлақәа хыжәжәаны, ашахақәа еиԥшьны иргәыдӡалоз (изакәшоз) амҿы ҿаҳәаны иҟәаҟәа иқәҵаны даабжьалт.
Дахьаабжьалаз амҿы аҭӡы иаҿаԥан, ахыб ахнахит, агәара иаҿаԥан, иҵнажәеит: зегьы ықәгылан уамашәа ибо ишизыԥшыз, аа-уардынк иааргашаз амҿы ааганы илкаижьит».
Иара убри аиныжә хәыҷы изҳашьеи имчи зеиԥшраз збаз ауаа шәан заанаҵ (ддухаанӡа) дҭадырхарц иақәыркит. «Уаатәи ақыҭаҿы сланк ыҟан; ари аслан уаҩытәыҩса дамаҭәамызт. Убри дҭанархап ргәахәын аиныжә хәыҷы дазыркит, икны иаага ҳәа.
Аиныжә хәыҷы дцеит аслан ахьамаз.
Аслани иареи еиқәшәеит.
Еиқәԥо рҿаархеит.
Ашьыжь иалагаз амра ҭашәаанӡа аиқәԥара иаҿын. Амра нҭашәоны еиԥш аиныжә ҷкәын даиааин, аслан алымҳақәа ирынкны, аҿы дҭасуа иманы дааит ақыҭаҿы».
Аиныжә (адауы) абнарақәа, ацәыҵалашьцарақәа, аҳаԥқәа, абаақәа рҿоуп тәарҭас, гыларҭас иахьимоу. Ианагь ауаа драӷоуп, цәгьамзар бзиа рзиуам, зныхгьы дуаҩжьыфаҩуп. Ахәыҷқәа дрызгагоуп, даҽа зныхгьы аԥҳәыс дӡаны дигоит (афырхаҵа иаҳәшьа, ма иԥҳәыс, ма иан). Аха ауаҩи (афырхаҵеи) иареи реиԥыларақәа раан, ауаҩы аиныжә (адауы) дымшьыкәа аиааира изгар, аиныжә (адауы) маҵуҩыс дҟалоит, афырхаҵа иааиҳәо зегьы наигӡо далагоит.
Аиныжә (адауы) ижәытәӡоу мифтә хаҿуп, аԥсабаратә цәырҵра џьбарақәа дырсимволуп.
Аԥсуаа рҟны еиԥш егьырҭ ажәларқәа аӡәырҩы рҿгьы аиныжә (адауы) ахқәа рацәаны ихагылоуп, зныхгьы блак ауп ихоу. Уи ихы агәҭаны иҟоуп. Аиныжә (адауы) блак ахьхоу иугәаланаршәоит Гомер иҩымҭа «Одиссеиа» аперсонажцәа ируаӡәку циклоп (киклоп) имифтә хаҿсахьа. Уи еиԥшқәоуп ауаԥсаа рфырхаҵаратә епос аҿы иаҳԥыло уаиг, ақырҭуа мифологиаҿы иаабо деви. Аерманқәа рмифологиаҿгьы деви иантропоморфтәу, зныхгьы изооморфтәу хаҿуп. Уаҟагьы деви ҳәа изышьҭоу амал (ахьы) рацәаны изымпыҵаку хаҿуп. Уаҟагьы урҭ адауцәеи (деви) ирҿагыло, ирақәԥо афырхацәа ианагь аиааира ргоит, зныхгьы афырхацәеи дареи аиҩызара рыбжьарҵоит, афырхацәа ацхыраара рырҭоит. Арҭ амифтә хаҿқәа ранацәа ргәыҳәԥқәа дууп, рыжәҩахыр ихыжьны игьало рҟәаҟәа иқәуп. Арҭ аҵыхәтәантәиқәа (адауцәа ранацәа) рԥацәа раасҭа дара ауаа ирымабзиоуп.
Ақырҭуа мифологиаҿы деви ицәыршәагоу, цәгьамзар бзиа ауаа ирзызымуа мифтә персонажуп. Араҟагьы иара антропоморфтәуп, аха азооморфтә ҟазшьақәагьы иныԥшуеит, зныхгьы атәыҩақәа ихагылоуп, ахәы иқәуп ижәпаны, ахқәа ихагылоуп хԥа инадыркны шәкы рӡынӡа. Абжьааԥны деви адгьыл дхәыҵанхоит, аха  хыхь адгьыл ақәынхарагьы илшоит, аханқәа  изгылоуп, амал ду имоуп. Бжеиҳан девираа аишьцәа быжьҩыкны иҟоуп, еиҳараӡак арахәааӡареи ашәарыцареи роуп изҿу, аҭыԥҳа ԥшӡақәа тҟәаны иргоит.
Аԥсуа мифологиеи афольклори рҿы ишаабо еиԥш, адыгаа рҿгьы акыр аепостәи алакәтәи сиужетқәа аиныжәи афырхаҵеи реиқәԥара шьаҭас ирымоуп. Ҿырԥштәыс иааҳгозар, уа нарҭ Сасрыҟәа изку аҳәамҭақәа руак аҿы змаха-шьаха ӷәӷәоу, амагиатә мчы змоу аҳәагьы зку аиныжә нарҭаа амца рыцәӡаны игоит. Сасрыҟәа уи аиныжә омага дииааины, амцагьы имхны нарҭаа ирызирхынҳәуеит. Адыга мифологиеи афольклори рҿы аиныжә ииааиқәо иреиуоуп «ахабыжь хәыҷ» Кәицыки Хагәыри. Ари аҵыхәтәантәи (Хагәыр) аиныжә ила ҭыхны (дырлашәны), иара аҭыӷь ахәы жәпара иҽалакны аҳаԥы дҭыҵуеит.
Аиныжә (адауы) дзаҵәны дыҟаӡам, зны дҭаацәароуп, аԥҳәыс димоуп, аԥҳа димоуп (хҩык аԥҳацәа имоуп ҳәа ахьҳәақәоугьы ыҟоуп). Даҽа зныхгьы аиныжәцәа (адауцәа) аишьцәа хҩык (ма быжьҩык) ыҟоуп.  Аӡә иаҵкыс аӡә дыӷәӷәоуп, дыџьбароуп, илеишәа цәгьоуп. Руаӡә хык ихагылазар, уи  ишьҭанеиуа ҩ-хык ихагылоуп, ахԥатәи х-хык ихагылоуп…
Аиныжә (адауы) адгьыл аҵангьы тәарҭас-гыларҭас, нхарҭас имоуп. Алакә афырхаҵеи иареи уа ианеиқәшәалогьы аабоит. Зныхгьы аӡы (аӡыхь) дахылаԥшуеит, аԥшәмас дамоуп, ӡӷаб дирмҭакәа ауаа аӡы риҭом. Ҿырԥштәыс иааҳгозар, алакәқәа руак аперсонаж хада Ҳаџьы Смел-иԥа мҩак дықәланы дышнеиуаз, «џьара ауаа еизаны иахьықәыз дә-дук аҟны днеит.
– Ишәыхьзеи, ишәыҵалазеи? – ҳәа данрызҵаа, убас иарҳәеит:
– Иҳахьзеи умбо, абраҟа ҳқыҭа аҟынӡа ӡы заҵәык леиуеит; убри адауы дахылаԥшуп. Аӡы агара хақәиҭым, есымша [аӡӷабцәа] аӡәаӡәала адауы иаҳамҭакәа; абраҟа ҳахьыҟоу адгьыл аҿы, есышьыбжьон адгьыл ааимҟьаны ихы аахәыҵигоит. Усҟан аӡәы дмазеины дгылазароуп, мамзар аӡы илеиуа ажәра ҳақәиҭым, – ҳәа 
– Ус акәзар, имариоуп, – иҳәеит Ҳаџьы Смел-иԥа. Убраҟа адауы дахьхәыҵыҵлоз ааигәара Ҳаџьы Смел-иԥа днеины жракы дҭатәеит. «Амала арахь саигәара аӡәгьы шәмааин», – ҳәа реиҳәеит.
Ус, дук мырҵыкәа, адгьыл ааимҟьаны адауы ихы ҩхәыҵихит, аха уаҩы димбеит; абри аамҭазы, Ҳаџьы Смел-иԥа иаҳәа ааҭԥааны, иаамҩаниҵан адауы ихы нхисеит, аха дырҩегьых даҽа хык ихагылеит. Нас ԥсыхәа изыҟамҵо даналага, ахәшԥырӷы ҳәа дыҳәҳәеит; иаразнак ахәышԥырӷы изаарган, ихы хҵәаны ианылкаижь, [ахәышԥырӷы] нақәиԥсан, уаҳа егьизыҟамҵеит адауы, уаҟа даалгеит».
Алакә ажанр аестетика инақәыршәаны афырхаҵеи адауи реиқәшәараан, рымчқәа ԥибашәаанӡа, ажәала еиқәымақаруеит, адауы афырхаҵа даушла диршәарц далагоит, аха  убраҟагьы афырхаҵа аиааира игоит. Адауцәа «ауаҩ ччиа», ма «аԥсуа ччиа» ҳәа рқьышә дықәҵаноуп иара ишихцәажәо. Нарҭаа ирыхҳәаау афырхаҵаратә епос аҿгьы, Абрыскьыл изку аҳәамҭаҿгьы адауы ифункциа еиҭакӡам, иахьабалак еиԥшуп.
Убасҵәҟьа иҟоу афункциақәа нарыгӡоит ауаԥсаа рмифологиаҿы иаҳԥыло уаиги (ваиуги). Уаиги (ваиуги) блак ауп ирхоу, урҭ рахьтә быжь-хык зхагылоу дубап, уи моу, шә-хык зхагылоугьы дыҟоуп. Маха-шьахала уаигаагьы аԥсуа дауқәа (аиныжәқәа) реиԥш идуқәоуп, ауаԥс епос аҿгьы нарҭааи дареи ианагь еиқәԥароуп изҿу, аха ианагь дара (уаигаа) аҵахоит.
Аиныжәқәа (адауцәа) ҳанрыхцәажәо, рыӡбахә анаҳҳәо иаҳхаҳмыршҭыроуп даҽа ҭагылазаашьакгьы. Изакәу уи ауп, аԥсуаа ретногенез иазкны ирӡбаз амифтә концепциақәа руак излаҳәо ала, ари адунеи (Аԥсны) аԥхьаӡа иқәнагалаз аҵан ҳәа изышьҭаз ауаа ссақәа ракәын. Урҭ рнаҩс иқәнагалеит ауаа дуқәа аиныжәқәа (адауцәа). Адауқәа ықәызхыз аепикатә фырхацәа нарҭаа роуп, нарҭаа ирхылҵыз ҳауп ҳара аԥсуаа.
Аԥсуа нарҭтә епос аҿы адауцәа ианагь афырхацәа ираӷоуп. Адауцәеи нарҭааи адунеи иқәибаргылом. Адауцәа ирымхноуп нарҭаа ашәыр ҵлақәа реиҭаҳара, ранҵара, рааӡара ишалагаз. Ашәыр ҵлақәа урҭ амифтә хаҿқәа рымхра зылшаз, зыхьӡ иадҳәалоу нарҭ Кәын иԥа Цәыцә (Бжеиқәа-Бжашла) иоуп.
Адауцәа рақәԥараҿы  нарҭаа иага фырхаҵара аадырԥшуазаргьы, урҭ зегьы иреиҳауп Сасрыҟәа адауы амца ахьимихыз. Аԥсны нарҭтә епос ҷыдала иҭызҵааз академик Ш. Хь. Салаҟаиа ииашаны излаиҩуала, Сасрыҟәа абри ифырхаҵара ажәытәӡатәи абырзентә Прометеи иеиԥшу «акультуратә фырхацәа» дырзааигәанатәуеит.


Аҩсҭаа

Хыхь анцәа ҳанихцәажәоз, уи ахаҿсахьа иадҳәаланы аҩсҭаагьы маҷк иӡбахә ҳҳәеит, аха уи азхом. Иркьаҿны акәзаргьы, ара уажәы ҷыдала аҩсҭаа ҳилацәажәап, иазгәаҳҭап уи иҟазшьа хадақәа.
Анцәа абзиара дасимволзар, шамахамзар абзиара дашьҭазар, аҩсҭаа цәгьарас иааҟоу зегьы дырсимволуп, ацәгьа зыршо амифтә хаҿқәа ирылукааша иоуп. Анцәеи аҩсҭааи наџьнатә аахысгьы еинышәашьа змам антагонистцәоуп, ҭаха рибаҭом, адунеи иқәибаргылом, иеибацәымӷуп, иааиԥмырҟьаӡакәа руаӡә иҟаиҵо егьи ахырбгара, абжьыхра, аилажьра, аиҵаҟьара дашьҭоуп. Убас шакәугьы, арҭ дара аӡәи-аӡәи иузеиҟәымҭхо иеидҳәалоушәа, иеимадоушәа иҟоуп. Аԥсуа информаторцәа, ажәабжьҳәаҩцәа атрадициатә жәлартә культура аныҟәгаҩцәа аӡәырҩы  еицҿакны изларҳәо ала, «аҩсҭаа дыҟамызҭгьы, анцәагьы дҟаломызт». Уи моу, аԥсуаа ржәытә дунеихәаԥшышьақәа рыла, анцәеи аҩсҭааи аиҭынхарагьы рыбжьоуп – анцәа иаҳәшьаԥа иоуп аҩсҭаа, «даҩысҭаахаанӡа дмаалықьын», – рҳәоит. Н. С. Џьанашьиа излазгәеиҭаз ала, аԥсуаа агәра ганы излаҟаз ала, анцәа иан Хьациа-ԥҳан. Иара иаҳәшьак димоуп, убри лоуп ҩысҭаа мысхәыс иҟоу, аџьнышқәагьы налаҵаны изхылҵыз. Абас анцәеи аҩсҭаацәеи ҭынхарыла, шьала-дала иеидҳәалоуп азоуп урҭ зынӡа рыхәҵәы зықәимхуа.
1919 шықәса ииун 28 аҽны иҭыҵзи (№ 14) иара убри ашықәс ииуль 11 азы иҭыҵыз (№ 16) агазеҭ «Аԥсны» аномерқәа ирнын аԥсуа жәлар аҩсҭаа дшырдыруаз, дзакәу ҳәа дшырԥхьаӡоз ибзианы изныԥшуа астатиа «Аҩсҭаа ԥаса дызусҭадаз?» ҳәа хьӡыс измоу. Уи автор дызусҭоу ҳәа иаҵаҩуп «Донган». Иҩашьаӡом ишԥсевдониму, насгьы уи Д. И. Гәлиа шиакәу. Уи астатиа излаҳәо ала, «ожәы ҳара аҩсҭаа ҳәа ҳзышьҭоу ԥаса дмаалықьын, амаалықь еиҳабацәа дреиуан. Аха ашьҭахьы анцәа данизымдыр, Анцәа имеикуа, ацәгьа-мыцәгьа иуа, иҳасабуа даналага, дшәыины ажәҩан аҟнытә длаишьҭит, ҵаҟа адгьыл ахь. Убрыи нахыс аԥсабараҿы даанхаӡеит ацәгьа-мыцәгьа уа, ауаа имҩахҟьаны абааԥсы дырҟаҵуа, еибарӷьычуа, еирсуа, еичырчуа. Зны-зынла ауаа ихы дыирбоит маалықьҵас, нас иааигоит хәыҷы-хәыҷла ауаа иаҳа иара иахь зхы хоу иара изаанаҭ ахь, ацәгьарахь, ацәгьахәыцрахь». Аҩсҭаа иҭеиҭыԥш акәзар, дыгмыгуп, «илақәа аҭаԥшылара игәаӷьыуацәаны… длакь хәахәаны, дҿаҩлакьны, дцәыршәаганы, ихахәы џьықьӡа еиларгыланы…»
Анцәа дырҿиаҩызар, длашазар, дҳаракызар, аԥсабареи, ауаа назлоу уи иқәу зегьы рзы, иеидкыланы акосмостә еиҿкааразы, аизакразы дықәԥозар, аҩсҭаа иахьабалак уи иантипод иоуп, аиқәылашьцара, абжьыхра,  аԥхасҭатәра дашьҭоуп, аилажьра, амч лашьцақәа, аиҵаҟәаҟәарақәа  дырсимыволуп, адунеи аҿы цәгьарас иааҟало зегьы иара дырхыҵхырҭоуп. Ажәак ала, анцәа аԥсҭазаареи, арҿаиареи, амшхәабзазареи дырсимволызар, аҩсҭаа амч џьбарақәеи, алашьцареи, ацәгьарқәеи дырсимволуп.
Аԥсуаа рмифтә дунеихәаԥшышьақәа злаҟоу ала, аҩсҭаацәа амца рыжәҵаны (дара зегь реиҳа амцоуп изыцәшәо) иқәихырц, инирҵәарц, адунеи иқәымкәа  ирыцқьарц азоуп анцәа адыд-мацәыс зыҟаиҵо. Адыд-мацәыс ала аҩсҭаацәа рыҭра иҭаицалоит, рҭыҩра лашьцақәа ихәыҵаицалоит.
Аха зегь акоуп, аҩысҭаацәа инагӡаны рыхәҵәы изықәхуам иара зегь зымчу, зегь зылшо ҳәа иԥхьаӡоу анцәа ихаҭагьы. Анцәеи дареи реиҿыхара наџьнатәтәуп, нҵәара ақәӡам.
Аҩсҭаа дгыиуа адунеи дықәуп. Ҳәарас иаҭахузеи, анцәа иҿыхара мацара акәӡам дызҿу. Ауаа, арахә, аҵиаақәа уҳәа џьара цәгьарак ахьырзиуша иҽазҵәылхны дашьҭоуп. Аҩсҭаацәа нырҵәашьа рымаӡам, рхыԥхьаӡара ҵҩа амам. Аҩсҭаа душәир, быжьҩык аԥацәа иауеит рҳәоит.
Аԥсуаа рмифтә дунеихәаԥшышьақәа зеиԥшроу ала, уаҩы бзиарак дақәшәар, анцәа деигәырӷьозар, аҩсҭаа даҵашьыцуеит. Убри аҟынтә ауаҩы дзықәшәаз абзиара аҩсҭаа иблеи илымҳаи ирцәыихьчалар акәын, ибжьы ҩыҭганы дгәырӷьар, аҩсҭаа иаҳарҳәа дшәон. Иаҳҳәап, аҽаҩра бзиахар, агәабзиара имазар, ирахә ҿиозар, амашәыр дацәыхьчазар уҳәа ауаҩы иҳәоит: «Ԥу, ԥу, аҩсҭаа илымҳа џьгәоуп, макьана лакьыс бааԥс сымам».
Анцәа аус дуӡӡақәагьы, амаҷқәагьы идыруеит, ибарҭоуп, ибла иҵижьуам, дырхылаԥшуеит. Иара игәаԥхарала, имчалоуп ари адунеи еибаркны, иеиҿкааны, иеизакны, гармониала излаҟоу. Аҩсҭаа иакәзар,  уи иус хәымгақәа, ицәыхцәыфарақәа узырхыԥаӡом, узырвысӡом. Убарҭқәа ирыхҟьаны аҩсҭаа анцәагьы ауаагьы дырцәымӷуп, урҭ рцәымӷрақәа зегьы еизыркәкәаны иара изкуп. Убри аҟнытә, анцәа инхарҭа, итәарҭа, игыларҭа ианагь иҳаракуп, уи ахьыҟоу ажәҩан аҿы, аҳаракыраҿ акәзар, аҩсҭаа – ианагь аҳаракыреи алшареи дрыцәшәалароуп, иҽиҵәахлароуп, алашареи иареи еиӷацәоуп, алашьцара дхәыҵоуп, тәарҭас, гыларҭас иахьимоугьы ацәыҵлашьцарақәа рҿоуп. Ԥшреи сахьалагьы ибаҩқәа хаххала дцәыршәагоуп, аха адгьыл дахьықәныҟәо анаҩсангьы, ианигәаԥхо адгьыл аҵахьгьы дцоит. Уи моу, аԥыррагьы илшоит, амҵәыжәҩақәа имоуп, игәаԥхар, дахьымнеиуа ҳәа ҭыԥк ыҟам, уаҩы ихы имырбаӡакәа, ахьышәҭҳәа иахьааиҭаху дынкылсуеит. Аҵыхәа имоуп. Аргама дзиҿагылом, анцәа дицәшәоит, аҩ дыҵаицалоит, убри азоуп бжеиҳан маӡала  аҵмыҳәҳәарақәа дызрышьҭоу, изыҟаиҵо.
Амифқәа изларҳәо ала, аԥсы зхоугьы, изхамгьы, зегьы рхатәы ҩысҭаахә дрымоуп. Дуаҩума, ԥстәума, ԥсаатәума, дасу иаҩсҭаахә димоуп, досу иаҩсҭаахә дизыбзиахароуп. (Иалшоит досу иаҩсҭаахә дизыбзиахар, ма дизыцәгьахар). Аԥсуаа злахәаԥшуала, уаҩсҭаахә дузыцәгьахар, иакәым уирҳәоит, иакәым уирҟаҵоит. Иҟазшьарбагоуп шықәсык ахь знык досу иаҩсҭаахә дԥырны дааины ижәҩа дықәтәоит џьара цәгьарак иирҟаҵарц, деилеигарц азы ҳәа иахьырԥхьаӡо. Усҟан ауаҩы деиламгароуп, иҽирӷәӷәароуп, «ԥу, ԥу, ԥу! аҩсҭаа! Наҟ усԥырҵ!» – ҳәа наҟ-ааҟ ижәҩахырқәа дрықәҭәҳәаны «дықәицароуп». Ауаа аҩсҭаацәа рҟәырцарц, ирылырцарц, ирԥырхагамхарц еиуеиԥшмыз аҽыхьчаратә усқәа мҩаԥыргон, ҿырԥштәыс иааҳгозар, убас имҩаԥыргоз ақьабзқәа руак абас иҟан.
Аԥсуаа рымцхаҵаратә дунеихәаԥшышьақәа зеиԥшраз ала, уаҵәы аашар нанҳәа акы акәны уаха аҵх аҩсҭаацәа иртәуп ҳәа иԥхьаӡан. Абри аҵх азы аԥсуаа аҩсҭаацәа ирцәызыхьчашаз акымкәа, ҩбамкәа аусқәа мҩаԥыргон. Адәахьы (ашҭаҿы) рахәума, маҭәарума акагьы нрыжьуамызт, аҩны акәымкәа даҽаџьара ишьҭаланы ицәар ҟаломызт. Ауаа аҩсҭаацәа ирцәыхьчахарц азы рхахәы (рхы ашьҭахьтәи аган аҿы) ацәа хәыҷык ыркәымпылны иаладырҳәуан, алакәымҳа амахәқәа ирылхны аџьарқәа ҟарҵон. Урҭ аџьарқәа ақәыц (амӷ)  иалхны агьыжьқәа рыхьнырҳаланы ашҭа аҭаларҭаҿы (агәашә аҿы), насгьы аҩны ашәқәа рҿы, ауҭра аҭаларҭаҿы, акәытҵараҿы, арахә рыҭра (абора) аҩналарҭаҿы уҳәа иахьабалак икнарҳауан. Аҩсҭаацәа уа инеиуазар, «рылақәа ҭнахып» ҳәа акәхарын ус зыҟарҵоз.
Аԥсуаа агәра ганы излаҟаз ала, аҩсҭаа аџьар дацәшәоит, игәаӷьны амԥын дзықәлом. Насгьы аџьар алаԥш цәгьа уаҩ дацәнахьчоит ҳәа иԥхьаӡан.
Абри аҵх азы аҩсҭаацәа ран – раԥхьагыла, реиҳабы арупап драԥызаны идәықәлоит. Аҩсҭаацәа зхалаз ауаагьы урҭ ирыцны, цәгьак абаҟаҳҵари ҳәа ишагьуа ақыҭа иалалоит ҳәа ирыԥхьаӡон. Џьоукы ақәыџьмақәа ирықәтәоит, даҽа џьоукых ацыгәқәа ирықәтәоит, ахәылԥаз зыҩныҟа игәарымлаз рахәык аарԥыхьашәар, икны ирфоит. Абри аҵх азы ҩысҭаас иҟоу зегьы рҭыҩрақәа ирҭыҵны, иԥшаауа идәықәлоит, убри аҟынтә урҭ убысҟан иԥшааны рыкра (рылхра) еиҳа имариоуп. Ақыҭантәи аҿарацәа рҽеибаркны абнарахь ицон, уа алакәымҳа мҿы ала амцақәа еиқәырҵон. Абас абнараҿы амцақәа еиқәызҵоз аҿарацәа уа ааигәа акәыкәымдрақәа рҿы рҽыҵәахны, икылԥшны амцахь иԥшуан, аҩсҭаа  дызхалаз ргәылак уа днеины иҽирԥхарц далагозар даабоит ҳәа. Аҩсҭаацәа (аҩсҭаа дызхалаз ауаагьы) амца анырбалак, изаҩсӡомзаап, уа инеины рыҽдырԥхарц рҭаххоит ҳәа иԥхьаӡан.
Абас иҟарҵоз аҩсҭаа лыхра ҳәа иашьҭан. Ари ақьабз аимак-аиҿакқәа, аҭыӡшәақәа ахҟьалон ақыҭа уаа аӡәи-аӡәи рыбжьара.
Аԥсуаа агәра ргон аҩсҭаа ауаҩы (еиҳараӡакгьы аԥҳәыс) дихалар, деилеигар ҟалоит ҳәа. Уи моу, абригь, абригь (лыжәла, лыхьӡ ныҭкааны иҳәаны) даҩысҭаахеит (аҩсҭаа дылхалеит)  ҳәа аҭыԥантәи аиҳабыра рҿы инеины агәылацәа анылзашшқәоз ҟалақәахьан.
Н. С. Џьанашьиа излаиҩуаз ала, иара ихаан (азеижәтәи ашәышықәса анҵәамҭеи аҩажәатәи ашәышықәса алагамҭеи), иара иқыҭаҿы (Очамчыра араион Аӡҩыбжьа ақыҭан) арԥсык рқыҭантәи ҭакәажәык аҵх агәҭаны ақәыџьма дақәтәаны дышнеиуаз дибазшәа иҳәазаап. Убри ааимаркын ҩ-жәлантәык (аҭакәажә дзеиуаз ажәлантәи арԥыс дзеиуаз ажәлантәи) нибарҵәарц аҷык-аҷык аарыгхеит.
Иҟазшьарбагоуп иара убас, шықәсык ахь знык ажәлар нанҳәа ҳәа изышьҭоу аныҳәара анымҩаԥыргоз ахәылԥаз ашҭаҿы ахыҷ-мыҷ, ма аҭәа еизганы, амца еиқәҵаны, барбанџьиа ҳәа изышьҭоу ақьабыз имҩаԥыргозгьы. Уи уажәгьы ритуалк аҳасаб ала иахьымҩаԥыргақәо ыҟоуп. Уи  амца  аҭаацәара иалахәу зегьы аӡәаӡәала, хәыҷи дуи, ҳәсеи хацәеи хынтә, хынтә  иахыԥон. Досу дахыԥацыԥхьаӡа, «саҩысҭаахә абра амца иаласыблит», – ҳәа хынтә-хынтә ирҳәон.
Анцәеи аҩсҭааи реизыҟазаашьақәа ирызкны амифологиаҿгьы, афольклор аҿгьы акымкәа, ҩбамкәа асиужетқәа ҳԥылоит. Урҭ зегьы ааидкыланы урыхәаԥшуазар, иазгәаҳҭар ҟалоит анцәеи аҩсҭааи, анцәеи ауаҩи реизыҟазаашьақәа ртәы зҳәо афольклортә рҿиамҭақәа ирымоу рзеиԥштә ҟазшьақәак. Зегь раԥхьа иргыланы иаҳҳәозар, ауаҩи анцәеи, аҩсҭааи ауаҩи оппозициақәоуп. Дара реиҿыхарақәа, реидысларақәа иааԥмырҟьаӡакәа имҩаԥысуазаргьы, аҩсҭаа иага рыла иҽырҩашьаны иҽыҟаиҵаргьы, аамҭала аиааира игаргьы, зегь акоуп, аҵыхәтәан аԥызара зтәхо анцәа (ауаҩы) иоуп. Даҽакала иаҳҳәозар, анцәеи (ауаҩи) аҩсҭааи реиҿыхареи, реидыслареи, реицлабреи ртәы зҳәо афольклортә ԥҵамҭақәа ҵакыла, идеиала анцәа (ауаҩы)  аиааира иргара зеиԥш тенденциас ирымоуп.
Араҟа цқьа иазхәыцтәуп, игәынкылатәуп акрызҵазкуа ҳәа сгәы иззаанаго хшыҩҵакык. Изакәу уи ауп, анцәеи аҩсҭааи реизыҟазаашьа иаҵаҵәахуп ус баша хыхь-хыхь иузадымбало ауаҩытәыҩса шәышықәсалатәи, зқьышықәсалатәи ипрактикатәи ифилософиатәи хәыцра ҵаула. Анцәеи аҩсҭааи реиҿыхарақәа зыӡбаз ауаҩы имифологиатә  хәыцроуп. Дара хаз-хазыуп, еинышәара зқәым ианагь иеиҿагылоу, иеиҿыхо мчқәоуп ҳҳәеит, аха еиҟәыҭхашьагьы рымам ҳҳәеит. Ус анакәха, иара ауаҩы ихаҭа исҟазшьоуп ҳәа ииԥхьаӡақәо урҭ ирыдиԥхьалоит. 
Анцәеи аҩсҭааи рхаҿсахьақәа аԥызҵаз, урҭ реизыҟазаашьақәа зыхшыҩ иаӡбаз излахәаԥшуаз ала, дарбанзаалак ауаҩы арҭ амифтә хаҿсахьақәа аҩбагьы рҟазшьақәа илоуп, иныҟәигоит, анцәагьы, аҩсҭаагьы иҭатәаны иҟоуп, рылаԥш ихоуп. Иаҳгәалаҳаршәап аԥсуаа традициала ишьақәгыланы ирымоу ақәра формак: «Исхылаԥшхәу ирымаҿуп».
Ауаҩы дарбанзаалак анцәатә ҟазшьақәагьы аҩсҭаатә ҟазшьақәагьы имоуп, дрылаҟоуп ҳҳәеит, аха урҭ еиҟарам. Ауаҩы ихәыцрақәа рҿы, ихымҩаԥгашьаҿы, иԥсихалогиаҿы аҩсҭаа иаҵкыс анцәаратә ҟазшьақәа еиҳауп: дқьиоуп, дырҿиаҩуп, абзиа ихәыцуеит. Ҩныҵҟала зныхгьы «аҩсҭаа диӷрагыланы», «аҩсҭаа дихаланы», «иаҩсҭаахә дизыцәгьаханы», ацәгьара ҟасҵап ҳәа иақәикыргьы, инцәаратә ҟазшьа аҿагыланы, уи аиааира арганы, ауаҩы иԥырхагоу аҳәареи аҟаҵареи иҽырцәихьчароуп, иҽникылалароуп. Даҽаӡәых иаҩсҭаахә дииааины, инцәатә ҟазшьақәа хәаҽны, иҵарӡны, ацәгьа аҟаҵарала, аҳәарала ихатәы егоисттә мышхәыбзазара арҳара дашьҭалоит. Уи амҩа еиҳа изымариоушәа, еиҳа алҵшәа амоушәа ибоит («иаҩысҭаахә ус иирбоит»).
Дарбанзаалак ауаҩы анцәа иҟазшьақәагьы илоуп, иныҟәигоит ҳәа аԥсуаа ишырԥхьаӡоз агәра ҳзырго ируакуп, досу ихатәы нцәахәы, ихатәы ҩысҭаахә димоуп ҳәа иахьахәаԥшуазгьы. Иаҳгәалаҳаршәап трафаретқәак раҳасаб ала, традициала аԥсуаа абас еиԥш иҟоу аныҳәартәи ашәиратәи формақәа ирымоу: «Унцәахәы дузылԥхааит (дузыбзиахааит, духылаԥшааит)», «Унцәахәы уеилеигааит», «Уаҩсҭаахә дузыбзиахааит», «Уаҩсҭаахә дузыцәгьахааит». Иаҳгәалаҳаршәап аӡәы аиакәым иамхаҟаҵар, иакәымк иамхаҳәар, нас уи дахьхәны ихы дақәӡбазар, традициала ииҳәо, трафаретны иҟоу ажәеицааирақәа: «Анцәа сеилеигеит», «Аҩсҭаа (саҩсҭаахә) сеилеигеит». Иаҳгәалаҳаршәап иманшәалоу, иҵоуроу ауаҩы изы ирҳәо: «Анцәа илԥха имоуп», «Анцәа игәаԥхо уаҩуп», «Анцәа ииныҳәаз уаҩуп». Иаҳгәалаҳаршәап иҽеим изы ирҳәогьы: «Анцәа дицәымӷуп», «Иаҩсҭаахә дизыцәгьахеит», «Аҩсҭаацәа иқәтәоуп»…
Даҽакала иаҳҳәозар, аԥсуаа рмифтә дунеихәаԥшышьақәа злаҟоу ала, ауаҩы абзиарақәа изырҟаҵо, абзиа хәыцрақәа ихы иҭазыршәо, дзырманшәало, дҵоураны дҟазҵо инцәахәы иоуп, ацәгьара изырҟаҵогьы, ацәгьа хәыцрақәа ихы иҭазгало, дызмырманшәало, дшьақәызҟьо иаҩсҭаахә иоуп. Дарбанзаалак ауаҩы ихәыцрақәа рҿы, ихымҩаԥгашьаҿы, иԥсихалогиаҿы иааиԥмырҟьаӡакәа анцәатәи аҩсҭаатәи хыҵхырҭақәа еиқәԥоит, еиҿыхоит. Арҭ аҩ-мчык иаиааиуа, иеиҵааиуа ианагь еицлабуеит. Арҭ реицлабрақәа, реиҿагыларақәа, реиҿыхарақәа ҵыхәаԥҵәара рымаӡам наџьнатә аахысгьы.


Гәышьа

Абри ажәа аԥсуаа лассы-лассы есымшатәи рцәажәараҿы рхы иадырхәоит изакәызаалак акы иазкны агәынамӡара анрымоу, аха ҩысҭаа-мысхәык ихьыӡ ауп ҳәа џьара заҵәык ада џьаргьы иаҳԥымлац. Натела Хәыҭ-иԥҳа Аргәын (хылҵышьҭрала Тҟәарчал ақыҭан, Атышаду аҳаблантәуп) илҳәамҭаны Руслан Гәажәба 1983 шықәса абҵара мза 20 аҽны ианиҵаз атеқст кьаҿ абас аҳәоит:
«Сара абри атәы саҳаит 1960 – 1965-тәи ашықәса рзы. Исазҳәазгьы саб иоуп – Хәыт Аргәын, ақыҭа Тҟәарчал, Атышаду аҳаблан. Уи иҳәон:
– Сара сҭаацәа санхәыҷыз исарҳәеит, исабжьаргеит уанцәажәо уажәа иалаҵаны «Гәышьа» умҳәалан. Уи захьӡу аҩсҭаацәа реиҳабы иоуп. «Гәышьа» уҳәацыԥхьаӡа дԥырны дааины ужәҩа днықәтәоит, «Иуҭахузеи, узсыԥхьазеи?» – ҳәа дуазҵаауа. Аҩсҭаа дызхьыԥшу ауаҩы хир дақәшәом».
Ирхашҭқәахьеит акәымзар, ажәытәан «Гәышьа» аҩсҭаацәа реиҳабы ихьыӡ ауп ҳәа изыԥхьаӡоз ҵабыргынгьы иҟазар акәхарын, избанда Аргәын Хәыт ажәытәрақәа бзианы издыруаз уаҩын, акы имаҳакәа ихы иҭиҳәаарымызт.



Аџьныш

Аџьныш аҩсҭаа мысхәқәа дреиуоуп, еиҳараӡак алакәқәа рҿы даҳԥылоит. Ажәлар рмифтә гәаанагара зеиԥшроу ала, цәгьамзар бзиа змыӡбо деимонологиатә персонажуп. Аҩсҭаа, агызмал, ақаҷаа рдунеи датәуп. Егьырҭ ара зыӡбахә ҳҳәаз аҩсҭаа хыкқәа раасҭагьы дыџьбароуп. Аџьныш урҭ дреиҳабны, ацәгьарақәа шыҟарҵаша адҵақәа риҭо даабоит. Ажәлар рмырҭаҭратә дунеихәаԥшышьа злаҟаз ала, аџьнышқәа рыжәла зхылҵыз анцәа иаҳәшьа лоуп. Абас ала, шьала-дала еиуацәоуп азоуп Анцәа аџьнышқәа иага ицәымӷзаргьы, иага икыдцаланы имазаргьы, ркәакәылах адунеи иқәымкәа зынӡа изыизықәымхуа.
Аԥсуаа аџьныш ҳәа изышьҭуи аурысқәа диавал ҳәа ззырҳәауеи функциала иеиқәшәо мифтә персонажқәоуп. Аџьныш иеиԥшҵәҟьоу аперсонаж ақьырсиантә дингьы дадыруеит, аԥсылмантә дин аҿы шаиҭан ҳәа иҟоуи иареи еиԥшуп, рфункциақәа еиқәшәоит.
Аџьныш иахьабалак зыԥсы ҭаны адгьыл иқәугьы дырԥырхагоуп, аха адгьыл аҵангьы – аԥсцәа рдунеи аҟынгьы дыҟоуп, џьаҳаным аԥшәымас дамоуп, рыԥсы анҭаз агәнаҳа ҟазҵаз ауаа рыԥсқәа уа изыргәаҟуа дырхадоуп ҳәа дыԥхьаӡоуп.
Аџьныш зныхгьы аҩсҭаа мысхәыс иҟоу зегьы дреиҳабны, ацәгьарақәа ҟарҵаларц адҵақәа рызҭо, ирхылаԥшуа иоуп. Ҿырԥштәыс иааҳгозар, алакә «Амцҳәаҩи аҵабыргҳәаҩи» аџьнышцәа реиҳабы есуаха аӡлагараҿы иеизганы цәгьарас иҟарҵақәаша реиҳәоит.
Аџьнышқәа ҳԥылоит аԥсуа нарҭтә епос аҿгьы. Уаҟагьы урҭ неиԥымкрада ацәгьара аҟаҵара афункциоуп инарыгӡо. Уи моу, нарҭааи дареи реибашьра иазкны зхатә сиужет змоу аҳәамҭақәагьы ҳамоуп (аҳәамҭа «Аџьнышқәа рабашьра» ). Араҟа аџьнышқәа нарҭаа ираӷацәаны, иқәылаҩцәаны, еимҵәаҩцәаны иаарԥшуп. Зны Сасрыҟәа иқыҭан даныҟамыз иақәыршәаны иҩақәлан ҩныс иҟаз зегьы былны, ақыҭа зегьы ццышәтәны иҟарҵеит. «Ацгәыҵәҟьа акьи-быжь уаҳауамызт, арахә-ашәахә арҳәцәа иахырцахьан, ауааԥсыра зых иахәоз рыцәцеит, егьырҭ иааилахаз аџьнышқәа ираԥырцахьан».
Ари збаз Сасрыҟәа иҩызцәа иманы хәдаҟала иаӷацәа аџьнышқәа-ақәылацәа Ашәадәы дырԥылт. «Наҟ-ааҟ аҩырк еиҿагылт Ашәадәы. Иалагеит аибашьра. Иҟамлацызт уи еиԥш шьаарҵәыра еибашьра. Шықәсык акәымзт, ҩышықәса ракәымызт. Сасрыҟәеи аџьнышқәеи еибашьуан хынҩажәа шықәса. Сасрыҟәа дзықәгәыӷуаз иҩызцәа зегь ҭахеит. Ашыцламшә ақәиааит урҭ рыбаҩ, аха Сасрыҟәа дшаҿыц даҿын аибашьра.
Нарҭаа аишьцәагьы алахәын ари аибашьра, урҭгьы Сасрыҟәа идгыланы еибашьуан. Аха ашьҭахь аџьнышқәа хьацаны, ҳәаас иҟаз аӡы ирцаны, дара рыдгьыл ахь ианықәырцала, нарҭаа уа иаагылт, иазырԥхьаӡеит аибашьра иалгеит ҳәа. Сасрыҟәа дааныжьны ихынҳәит рышьҭахьҟа».
Ари аҳәамҭаҿы излаабо ала, иашьцәа данынрыжь ашьҭахьгьы Сасрыҟәеи ирашь Бзоуи ҩажәа шықәса инареиҳаны аџьнышқәа ирабашьуан. Убысҟан ауп ианагь иааиԥмырҟьаӡакәа, хшаҭарыда ивагылаз, ицәгьеи ибзиеи ицеиҩызшоз ирашь Бзоугьы аниҵыршьааз. Аха зегь акоуп аҵыхәтәан, «Иаҵахеит аџьныш ԥсыцәгьақәа. Шәаџьҳәаҩҵәҟьагьы рышьҭахьҟа дыхнымҳәит. Ԥсыбаҩла ихырҟьоит Ашәадәы.


Агызмал

Агызмалцәа рацәаҩны иҟоуп ҳәа ирыԥхьаӡон. Мифтә хаҿқәоуп, ҩысҭаа мысхәуп. Ианагь алашьцарақәа, ацәыҵарақәа ҭыԥс иалхны ирымоуп. Шамахамзар қыҭацыԥхьаӡа абри дгызмалуп ҳәа аӡәи ҩыџьеи уеизгьы иалкааны ирыман. Дгызмалуп ҳәа иԥхьаӡаз ауаҩы агызмал дихалеит ҳәа изырҳәон. Уи илаԥш цәгьоуп, имшьҭа цәгьоуп ҳәа дыԥхьаӡаны ҿырхарсҭас дҟарҵомызт.
Агызмал цәгьамзар бзиа зымбаӡо, иҟазымҵо иоуп, ианигәаԥхо изакәызаалак ԥстәык (еиҳараӡак ацгәы) иҽеиԥштәны иҽыҟаиҵоит. Дхаҵазаргьы ҟалоит, дыԥҳәысзаргьы ҟалоит. Зныхгьы ацгәы, ма абга, ма ақәыџьма, ма арбаӷь дақәтәаны уахынла алашьцара иҽалакны дныҟәоит ауааи, арахәи ацәгьара рзиуеит, рхы ҭиҟьоит, иеилаигоит, аиакәым дирҳәоит, аиакәым дирҟаҵоит.
Агызмал ажәытәтәи аҵакы ацәыӡны, иеиҭакны иахьа ауаҩы ҟәыӷа изын «дуаҩы гызмалуп», «дгызмалуп» анырҳәо ыҟоуп. 


Ахәырҭлаӷь, аҟәырҭлаӷ

Ахәырҭлаӷь (аҟәырҭлах, аҟәырҭлаӷ) ҳәа амифтә ҭакәажәгьы илзырҳәалоит, аха ари аперсонаж хазгьы дыҟоуп, лхаҽсахьа ахатәы ҷыдарақәа амоуп. Бжеиҳан уи дыԥҳәысуп, аха ахәырҭлаӷь ҳәа акыр зықәра зфахьоу, иҵлаҳәысҭахьоу ахаҵа ианизырҳәогьы ыҟоуп. Ахәырҭлаӷь илызку (изку) амифтә жәабжьқәа амиф-ҵабыргқәа ирзааигәоуп. Бжеиҳан конкретла, реалла иҟаз, ма иҟоу аӡәы ихьӡи ижәлеи ныҭкааны иҳәаны дхәырҭлаӷьын (дхәырҭлаӷьуп) ҳәа дрыԥхьаӡоит. Аамҭала уаҩҵас иҟаз, изҩыдаз, аха нас изыхҟьа-зыԥҟьалак ихәырҭлаӷьхаз аиакәамқәа ҟаиҵо, ауааи арахәи аԥхасҭа риҭо джьамны дҟалеит ҳәа ирыԥхьаӡоит.
Ахәырҭлаӷь изку амифтә жәабжьқәа шамахамзар қыҭацыԥхьаӡа ирҳәон, ирылаҵәаны иҟан, иахьагьы иахьырҳәо, изҳәо маҷӡам. Дара кьаҿқәоуп, реилазаашьа уадаҩӡам, еизаданы иҳәоу жәабжьқәоуп. Иааҳгап акык, ҩбак аҿырԥштәқәа.
«Ааи, аӡә дҟәырҭлаххеит ҳа иӡбахә рҳәон. Чкәакә Џьыгрыц иакәын иара. Дыԥсит, аха иԥсы аҭыԥахь изымцаӡеит, иҟаиҵахьаз сыздыруам, уахь нарцәҟа дрыдрымкылаӡеит. Дҟәарҭлахха адәы дықәхеит. 
Аԥшқа дахьыҟоу маӡала днеины, даагархны ацәарҭаӷәаҵаҟа дхәыҵаиршәон. Иан дузыруа, лгәы дахо, дысишьҭоу, дааҵылгон.
Абас ихаҭаҵәҟьа дырбомызт, аха ицәаарақәа рбон. Иҳақәшәира дҟәырҭлаххеит. Иҽеим дсыҟоу дыҟоуп, ианаахәлалакь нахыс аҭаацәа даарылалон.
Убас Хьач-иԥакгьы дхәырҭлаӷхеит, иыԥсы ҭынчымхеит. Ауаа уахынла рыҩны дныҩналон. Ахәаӷьӷьа ихга ачанахқәа еилеиҵон, ахырҵәы астол иқәгылазар, длагәҭасны икаиҭәон.
Уажәы хәаџьа дыҟам, аха усҟан дыҟамзи, «Уардынк азна  амҿы анышәынҭра агәы илықәҵаны, агаз ҩақәҭәаны ишәбылы», – иҳәит. Иҟарҵит. Уи нахыс уаҳа дрымбит. Уаҳа ԥсыхәа аимут, иҟоуҵои, дузком, дузшьом».
Ахәырҭлаӷь изку ажәабжь кьаҿқәа еиҳараӡак рҵакқәа мистикатә ҟазшьоуп ирымоу. Иҟазшьарбагоуп икьаҿӡоу атеқстқәа руак иаҳәо: «Ахәырҭлаӷь захьӡу уи ауп – цәгьамзар бзиа зымуа. Хабыгә Ачба даныԥсы ашьҭахь иԥсы аҩны иаауан, иҩны дааны асаанқәа, егьиқәа ԥиҽуан. Ашьҭахь амулацәа рыла еилыркааит иԥсы хәырҭлаӷьханы [ишыҟаз анеилыркаа] имаауа иҟарҵеит».



Ашьаҳиҭ

Ашьаҳиҭ иантропоморфтәу мифтә хаҿуп. Иԥшьоу, ицқьоу, иԥсхьоу уаҩуп ҳәа дыԥхьаӡоуп. Абызшәадырҩы Гь. З. Шьакирбаи излаиҩуаз ала, ашьаҳит уахынла адамра дҭыҵны адунеи ақәлара илшоит, аус бзиақәа, аус қьиақәа рынагӡароуп функциас имоу, дзызку. Ахәырҭлаӷь ацәгьа аура дазкызар, ашьаҳиҭ уи антиподс дылзыҟоуп. Ажәа «ашьаҳиҭ» ахаҭа аҭырқәшәаҟынтә аԥсшәа иаланагалақәаз иреиуоуп. (Шәахә: Шакирбай Г. З. О турецких лексических заимствованиях в абхазском языке // Известия Абхазского института языка. Лиретатуры и истории им. Д. И. Гулиа. Вып. II. Тбилиси. Изд-во «Мецниереба», 1973. – С. 86, 91).


Аблис

«Аблис» тәымџьарантәи аԥсуа бызшәа иаланагалаз ажәоуп. Ианаланагалаз абригь, абригь аамҭазоуп ҳәа акы алкааны аҳәара уадаҩуп. Ауаԥс ҵарауаҩ, абызшәадырҩы В. И. Абаев излаиҩуала «иблис» араԥ бызшәаҟынтә иаагоуп, уантәи егьырҭ акыр бызшәақәа ирылаҵәеит, иаҳԥылоит аџьам бызшәаҿы, атиурк бызшәақәа рҿы, иара убас кавказтәи акыр бызшәақәа рҿгьы: аҟабарда бызшәа, авар бызшәа, алезгин бызшәа, аваинах бызшәақәа, ауаԥс бызшәа уҳәа. Иахьабалак ҵакыс иамоу, иаанаго аҩысҭаа-мысхәуп, аҩсҭаа хыкқәа – аџьныш, аџьинқәа, агызмалцәа, ашаитанцәа дрыхкуп, цәгьамзар бзиа зымуа мифтә хаҿуп, амч лашьцақәа дырхаҭарнакуп. Ацәгьа-мыцәгьа зыршуа ауаҩгьы аблис («дыблисуп») дихалеит ҳәа дрыԥхьаӡоит «дгызмалуп, «дгызмалхеит», «даҩысҭаауп», «даҩысҭаахеит», «дыџьнышуп», «дыџьнышхеит» ҳәа ишырҳәало еиԥш.
Аԥсылмантә  мифологиаҿы Ибис дыџьнышуп, ианагь аллаҳ диаӷоуп. Аҟәаран излаҳәо ала, Ибилис аԥхьа дмаалықьын, аха Аллаҳ Адам дишан, абри шәиеихырхәала ҳәа амаалықьцәа адҵа анриҭа, зегь ақәшаҳаҭхеит, аха уи адҵа Иблис инаимыгӡеит. «Сара уи (Адам- С. З.) иаҵкыс сеиӷьуп: уара сара амца салухит, иара (Адам – С. З.) анышәаԥшь далухит». Иблис абас ахьиҳәаз азы ажәҩантә дунеи далцахеит. Уи иара дазгәаан дқәит иахьабалак ауаа еиласхәалоит, рхы аҭыԥ иқәсҟьалоит ҳәа.
Уажәы аакьыскьанӡа аԥсуаа есымшатәи рцәажәараҿы ари ажәа рхы иадырхәалон, иахьа шьҭа абиԥара еиҳабы иаҵанакуа быргцәақәак ракәымзар акыр ирхашҭхьеит. Аԥсуа кьыԥхь аҿгьы рацәак иаҳԥылом. Ииашаны исзеилкаазар, Баграт Шьынқәба ироман «Ахаҳә еиҩса» ҭыԥ заҵәык (епизод  заҵәык) аҿы иаҳԥылоит. Убраҟада џьаргьы исымбац. Аџьаамаҿы ажәлар анеизоз, аԥсылман ныҳәара анымҩаԥыргоз ҽнак, аперсонаж хада, аҷкәын хәыҷы Лаган ианшьа Ламшьаҵә аџьаама иахаԥырны ицоз аҟәраан деихысны ишьит абзиа иазҳәам, амшьҭа цәгьоуп ҳәа иԥхьаӡаны. Уи збаз амула даргәаан, дарбану аџьаама аԥхьа ахысра згәаӷьыз, «аблис, аблис!» – ҳәа  дыҵҟьеит. Абар уи аепизод ароман аҿы Лаган иажәақәа рыла ишаарԥшу: «Аџьаама иҩназ зегьы дәылҵхьазар акәхарын, убасҟан ауп аилыҵра иалагахьаз ажәлар рхахьшәа аҵыхәахьшәа ахысбжьы анга. Саншьа Ламшьаҵә итапанча ҭыхны дгылан, акыр иҩаицәхыкны, иԥаҟь-ԥаҟьуа адәы иқәыршәын дзеихысыз аҟараангьы.
– Дызусҭада ара ихысыз?» – иаагеит  бжьык ҿацаӡа. Снаԥшызар, асарақь шкәакәа зхаз амула, аџьаама ашә дылагылан, зцәа еиқәаҵәаз шәҟык изнапык ала игәышԥы иадкылан.
– Аҟәраан ҳхаҟырны ицарц иалаган, аха изымцеит! – иҳәеит саншьа Ламшьаҵә, ифицарцка макьанагьы алҩа ҭыббуан.
– Аџьаама  аԥхьа ахысра шԥаугәаӷьи? Иԥсаатәзаргьы, аныҳәара ашьҭахь ашьа каҭәеит! Ҳаи, аблис, аблис! – ибжьы ҭганы даацәажәеит амула, нас наҟ дныҩналан, ишьҭахь ала ашьшьыҳәа ашә ныдиҵеит». 
Араҟа амула «аблис, аблис!» ззиҳәо аҟәараан зшьыз Ламшьаҵә изоуп.
Аҟәаран аҿгьы аԥсуаа рмифологиаҿгьы Иблис нхарҭа ҭыԥс  имоу адгьыл ауп, ицқьам иҭыԥқәа аҳаҭгәынқәа, ацәыҵалашьцарақәа уҳәа.


Џьангери, Џьангара

Ари амифтә хаҿы ажәлар акыр дырхашҭхьеит, аха Д. И. Гәлиа ишәҟәы «Аԥсны аҭоурых» аҿы џьара заҵәык иӡбахә ахьҳәоу иабзоураны ицәаара аабартә иҟоуп. Абри аперсонаж ихьыӡ иадҳәаланы аҵарауаҩ игәалаиршәоит фригиааи, урҭ рҟынӡа хеттааи имҩаԥыргоз қьабызк: есышықәса (ашықәс анҵәамҭазы) анцәа Аттис исахьа амца иақәҵаны ирбылуан. Иара убасҵәҟьа аԥсуаа нанҳәа мза агәҭазы (ажәытәтәи астиль ала) иҩаз аныцәи ақәни рыла амца еиқәҵаны ихыԥон. Аныцәи ақәни рымамызҭгьы, арас ҩа, ма аҭәа ааизганы амца еиқәҵаны иахыԥон. Уи амца ианахыԥоз абас рҳәон: «Ҳара Џьангери даабылуеит». (Д. И. Гәлиа иусумҭаҿы ари ахьыӡ Джангери ҳәоуп ишҳәоу, аха Џьангар еиҳа ииашоуп ҳәа ҳгәы иаанагоит. – С. З.). Уи ажәытә зны нцәак иаҳасаб ала дыҟан хаттааи фригиааи рҿы. Аԥсуаа ақьырсианра адин рныԥшны р-Џьангери дынцәоуп ҳәа акәымкәа дыџьнышуп ҳәа дрыԥхьаӡон. Иара убри Д. И. Гәлиа излазгәеиҭаз ала, Џьангери ихьыӡ аҿы имыруадаҩкәа уаҩы деиликаартә дыҟоуп хеттаа рынцәа Папаникри. Анцәа Папаникри икульт акыр иалаҵәаны иҟан хеттатәи аимпериа амрагыларахьтәи ахәҭаҿы иҟаз ақалақь Комане.
Ари ахьыӡ аетимолога шьақәиргыларц иҽышәауа, Д. И. Гәлиа анаҩсҟа иҩуан: «В первом слоге имени «Джан-гери я вижу абхасзкий корень џьа-жьа-мза-мца, озночавший – (а)-мца – огонь, что обнаруживается в словах ажьира – ажира – кузня, ажьи – ажи – кузнец и амца – огонь. Ср. никри – нгери; Папа – одно из прозвищ бога весны – Таммуза. От имени бога Папа один город на астраве Кипре называется Пафос; следовательно в имени хаттского бога «Папанкири», надо различать две состовных части. Возможно, что бог вначале назывался не «Джангери», а «мца-нгери (или мза – нгери, т.е. «никри» – огонь или никро – месяц). Впрочем допустима иная этимология; «Джан» можно связывать со словом (а) жәҩан – небо». 
Џьангьери ихьӡи уи идҳәалоу ақьабзи аԥсуаа хаттаа ркультура ишамадаз агәра ҳзыргақәо ируакуп ҳәа иԥхьаӡон Д. И. Гәлиа.


Аемына

Аԥсуаа иахьа шьҭа ирхашҭхьеит акәымзар, ажәытәан аемынаа ҳәа изышьҭаз амифтә персонаж дрыман уҳәартә иҟоуп. Аемына иӡбахә иадҳәаланы хҭыск, сиужетк анҵаны иҳамам. Уи ихьыӡ нханы иахьыҟоу, иахьаҳԥыло ашәирақәа рҿоуп. Иахьагьы аԥсуаа есымшатәи рыбзазараҿы ражәа иалаҵаны клише ҳасабла, традициала иааиуа ашәирақәа рҿы абас ирҳәалоит арахә аныршәиуа (еиҳараӡакгьы Бзыԥан): «Аемына шәылалаиит», «Аемына уеимнахааит», «Аемына уагааит». Иҟазшьарбагоуп ари аперсонаж ихьыӡ иналаршә-ҩаларшәны акәзаргьы адыга мифологиеи афольклори рҿгьы иахьаҳԥыло.


Ашаиҭан

Аҩсҭаа хыкқәа дырууаӡәкуп. Ари ажәа змоу ажәларқәа рацәаҩуп. В. И. Абаев излаиҩуаз ала, џьоукгьы сатана  рҳәоит. «Шаиҭани», «сатанеи» синонимқәоуп. В. И. Абаев излаҭиҵааз ала, атиурк ажәа шаиҭан араԥ бызшәахьы ииасит: «сатана». Ари ажәа рымоуп аҟабардаа, ачеченцәа, аварцәа уҳәа егьырҭ кавказтәи ажәларқәа аӡәырҩы. Атиурк бызшәақәа рҟынтәи ари ажәа рыланагалеит аукраинеи аурыси бызшәақәагьы. Ари ажәа ауриатә форма («сатан») Абиблиаҟынтәи европатәи абызшәақәа зегьы  ирыланагалеит.
В. И. Абаев излазгәеиҭаз ала, ауаԥсаа рфольклор аҿы ари амифтә хаҿы изку адырраҭарақәа акыр имаҷуп. Убас шакәгьы, адигорцәа рмифологиатә ашәак аҿы уи даарԥшуп ицәыршәагоу, зыԥшра цәгьоу, зҿы амцабз ҭҟьо аӡәы иакәны.
Аԥсуаа ҳҿгьы ашаитан идҳәаланы, иара изкны хазы  сиужетк ҳамам, дцәыргоуп иналаршә-ҩаларшәны амифтә хаҿы бааԥсык иаҳасаб ала. Дхаҵоу дыԥҳәысугьы цқьа еилыргам.
Адыгқәа рҿы ашаиҭани аџьныши еиԥшуп. Амцхаҵарақәа злаҽны иҟаз ауаа агәра злыргоз ала, ашаиҭанқәа анцәа ишеит, агәам-сам иалхны, ауаҩы иҭеиҭԥш рымоуп. Дара тәарҭа-гыларҭас ирымоу атышақәеи, абна тоурақәеи, анышәынҭрақәеи, ацәыҵалашьцарақәеи рҿоуп. Дара аҽеиҭакра рылшоит: ашаиҭан ауаҩ еиԥш дҟаларц илшоит, абри аума, абни аума аԥстәы иҽеиԥшитәыр ҟалоит, аламала уаҩ ихы иирбом. Ашаиҭанқәа асабрада рҿаҵаны рхы рҿы рҵәахуеит азы уаҩы ибом, рыҽҭарыҳәҳәоит. Ашаиҭанқәа ршьапышьхәақәа аԥхьаҟа ихоуп, ршьапԥынҵақәа рышьҭахьҟа ихоуп ӡызлан леиԥш. Ашаиҭан дыҟоуп иԥҳәысугьы, ихаҵоугьы. Дара зегьы функциа хадс ирымоу ауаҩ бзиа ибжьыхроуп, арахәи аҽаҩреи ирԥырхагоуп, ачымазарақәа  дырҵысуеит. 


Аџьынқәа

Аԥсуаа (еиҳараӡакгьы аԥсылман дин здызкылаз) ирдыруеит аԥсылмантә мифологиа аҟынтә ирыланагалаз аџьынқәа рыхьыӡгьы. Ҵабыргуп, урҭ ирыдҳәалоу сиужетк, ҳәамҭак ҳамам, аха иҽеим, ацәгьа ҟазҵо персонажқәоуп ҳәа иԥхьаӡоуп.
Аԥсылмантә мифологиаҿы иара убасҵәҟьоуп ишыҟоу: уаҟагьы иџьбароу, ацәгьа ҟазҵо нцәахәы бааԥсқәоуп ҳәа иԥхьаӡоуп. Аҟәаран излаҳәо ала, аџьынқәа Аллаҳ иуацәоуп. Аллаҳ урҭ алҩа (алҩақ) зхылымҵуа амца  иалхны иҟаиҵеит (ишеит), аҳауа, ма амца иалоуп, ахшыҩ рымоуп. Дара зеиуахкгьы уҭаху аформа рыманы рҽыҟарҵарц рылшоит. Аллаҳ иҟынтә дҵас ироулакгьы ԥымкрада инарыгӡоит.
Аџьынқәа Аблис идҳәалоуп. Аԥсылман дин злаҵәаны иҟоу ажәларқәа зегьы рҿаԥыц ԥҵамҭақәа рҿы иаҳԥылоит дара рыӡбахә. Аха дара рхырҿсахьақәа аԥсылманра аасҭа ижәытәуп, ажәлар уаанӡатәи рдунеихәаԥшышьақәа рныԥшуеит.
Жәларқәак рмифологиаҿы аџьынқәа рыӡбахә даҽакала иахьҳәақәоугьы ыҟоуп. Ҿырԥштәыс иааҳгозар, наҩеиаа рмифологиаҿы аџьынқәа аҩныжәқәеи иқьаԥҭоу адәқәеи рҿы инхоит. Дара цәгьарак рзызымуа аӡәгьы иԥырхагаӡам. Ауаҩы иеԥшуп маха-шьахала, ауаҩы излаиаҩудыраауа маҷуп, аха цқьа урыхәаԥшыр, рнацәкьарақәеи ршьацәкьарақәеи аҟәартәрақәа рымаӡам, рԥынҵа кылҵәарак ауп иамоу.


Акьынҿаа

Аԥсуаа ҳҿгьы, егьырахьҟа адунеи ажәларқәа аӡәырҩы рмифалогиаҿгьы иҟазшьарбагоу, аҵарауаа еицгәарҭахьоу ҭагылазаашьак аӡбахә ҳәатәуп: амифтә хаҿсахьақәа, урҭ ирыдҳәалоу ақьабзқәа аамҭала зны ицәырҵуеит, акыр аамҭа ахархәара рымоуп. Зқьышықәсала имԥсуа, имыӡуа, ианымӡаауагьы, анҵыра дууӡагьы зауқәо убап. Нас ишнеи-шнеиуа  рыгәрагара аныӡлак, ажәлар икарыжьуеит, ирхадыршҭуеит. Аха џьоукы-џьоукы амифтә хаҿқәа рыхьӡқәа абызшәа ианазынхо ыҟоуп. Ажәтә мифтә хаҿқәа реконструкциа рзуразы абызшәа ӷәӷәала ианҳацхраауа ыҟоуп. Аҵарадырраҿы иеицырдыруа абарҭ ахшыҩҵакқәа ара изаҳҳәаз, иаҳгәалазыршәаз акьынҿаа иоуп. Уи изкны мифтә ҳәамҭак, қьабзк хәа акагьы ҳԥымлац, иҳаздырам, ихьӡ заҵәык ауп иаадыруа. Уи иахьагьы аԥсуаа есымшатәи рцәажәараҿы лассы-лассы рхы иадырхәоит.
Акьынҿаа изахьӡу, изакәу цқьа иҳаздырам. Акьынҿаақәа ирызкны иаадыруа уи ауп, ажәлар ргәаанагара злаҟоу ала,  ауаа иреиԥшуп, иантропоморфтәқәоуп. Аҵан реиԥш иссақәоуп, уи моу, аҵан раҵкысгьы иссақәоуп, икьаҿқәоуп.
Ацәажәараан ажәа «акьынҿаа» ахархәара ахьамоу, ишамоу, аконтекст ҳазхәыцыр, мҩашьарада ажәытә зны имифтәыз хаҿык ихьӡын уҳәартә иҟоуп. Ирҳәоит «кьынҿаак дыҟам» («дыҟамызт) ҳәа, «дкьаҿуп», «дхәыҷуп» рҳәарц анырҭаху. Сара иахьынӡасдыруала, ажәа «акьынҿаа» аԥсуа бызшәаҿы абри аконтекст заҵәык аҿы ада уаҳа џьаргьы ахархәара амам. Иҟоуп традициала аԥсуаа иеицырдыруа, иахьагьы ирылаҵәаны иҟоу, ахархәара змоу ажәаԥҟа: «Ҩ-кьынҿаак амшын ихибаргыломызт (ихибарӡаломызт) ҳәа». Ари ажәаԥҟа аҵакы зеиԥшроу ала, ихәыҷӡоу, аԥсы зхоу, насгьы иантропоморфтәу мифтә хаҿуп уҳәартә иҟоуп. Ари ажәаԥҟаҿы амшыни акьынҿааи рыхьӡқәа еиваргыланы иахьҳәоу аконтрастра рзеибауеит, асахьаркыратә еффект арӷәӷәоит: акьынҿаа дхәыҷӡоуп, амшын дуӡӡоуп.
Иааҳгаз ажәаԥҟа абжьааԥны ирҳәоит џьоукы еимактәым анеимаркуа. Иеимаркуа  аҭыԥ (амшын) акыр инамцхәынгьы аҩыџьагьы ирызхоит, иагьырцәымыцхәуп, аха досу иԥсы ҭәуам. Аҭыԥ еимаркуеит амшын дуӡӡаҿы. Шәагаала имаҷу, арахь зыпретензиақәа дуу  изынгьы ирҳәоит «Ани (ари) кьынҿаак дыҟам». Ажәак ала, акьынҿаақәа иҵоурам, иҩеим персонажқәоуп уҳәартә иҟоуп.
Сара абарҭ ацәаҳәақәа зыҩуа автор срықәшәақәахьеит акьынҿаа ҳәа изышьҭоу амшын данцәахәуп зҳәақәоу аӡәык, ҩыџьак аԥсуа информаторцәақәак. Аха уи ус ауп ҳәаҵәҟьа злашьақәҳаргылаша даҽа материалк ҳамам.
Иҟазшьарбагоуп ара хыхь иааҳгаз ажәаԥҟаҿы акьнҿаақәа рыӡбахә амшын иахьадҳәалоу. Уи амацарала инагӡаны иаҳзышьақәырӷәӷәом, уаҩы агәра игартә арекострукциа ҳзыҟаҵом, аха акьынҿаақәа мифтә хаҿқәазар ҟалап ҳәа рыцәаара ҳақәнарԥшуеит. Ганкахьала агәра ҳнаргоит аԥсуаа  жәытә-натә аахыс ашьхақәа ишрыдҳәалаз еиԥш, амшынгьы ишадҳәалаз, амшын ахықә ихықәынхалоз жәларны ишыҟаз. Даҽа ганкахьалагьы, акьынҿаақәа мифтә хаҿқәоуп ҳәа  иҳаԥхьаӡартә иҟоуп типогогиала дара иреиԥшу амифтә хаҿқәа адунеитә фольклор аҿгьы ишаҳԥыло ҳхаҿы иааҳгар, урҭ ирҿырԥшны ҳрыхәаԥшыр. Ҿырԥшыс иаагозар, аурыс мифологиаҿы иҟоуп шуликуны ҳәа изышьҭоу аперсонажцәа. Урҭгьы еиҳараӡак аӡы астихиа иадҳәалоуп, аӡаҿы рҽырҵәахуеит, зны-зынла аӡы иҭыҵны адгьыл ахь ицәырҵуеит, аха ԥыҭрак ашьҭахь уахь еиҭахынҳуеит. Шуликуны аӡы иҭоу ҩысҭаа мысхәқәоуп, иссақәоуп, аԥсы цқьа зхам иреиуоуп. Ажәлар рымцхаҵарақәа рҿы шуликуны ҭаҷкәымк аҟароуп роура ахынӡанаӡо, рҿы амцабз ҭҟьоит, дара рацәаҩуп. Ауаҩы изы цәгьамзар бзиа ҟарҵом, иссоу ахәмаргақәа ҟарҵоит. Ажәытәан сибратәи ақыҭақәа рҿы ахәыҷқәа ирабжьаргон: «Абнахь шәымцан акәымзар, шуликун шәикуеит».
Гыртәылан аҵан иреиԥшу, аха ауаҩ сахьа (иантропоморфтәу) змоу ауаа ссақәа Месеԥе ҳәа изышьҭоу рыӡбахә рдыруеит. Агырқәа Месеԥераа ирызкны ргәаанагарақәа злаҟоу ала урҭ амш зеиԥшрахо иахылаԥшуеит, ирҭаххар идырцәгьоит, ирҭаххар идырбзиоит. Месеԥераа анкьа зны ауаа зегьы иреиԥшын, аха рҟазшьа бааԥс азы, ацәгьа ауаа иахьырзыруаз азы Христос дрызгәаан, дырҿаст, убас ала иуаа ссақәаны иҟаиҵеит. Убри инаркны дара ауаа иахьырымбаша абнарақәеи, аӡиақәа рҿи, амшыни рҿы рҽырҵәахуа иалагеит. Аха есышықәса ҽаҩраҭагалан рҽыҵәахырҭақәа ааныжьны ауаа рахь ицәырҵуеит. Месеԥе иԥҳәысугьы дыҟоуп, ихаҵоугьы дыҟоуп. Аҳәсеи ахацәеи еицны ицәырҵӡом. Дара амшын ианҭыҵуа амш бзиеи амш цәгьеи ааргоит: аҳәса – амш бзиа ахацәа – амш цәгьа. Ҽаҩраҭагалан ианцәырҵлак, дара ирылшоит аҽаҩра иаздырҳарц, мамзаргьы аарыхра зегьы рыманы  ицарц. Месеԥераа аауеит, ицәырҵуеит ҳәа ианыԥхьаӡоу амшқәа рзы заанаҵы ауаа аԥш зҭарыԥсараны иҟоу ацақәа  еихатәы маҭәахәык рҭарҵоит, насгьы рышәқәа адыркуеит. Абри иеиԥшу амцхаҵара имереҭаагьы ирыман, аха  уаҟа Месеԥераа рҟазшьақәа ныҟәызго Ҷинқа рыхьӡуп. Арҭ аҵыхәтәантәиқәа ҟазшьа ҷыдас ирымоу уи ауп, ауаа иаадрыхуа аҽаҩра дара рыхәҭак алоуп ҳәа ирыԥхаӡон. Дара ирылшоит рыхәҭа ргарц, убри ала аҽаҩра аазрыхыз ауадаҩра дақәдыршәар ҟалоит. Ирылшоит иара убас аҽаҩра барақьаҭхартә аҟаҵара. Иара убас амш бзиартәыр, ма ицәгьартәыр рылшоит.
Месеԥеи Ҷинқеи иреиԥшу амифтә хаҿқәа ҳԥылоит ашәанцеи, ачеченцәеи, аингуышааи рҿгьы. Дара зегьы илаҟәу  амифологиа иахаҭарнакцәоуп, аԥсы цқьа зхақәам роуп, деманологиатә хаҿқәоуп.
Иааидкыланы аԥсуаа зыӡбахә рдыруа акьынҿаақәагьы урҭ типологиала иреиԥшқәоу егьырҭ аӡәырҩы ажәларқәа рҿы иаҳԥылақәогьы еиҳараӡак аӡы (аӡиас, аӡиа, амшын) астихиа иадҳәалоуп.


Акаҷаа

Акаҷаа мифтә хаҿуп, ҩысҭаа мысхәуп. Иара изкны ҷыдала асиужет змоу жәабжьык, ҳәамҭак хазы ажәлар рҿы иаҳԥымлац. Еиҳараӡак иаҩысҭаа мысхәу амифтә персанажқәа (аҩсҭаа, агызмал, аџьныш, арупап) анеиқәырыԥхьаӡо иаргьы иӡбахә рҳәоит цәгьаршҩык иҳасаб ала.



Абна уаҩы

Ажәытәан Аԥсны уаҩ дызкьымсыцыз абнарақәа анырацәаз абна уаагьы ыҟоуп ҳәа ирыԥхьаӡон. Ажәлар агәра гаҵәҟьаны иҟан ана-ара бнацыԥхьаӡа аӡәаӡәа ирыдамзаргьы ауаа амоуп ҳәа. Шамахамзар қыҭацыԥхьаӡа ирылаҵәаны иҟан реалтәла  абна уаҩы аӡәы дибазшәа, ауаҩи иареи аиҿыхарақәа аидысларақәа роузшәа рыӡбахәқәа зҳәоз ажәабжьқәа.
Иахьа шьҭа ажәлар алахтырахь икылсхьеит, аҵарадырра рылаҵәахьеит, амцхаҵара, амифтә  дунеихәаԥшышьақәа, шамахамзар, икарыжьхьеиьт, реалтәла ихәыцуеит. Абас ала ажәлар рыхдырраҿы аматериалистә дунеиқәыԥшылара аҳра ауа ишыҟалахьогьы, иџьоушьартә иҟоуп абна уаҩы дыҟоуп ҳәа ана аӡәы дибазшәа ара аӡәы дибазшәа, уарла-шәарла акәзаргьы агәра гаҵәҟьаны изҳәақәо ахьуԥыло. Убас уажәы аакьыскьа (жәабаҟа шықәса уажәаԥхьа) Гәдоуҭа араион Калдахәара ақыҭан ахәы ҳарак агәҭаны, ишьапқәа еимырҿаҿаны, ақыҭа далаԥшуа, дцәыршәагаха, ахәы иқәссы, иоуразоуроу дбабаӡа аргамаду даҳбеит ҳәа зҳәо ауаа ҟалеит. Уи иӡбахә еимырҟьаны ақыҭаҿы акыр аамҭа иалацәажәон. Дызбаз димацәажәаӡеит, иқәҿимҭӡеит, дирырҳан, дшәан, абна длылахәаша дцеит рҳәеит. Ашьҭхь дҳаԥшаауеит ҳәа ишьҭалақәазгьы ҟалеит, аха уи ихабар акгьы ҟамлеит.
Абна уаҩы дыҟаҵәыҟьоуп (зныхгьы уи асы уаҩы, астәы уаҩы ҳәа ишьҭоуп), џьоукы дырбазшәа, ма ишьҭақәа рбазшәа ана, ара егьырҭ акыр тәылақәа рҿгьы уарла- шәарла акәзаргьы иахьырҳәақәо маҷӡам иахьа уажәраанӡагьы.
Урыстәыла иеуеиԥшым араионқәеи аобластқәеи (Челиабинск, Саратов, аладахьтәи Новгород, Красноиарск уҳәа) рҿгьы, европатәи акыр тәылақәа рҿгьы сенсациа ҳасабла абна уаҩы даабеит зҳәақәо ауаа рыӡбахә агазеҭқәеи ажурналқәеи инарҭбааны ирылацәажәалоит. Хара ҳамцакәа иазгәаҳҭозар, уажәы аабыкьа уабас абна уаҩы изкны астатиа ду икьиԥхьит ажурналист Андреи Рискин «Независимаиа газета» адаҟьақәа рҿы (2004 ш. ноиабр 22, ад. 12). Ари астатиагьы агәра ҳнаргоит, иахьа уажәраанӡагьы аҵарауаагьы ахархь уаагьы абна уаҩы изкны аинтерес ирымоу шырцәымӡыц. Уабас шакәугьы, адунеи иахьакәзаалакгьы џьара абна уаҩы дыҟаҵәыҟьоуп ҳәа ҵарадыррала ишьақәзырӷәӷәаша факт ыҟам. Ус анакәха, уи ихаҿсахьа мифтәуп аҟароуп.
Аԥсуаа ражәа иалаҵаны иахьагьы «абна уаҩы» рҳәалоит, аха уи ззырҳәоз ажәытәтәи аҵакы акыр аҽаԥсахыт. Ацивилизациа злымсыц, зыхдырра лаҟәу иаҵаханы иҟоу, иахьатәи аамҭа зеиԥшроу  ззымдыруа, изнымԥшуа изы дбна уаҩуп рҳәеит.
Аԥсуа мифологиаҿы абна уаҩы иӡбахә зеиԥшроу атәы аԥхьаӡа иалацәажәаз, ашәҟәы ианызҵаз дреиуан аурыс ҵарауаҩ, аботаник Н. М. Альбов. Уи излаиҩуаз ала, ажәлар иахьабалакь даара ирылаҵәаны иҟан абна уаа ирызкыз аҳәамҭақәа. Урҭ аҳәамҭақәа рҿы абна уаа аарԥшуп абнаршәырақәа ирыланхо, уа аԥшәымара зуа џьоукы ракәны. Рцәа-ржьы ахәы жәпаны ирықәссы иҟоуп. Дара маҭәақәас агыгшәыгқәа рцәақәа ршәырҵоит, ргәы иадҳәалоуп рацәак идум, аха иҵару аиха. Даара ргәыжәла цәгьоуп, игәымбылџьбарақәоуп, ауаҩы изы ишәарҭоуп. Абна уаа шәарыцаралоуп рхы шныҟәрго. Ажәытәӡа зны аԥхьаӡа аԥсуаа Аԥсны ианқәнагалаз Аԥснытәи абнақәа рҿы абна уаа рацәаҩны ирылан. Аԥсуааи дареи хынцәмырха иеиҿагыланы еиқәԥатәыс ироуит.
Анаҩсҟа Н. М. Альбов иааигоит интересс иаҳкыша даҽа фактгьы. Изакәу уи ауп, Н. М. Альбов дрықәӡбон атәым уаа (атәыла харақәа рҟынтәи иаауаз аныҟәаҩцәеи, аҵарауааи, амиссионарцәеи уҳәа) Аԥсны иаақәоз, ари атәыла ҿацә цқьа иҭымҵаакәа, хыхь-хыхьла мацара ирбоз, ираҳауаз, иеилыркаауаз рыла иахьахцәажәоз. Убас, Кавказ ҭызҵаауаз XIX ашәышықәсатәи англыз ныҟәаҩы Фрешвилд абна уаа ирызку аҳәамҭа аҵакы иаҳәо ҵабыргыҵәҟьоуп ҳәа иԥхьаӡазаап. Англиа Акралтә Географиатә Уаажәларраҿы Кавказ иҭахаз англызаа ирызкны Фрешвилд аҳасабрбара аныҟаиҵоз Кәыдры аԥсҭа абна уаа ҵабыргынгьы иамоуп ҳәа иаирбазаап.
Азежәтәи ашәышқәсқәа аҩбатәи азыбжазы анонимтә автор (И. Н.) излаиҩуаз ала, абзыԥқәа ирылаҵәаны иҟан абна уаа ирызкыз аҳәамҭақәа. Урҭ аҳәамҭақәа рзеиԥш ҵакы иааркьаҿны абас иҟоуп: Ажәытә зны Калдахәара иаахыкны Бзыԥ аԥсҭа адауқәа ираҟараз, ауаҩы ижьы зфоз, ицәыршәагаз абна иаман. Урҭ быжь- хык инеиҳаны изхагылаз каамеҭқәак ракәын. Рылахь агәҭаны блак рызҭан. Абарҭ абна уаақәа атәыла иалаланы иаланхоз ауааԥсыра ндырҵәон, рынхашьа-рынҵышьаҿы ианагь иааԥмырҟьаӡакәа аԥхасҭа рырҭон. Абас иҟан урҭ нарҭаа цәырҵаанӡа. (И. Н. «норты» ҳәоуп ишиҩуа, аха иҩашьаӡом агха ихьит акәымзар, «нарты» шакәу – С. З.). Нарҭаа роуп урҭ ириааиз, рыхәҵәы ықәызхыз. Калдахәара ақыҭа иҩахыкны, Ҳасанҭа-абаа ҳәа изышьҭоу ажәытә баа ааигәара иҟоуп убарҭ абла заҵәқәа руаӡәк инышәынҭра ҳәа иарҳәазаап ари автор аҭыԥантәи анхацәа.
Абна уаҩы иҿныԥшылара, иҭеиҭыԥш ала дзакәу ҳәа ажәлар ирҳәақәоз акыр иныҭкааны далацәажәеит Н. С. Џьанашьиа. Уи излаиҩуаз ала, абна уаа ӷәӷәақәан, акы иацәшәомызт, аха ҭеиҭыԥшла игмыгқәан, ицәыршәаган, рхәы жәпаны ирықәссы иҟан. Ргәышԥы аҿынтә еиха ҵарык алыҳәҳәо иҟан. Уи аиха дара абџьарс ирыман: иршьырц ирҭахыз (гыгшәыгума, дуаҩума) дадырӷәӷәаланы, уи аихала дааиҩирссон. Ауаҩи (иаҳараӡак ашәарыцаҩ),  дареи ианагь еиӷацәан, иааибабаны иаанхомызт.
Аҩажәатәи ашәышықәса ҩажәатәи ашықәсқәа рзы абна уаҩы изкны аинтерес зҵоу жәпакы аматериалқәа еизигеит аҵарауаҩ, аетнаграф Г. Ф.Чурсин. уи азгәаҭақәа иҟаиҵаз излаҳдырбо ала, абна уаҩы ауаҩыҵәҟьа  дызлаиеиԥшқәоу рацәоуп. Аха ауаҩыҵәҟьа иаасҭа махашьахала акырӡа диеҳауп, ддуӡӡоуп, ицәа, ижьы иахьабалак ахәы жәпаны иақәссы иҟоуп. Ихы-иҿы иқәу ахәы ажакьа иеиԥшуп, уи моу, илымҳақәаҵәҟьагьы ахәы рҭассы иҟоуп. Инапсыргәыҵақәа роуп ахәы зқәымкәа иҟоу. Абна уаҩы игәы аиха алыҳәҳәо иҟоуп ҳәа Н. М. Альбов ииҳәаз дақәшаҳаҭхом, иамеикуеит Г. Ф. Чурсин. Ари аҵарауаҩ излаиҩуаз ала, абна уаҩы игәы аиха акәым, абаҩ ҵары ауп акыр илыҳәҳәо иҟоу, убри алоуп дзақәԥогьы дызлариааиуа, хыхьчагасгьы имоу.
Г. Ф. Чурсин иеидикылаз аматериалқәа изларҳәо ала, абна уаа амч дуӡӡа рыман, адауқәа иреиԥшны, акы иацәшәомызт. Ршьацәхыԥқәеи рнацәхыԥқәеи хиааны, идуны иҟан, рыблақәеи рԥынҵақәеи рыла ауаҩыҵәҟьа иеиԥшын. Агыгшәыг  иреишәарыцон, ани ргәы иалыҳәҳәоз абаҩ ҵары ала иааиҩырссон, нас урҭ ршьа ржәуан. Абна уаа шәарыцараҳәа ианцәырҵуаз уахынлакәын. Ҽынла уаҩ дахьзымнеиуаз абнаршәырақәа рҿы рҽырҵәахуан. Амцхаҵарақәа изларҳәоз ала, бнацыԥхьаӡа бна уаҩык иакәын иамоз. Абна уаҩ ҷыдала ашәарыцаҩцәа драӷан, иааиԥыхьашәар, иршьыз ашәарах рымихырц далагон. Аҵарауаҩ иматериалқәа изларҳәо ала, абна уаҩи ашәарыцаҩи реидысларақәа раан, ианагь хшыҩла, маанала аиааира зго ашәарыцаҩ иоуп. Абарҭқәа рҟынтә аԥсуаа рҿы иахьабалакь, ладагьы, ҩадагьы абна уаҩы иҭахара ишьра атәы зҳәоз ажәабжьқәа рацәан.
Ауаа абнақәа хырҿо, абна уаагьы аӡәаӡәала индырҵәо ианалага, иқәӡааит, иамҵәеит, аӡәык, ҩыџьак аанхазаргьы, уаҩ дахьзымнеиуа абнақәа рахь ицаны ихәыҵаланы рҽырҵәахит рҳәоит ажәабжьқәа.
Ашәарыцаҩи абна уааи реиқәшәарақәа,  насгьы аҵыхәтәантәи иҭахашьа атәы зҳәо еиуеиԥшым ажәабжьқәа аҵарауаҩ ианиҵеит Калдахәара, Мгәыӡырхәа, Џьгьада, Ҷлоу уҳәа убас акыр аԥсуа қыҭақәа рҿы.
 Шамахамзар, қыҭацыԥхьаӡа иалкааны ирыман абна уаҩы дызшьыз ҳәа фырхаҵас ирыԥхьаӡоз ахацәа ӷьеҩқәа рыхьӡқәа, ирылаҵәаны иҟан урҭ ирыдҳәалаз еиуеиԥшым ажәабжьқәа. Урҭ ажәабжьқәа иага иеуеԥшымзаргьы сиужетла аки-аки еизааигәоуп, иеиԥшуп, икьаҿқәоуп, аки ҩбеи епизод рыла ишьақәгылоуп. Ҿырԥштәыс  иааҳгозар, Калдахәара ақыҭан инхоз абырг Чыкәбар Шаҷ иҳәамҭаны Г.Ф.Чурсин ақьаад ианиҵаз аҳәамҭа аҵакы аазыркьаҿны абас иҟоуп.
Ажәытә зны Бзыԥ аԥсҭа абна уаҩы даман. Уи ашәарыцаҩцәа ҭаха риҭомызт, иршьуаз ашәарах рымихуан. Абра  Мард-иԥа Мардасоу ҳәа шәарыцаҩ ӷәӷәак дыҟан. Ҽнак Мард-иԥа Мардасоу абӷаџьма ишьын ацәа ахихын, ацәагьы ажьгьы наганы аҳаԥаҿы икнеиҳаит. Иара убра ҵаҟа ақды хсаха нышьҭаҵаны, ауапа нақәыршәны ихиҩеит. Иара  ишәақь харшаланы икны хазы иҽӡаны даагылеит. Аҵхабжьон абна уаҩы даакылсын, ауапа зқәыршәыз аниба, ҳаит, ари ашәарыцаҩ дыцәазаап игәахәын, дысшьуеит ҳәа иҽақәижьит. Уи аамҭазы Мард-иԥа Мардасоу иааҭирҟьаз ахы абна уаҩы иԥсырҭа иақәшәан, деиҵҳәа дылкаҳаит. Абас ала, Бзыԥ  аԥсҭа абна уаҩы даламкәа иҭаирцәит Мард-иԥа Мардасоу.
Ас иҟоу амифтә жәабжьқәа рҿы абна уаҩы заанаҵгьы идыруеит (излеидыруа џьаргьы иҳәам) дзықәшәараны дыҟоу ашәарыцаҩ ихьыӡ. Ҿырԥштәыс иаагозар, Ҷлоу ақыҭан инхоз ажәабжьҳәаҩ Мажьагәа Адлеиба иҳәамҭаны Г. Ф. Чурсин ақьаад ианиҵаз авариант аҵакы абас иҟоуп.
Хакба Беизыр ҳәа хаҵак дыҟан. (Ҳагба акәхап, аха Г. Ф. Чусин иҩымҭаҿы Хакба ҳәа иануп – С. З.). Уи зны ирахә хьчо Бзыԥ аԥсҭа дҭан. Уахык зны абӷаџьма ишьын, амца еиқәҵаны, акәац аҵәы иахаҵаны дыштәаз, аӡәы абна дылыҩрны, амахә дуқәа еилаԥыҵәҵәо дшаауаз, ҿыҭны абасгьы шиҳәоз иаҳаит: « Хак Беизыр, ара  уҟоума?». Ари  ахьча (ашәарыцаҩ) гәҩарас икит  зыбжьы иаҳаз абна уаҩы шиакәыз, уи аҟынтә ҿымҭӡакәа дтәан. Хак  Беизыр ара уҟоума? – ҳәа еиҭах абжьы  аниаҳәа, афырҳәа ашәақь ааиҵеиҵан, уи иааигәа  иҟаз ахҿыҿ ауапа нақәиршәын, иара иҽиҵәахит. Ус  ани абна уаҩы дааин, аупа зқәыршәыз аниба, ашәарыцаҩ аупа икәыршаны дыцәаз џьишьан, дысшьуеит ҳәа иҽнақәижьит. Уи аамҭазы зҽырхианы игылаз Ҳак Беизыр ишәақь уи инаиқәкны, «Ари схы заҵә шә-хык ирыԥсоуп!» – иҳәан, иааҭирҟьаз абна уаҩы игәаҵаӷара инҭаиршәит. (Аԥсуаа шәкы рахьынтә  акы ауп абна уаҩы иқәшәо ҳәа ирыԥхьаӡон). Анс дызгашаз ахы аниқәшәа, абна уаҩы азаақьҳәа дыҳәҳәан, дыҩын, дыҵабга дцеит. Адырҩаҽны ашьыжь ианааша, Ҳак Беизыр абна уаҩы дызлацаз ала ашьаркәасҭа дхылан дышнеиуаз, дыԥсны дахьышьҭаз дибеит. Уи уа иаҳәшьцәа ҩыџьа ихатәаны амыткәма рҳәон: «Ҳак Беизыр ибнара уламлан ҳәа уаҳамҳәахьази!» – ҳәа. Аха Ҳак Беизыр  урҭ ргәы ирҭәынчит. «Шәымшәан! Амала сара сахьышәарыцо абнара аӡә дыламлааит ари нахыс! – иҳәан, даахынҳәит. Уи аахыс уа абна уаҩы ҳәа аӡәгьы дыҟам.
Џьгьарда ақыҭан инхоз Мысҭафа Багаԥшь иҳәамҭаны Г. Ф. Чурсин ианиҵаз даҽа вариантк излаҳәо ала, Џьаџьа зыхӡыз ахьча ала бзиақәа имазаарын. Ҽнак абри ахьча ирахәқәеи илақәеи ааизныжьны иҩныҟа  ақыҭахь амҩа дықәлазаап. Уи иаалырҟьаны ишьҭахьҟа  алашбжьқәа иаҳаит. Иҟалазеишь, ирбазеишь ҳәа афырҳәа дгьежьны днеизар, маҭәа ишәӡамкәа, дқамсаӡа, ахәы иқәыссы иҟаз абна уаҩы алақәа икәшаны ишиеишуаз дибеит. Уи ари ахьча даниба, дшәан, дыҩит наҟ ашьхарахь. Џьаџьа уи ҩажәи жәаба верс раҟара дыҩуа дишьҭан. Ииулак  дихьӡан, уаагыл ҳәа ибжьы рӷәӷәаны иқәиргеит. Абна уаҩы даахьԥшын ус иҳәеит: «Умхысын баша, исықәшәаӡом, шәкы рахьынтә акы ауп исықәшәо!» «Ари схы шәкы ирыԥсоуп!» – иҳәеит Џьаџьа. Иааҭирҟьаз ахы абна уаҩы ила илҭашәан дхышәҭны деизҟьа дылкаҳаит. Ирҳәоит убри ахьыҟаз аҭыԥан ииасуа аӡы аҵан иҟоу ахаҳә аҿы абна уаҩы ишьа ашьҭақәа иахьагьы уаҩы ианибаалартә иҟоуп ҳәа.
Г. Ф. Чурсин даҽа ианҵамҭак излаҳәо ала, Мард-иԥа Мардасоу абна уаҩы дшишьыз ажәлар адырра риҭеит, шьҭарнахыс Бзыԥ аԥсҭа ахы иақәиҭуп, шәшәарыцала заҟа шәҭаху, ишәԥырхагоу аӡәгьы дыҟам ҳәа реиҳәеит. Уи ашьҭахьгьы Мард – иԥа Мардасоу адауы дишьырц амҩа дықәлеит. Дызышьҭаз ауаҩы (уигьы абна уаа дреиуан уҳәартә дыҟуп) диԥшаан, данизааигәаха, ишәақь ааиҵеиҵан, «схи сыхәшәи шәкы ирыԥсоуп!» – иҳәан, аҵықьҳәа иааҭирҟьаз адауы дагеит. Абарҭ ажәақәа имҳәазҭгьы, дизшьуамызт, иҭирҟьаз ахы адауы дагомызт. Уи ашьҭахь Мард-иԥа Мардасоу ажәлар иезигеит адауы дыдибарц. Иара ажәлар раԥхьа дгыланы дышҩеиуаз ибеит адауы дышьны дахькажьыз, иԥҳәыс ихахьы дихагыланы, иԥҳа ишьапахьы дгыланы, ирықәцәашьны, гәырҩа бааԥсыла амыткәма шырҳәоз: «Мард-иԥа Мардасоу ишьҭа ухымлан ҳәа уаҳымҳәахьази, уара ихаумҵеит!» Адауы иԥҳәыси иԥҳаи Мардасоу данырба, ишәан, иҭрысны иҩт. Ан лыԥсы лгеит, аԥҳа Мардасоу длыхьӡан, дааникылт. Ажәлар неин ажра ду ржын адауы наҟ дхәыҵарыҳәҳәеит, нас хаҳәла идырҭәит дызхәыҵымҵыртә. Ирҳәоит уи адауы дахьжу инышәынҭра уажәыгьы уаҩы ибартә иҟоуп ҳәа Калдахәара ақыҭа аҩадахьҟа, Бзыԥ аӡиас аҩхаахь.
Адауы иԥҳа Мардасоу иҩныҟа дааиган  имаҵ лируан. Дыбналаны дицәымцарц азы дишәан (лоура ишәан), лшәага ицәахит. Уи лшәага лымамкәа лара џьаргьы дызцом ҳәа иԥхьаӡан. Ҽнак аҩнаҭаҿы аиҳабацәа аныҟамыз ахәыҷқәа аалыргәыбзыӷын (урҭ хҩык ыҟан), лшәага (лҟәых) ахьыҵәахыз длырҳәеит. Иаалыԥшаан, ахәҷқәа ахҩык иҟаз ахәараҳәа ишуа ақәаб иҭаз ахш иалалыԥсан, дшәиит ҩыџьа иреиҳаны хаҵа зхылаҳәоу Мардасоу иҭаацәараҿы инымхарц. Усҟантәи аамҭазы урҭ рыжәла иаиуаз ҩыџьа аҟан – Абыџьи Ивани Мардаа. Амҳаџьырраан Мард-иԥа иҭаацәа хҵәаны Ҭырқәтәылаҟа иагеит, уаҳа рыӡбахәгьы уаҩы издырам.
«Мард-иԥа Мадасоу абна уаҩы (адауы) дшишьыз атәы зҳәоны абра хыхь зҵакы ҳалацәажәаз ажәабжь акырӡа иазааигәоуп  Мгәыӡырхәа ақыҭан инхоз ажәабжьҳәацәа Џьыкрба Мачагәеи Ажьиба Сеидыҟи ирҳәамҭаны иара убри аҵарауаҩ ианҵамҭа даҽа варианткгьы.
Ара ҳазлацәажәо аматериалқәа Г. Ф. Чурсин иананиҵоз аахыс абар шьҭа шәышықәса ҵырц рацәак агым. Аԥсҭазаара акырынтә аҽеиҭанакхьеит. Убас шакәугьы, Мард-иԥа Мардасоу абна уаҩы дшишьыз зҳәо ажәабжьқәа иреиԥшҵәҟьоқәоу ажәлар рҿы иахьагьы ана, ара иуԥылоит, згәалашәараҿы инхаз, изҳәақәо аԥсацәа абыргцәа иахьа уажәраанӡагьы иҟоуп. Сара абарҭ ацәаҳәақәа  зыҩуа схаҭагьы аҵыхәтәантәи ҩынҩажәи жәаба шықәса рыҩныҵҟала акыр авариантқәа анысҵақәахьеит. Рыцҳарас иҟалаз – исзымкьыԥхьыц. Урҭ еиҳарак иахьырдыруа Бзыԥын, лымкаалагьы Бзыԥҭа, Калдахәара, Блабырхәа, Бармышь, Џьырхәа ақыҭақәа рҿоуп. Сара сыдагьы, сколлегацәа, афольклиористцәа имаҷымкәа ианырҵахьеит. Абра уажәы ҿырԥшыгак аҳасаб ала, акы иадамзаргьы иҟазшьарбагоу, икьыԥхьу аасгар сҭахуп. Уи Гәдоута араион Џьырхәа ақыҭан инхоз ажәабжьҳәаҩ ҟаза Ҳаразиа Уасил Селым –иԥа иҳәамҭаны афольклиорист Ш. Хь. Салаҟаиа 1968 шықәса рашәара мза 21 аҽны ианиҵаз ауп. Ажәабжьҳәаҩ усҟан 88 шықәса ихыҵуан. Абар уи атекст иаҳәо:
Мард- иԥа Мардасоу (Ԥсардиоуп иара ижәла) дхаҵа бзиазаарын. Деимдон аԥсҭа дҭан, дшеимдоз адауы ишьҭа дақәшәеит, – иҳәеит. («Уажә адауы дыҟоушь?», ажәбжьҳәаҩ иазгәаҭа – Ш. С.). дышишьҭаз дихьӡеит. Ани адауы дшәарахымзи, ауаҩԥсы ифҩы иаҳаит.
– Ааи, уаҩԥсы ччиак ара дыҟоуп, иаразнакы улбааздап умҟаҟаӡакәа! – иҳәеит [адауы].
Иҳәамҭазы, аҟәақҳәа Мардасоу ишәақьгьы нҭҟьеит, [адауы] илахь аҿашараҵәҟьагьы иақәшәеит. Дишьит. Дихаҩаны, аӡә дышишьҭало идыруан, дихаҩаны дыстәаз, иаҳәшьа дааит, абри дабацеи ҳәа дишьҭаланы [дааит].
– Мард-иԥа Мардасоу убра дамоуп, умцан ҳәа уасымҳәаз, Мардасоу иифаз, уаҳәшьа, уаҳәшьа! – ҳәа дҵәыуо дихатәеит.
Иаҳәшьа дышҵәыуоз, Мардасоу лышьҭахь ала иҽӡаны днеины, атахҳәа лыхцәы даамҵасны дикит, илеиҵагьыжьны еиқәԥеит. Дылиааит. Аҩны дааигеит дыкны.
Аҩны дааиган, лыхцәы хҵәаны, ауасхыр ҩышьҭыхны, аҩны ауасхыр иаҵаиҵеит. (Аҟәых анылмоу дызцаӡомызт).
Ани иԥҳа илбозаарын иахьҵәахыз, хышықәса дыҟан. Илклак нҵәара ақәмызт. Аӡы аалгар, инҵәомызт, ачыс лкыр инҵәомызт. Аӡы азы ус лҳәон:
– Ишәтәым аӡы аажәгоит азоуп изынҵәо, ишәтәу аашәгар – инҵәаӡом ҳәа лҳәон, рҳәеит. (Зегьы ӡхәык-ӡхәык амазаап. – Ажәабжьҳәаҩ иазгәаҭа – Ш. С.).
Ҽнак  аԥшәмацәа аныҟамыз, ани аӡӷаб дынлацәажәан: «Абааԥс иахьыҟоу бдыруеит, исабҳәароуп», – лҳәан, даалеихьырхьын, иллырҳәеит. Днеин, илзышьҭымхып ҳәа ушәозу, амч ду ла илыман уеизгьы, [ауасхыр] дааҩахан иааҵылхит лыхцәы. 
Ахш агәараҳәа ишуа  ихшьын.
– Абри уаҳа сашьа ишьа зласуа егьсымам,  – лҳәан, аӡӷаб хәыҷы даашьҭылхын, ақәаб дынҭалыршәын, дылшьит. – Аԥсардиақәа шәагьнымҵәааит, шәагьнымхааит! – лҳәан,  илшәин, дцеит лара. 
Аԥсардиақәа иагьыжәламаҷуп , ҵангьы, амала иҟақәоу еилҟьоуп.
Излаабо ала, абна уаҩы дызшьуа, уи иаҳәшьа дыкны даазго, лшәага, ма лыхцәы шьыҵәрак (лҟәых) лымхны иахьиҵәахуа, аҵыхәтәан лара уи ԥшааны, ахәыҷқәа ахш-ца иҭаԥҵсаны иахьылшьуа (иахьылбылуа), ӡызлан дыкны даазго изылуа иеиԥшуп. Хәҭаҷ ссақәак рылоуп аивыгарақәа ахьрымоу.
Абас иҟоу амифтә жәабжьқәа абжьуаагьы ирылаҵәаны иҟан, иахьагьы ана ара, издырқәо, изҳәақәо уаҩы иԥылоит.
Еиаҳараӡак урҭ ажәабжьқәа Ҷаҭанаа Хәыхә ҳәа хаҵа ӷәӷәак, шәарыцаҩык ихьӡ иадҳәалоуп.
Н. С. Џьанашьиа ианиҵаз авариант излаҳәо ала, аҵыхәтәантәи абна уаҩы дахьамаз Аӡҩыбжьа ақыҭа ааигәара иҟаз абна тоура Ураҟ аҿы акәын. Ирахә иманы ари абна дыланхон ахьча гәымшәа Ҷаҭанаа Хәыхә. Абна уаҩи Ҷаҭанаа Хәыхәи еимацәгьан. Есыуаха аҵх агәазы абна уаҩы уи ахьча дахьтәаз иқьала ааигәара дааины ҿиҭуан: «Ҷаҭанаа Хәыхә, уара ара уҟома?» «Сара ара сыҟоуп! Уара уԥҳәысымзар, уааи ҳаиқәԥап»! – аҭак ҟаиҵон аԥсуа хаҵа. Абна уаҩы бӷарҵа аиқәԥарахьгьы днемуамызт, дықәҵынгьы дцомызт. Ари знык акәымхеит, ари ҩынтә акәымхеит.  Аԥсуа хаҵа ас еиԥш ахәмарра игәы анақәԥҵәа, амаана иӡбеит: ақды хсаха  наганы ииарҭа илаиҵан, ауапала  ихиҩеит, иара днеины уи иацәыхарамкәа  акәыкәымдраҿы иҽиҵәахит. Абжьааԥны еиԥш, ауха аҵх агәҭаны абна уаҩы даацәырҵын, аԥсуа уҟоума ҳәа ҿиҭуеит, аха аҭак ҳәа акагьы имаҳаит. Ҷаҭанаа Хәыхә дҭаҳаӡаны дыцәазаап  игәахәын, абна уаҩы ауапа зқәыршәыз иҽақәижьит дишьырц. Уи аамҭазы аԥсуа хаҵа Ҷаҭанаа Хәыхә иааҭирҟьаз ахы иаӷа иԥсырҭаҵәҟьа иақәшәеит. Адырҩаҽны ашьыжь ианааша  Ҷаҭанаа Хәыхә абна уаҩы дыҳәҳәо, дҟаауа дызлацаз ала ашьакәарсҭа дхыланы дышнеиуаз, уи дыԥсны дахькажьыз диԥшааит. Ҳаҭыр иқәҵаны анышә дамеидеит. Абна уаҩы иԥҳәыс ԥшӡагьы, иара дигеит ԥҳәысс, малс имазгьы ааидиҳәҳәалан игеит. Абас ала, Ҷаҭанаа Хәыхә аԥсуа жәлары абзиара  дуӡӡа рзиуит, аӡәы идамзаргьы аԥсыуак дыҟанаҵы уи ихьыӡ кашәара ақәым рҳәеит Н. С. Џьанашьиа  дзыҿцәажәаз аӡҩыбжьатәи ажәабжьҳәацәа ркомиссиа иалахәыз зегьы еицҿакны.
Ҷаҭанаа Хәыхәи абна уаҩи ирзеибауз акырӡа иеиԥшуп ажәытә иҟалаз жәабжьуп ҳәа Машьына Џьынџьал-ԥҳа 1919 шықәсазы иҭыҵуаз агазеҭ «Аԥсны» аномерқәа руак ианылҵаз «Папыныи абна уаҩи ражәабжь». Ара абна уаҩы дҭазырхаз, маанала ииааиз ажәабжь еиҭазҳәаз, изкьыԥхьыз длыжәлантәуп, д-Џьынџьалуп, Папын ихьӡуп. 
Асуаа абна уаҩы ҳәа изышьҭоу амифтә хаҿы иеиԥшқәоу ҳԥылоит Кавказ иқәынхо ажәларқәа аӡәырҩы рфальклори рмифалогиеи рҿгьы. Амраҭашәарахтәи Қырҭтәылан (еиҳараӡак агырқәа рҿы) уи Очокочи ҳәа ишьҭоуп. Очокочи «ауаҩы-абаӷь» ҳәоуп иаанаго. Амрагыларахьтәи Қырҭтәылан уи Очопинтре ихьӡуп, абна илоу ашәарах, агыгшәыг дырхылаԥшхәуп ҳәа дыԥхьаӡоуп. 
Агыгшәыг рхылаԥшхәы дыҟоуп ҳәа амифтә дунеихәаԥшышьақәа зныԥшуа аетнографиатә материалқәа рацәоуп. Хевсуреҭи ианырҵаз атекстқәа руак ибзианы ианыԥшуеит Очопинтре дзеиԥшроу ҳәа ажәлар ргәаанагара: «О, агыгшәыг (ашәарах) рыхьча рхылаԥшҩы Очопинтре, суҳәоит, исанашьа сара абӷаџьма, исықәршәа (исыҭ) исшьыртә. Уара уами агыгшәыг (ашәарах) знапы иакыу». (Атекст аниҵеит А. Шаниӡе 1914 шықәсазы). Ара иҩашьаӡом Очопинтре дынцәахәуп ҳәа дшырыԥхьаӡоз, насгьы иара илԥха рымамкәа ашәарыцаҩцәа ашәарах рызшьуам ҳәа ишырыԥхьаӡоз. Иҩашьаӡом  анцәахәқәа зегьы дреиԥшны уигьы ишицәшәо, игәы ҟаҵатәуп ҳәа ишырыԥхьаӡоз.
Очокочи ихьыӡ иадҳәалоу хыԥхьаӡара рацәала амцхаҵарақәеи, аҵасқәеи, аҳәамҭақәеи зеиԥшроу ала, абнаҿы уи дзыниаз ашәарыцаҩ иахьынӡаиашо ала димацәажәароуп, знык иеҳаны димеихсроп.  Аԥсуаа абна уаҩы ззырҳәо диеиԥшны, Очокочигьы махашьахала ддуӡӡоп, ицәа-ижьы иахьабалакь ахәы жәпаны иқәуп, игәышԥы аиха иеԥш иҵарны иалыҳәҳәо иҟоуп. Ҳәамҭақәак рҿы аиха алыҳәҳәоит, уи хыхьчагасгьы, абџьарсгьы имоуп.
Очокочи ашәарыцаҩи реиԥыларақәа, насгьы урҭ реидысларақәа раан ашәарыцаҩ маанала аиааира шиго атәы зҳәо аҳәамҭақәа ажәлар иԥсаҟьаны иарлаԥсоуп, ирацәаны иҟоуп.
Аԥсуаа рҟны ашәарыцаҩи абна уаҩи реиқәшәарақәа, реидысларақәа ртәы зҳәо амифтә жәабжьқәа иреиԥшқәоу, сиужетлагьы зынӡа еиқәшәоит, ма иеизааигәаӡоуп ззуҳәаша Кавказ иқәынхо егьырҭ аӡәырҩы ажәларқәа рфольклори рмифалогьиеи рҿы иаҳԥылоит. Ҿырԥштәыс иааҳгозар, адыгаа рнарҭтә епос аҿы абна уаҩы иӡбахә афырхаҵа Уазырмес ихьыӡ иадҳәалоуп. Абна уаҩы уаҟагьы адауы иеиԥш змаха-шьаха  дуу, амч ду змоу митәык, хырзаманк иоуп. Уазырмеси иареи реизыҟазаашьақәа ртәы зҳәо аепизод ааркьаҿны абас иҟоуп: 
Имыси Уазырмеси ҳәа ҩыџьа аишьцәа ыҟан. Зны Имыс аҩны даныҟамыз иԥҳәыс Уазырмес (лабхәында) дизааигәахарц лҭаххеит. Уи Уазырмес ицәымӷхеит, иҭаца – иашьа иԥҳәыс лыҟны ихы неигар ԥхеишьеит, ихы иаҭәаимшьеит, иҩны кажьны, инахаран абна тоурахь дцан дыланхеит. Агыгшәыгқәа рцәақәа ирылхны ақьала ҟаиҵеит, ашәарах шьны ифон. Хәылԥазык Уазырмес уаххьа ҟаҵаны исфап ҳәа амца еиқәҵаны дыштәаз, абнаҿы бжьы бааԥсык иаҳаит. Ашьҭыбжь зеиԥшраз ала, уи зхылҵуаз еиҳа-еиҳа дизааигәахон, аҵла дуӡӡақәа ыҵыжәжәаны, рхы ларханы анышә иҵаиҵон, абахәқәа, ахрақәа еилаԥиххаауан. Уи ашьҭыбжь бааԥс заҳауаз агыгшәыгқәа зегьы шәаны, ргәы ҭҟьаны еимбӷьыжәаа ицон. Уи адауы иаҟараз, адауы имч змаз абна уаҩы иакәын. Ихы ихагылаз ауаҩытәыҩса ихы иеиԥшын, егьирахь ицәа-ижьы, ихәамц агыгшәыг иеиԥшын. Даҽакала иаҳҳәозар, ибжа дуаҩын, ибжа дгыгшәыгын. Игәы  иалыҳәҳәон аҳәа. 
Абри абна уаҩы имҩан дзыниоз зегьы еиларбго, еиларҟәыҿуа дшааиуаз Уазырмес иқьалаҿы даакылсит. Уазырмес уи диԥылт изакәызаалак аҭак (ажәак) мҳәаӡакәа, ҿымҭӡакәа ақыдсаҟәа дықәтәарц инацәа нақәкны иирбеит, ҿымҭӡакәа кәац жьахәҭак наимҵеиҵан, уаххьа еицырфеит. Абна уаҩы азҵаарақәа иҟаиҵоз Уазырмес рҭак имҳәеит. Абна уаҩы дандәылҵ, Уазырмес даалаган ииарҭа ақдыхсаха ҩылеиҵан, уапала иҭаиҳәҳәеит, иара ихыци ихәымпали рхианы уа ааигәа иҽыҵәахны длатәеит. Аҵх агәҭазыҵәҟьа ани абна уаҩы ақьала дааҵалеит, нарҭ Уазырмес иакәыз џьишьан ауапа зқәыршәыз ақды игәы иалҳәҳәоз аҳәа иларҟацаны дысшьуеит ҳәа иҽақәижьит. Аҳәа ақды иҩалаирҟацеит. Уи аамҭазы Уазырмес зҿынаирхаз ахәампал абна уаҩы ила инақәшәан иааҭнакәыцәааит.
М. Рыжски излаиҩуаз ала, ашаԥсыӷцәа рмифалогиаҿы абна уаҩы ихаҿсахьа аҷыдарақәа аман. Уи уаҟагьы абна илоу иԥсабаратәым, имифтәу аӡә иоуп, ауаа рзы дшәарҭоуп, Мезылаж (абна уаҩы) ҳәа ишьҭоуп.
Мезылаж ауаа рзы дызлашәарҭоу ргәаӷ иманы акәӡам, амцхәгьы  бзиа ибоит акәымзар ицәымӷӡам. Абнаҿы ауаҩы диԥыхьашәар, даанкыланы дигәыдиҳәҳәалоит, дидирӷәӷәалоит бзиа дбаны. Убри ауп дызлашәарҭоу. Иара игәы аиха ҵары еиԥш абаҩ  алҳәҳәоит. Мезылаж бзиабарала игәыдиҳәҳәалаз ауаҩы игәышԥи игәи еиҩшахоит, уи дагьахыԥсаауеит.
Н. Альбов излазгәеиҭоз ала, мезылажраа «роуразоуроу ахәы жәпаны ирықәссы иҟоуп. Изакәызаалак маҭәа ҳәа акагьы рышәӡамкәаноуп ишныҟәо. Ауаҩы илакьысӡом».
Иара убри аҵарауаҩ излаиҩуаз ала, урҭ рнаҩсгьы ашаԥсыӷцәа рмифологиаҿы иҟан иҵагьы ишәарҭаз «абна уаагьы» (мезыл), даҽакалагьы урҭ «абна илоу ауаа быргқәа», мамзаргьы «ахацәа бжата ҭаҳмадцәа» ҳәа ирышьҭан. Арҭ аҵыхәтәантәиқәа ргәы рацәак идумыз аиха алыҳәҳәон, ауаҩы данырбалакь, ижәыланы, дыргәыдрыӷәӷәаланы, убас ргәы иалыҳәҳәоз аиха илаҵаны дыршьуан. Адыгаа рҿы абна уаа ргәы иалыҳәҳәо аҳәа ауп зҳәақәозгьы ыҟан. Л. И. Лавров иҟаиҵаз азгәаҭақәагьы хыхь иаҳҳәақәаз иреиԥшуп. Ашаԥсыӷ ҭаҳмадцәа аӡәырҩы иара излаиараҳәаз ала, абна уаа убас иҟоуп ҳәа иԥхьаӡан: маҭәа рышәӡам, ахәы рықәуп, ргәышԥы аиха алыҳәҳәоит, блакы ауп ирызҭоу, шьапык ауп ирыҵоу. Ауаа ргәаӷ рымаӡам, иаҳшьып ҳәа ирышьҭаӡам, амцхәгьы бзиа ирбацәоит, аха иангәыдыркылалакь, ирамхаԥсуеит.
Абалкарцәеи аҟарачқәеи рмифологиеи рфольклори рҿы – лымкаалагьы урҭ рнарҭтә епос аҿы – абна уаҩы Агач киши ҳәа ишьҭоуп. Уаҟагьы уи ицәа-ижьы зегьы ахәы ақәуп, игәышԥы аиха иеиԥшны, иҵарны абаҩ алыҳәҳәоит, иаӷа даанкыланы, дааигәыдрыӷәӷәаланы, убри игәышԥы аҵаррала дишьуеит.
Згәы аиха, ма аҳәа, ма иҵару абаҩ  алыҳәҳәо абна уаҩы имифтә хаҿсахьа акыр иалаҵәаны иҟоуп даӷьсҭантәи ажәларқәа рфольклор аҿгьы.
Сиужетла хыхь зыӡбахә ҳҳәақәаз уаҩы иааџьеишьартә ирзиааигәоуп агырқәа ирылаҵәаны иҟоу Очокочи идҳәалоу амифтә жәабжьқәагьы. Ҿырԥштәыс иааҳгозар, иҟазшьарбагоу авариантқәа руак излаҳәо ала Гуташа ҳәа хьӡыс измаз ашәарыцаҩ ашьабысҭа деишәарыцо ашьхақәа, акаҵәарақәа дрықәын. Инаршә хиахан, дманшәалахан, ашьабсҭа ишьит. Ахәылԥаз аҭыԥ аалихын, амца ҩеиқәиҵан, акәац ӡуа длатәеит. Уа дахьынатәаз димбаӡакәа, ауаҩы диеиԥшны, ахәы иқәссы аӡә дааидгылт. Уи ахәы иқәыз ихахаӡа, ибыӡгәыр ргыланы дыҟан, игәышԥы аиха еиԥш иҵарны иалыҳәҳәон. Уи Очокочи иакәын.
Очокочи длеин ашәарыцаҩ иаԥхьа длатәеит, акрыфара шиҭахыз инапқәа рыла адырга ҟаиҵеит, ҿиҭӡомызт. Ашәарыцаҩ мап имҳәазит уаххьа еицырфеит. Ус Очокочи дныҵаба дцеит. Ашәарыцаҩ адырреи аԥышәеи змаз аӡә иакәын. Ақды хсаха лышьҭеиҵан, ахәы анышә илыҵаҵаны, аҿы аҩада ирханы аҟама лыҟаиҵан, иаирсит. Нас ауапа  ахиҩеит. Иара ашәақь рхианы иааигәа игылаз аҵла днавагылеит. Ԥыҭрак ашьҭахь Очокочи абна даалҵны, ауапа зқәыршәыз ахьча иакәыз џьишьан гәышԥыла иҽақәижьит дысшьуеит ҳәа. Аҟама иарсыз  игәышԥы иҩалаҟацеит, зҽырхианы игылаз ашәарыцаҩ иааҭирҟьаз ахгьы наиқәшәан, Очокочи дхәаан, ашьа ицрыкьасо абна  длылаҩры дцеит.
Ашәарыцаҩ ақды уапала ихҩаны, убас маанала абна уаҩы дҭаирхеит зҳәо ажәабжьқәа жанрла амиф-ҵабыргқәа (урысшәала «мифы-балички» ҳәа изышьҭоу) иреиуоуп. Урҭ иреиԥшқәоу ҳԥылоит ачеченцәеи  аингушааи рфольклори рмифологиеи рҿгьы. Уаҟа абна уаҩы алмасы ҳәа ишьҭоуп, дхаҵоуп. Ауаԥсаа рҿы уи лагсырд ҳәа ишьҭоуп. Аварцәа рҿы аиха еиԥш згәы абаҩ алыҳәҳәо амифтә хаҿқәагьы алмасы ҳәа ирышьҭоуп, аха иҳәсақәоуп.
Уаҩы игәы иаанагар ҟалоит абна уаа ирызку амифтә жәабжьқәа сиужетла, еиҿкаашьала уҳәа аки аки ахьеизааигәоу миграциатә мҩала жәларык рахьынтә даҽа жәларык иԥсахны иргеит ҳәа. Аха ус еиԥш агәаанагара иашоуп ҳазҳәом. Абрыгь, абрыгь ажәлар иԥсахны абрантәи даҽа жәларык рҟынтә иааргеит ҳәа ашьақәыргылара, ашьақәрыӷәӷәара уадаҩуп. Иеиԥшыз асоциалтә-еканомикатә ҭагылазаашьақәеи адунеихәаԥшышьақәеи ирхылҿиааит, типологиатә ҟазшьоуп ирымоу ҳҳәар еиҳа ииашоуп.
Даӷьсҭан инхо ажәларқәа алакцәеи дидоиааи рҿы згәышԥы аиха иеиԥшу абна уаҩы (амифтә персонаж) Рикирал дак ҳәа ишьҭоуп. Алакцәа изларҳәо ала, уи ицәа-ижьы ахәыц жәпаны, ихәымсысӡа иақәуп. Амч ду имоуп, аламала мчыла узииааиуам. Аха иуулакгьы маанала уииааины, ахәыц иқәу шьыҵәрак алхны иузгар, уи нахыс дқәаҭалеиуа умаҵ иуеит.
Уи диеиԥшуп акумыкцәа ирымоу кылыч тиошгьы. Уи зныхгьы темир тиош ҳәа ишьҭоуп. Акалмыкцәа рмифтә ҳәамҭақәа рҿы кылыч тиош игәы аҳәа алыҳәҳәоит, блак ауп имоу. Иӡаны ииго аҳәсақәа дрыцынхоит, урҭ ирыхшоит блак ада зызҭам ахәыҷқәа. Кылыч киош игәы иамоу аҳәа  аупа ақәыршәны маанала уиааир ҟалоит.
Абна уаҩы изкны абра хыхь иааҳҳәаз адыррақәа зегьы еизыркәкәаны еихаҳшьалозар, абас еиԥш алкаа ҟаҳҵар алшоит: 
Аԥсуаа абна уаҩы ҳәа изышьҭаз, традициала зыӡбахә рҳәоз, иахьагьы зынӡа ирхамышҭырц адауы хыкқәа дреиуоуп. Уи амифтә ҟазшьақәа реиԥш, абзазаратә ҟазшьақәагьы иманы даабоит. Анашанатә лакәқәеи нарҭаа ирызку афырхаҵаратә ҳәамҭақәеи рҿы иаҳԥыло адауцәа дызлареиԥшқәоу шыҟоу еиԥш, дызлареиԥшқәамгьы ыҟоуп. Анарҭтә епоси алакәқәеи персонажцәас ирымоу адауцәа дреиԥшны абна уаҩгьы ауаҩытәыҩса исахьа имоуп, антропоморфтәуп, аха махашьахала ауаа раҵкыс акыр деиҳауп, ддуӡӡоуп, имч дууп, егьырҭ адауцәа реиԥш игәыжәла цәгьоуп, ауаа, лымкаалагьы ашәарыццәа драӷоуп, дырзыӷьашкуеит. Егьырҭ адауцәа реиԥш абна уаҩгьы дыбзамыҟәуп. Ибзамыҟәра рхы иархәаны, мааналоуп уи ауаа шииааиуа, дышҭадырхо.
Егьырҭ адауцәа реиԥш, абна уаҩгьы ицәа-ижьы иахьабалак ахәы жәпаны, иауны иақәссы, иԥшра цәгьаны дцәыршәаганы дыҟоуп, аха егьырҭ реиԥш ҩба, хԥа, быжьба, жәба, ма жәаҩа хы ихагыланы даабом. Абна уаҩы хык ауп ихагылоу. Насгьы, ихадароу, шамахамзар, уи иӡбахә здырқәо ажәларқәа зегьы рҿы игәышԥы алыҳәҳәо иҟоуп. Уи игәы иалыҳәҳәо ма баҩуп, ма еихоуп, ма аҳәа еиԥшуп ҳәа иԥхьаӡоуп, абџьарси хыхьчагаси имоу убри ауп. Нарҭаа ирызку аепоси анашанатә лакәқәеи рҿы иаҳԥыло адауцәа ус иҟаны иаабом.
Ишаҳҳәаз еиԥш, абна уаҩы антрапоморфтә хаҿуп ҳәоуп иахьазы еиҳараӡак дшаадыруа, аха ажәытә зны зооморфтә хаҿны дыҟан, аамҭақәа цацыԥхьаӡа уи ихаҿсахьа акыр аҽаԥсахит, атронсформациа аиун, аевалиуциа иахысит уҳәартә иҟоуп. Аҵыхәтәан (акыр ихьшәаны) ауп ауаҩытәыҩсатә, антрополорфтә ҟазшьақәа аниоуз. Иара уажәгьы ихҳәаау ажәабжьқәа рконтекст цқьа ҳазхәыцны, игәцаракны ҳахәаԥшыр, азооморфтә (аԥстәы, агыгшәыгтә, ашәарахтә) атрибутқәа маҷымкәа иадаабалоит. Иаҳгәалаҳаршәап абна  уаҩы маҭәас агыгшәыг цәа ишәиҵон ҳәа ирыԥхьаӡоит ажәлар ҳәа Н. М. Альбов ииҳәозгьы. Иаҳгәалаҳаршәап адыгаа (ҟабардаа) рнарҭтә епос аҿы афырхаҵа Уазырмес иҭаирхаз, зыбла ҭихыз абна уаҩы ибжара уаҩны (уаҩытәыҩса ихы ихагыланы), ибжара (ихәамц) дгыгшәыгны дшыҟаз. Уи ажәытә бырзенцәа рмифалогиаҿы иаҳԥыло кентавр (зыбжара уаҩу, зыбжара ҽу) ҳәа изышьҭоу амифтә хаҿы даҳгәалаиршәоит.
Атеқстқәа рҿы ихтыҵәҟьаны џьаргьы иҳәамзаргьы, гәныхәҵысҭала акәзаргьы иеилаҳкаартә иҟоуп абна уаҩы лымкаала ашәарыцаҩцәа дызрызгагоу – дызхылаԥшуа ашәарахқәа (агыгшәыгқәа) ахьыршьуаз азы шакәу.
Абарҭқәа зегьы ааидкыланы, иеизрыкәкәаны ҳрызхәыцуазар, иаҳҳәартә иҟоуп уи ажәытә зны азооморфтә хаҿы змаз, абнеи ашәарахи (агыгшәыги) ирхылаԥшхәыз, ирынцәахәыз аӡә иакәын ҳәа.
Абна уаҩы ажәытә зны дынцәахәын ҳәа дҳаԥхьаӡартә ҟазшьақәак идаабалоит ҳҳәеит. Анцәахәқәа зегьы ажәлар ҩбашәа ирзыҟан. Ганкахьала, урҭ ирыцәшәон, иџьбароуп, ацәгьа аҟаҵара рылшоит ҳәа иԥхьаӡан. Даҽа ганкахьала, урҭ ҳаҭыр ду рықәырҵон, ирымҵахырхәон, равторитет ҳаракны ирыман, ԥкыра амамызт, рыхьӡала еиуеиԥшымыз аныҳәарақәа мҩаԥыргон, анцәахәқәа ргәы иахәашаз ала рхы мҩаԥыргалар акәын ауаа.
Ажәак ала, урҭ ирықәнагоуп ҳәа ирԥхьаӡоз  рмарҭхәқәа зегьы мҩаԥыугалар, иузылԥхоит ҳәа иԥхьаӡан. Даҽа ганкахьала, урҭ анцәахәқәа иргәамԥхо ак уамхаҟаҵар, акы уҳәар, ухымҩаԥгашьа ҽеимхар, иузыӷьашкуеит ҳәа иԥхьаӡан.
Араҟа даҳгәалаҳаршәар ҟалоит аԥсуа мифологиаҿы аҭыԥ ду аанызкыло, зхаҿсахьеи зфункциақәеи еилыхха иҟоу ашәарыцареи абнеи рынцәахәы Ажәеиԥшьаа. Уи абзиарагьы илоуп – иқәнагоу амарҭхәқәа зегьы неиԥымкрада, еиламырцҳакәа иназыгӡо, имҩаԥызго ашәарыццәа ашәарах риҭоит. Ацәгьарагьы ҟаиҵоит – ақәнамга ҟазҵо, ашәарыцаратә қьабзқәеи аҵасқәеи еилазго, иеилазхәо ашәарыцаҩ  ашәарах ииҭом, уи моу, дагьҭаирхоит.
Абна уаҩы иакәзар, ацәгьауратә функциа заҵәык ауп изынханы иҟоу. Ауаа ицәшәоит, дырцәымӷуп, ҭеиҭыԥшлагьы дҿаасҭоуп, дыгмыгуп ҳәа дыршьоит акәымзар, џьара бзиарак имоуп ҳәа дыԥхьаӡам. Даҽакала, еиҳа еилырганы, имарианы иаҳҳәазар, абна уаҩы абзиара аҟаҵаратә функциа идаабалаӡом, анцәартә ҟазшьақәа шицәыӡхьоу еиԥш, уигьы ицәӡхьеит.
Абна уаҩы дзаҵәуп, дзықәгәыӷуа, ицхраауа аҩыза, егьи ҳәа аӡәгьы димаӡам. (Жәабжьқәак рҿы иԥҳәыси иԥҳаи – зныхгьы иԥҳацәа хҩык ыҟоуп – рыӡбахә ҳәоуп, аха иара идгыланы ашәарыцаҩ иаҵархара зылшо џьоук ракәым аидысларақәа рҿы). Уи иқәшәо, дзынио ашәарыцаҩгьы дзаҵәуп. Абна уаҩи иареи реиқәшәараан, реидыслараан ашәарыцаҩ аӡә дицхраауа, ҩызак диманы, егьины ҳәа ажәабжьқәа рҿы џьарамзар џьара акагьы ҳәам.



Абна ҳәсақәа

Ф. Лукианов излаиҩуаз ала, аԥсуаа абнаршәырақәа аҳәса цәыршәагақәа аланхоит ҳәа ирыԥхьаӡон. Урҭ аҳәсақәа рҭеиҭԥш гмыгуп, ицәыршәагоуп, ахәы рықәуп, ргәыԥҳәқәа гьалгьало иҟоуп. Урҭ ауаҩы ижьыфацәоуп, рҿы андраҳалакь, ауаагьы, зыԥсы ҭаны иаарԥыхьашәо зегьы аҳауа иацылбаардоит.


Аԥҳәызба ссирқәа

Аԥсуа мифқәа рхыԥхьаӡараҿы аԥҳәызба ссирқәа ҳәа ззырҳәо, даҽа хатәы хьӡык змам рыӡбахә ҳԥылоит иналак-ҩалакны. Уи моу убарҭ аԥҳәызба ссирқәа ирыдҳәалоу, зхатәы, иҷыдоу асиужет кьаҿ змоу амифтә ҳәамҭак авариантқәа ҩба анҵаны иҳамоуп. Аҩбагьы аӡәы иоуп изҳәамҭоу (Џьансыхә Аргәын, Тҟәарчал, Абгьыӷдара аҳаблан), ианызҵазгьы аӡәы иоуп (аҵарауаҩ-афольклорист А. А. Аншба). Авариантқәа руак анҵан ԥхынгәы  19, 1966 шықәсазы, егьи аҩбатәи авариант анҵан уи ашьҭахь акыр аамҭа аныбжьыс 1973 шықәсазы. Уи аҳәамҭа аҵакы абас иҟоуп: 
«Ирҳәоит, ажәытәан ассирқәа ҳәа ҳәсақәак ыҟан ҳәа. Аҵангәара иҭан дара. Ахацәа урҭ рахь  анеира азин рымамызт. Агәыџь-иԥа Уаздамыр амаҭ цәа ихаҵаны аҵангәара дкылсит. Ҩыџьа аӡӷабцәа ааит, аха урҭ рҿы дцәырмҵит. Реиҵбы данааи, диҳәеит.
Аӡӷабцәа еиҳабацәа дахькылсыз гәаҭаны, амыркытыл хаҳа ҟарҵан, дахәт. Иҩызцәа дрыманы идәықәлеит. Ари иԥҳәыс илбеит. Анцәа диҳәеит «сыҭга» – ҳәа. Дҭигеит. Асакаса згоз дрышьҭалт, иаалԥылоз ихьӡ ҳәаны дразҵаауан дыжәбазар ҳәа:

Гәыргәылтә сакаса,
Барфынтә ҷабырхәа,
Ашәиқәа далырцан,
Ашәаԥшьгьы далдырҟьеит,
Џьым, егьи, – лҳәон.

Ус дшааиуаз хьчак дылбан диазҵааит: «Агәыџь-иԥа Уаздамыр дубазар?» – ҳәа.
– Ааигәа бааит, шьҭа дыббоит, – иҳәеит ахьча.
Аиарҭаҿ лхы нықәылҵан дыцәт. Дшыцәаз лылаӷырӡ ааит. Уи лылаӷырӡ ҭсахеит. Убри алоуп атса ауаа ишроуз. Аҭса ахьча илҭеит хыхьчагас иумаз ҳәа.
Дааит Агәыџь-иԥа Уаздамыр иҟны. Иара дыԥсны дыгҿан. Ихыза ааԥхьаршәҭны дынкыдиалеит. Лыкәа иҭаз ачабра ааҭылган, инеихьылшьын, иԥсы ааҭалҵеит.
Убри инаркны ашәаны ирҳәоит «Агәыџь-иԥа Уаздамыр маҳәра дахьцаз ианхәыԥҳацәа дрымпыҵаԥсит», – ҳәа.
Аҩбатәи авариантгьы ари акыр иазааигәоуп, уи еиҳараӡак ари излеиԥшым Агәыџь-иԥа Уаздамыр ифункциа назыгӡо ихьыӡ Али-иԥа Қьаламаҭ ҳәангьы ахьҳәоу ауп.
Ара излаабо ала, ажәытәтәи мифк рудимент ҳасабла иацәынханы ҳара ҳаамҭа аҟынӡа иааӡаз акы ауп уҳәартә иҟоуп. Амиф ашьаҭақәа закәыҵәҟьоу реилкаара уадаҩуп. Насгьы ажәеинраала ҟазшьа зманы иалаԥсоу цәаҳәақәак уаанӡагьы хазы ианҵаны иҳаман. Урҭ аниҵеит Константин Барцыц XX ашәышықәса ажәабатәи ашықәсқәа рылагамҭазы. Иахьанҵаз аҭыԥ џьаргьы иарбам, аха Бзыԥын иаҵанакуа қыҭак акәзар ҳәа гәҩарас иҳамоуп. Канстантин Барцыц ианиҵаз ацәаҳәақәа сиужетк змоу жәабжьла згәаҭа ҳасабла акагьы рыцӡам, дара шыҟоугьы абас ауп:

Ҷу иԥа Оздамыр Аԥсныҟа маҳәра дцан,
Ианхәыԥҳацә драмхаԥсын, амҩагь дықәргылт.
Карыуга сакасоуп, барфын ҷабырхәуп.
Ашәақәа даларҵан, ашәаԥшьгьы далдырҟьеит,
Абасшәагьы днеиуан, дубазар џьымхит.

Абра иааҳгаз акык, ҩбак аматериалқәа акыр ишмаҷугьы, иананҵази иахьанҵази (абжьуаа рҿгьы Бзыԥынгьы) ҳрызхәыцыр, ара зыӡбахә ҳәоу амифтә персонажцәа ажәытәан аԥсуаа акыр ирылаҵәаны ишыҟаз агәра ҳдыргартә иҟоуп.


Напкылҵәа

Напкылҵәа аԥсуаа анкьа ибзианы ирдыруаз, аха иахьа шьҭа акыр ирхашҭхьоу мифтә хаҿуп. Абжьуаа рҿы имаҷӡаноуп дшыргәалашәо. Напкылҵәа ҳәа аӡәыр дышәдыруама ҳәа сара сзызҵааз абыргцәа аӡәырҩы аҭакс иҟарҵаз абри ауп: «Исаҳақәахьеит, аха ихы, иҵыхәа, дызусҭоу ҳәа акагьы сгәалашәом». Напкылҵәа еиҳараӡак дахьырдыруа, дахьыргәалашәо Бзыԥан ауп.
Функциала Напкылҵәеи Цәаблаҟи еизааигәоуп. Еизааигәоуп акәым, аӡә роуп ҳҳәар еиҳагьы ииашоуп. Цәаблаҟы иеиԥш, Напкылҵәагьы ауаҩы ицәа иахылаԥшу, ицәа анцәахәы иоуп. Напкылҵәа ауаҩы даныцәоу игәы дықәтәаны, ихәда ҵкааны дихәаҽырц далагозар, Напкылҵәа иихәаҽырц ииҭаху иҿы инаԥсыргәыҵа ақәҵаны дихәаҽуеит ҳәа далагоит. Иара ихьыӡ ишаҳәо еиԥш, инапсыргәыҵан кылҵәоуп. Ауаҩы даныцәоу инапы наганы уи иҿы ижәагәарц далагоит, диргәаҟуеит, аха зынӡа дизыхәаҽуам, избанзар, иихәаҽуа ауаҩы иԥсыԥ лага-ҩагарҭа маҷк аиуеит ани инапы ахькылҵәоу иабзоураны.
Гәдоуҭа араион Калдахәара ақыҭантәи ажәабжьҳәаҩ ҟаимаҭ Сымсым Џьота Џьгәанаҭ-иԥа иҳәамҭаны 1991 шықәса рашәарамза 28 аҽны сара амагнитафон ианысҵаз Напкылҵәа изку амифтә ҳәамҭа абас иҟоуп:
«Напкылҵәа ацәа анцәахәы иоуп. Иҭаххар [уҭахәхәа] уирцәоит, иҭаххар уирцәом. Ианигәаԥхогьы ацәа ушалоу уиргәаҟуеит. Ацәа уалҵыр иуам. Инапсыргәыҵа наганы уҿы иақәкны, уҿы ижәагәарц далагоит. Аха уизыхәаҽуам, инапы кылҵәоуп.
Ари ҽнак Напкылҵәа дышнеиуаз Анцәеи иареи еиқәшәеит.
– Сара исылымшо акагьы ыҟаӡам, – иҳәеит Анцәа.
– Ҳоҳ, уара иулмшо шԥаҟам, – иҳәеит Напкылҵәа.
Иалоухи, абарҭ еисеит еиҳа зылшо ҳәа. Напкылҵәагьы иуам умбо!
Еицны ишнеиуаз ҷкәына хәыҷык, абас хԥаҟа шықәса зхыҵуаз, дтәаны аиҵаркәакәа шифоз рбеит.
– Уара зегь сылшоит уҳәеит. Унеины амни ахәыҷы иеиҵаркәакәа имухуазар, – иҳәеит Напкылҵәа. 
– Ҟоҳ, уи сԥасылмшуа, уажәыҵәҟьа, – иҳәан Анцәа днеин ани ахәҷы еиҵаркәакәа имихырц далагеит.
Аха ахәҷы иуа дыҟазма, иеиҵаркәакәа зныз ачанах инапы акәыршаны икит. Анцәа анс иҳәеит, арас иҳәеит, аха ахәҷы имуит. Зны диргәыбзыӷырц далагеит, зны дирцәарц далагеит. Иага ҟаиҵандазгьы ахәҷы иеиҵаркәакәа иимҭеит. Дишьыр, дизшьуам. Избаҟаиҵо? 
Ианимуӡа, Напкылҵәа иахь днеир акәхеит. Напкылҵәа дԥышәрыччо, насҭха дгылан ҿымҭӡакәа, Анцәеи  ахәыҷи иеибырҳәақәоз зегь иаҳауан.
– Иҟауҵеи? – ҳәа Анцәа дизҵааит.
– Имуит, – иҳәеит.
– Уажәшьҭа уԥшла, уи сара аиҵаркәакәа шимсхуа, – иҿынеихан, ашьшьыҳәа днеин ахәыҷы акагьы иамҳәаӡакәа, ацәара игәаирԥхеит, дынҭаҳәаха дыцәеит. Даныцәа, иеиҵаркәакәа ашьшьыҳәа иааимихын, иааигеит.
Абас Анцәа иаҵкыс Напкылҵәа диааит ҳәа рҳәо саҳахьеит».
Напкылҵәа иӡбахә Ҭырқәтәылан инхо аԥсуаагьы ибзианы ирдыруазаап. 1971 шықәсазы апоет, аҵарауаҩ Омар Беигәа Истамбул  иҭижьыз амонографиа ду «Абхаз миҭолоџьи анач ми?» («Аԥсуаа рмифологиа ижәытәӡатәу акоума») аҿы аҵарауаҩ аԥсуаа рмырҭаҭратә нцәахәқәа рпантеон иаҵанакуа аперсонажцәа дахьрылацәажәо, Напкылҵәа иӡбахәгьы аинтерес аманы иҳәеит. Аҵарауаҩ уа излаиҩуаз ала, Напкылҵәа дыԥҳәысуп, ԥхыӡ бааԥс узырбо анцәана лыхьӡ ауп. Ауаа ирҭахым, дук иаԥсам лакәны илыхцәажәоит ажәлар рҿы. Ацәа хаа уоураны лҭахым, уцәа хаа ԥхасҭалтәуеит. Лҭеиҭыԥш Цәаблаҟ илеиԥшуп. Лнапсыргәыҵа кылҵәоуп. Ацәа хаа иалоу иҿы лнапсыргәыҵа нақәылкуеит. Лнапсыргәыҵа акылҵәара хәыҷуп азы, зҿы иақәылкыз иԥсыԥ алагаҩагара уадаҩхоит. Дхәаҽны дыԥсуам, аха иԥсыԥ алагаҩагара мариахом, ицәыуадаҩхоит. Аԥхӡаша илхәаҭа, деихо, дыхәхәа-хәаауа дааҿыхоит.
Напкылҵәа ҳәа изышьҭоу амифтә персонаж аԥсуаа рмифологиаҿы дыҟоуп ҳәа аԥхьаӡа акьыԥхь аҿы иазгәазҭаз А. М. Дирр иоуп. Уи аахыс, О. Беигәа заҵәык дигәалаиршәоит акәымзар, уаҳа џьаргьы ҭҵааратә усумҭак аҿы иӡбахә аҳәо иҳамбац. Аҵыхәтәантәи аамҭақәа рзы напкылҵәа иӡбахә ашьҭра дықәланы изыԥшааз абарҭ ацәаҳәақәа зыҩууа автор иоуп. 1915 шықәсазы А. М. Дирр иикьыԥхьыз истатиа «Аԥсуа ажәақәа» иазыҟаиҵаз азгәаҭақәа рҿы напкылҵәа изкны абас аҳәеит: «Напкылҵәа что-то вроде incubus’a. Он имеет в одной руке большую дыру. Он живет в доме и давит людей во время сна» (Дирр А. М. Абхазские слова // СМОМПК. Вып. 44. Тифлис. 1915. Отд. IV. – С. 23).



Цәаблаҟы

К. С. Шьаҟрыли, В. Ҳ. Конџьариеи, Л. П. Ҷкадуеи иеиқәдыршәаз рышәҟәы «Аԥсуа бызшәа ажәар» излаҳәо ала, цәаблаҟы ауаҩы даныцәоу, дыргәамҵуа, дхәаҽуа ихало чмазароуп. В. А. Касланӡиа иеиқәиршәаз «Аԥсуа-аурыс жәлар» аҿы цәаблаҟы мифтә хаҿуп, акаамеҭ, ацәгьаӡа иалаҟоу аӡә иоуп ҳәа иарбоуп. Аԥхьатәи ажәар аҿы ишҳәоу инагӡаҵәҟьаны ииашам. Ҵабыргуп, Цәаблаҟы ҳәа изышьҭоу ачымазара ҟазшьа амоуп, аха цәаблаҟы (абзыԥ диалект аҿы – Цәаблаҟ) мифтә хаҿуп ҳәа В. А. Касланӡиа ииҳәаз еиҳа ииашоуп ҳәа иуԥхьаӡаратә иҟоуп. Цәаблаҟ илаҟәу амифологиа аперсонажцәа дреиуоуп.
Цәаблаҟы дыԥҳәысу дхаҵоу цқьа еилкаам. Зны-зынла дхаҵоушәа иӡбахә рҳәоит, еиҳараӡакгьы абзыԥқәа рҿы. Абжьуаа рҿы бжеиҳан уи дыԥҳәысуп ҳәа дыԥхьаӡаны илыхцәажәоит. Иҟоуп итрадициатәу ашәира: «Цәаблаҟы уикааит (улкааит)». Ауаҩы ашьыжь лассы дымҿыхар, ацәа далахар, «Иухьзеи уара, цәаблаҟы улкыма (уикыма), духалама?» – рҳәоит. Ахәыҷы (аԥшқа) ддырцәарц анырҭаху, иара дызмыцәо, дҟыи-ҵәиуа даналагалакь, ирҳәалоит: «Иухьзеи уара, узмыцәазеи, цәаблаҟы (цәаблаҟ) духалама? – рҳәоит.
Цәаблаҟы ауаҩы диԥырхагамхарц азы қьабзқәакгьы шымҩаԥыргоз рышьҭамҭа нханы иҟоуп. Ҿырԥштәыс иааҳгозар, 1995 шықәса цәыббрамза 19 аҽны аинформатор Сергеи Кәыбраа (хылҵышьҭрала Тҟәарчалтәуп, уажәы Аҟәа араион Абжьаҟәа ақыҭан дынхоит) изласеиҳәаз ала, ауаҩы цәаблаҟы дыхҭалкыр, лассы-лассы ицәа ҭынчымхо, дзалымҵуа далагар, ихчы аӷәра, ма ашаха аҵарҵоит. Нас цәаблаҟы дихыҵны дцоит, ихы  дақәиҭхоит, уаҳа диԥырхагахом ҳәа иԥхьаӡан.
Абызшәадырҩы В. А. Касланӡиа излаиҩуала, аԥсуа мифологиаҿы Цәаблаҟы (цәаблаҟ) қаҷаак иаҳасаб ала даҳԥылоит. «Уи ауаҩы даныцәоу игәы днықәтәаны, ихәда кны дылхәаҽырц далагоит, мамзаргьы иблақәа лкуеит, дааԥшыр луӡом». Ажәа цәаблаҟы В. А. Касланӡиа ишоит хы-хәҭакны, хы-хәҭакны ишьақәгылоуп ҳәа иԥхьаӡаны: ацәа-абла-ҟ-қ.
Цәаблаҟы иӡбахә аԥсуа сахьаркыратә литератураҿы иаҳԥылоит. Ҿырԥштәыс иааҳгозар, ашәҟәыҩҩы Гьаргь Гәыблиа ироман «Лахьынҵала иузшоу» аҿы иаҳԥылоит абас ахьаҳәо аҭыԥ:
– «Цәаблаҟы шәикааите, ҳшәырцәар иауазеи? – дааҟрым-ҿрымит иганахьшәа итәаз Шьефқеҭ. Аҭӡамцахь иҿы наирхан иблақәа неиқәиԥсахит, дыцәарц иҭахын».
Иара абри ароман даҽа ҭыԥк аҿы абас иҳәоит аперсонажцәа руаӡәк: «Алакә сҳәоит ҳәа уаҿуп. Ани цәаблаҟы иоума уара, амшә зшьуа? – инаимидеит Расим Кьаҿ-иԥа».
Араҟа излаабо ала, Цәаблаҟы дхаҵоуп, ари аҩымҭа иалоу аперсонажцәа хадақәагьы бзыԥтәқәоуп. Убри аҟнытә иԥсабаратәуп цәаблаҟы иӡбахәгьы дхаҵоуп ҳәа ахьҳәоу.
Типологиала цәаблаҟы дизааигәоуп ажәытәӡатәи абырзентә мифологиаҿы иаҳԥыло аперсонаж Гипнос. Цәаблаҟы диеиԥшны Гипносгьы ацәа анцәахәы иоуп. Аҵх даԥоуп, Аԥсреи алахьынҵеи рынцәахәы моирааи ашьоура анцәахәы Немесиди драшьоуп. Ацәа еиԥш, Гипносгьы дҭынчуп, иҟыт-ԥсыт ыҟам. Ауаа рзы игәы ҭынчуп, игәы разуп, аԥсра еиԥш ауаа дырмеигӡо, инирҵәо дыҟам. Гомер ирҿиамҭаҿы Гипнос нхарҭа ҭыԥс имоуп адгьылбжьаха Лемнос. Овидии «Аметаморфозақәа» рҿы Киммериатәи адгьыл аҿы Гипнос дызҭоу аҳаԥы аӡбахә далацәажәеит. Уи аҳаԥаҿы деиқәҭынч Гипнос дцәыҵатәоуп.
Европатәи аӡәырҩы ажәларқәа илаҟәу рмифологиаҿы (аславианцәа, агерманцәа уҳәа) Мара ҳәа изышьҭоу амифтә персонажгьы аԥсуа цәаблаҟы ифункциақәа ныҟәиго даабоит. Афранцызцәа уи «кошмар» ҳәа ишьҭоуп. Мара уахынла ауаҩы даныцәоу игәы дықәтәаны, ихәда ҵкааны дихәаҽырц далагоит, аха зынӡа дизшьуам, диргәаҟуеит, диргәамҵуеит акәымзар.




















Абзиабара анцәахәы

Мумыр аҳ, Сумыр аҳ, Нымираҳ,
Лымшаҳ, Шымираҳ

Мумыр  аҳи Сумыр аҳи рыхьыӡқәа аԥхьаӡакәны аԥсуа етнографиатә литератураҿы иахьаҳԥыло аԥсуа мифологиеи, адинтә мыцхаҵарақәеи, ақьабзқәеи ирызку С. Т. Ажәанба истатиаҿоуп. Уи аахсгьы урҭ рыӡбахә цқьа иҳазҳәаша дырраҭарак џьаргьы иаҳԥымлацт, ажәлар рҿгьы аӡәы иҳәо иаҳмаҳаит. Ахьыӡ Шымираҳгьы акьыԥхь аҿы зны заҵәык ауп ианарбоу.
С. Т. Ажәанба уа излаиҩуаз ала, ачгара ду (аҿбаара)(?) анымҩаԥыргоз актәи амш азы хаҵа имцацыз (хаҵа ицартә зықәра неихьаз) аҭыԥҳацәа акрырфаӡомызт, аҷаӷьа рҿахьы иҩаргомызт, досу хаҭала, даҽаӡәы имырбакәа, маӡала ахәыӡ, ма ашыла иалхны ԥшь-хәажәак ҟалҵон, изакәызаалак уаҳа акагьы аламҵакәа. Амра аҭашәамҭаз урҭ акәакәарқәа ржәуан. Ишылашьцара ианылашьцалак, досу аҭыԥҳацәа абас ала идырхиаз ркәакәарқәа ачанах ианҵаны ааигәа хаҵа ицаз аԥҳәыс ҿа лахь ирыманы ицон. Уии дареи заанаҵ иеицәажәаны иҟан. Уи аԥҳәыс акәакәарқәа зманы инеиз аҭыԥҳацәа иҷыдоу аҩн хәыҷы (С. Т. Ажәанба «особом строении» ҳәа иҩуеит, амҳара акәхап – С. З.) аҿы илыдылкылон. Уи ақьабз амҩаԥгара иалахәыз аҭыԥҳацәа  зегьы анеизалак, агьыжь бжатеиԥш иааикәыршаны, ршьамхқәа арсны иналыргылон, досу иналгаз лкәакәарқәа зныз ачанах хтны, лнапы ианҵаны лаԥхьа илкын. Лара аԥшәма лхаҭа урҭ зегьы раԥхьа днагыланы, аҭыԥҳацәа ахацәа бзиақәа роурц Мумыр аҳи Сумыр аҳи дрыҳәон. Аԥҳәызба акәакәар назгаз шьҭрала аамысҭацәа, ма аҭауадцәа дреиуазҭгьы уи лзы иԥшӡоу, иҟәыӷоу, игәымшәоу, зчеиџьыка ҭбаау, асасдкылара бзиа избо арԥыс лахьынҵас длоурц, динасыԥхарц анцәахәы Мумыр аҳи Сумыр аҳи дрыҳәон. Аԥҳәызба акәакәарқәа зманы уа инеиз хылҵышьҭрала анхацәа дреиуазҭгьы, уи иқәыԥшу, иҵоуроу, ихәарҭоу, аԥшәмара бзиа зылшо, асасдкылара бзиа избо динасыԥхарц анцәахәқәа дрыҳәон. Насгьы дрыҳәон досу аӡӷабцәа хаҵа изгараны иҟаз убри ауха ишьҭаланы иахьыцәоз ԥхыӡла ирбарц. Абас еиԥш данныҳәалак ашьҭахь, уи аԥшәма ԥҳәыс аҭыԥҳацәа досу рчанахқәа ирныз акәакәарқәа акакала иаанкыланы, иааԥҽны, ҿаҵак, ҿаҵак аарымхны, досу изтәыз агьама длырбон. Абас еиԥш асценари анымҩаԥыргалакь ашьҭахь, аӡӷабцәа ҩеибаргыланы, ркәакәарқәа рыманы, досу рыҩныҟақәа рахь ицон. Ицәарц ианышьҭалоз урҭ акәакәарқәа рыхчы иаҵарҵон. Адырҩаҽны ашьыжь ианҿыхалакь, ауха маӡала ахчы иаҵаҵаны ирҵәахыз акәакәарқәа аацәырганы, иааԥыҽҽны иргәылаԥшуан. Убасҟан убра акәакәарқәа иргәыланы ирбон досу аԥҳәызба ԥҳәыс дызгараны иҟаз арԥыс ихахәы ԥштәыс иамаз аԥштәы змаз ахәыцқәа. Ауха досу дахьыцәаз ԥҳәысс дызгараны иҟаз арԥыс ԥхыӡ дылбон. Абас ауп ишыҟоу абри амцхаҵара аԥсуа ҳәсақәа рҿы. Хаҵа ицахьоу аҳәсақәа абра хыхь иҳәоу шҵабыргу дара рхаҭақәа агәра ргартә иԥыршәахьазшәа иалацәажәоит ҳәа иҩуан С. Т. Ажәанба.
Ара цқьа инҭкааны иҳәамзаргьы, ари ақьабз амҩаԥгашьа зеиԥшроу ала, иҩашьаӡом Мумыр аҳи Сумыр аҳи ҳәа зыӡбахә ҳәақәоу абзиабареи, хаҵацареи, анасыԥ аиуреи рынцәахәқәа, ирхылаԥшхәқәоу шракәу. Ус анакәха, арҭ анцәахәқәа иргәаԥхар аҭыԥҳа лынасыԥ бзиартәуан, иргәаԥхар лынасыԥ цәгьартәуан. Убри аҟнытә иргәыбзыӷлатәын, ирықәнагоуп ҳәа иԥхьаӡаз рмарҭхәқәа нагӡалатәын, ираматанеитәын.  Аӡәы имацара иакәымкәа ҩыџьаны рыхьыӡқәа ахьҳәоугьы машәыршақә иҟамлазар акәхап. Цқьа еилкааны иҳамам, аха руаӡәк дхаҵазар акәхап, егьы дыԥҳәысзар акәхап ҳәа гәҩарас иҳамоуп, ҩыџьа – аԥҳәызбеи арԥыси-рынасыԥ аилаҵәара, рыбзиабара ианцәахәқәазар акәхап. Ажәытә зны ишьақәгыланы, иеилыхха иҟаз анцәахәы ихаҿы иакәу, нцәахәык иаҳасаб ала цқьа ишьақәымгылацыз иакәу цқьа иеилкаам.
С. Т. Ажәанба зыӡбахә ҳамоу иусумҭаҿы зыӡбахә ҳәоу аперсонажцәа Мумыри Сумыри рыхьыӡқәа епитет ҳасабла ажәа «аҳ» ахьрыцугьы, хымԥада, машәыршақә акәӡам ишыҟалаз. Ишдыру еиԥш, аԥсуа мифологиаҿы аӡәырҩы анцәахәқәа аҳцәас иԥхьаӡоуп. Ҿырԥштәыс иааҳгозар, иаҳгәалаҳаршәап абҷи аимҳәаршәааи зыхьуа рзы ачымазара ахаҭа ахьӡ мҳәакәа уи зыхьыз изы «аҳцәа иҭааит» шырҳәо. Ус зҳәақәо иахьагьы иҟоуп аԥсуаа рҿы. Иара убас аф зысызгьы аҳцәа иҭааит ҳәа дыԥхьаӡан.
Ара ҳазлацәажәо ақьабыз ахаҭа иахьа уажәраанӡагьы аԥсуаа рыбзазараҿы аҭыԥ аманы иҟоуп. Ҳәарас иаҭахузеи, агәра гаҵәҟьаны имҩаԥызго маҷуп, аха хәмаршақәшәа акәзаргьы ана, ара имҩаԥызгақәо ыҟоуп. 
Сара абарҭ ацәаҳәақәа зыҩуа синфрматорцәа аӡәырҩы изласарҳәахьаз ала, уи ақьабыз С. Т. Ажәанба ишиҩуазҵәҟьа акәымкәа маҷ-саҷқәак инеивыга-ааивыганы амҩаԥгашьақәа амоуп, маҷ-саҷк атрансформациа аиуит уҳәаратәы. Хәҭақәак маҷк даҽакала иҟоуп. Ҿырԥштәыс иааҳгозар, сара синформаторцәақәак изласарҳәаз ала, уи ақьабз амҩаԥгараан акәакәарқәа злырхуаз амажәа абжьааԥнытәи афатәқәа раасҭа еиҳаны аџьыка арҭон («мыцхәы ирҵаауан», «џьыкала ирҳәахуан»), насгьы адырҩаҽны ашьыжь акәымкәа, ианныҳәалакь иара ауха ицәарц ианышьҭалоз аламҭала ирфон. Мумыри Сумыри рыхьӡқәа иахьа ажәлар рҿы аӡәы иҳәо исмаҳац. Аҵыхәтәантәи ҩынҩажәа хәба шықәса инареиҳаны афольклортә материалқәа реизгаразы Аԥсны ақыҭақәа,  шамахаӡак акәымзар, зныкымкәа, ҩынтәымкәа еимысымдац акагьы ыҟам, аха арҭ амифтә персонажқәа рыхьыӡқәа џьаргьы исԥыхьамшәацт. Ари ақьабыз зыдҳәалоу, зыхьӡала имҩаԥырго Нымираҳ ихьӡуп ҳәоуп ишсаҳахьоу.
Н. С. Џьанашьиа излаиҩуаз ала, аиҭар-ныҳәа Лымилаҳ (нымираҳ, мамзаргьы шымираҳ ҳәа анырҳәозгьы ыҟан) ала ихыркәшоуп. Ажәа «лымилаҳ» аилкаара уадаҩуп. Лымилаҳ функциала аҿар рынасыԥ злеилыркаауа, деилзыркаауа анцәахәы иоуп.
Аиҭар-ныҳәа анымҩаԥыргоз аҵыхәтәантәи амш аҽны, ахәылԥаз аҳаблаҿтәи арԥарцәеи аҭыԥҳацәеи џьара ҩнык аҿы еизаны досу рынасыԥ еилыркаарц ақьабыз мҩаԥыргон. Ахәылԥаз лахҿыхрала, ччарала, хәмаррала, лафҳәарала ирхыргон. Абжьааԥнытәиқәа ираҟараны акәакәарқәа рацәаны иржәуан, насгьы ахәылԥаз иалахәыз зегьы хԥа, хԥа цыра раӡартә абжьааԥнытәиқәа иреиԥшымкәа акәакәар хәыҷқәа ҟарҵон. Убарҭ акәакәар хәыҷқәа руак араса ҵәы агәыларҵон. Уи «анасыԥ ҵәы» ҳәа  иашьҭан. Иара убас убри ахәылԥаз иеизаз зегьы ирырҭон мыцхәы иҵааз хԥа, хԥа кәакәар. Зегьы адәахьы идәылҵны досу ркәакәарқәа рфон, досу маӡала лымилаҳ диҳәон анасыԥ бзиа ииҭарц (лиҭарц). Акәакәарқәа анырфалакь, зегьы еиҭах аҩны иҩналаны аамҭа ччарыла, хәмаррала, лафҳәарала ирхыргон. Аӡыжәра аӡәгьы азин имамызт. Ауха акыр аҵх аныргалакь ашьҭахь акәын ианеимпуаз. Досу аӡба дшакуаз дышьҭаланы дыцәон. Агәра ганы излаҟаз  ала, иҿажәку, аӡба иакуа уи ауха даныцәоу ԥхыӡла аӡы изыржәуа досу инасыԥхараны иҟоу иоуп (дыԥҳәызбазаргьы илынасыԥхараны иҟоу арԥыс иоуп).
Адырҩашықәсаны лымилаҳ изку абри ақьабыз анасыԥ ҵәы зықәшәаз иҩны имҩаԥыргон, уи иалахәыз зегьы рыкрыфара, рыкрыжәра иара иеиҿикаар акәын.
Аԥсуаа абас имҩаԥыргоз иеиԥшыз ақьабз рыман агырқәагьы. Ашәахьаҽны акәын ианымҩаԥыргоз. Агырқәа уи амш «ҭуҭашьха беднеири» («ашәахьа  инасыԥу» ҳәа иашьҭан.
Нымираҳ изкны ирацәам (имаҷу) сара сматериалқәа инарықәшәо иҟоуп Ш. Д. Инал-иԥа заанаҵтәи иусумҭақәа руак аҿы ииҳәаз: «Есышықәса март мзазы аҭыԥҳацәа маӡала иҟарҵон ахәажәақәа ҵааны (аџьыка рыҭаны – С. З.), изцәыԥхамшьоз ҭаца ҿак лымҳараҿы иеизаны Нымираҳ изкны аныҳәара мҩаԥыргон, уи иҳәон, иматанеиуан ԥхыӡла  рынасыԥ дирбарц (ԥҳәысс изгараны иҟаз арԥыс дыдирбарц – С. З.). Нымираҳ, мамзаргьы Лымилаҳ – ари ахаҵацареи аԥҳәысаагареи (аҭаацәа алалара) ирыдҳәалоу аусқәа знапы иану, ирхылаԥшхәу аԥсуаа рмырҭаҭратә нцәахәы иакәхап».
С. Т. Ажәанба хыхь зыӡбахә ҳҳәаз ианҵамҭа абри аԥсуа қьабз далацәажәауа, Ш. Д. Инал-иԥа даҽа иусумҭак аҿы ииашаны излазгәеиаз ала, иахьатәи ҳаамҭазы аԥсуа мифологиаҿы Мумыри Сумыри рхаҿқәа еилалахьеит, акны иҟоуп, Нымираҳ (уи зныхгьы Лымилаҳ ихьӡуп) ҳәа хьӡыс имоуп. Иҟалап Нымираҳ анра (ахшара дзауа аԥҳәыс, ан) лынцәахәы иакәзаргьы. Иҟалап ари анцәахәы дхаҵамкәа дыԥҳәысзаргьы, амала иҩашьаӡом иантропоморфтәу аӡәы шиакәу. Ш. Д. Инал-иԥа ари ахьыӡ дызлахәаԥшуаз ала, «ан» иахыршалоуп – «ным» – «нан» иахылҿиааит уҳәартә иҟоуп, «р» арацәа хыԥхьаӡара ҳзырбо елементуп, «аҳ» иаанаго «анцәахәы», «ахылаԥшхәы» ауп.
Иҟазшьарбагоуп абзиабара анцәахәык иаҳасаб ала Лымилаҳ аԥсуа сахьаркыратә литературагьы иахьаныԥшыз. Аԥсуа шәҟәыҩҩы Алықьса Џьениа ироман «Анмираҳ – абзиабара анцәахәы» аҿы уи акыр инарҭбааны ахархәара аиуит, асимволтә ҵакы аҭаны иҟаҵоуп. 
Анымираҳ изкны ақьабз шымҩаԥыргоз далацәажәауа, ашәҟәыҩҩы Шьаликәа Камкьиа абас азгәеиҭеит: «Ашыла кәаҳаны, џьыкахышла иҳәахны, кәакәарны ирӡуеит рыцыԥхьаӡа фба-фба цыра. Ашьҭахьы еицәажәахьаз аҭыԥҳацәа ркәакәарқәа рыманы, хы-мҩакы ахьеихагалоу иаангыланы, «сынасыԥ» уаха ԥхыӡла дсырба», – ҳәаны, х-кәакәарк рфоит (досу ртәқәа), нас џьаргьы ихьамԥшӡакәа, егьырҭ акәакәарқәа ахԥагьы аҩныҟа иааргоит, иахьышьҭамлац џьара иԥхьоит, ркәакәарқәа рыхчы иаҵаҵаны. Абри аҵас иахьӡуп «анымҩараҳ» ҳәа. Анымҩараҳ (Анымираҳ) – абзиабара анцәахә лоуп (урыс бызшәала гадание на суженного»)»



Ажьира анцәахәы
Шьашәы, шьашәы абыжьныха

	Шьашәы, Шьашәы абыжьныха дзакәу, фунқцақәас имоу уҳәа аҵарауаа аӡәырҩы иҭырҵаахьеит (С. Т. Ажәанба, Н. С. Џьанашьиа, Г. Ф. Чурсин, И. А. Аџьынџьал, Ш. Д. Инал-иԥа, В. Г. Арӡынба, уҳәа уб. иҵ.). Уи ԥыҭк дихцәажәахьеит абарҭ ацәаҳәақәа зыҩуа авторгьы. 
	Аԥсуа жәлар рҿы ари анцәахәы ихьыӡ ажәакны Шьашәы ҳәангьы ирҳәоит, ҩажәак еиваргыланы Шьашәы абыжьныха ҳәангьы ирҳәоит. Иахьагьы акыр дыргәалашәоит, ажәытәан дара дрылаҵәаны дыҟан. Иара иџьбароу, злеишәа цәгьоу, ацәгьа-мыцәгьа зуа ауаа  иараназмыжьуа нцәахәуп.
	Аԥхьаӡа Шьашәы абыжьныха иӡбахә иалацәажәаз С. Т. Ажәанба иоуп. Аԥсуаа ажәа «аныха» анырҳәо, ианагь аурсқәа «икона» ҳәа изышьҭоу акәӡам иаанаго. С. Т. Ажәанба азгәаҭа иҟаиҵаз аҿы излаҳәо ала, аныха иаанагоит «святые и вообще все святые, как – то: кресты, образ т. п.».
	Шьашәы абыжьныха быжьҩык аԥшьацәа (анцәахәқәа) дырхаҭарнакуп. С. Т. Ажәанба иусумҭақәа рҿы урҭ аԥшьацәа (анцәахәқәа) зусҭцәоу инҭкааны иҳәам. Абри автор излаиҩуаз ала, Шьашәы абыжьныха ихьӡала ажьицәа ашықәсан знык аныҳәара мҩаԥыргон. Уаҵәы аашар ашықәс ҿыц акәзар, уаха ахәылԥаз ажьи ишьуеит ԥшь-шьапык зҵоу рахәык, уи иԥҳәыс аҭаацәара иалахәу зегьы досу рыцԥхьаӡа арбаӷьк, арбаӷьк лшьуеит, ачашыла иалхны, ашәаӡа агәылаҵаны, ачашә дуны иҟаҵаны, илӡуеит. Арахә иршьыз ажьы ржәуеит, арбаӷьқәа аҵәқәа ирхаҵаны, амца иҽҳәакны ирӡуеит. Арҭ зегьы андырхиалак, ажьи ижьига маҭәахәқәа зегьы ааидикылоит ажьираҿы, уахь инаргоит афатә зегьы, аҭаацәа зегьы уа иеизигоит. Ажьираҿы ианнеилак, дара зегьы шьамхнышгылоит. Ажьи ихылԥа ихихуеит, ацәашьы аиркуеит, ацәа хәыҷык ажьираҿы инеигаз аԥырӷы иалаиԥсоит (аԥсхәрақәеи аишәаргыларақәеи раан асакәмал анхырҵо еиԥш), ажьира анцәахәы Шьашәы диҳәоит иареи иҭаацәеи агәабзиареи анҵыра дуи риҭарц. Ажьи абас даннҳәалак ашьҭахь, иршьыз аԥстәи арбаӷьқәеи ргәи ргәаҵәеи маҷк-маҷк аарымԥҟаны, ачашәгьы ҿаҵак аамхны абанҭ ицаҳәцаҳәо иҟоу аԥырӷқәа инарылаԥсаны ибылуеит. Уи ашьҭахь иара убасҵәҟьа убарҭ афатәқәа маҷк-маҷк аарымхны иҭаацәа рыцԥхьаӡа риҭоит. Урҭ анырфалак дара зегьы хԥа, хԥа ҿамҩа аҩы инаҿыхәаны иржәуеит. Нас аԥшәма уахь агәылацәа неиԥхьоит, зегьы леидтәаланы, Шьашәы ирҽхәарала, иматанеирала, акрыфо, акрыжәуа аҵх рхыргоит.
	Усҟак зҵазымкуа аусқәа рзы аԥсуаа ажьираҿы иқәуеит. Уа ишықәуа абас ауп: ажьи ажьаҳәа аԥсангьари инықәҵаны уи аԥхьа даагылоит. Ахара зду ҳәа иԥхьаӡоу ауаҩы аԥсангьари аԥхьа днагылоит, ажьи днаиҿагылоит. Уи ахара идызҵаз маҷк аганахь днаскьаны днагылоит. Ахара зду ҳәа иԥхьаӡоу ажьаҳәа аанкыланы абас иҳәоит: «Сара абра изсазҵаауа аҭакс аиаша сымҳәозар», мамзаргьы «Сара исыдырҵо аҿы ахара сымазар, абра аԥсангьари схы лықәҵаны абри ажьаҳәала Шьашәы схы ԥиҽааит». Абарҭ ажәақәа иҳәоит, ажьаҳәала хынтә аԥсангьари дасуеит.
	Ауаҩы абас ажьираҿы дықәны амц иҳәазар, ахара идырҵаз убри ала иҵәахызар, уи ашьҭахь хыхьк, ма даҽа чмазарак ихьыр, Шьашәы абыжьныха иоуп изызуаз ҳәа дшәаны иара ихаҭа имц хитуан. Иҭынхацәеи игәылацәеи дрыҳәон Шьашәы ддыргәыбзыӷырц, ахара идугьы аартны иҳәон. Иҭынхацәа ацәгьа ззиузгьы, акагьы схарам ҳәа данқәуаз шаҳаҭс имаз наганы аҿаҭахьа рықәырҵон ачымазаҩ данбзиахалак Шьашәы  ихьӡала иаҳшьуеит ҳәа. Ажьи иҳәоит ачымазаҩ (амц зҳәаз) даҭаимҵарц. Ачымазаҩ данбзиахалак Шьашәы ихьӡала ирықәырҵаз абри аҿаҭахьы хымԥада, хьаҳәаԥаҳәада инарыгӡоит. Уа иршьыз ашьтәа ажьы ахәҭаки ацәеи ажьи ирҭоит.
	Н. С. Џьанашьиа излаиҩуаз ала, аԥсуаа рдин аҿы ажьира акульт аҭыԥ ду ааннакылоит. Абри акульт иазкны ажьырныҳәа мҩаԥыргон шықәсык ахь знык. Ажьира анцәахәы Шьаажәхьаҳ ихьӡуп (Шьашәы+ахьтәы+аҳ). Ишаԥу еиԥш, абри анцәахәы изкны ақьабзи аныҳәареи мҩаԥыргоит ашықәс ҿыц аламҭала. Уи аныҳәара хьӡыс иамоуп агыруа форма змоу атермин «хьачхәама». Ашықәс ҿыц ашьҭахь имҩаԥызгозгьы рацәаҩын, аха ианымҩаԥыргоз хымԥада хәылԥазоуп. Еиҳараӡак ари ақьабзи аныҳәеи мҩаԥызго Шьашәы дзызгәааны ачымазарақәа зирхьхьоуи, урҭ рхылҵшьҭреи роуп.
	Ари аныҳәара аԥсуаа ишымҩаԥырго ҳәа Н. С. Џьанашьиа абас далацәажәеит: ажәлантә аҿы ажьи дыҟазар, аныҳәарагьы уи иҿы имҩаԥыргоит. Уа аныҳәара иалахәуа ажәлантә иаиуоу зегьы рыхьӡала иара ажьи ашьтәа ишьуеит, егьырҭ иалахәуа досу рыцԥхьаӡа арбаӷьк, арбаӷьки акәакәарқәеи наргоит. Ашьтәа иршьыз агәи агәаҵәеи аҵәы иахаҵаны аԥшәма (ажьи) раԥхьа днагыланы ажьираҿы инеиуеит. Ара ныҳәаҩыс иҟоу иара аԥшәма (ажьи) иоуп. Уа быжь-цәашьык адыркуеит. Аныҳәара иалахәу ауаа рыцԥхьаӡа ацәашьқәа адыркуеит ҳәа изыԥхьаӡақәоугьы ыҟоуп. Аныҳәаҩ иажәақәа рҵакы инықәрԥшшәа акәзаргьы абас иҟоуп: «Аду, быжь-ныхак ирхылаԥшхәу, зыхьыӡ ала быжьцәашьык арку, иуаҳауама? Ҳара ҳабацәа излаҳдырҵаз ала, ҳуҳәоит ухьӡала иааҳгаз удукыларц, уаҳхылаԥш иахьабалак: аҩнгьы, адәынгьы, амҩангьы, абнаҿгьы, аӡаҿгьы, аҵлаҿгьы. Улаԥш аԥхара ҳхыз, иҳагумыжьын». Абас иҳәоит аныҳәаҩ, ажьаҳәала аԥсангьари днасуеит. Анаҩсан аныҳәара иалахәу зегьы аӡәаӡәала еиҳабы-еиҵбыла еишьҭагыланы досу рхы рныҳәоит, досу иарбаӷьи, акәакәари, аҩи кны. Анаҩсан дара зегьы ажьира зтәу иҩныҟа инеиуеит, уа еилатәаны акрырфоит, акрыржәуеит. Афатә иаанхо зегьы аԥшәма (ажьи) изынрыжьуеит.
	Ажьи анцәахә ду Шьашәы ихаҭарнакс дыԥхьаӡоуп. Убри аҟнытә зегь уи ицәшәоит, уи ишәи иацәшәоит, аха уанқәуа (ажьираҿы унеины уқәуазар) Шьашәгьы ажьигьы усҟак ишәарҭаӡам. Аԥсуа Елыр-ныха аҵкыс ижьиреи уи анцәахәи дрыцәшәоит.
	С. Т. Ажәанбеи Н. С. Џьанашьиеи Шьашәы изкны иҟарҵаз адырраҭарақәа акыр ирзааигәоуп Г. Ф. Чурсингьы ииҳәазгьы, аха ари аҵарауаҩ урҭ адырраҭарақәа хаир ҭәааит хаҭала аԥсуа қыҭақәа дрылаланы иеизигаз аматериалқәа рыла. Ари аҵарауаҩ акәымкәа ҩбамқәа аҷыдарақәа азгәеиҭеит. Ҿырԥштәыс иаҳгозар, иара излаиҩуаз ала, аԥсуаа рҿы хыхь иҟоу, зегьы ҳазшаз Анцәа ду иаамышьҭахь Шьашәы актәи аҭыԥ ааникылоит, уи илшарақәа рацәоуп, дгәаар ачымазарақәа ауаа ирылаирҵәарц, еиуеиԥшым арыцҳарақәа рзааигарц илшоит. Шьашәы дымгәаарц, ауаа дырхылаԥшразы, иара изку ақьабзи аныҳәарақәеи ианаамҭоу имҩаԥгалатәуп. Аԥсуаа ажьирагьы ныхак еиԥш ирыԥхьаӡоит,  избанзар Шьашәы ихьыӡ иадҳәалоуп. Иара убас Г. Ф. Чурсин иазгәеиҭеит С. Т. Ажәанбеи Н. С. Џьанашьиеи ирымҳәаз ҷыдарақәак: Шьашәы изкны ақьабзи аныҳәареи анымҳәаԥыргоз иршьуаз ашьтәа агәи агәаҵәеи жәны изхарҵоз аҵәы уеизгьы-уеизгьы даҽа ҵлак акымкәа араса амахә иалхзар акәын. (Иҳәатәуп: аԥсуаа егьырҭ акыр ныҳәарақәа анымҩаԥыргозгьы иршьуаз ашьтәа агәи агәаҵәеи зхарҵоз аҵәы араса амахә акәын традициала, иахьагьы ус иҟарҵоит – С. З.).
	Иара убас Г. Ф. Чурсин излаҩуаз ала, убысҟан агьажь (игьежьны) форма аҭаны, ачашыла иалхны, ашәаӡа рҟәыҷны иагәылаҵаны, ахәышҭаара агәы иқәҵаны ирӡуаз ачашә ду аршьынк аҟара адиаметр аман.
	Абарҭқәа рнаҩсгьы Г. Ф. Чурсин иазгәеиҭеит ажьиреи аиха маҭәахәқәа рыҟаҵаразы аҟазареи ркульт (культ железа и железного ремесла) аӡәырҩы ажәларқәа ишрымоу (адыгаа, агырқәа, афинцәа уҳәа уб. иҵ.).
	Аинтерес амоуп Шьашәы имҵаныҳәараан ирҳәоз ҳәа Г. Ф. Чурсин иааиго аныҳәаратә форма: аныҳәаҩ данныҳәалак ашьҭахь аҵәы иахаҵаны иику агәи агәаҵәеи ҿаҵак, ҿаҵак аарымхны абас инациҵоит: «Ачбеи Чачбеи иҟоу зегь  ааизганы абри афатә рҿасҵаанӡа, ҿамҩак, ҿамҩак аҩы дсыржәаанӡа изакәызаалак чмазарак, насыԥдарак абри аҩны иҩноу аҭаацәа ирзааумган».
	Иааркьаҿны акәзаргьы, иара убас Г.  Ф. Чурсин далацәажәеит аԥсуаа рҿгьы, егьырҭ аӡәырҩы ажәларқәа рҿгьы ажьира акульт акыр ирылаҵәаны изыҟоу, уи мзызқәас иаиуз. Аҵарауаҩ ииашаны излазгәеиҭаз ала, ари акульт змоу ажәытә аахыс аихалых маҭәахәқәа ахьыҟарҵоз атәылақәа рҿоуп. Г. Ф. Чурсин иазгәеиҭеит ажәытә аахыс аԥсуаа рынхашәаҿы аметаллургиа акыр иҿианы ишыҟаз. Ажьира  иаҭахын иҷыдоу аҟазара. Уи рнапаҿы ирзаагомызт. Убри аҟнытә ажьицәа илаӡоу, иусабаратәым мчык рылоушәа иԥхьаӡан, ҳаҭыргьы рықәырҵон, аха иагьрыцәшәон. Кавказ иқәынхо даҽа жәларык рҿы ажьиреи ажьира уси, ажьицәеи аԥсуаа рҟны еиԥш ҳаҭыр рықәны иаабом.
	Афунқциақәа инаигӡауеи, иара изкны имҩаԥыргоз ақьабызқәеи аныҳәарақәеи зеиԥшроу ала, аԥсуаа ржьира анцәахәы Шьашәы  акыр диеиԥшуп, дизааигәоуп адыгаа ирылаҵәаны иҟоу ажьира анцәахәы Ҭлеԥшь (Тлепс).
	Абра хықәкыла ҳазлацәажәо атема иазкны аусумҭа зҩыз аетнограф И. А. Аџьынџьал ииашаны излазгәеиҭаз ала, хыԥхьаӡара рацәала Аԥсны имҩаԥгоу археологиатә ҵхырақәа агәра ҳдыргоит аиха аус адулара акыр ижәытәу аҭоурыхи атрадициеи шамоу. Егьырҭ авторцәа (Г. И. Ломҭаҭаӡе, А. Л. Капанаӡе, М. М. Ҭраԥшь уҳәа уб. иҵ.) аӡәырҩы дреиԥшны  И. А. Аџьынџьалгьы Аԥсны ажьиратә ҟазара ацәырҵра абҩатә епоха иадиҳәалоит. Анаҩсҟа ари аҵарауаҩ иара хаҭала иеизигаз аматериалқәа маҷымкәа иадгаланы, акыр инҭкаа-ааҭкааны, иҭиҵааит аԥсуаа уажәы ааигәанӡагьы (XX ашәышықәсанӡагьы) ажьирақәа шдыргылоз, иахьдыргылоз, ажьира анцәахәы Шьашәы изкны ақьабзи аныҳәарақәеи шымҩаԥыргоз. Аҵарауаҩ акыр инарҭбааны иҭиҵааит ажьиреи уи анцәахәы Шьашәи ирыдҳәалоу акыр зҵаарақәа: ажәытәан аиха шыҵырхуаз, аус шадырулоз, анхамҩатә маҭәахәқәа, амыругақәа шалырхуаз, ажәлар ажьиреи ажьицәеи ҳаҭырқәҵарала ишырзыҟаз,  акыргьы ишрыцәшәоз, ажьира анцәахәы Шьашәы изкны аныҳәарақәеи ақьабзи шымҩаԥыргоз, ажьираҿы ишқәуаз, ахрыцқьара ҳәа изышьҭаз шымҩаԥыргоз, уа бӷарҭас ишрымаз, ацәгьа зуз иахьырхәразы, иаҿаԥҽразы Шьашәи ажьиреи рымч ӷәӷәоуп ҳәа агәра гаҵәҟаны ишыҟаз уҳәа уб. иҵ.
	И. А. Аџьынџьал  ажәа «Шьашәы» аетимологиа абас иҟаиҵеит: «ашьа+ашәы», «ашьа+ишәыз». Даҽакала иаҳҳәозар, Шьашәы  ашьа аанкылара, аршәра зылшо иоуп. Аԥсуаа иӷәӷәаны аӡә дыршәирц анырҭаху ирҳәоит: «Шьашәы илахь уауааит», мамзаргьы  Шьашәы дырнықәуеит: «Шьашәы имаҿуп». Ақәыџьмақәеи, абгақәеи, алақәеи уыууа ианалагалак, «Шьашәы рҳампал шәҿашәааит!» – рҳәон. Шьашәы ихаҭарнакс дыԥхьаӡан ажьи, убри аҟнытә уигьы ҳаҭыр иқәын, иагьицәшәон.
	Шьашәы изкны ақьабз анымҩаԥыргоз, аныҳәаҩ ииҳәоз иажәақәа И. А. Аџьынџьал акыр инҭкааны ианиҵеит: «Шьашәы – ахьаҳду, абыжьныха, зҳәа неиуа, зуы алҵуа! Абар умарҭхә ҟаҵаны – ашьтәа агәи агәаҵәеи, акәакәарқәеи, ахәажәқәеи, ацәашьыцқьеи, ҳабацәа ишаҳдырҵаз еиԥш, ушьапы ҳкуеит. Улԥха ҳаҭ! Ҳажәлантә зегьы иахьынӡеибаркыу, дхәыҷы-дду, абна иҟа, аҩны иҟа, ага иҟа, ашьха иҟа, аӡы аҟны, аҵла аҟны, амҩа аҟны, иахьыҟазаалак зегьынџьара ҳааӡа-ҳахьча, ацәгьара ҳзааумган, абзиара ҳаҭ, ахызҩыдара ҳаҭ, хьыҭ-ҟәыҭ халаумгалан. Ҳуҳәоит Шьашәы абыжьныха зҳәа – неиуа, зуы – ылҵуа!
	Иара убас  И. А. Аџьынџьал иазгәеиҭеит нарҭаа ирызкыу аԥсуа фырхаҵаратә епос аҿы ажьиреи аперсонаж Аинар ижьи ароль ду шрымоу.
	Аинтерес рыгым аҵарауаҩ иааиго егьырҭ аныҳәаратә формақәагьы. Аныҳәаҩ зеиԥшла данныҳәалак ашьҭахь акәакәарқәа зныз асаара ааникылон, аныҳәара иалахәыз зегьы аӡәаӡәала днарыдгыланы, акәакәар досу рхы иакәыхшо абас иҳәон: «Шаҟа хәӡыш еилоу аҟара мши, насыԥи, гәабзиареи Шьашәы ишәиҭааит!» Иара убас Шьашәы ихьӡала иршьыз аџьма шьтәа ацәа аашьҭыхны, аныҳәара иалахәыз зегьы рхы иакәыхшо абас иҳәон: «Абри ацәа шаҟа хәыц ақәу  аҟара мши, насыԥи, хаҳареи Шьашәы ишәиҭааит!» Аҵыхәтәан аныҳәаҩ агәи, агәаҵәеи, акәакәари ҿаҵак, ҿаҵак аарымхны, аҩы цәыкәбарқәак нарықәрыԥҟҟаны, ауасхыр иқәиҵон, ма ажьира ахыб ахь иршәуан, ма уа ихианы иҟаз аԥырӷы-ца иалаиԥсон, абас ҳәауа: «Ачбеи Чачбеи зегьы еизганы абарҭ ахәыцхақәа рыла исырчаанӡа, абарҭ ацәыкәбарқәа рыжәтәыс идсыржәаанӡа ацәгьара, ахьаа-баа анцәа ишәимырхьааит!»
	Ауаҩы цәгьарак ҟаиҵеит (иаҳҳәап, дӷьычит) ҳәа ахара идырҵар, ажьираҿы днеины, дамҵагыланы дықәуан, ауаа, ашаҳаҭцәа адгаланы. Убри  ала ихарамзар ихы ҿихыр илшон. Уа уи усҟан ииҳәаз иажәақәа ԥсахра рықәымкәа еилаӷьаны, ихаҳәханы иҟамызт, аимпровизациа ҟазшьақәагьы рыман, аха  уаанӡа ирҳәоны  иаҳақәахьазгьы ихы иаирхәон, атрадициатә форма дықәныҟәон. И. А. Аџьынџьал иааигеит зхы ҿызхуаз ауаҩы ашаҳаҭцәа иманы ажьираҿы днеины дышқәуаз аҿырԥштәы: «Абри аус (идрыԥхьаӡалоз ахара ауп зыӡбахә имоу – С. З.) сахараны амц-ныха сфазар, Шьашәы алахь соуааит, абри ажьаҳәала Шьашәы-абжьныха схы жәаџьара иԥнаҽааит! Мамзар, сахарамкәа, схы иҭамкәа, сгәы иҭамкәа ари аус сыдызҵаз, агьсхарамкәа сзырқәыз иара ихы жәаџьара иԥнаҽааит Шьашәы-абыжьныха!»
	Абарҭ ажәақәа аниҳәоз ажьаҳәала хынтә аԥсынгьари дасуан, шаҳаҭцәас инеигаз «Амин!» – рҳәон. Уи ашьҭахь уи ауаҩ ихы ҿихит ҳәа дыԥхьаӡан. Уи нахыс ахара идызҵази иареи аныха рыбжьоуп ҳәа иԥхьаӡан. Убри нахыс еиӷацәахон, еиҭанеиааиуамызт, еимадара рымамызт.
	Ари аҵас аԥсуаа рыбзазаараҿы акырынтә акыр аҭыӡшәақәа, ахынҭа-ҩынҭарақәа ахылҿиаахьан.
	И. А. Аџьынџьал аконкреттә материалқәа ҭҵааны Шьашәы ихиҿсахьа иахнагаз аеволиуциагьы далацәажәеит. Иара излаиҩуаз ала, аԥсуаа ақьырсианра анрыдыркыла ашьҭахь амырҭаҭратә нцәахәқәеи акультқәеи еилаԥсахеит, еилаҵәеит, еилаӡҩахеит. Шьашәы ихьыӡ иадҳәалаз ажәытә абаа хыжәжәарақәа (Дыдрыԥшь ныха, Аныбс-ныха уҳәа) қырсиантә ныҳәарҭақәахеит.
	Шьашәы дихцәажәиахьан апрофессор Ш. Д. Инал-иԥагьы. Уи Шьашәы  изку аԥсуаа ирымоу агәаанагарақәа рыӡбахә ахьиҳәо аинтерес злақәоу ируакуп, ари анцәақәа рколлектив хаҿык аҟны иеидызкыло иакәны дрыԥхьаӡоит ҳәа ахьазгәеиҭаз. Уи ус шакәу агәра ҳнаргоит абас иҟоу ашәиратә форма аԥсуаа иахьрымоу: «Шьашәы рылахь уауааит!». Иара убас аҵарауаҩ иазгәеиҭеит даҽа ҷыдаракгьы: Шьашәы  ихьӡала иршьуаз ашьтәа ажьы (акәац) анырфоз аџьыкҵәаҵәа (апырпыл џьыка) рхы иадырхәомызт, иацырфоз аџьыкхыш акәын, насгьы ажьира изакәызаалак чмазарак ҩналаӡом ҳәа ишырыԥхьаӡоз азгәеиҭеит.
	Аиха акульти ажьиратә ҟазареи аԥсуааи адыгааи рҿы ҭыԥс иааныркыло, ҭоурыхс ирымоу аҭҵаара иазкны иҵегь аҭҵааҩцәа аӡәырҩы алацәажәахьеит.
	Аԥсуааи адыгақәеи рҿы аиха акульти ажьиратә ҟазареи ҭыԥс иааныркыло, ҭоурыхс ирымоу аҭҵаара иазку В. Г. Ардӡынба иусумҭаҿы еиуеиԥшым акыр аматериалқәа ихы иархәаны, иҭҵааны еизиркәкәеит. Абри аусумҭаҿы зегь реиҳа уаҩы игәцараикыртә иҟоуп, уи автор аԥсуааи адыгақәеи жәытә-натә аахыс ирылаҵәаны иҟоу аихеи ажьиреи ркульт ажәытәӡатәи хаттааи хетааи рытрадициа иахьадиҳәало, урҭ акыр еиқәҿырҭуа иҟоуп ҳәа алкаа ахьыҟаиҵо. Аӡәырҩы аҭҵааҩцәа дреиԥшны, В. Г. Ардӡынбагьы иазгәеиҭеит аԥсуаа ажьира хыкқәа, ажьира типқәа ҩба шрымаз. Урҭ руак анхаратә, аарыхратә маҭәахәқәа ирыҟаҵарҭан, убри акәын изызкыз, функциақәас иамаз. Аҩбатәи ахкы (атип) ҭаацәарак, ма жәлантәык иаиуоу гәыԥҩык аҭаацәарақәа рзы аныха ароль нанагӡон.
	Иҟазшьарбагоуп Шьашәы иӡбахә егьырҭ афольклортә жанрқәа – еиҳараӡакгьы аҭәҳәақәа рҿы иахьаҳԥыло. Уи моу, «Амырҭаҭра иаҵанакуа анцәахәқәа (Мқамгариа, Анана-Гәында уҳәа – С. З.) рахьтә «Алаԥш ҭәҳәақәа» рҿы иаҳа иалкаау аҭыԥ  ааннакылоит Шьашәы. Уи ус закәхаз еилкаауп: Анцәа ду иаамышьҭахь аԥсуаа рынцәахаҵараҿы Шьашәы иааникылон актәи аҭыԥ». Аҭәҳәақәа рҿы лассы-лассы Шьашәы ихьыӡ ахархәара амоуп: «Шьашәы ргәара дҭысцеит», «Шьашәы дрысасуп», «Шьашәы рбаагәар укәыршоуп», «Шьашәы рабџьар ҭыӷьцәа ахарԥоуп», «Шьашәы ркалҭ уҵакуп», «Шьашәы рцәыӷьцәа-быӷьцәа акәыршоуп»…
	Шьашәы ихаҿсахьа аԥсуа сахьаркыратә литератураҿгьы иаҳԥылоит. Лымкаалагьы уи аԥсуаа дзакәу ҳәа дшырԥхьаӡоз акыр игәылҭәааны иаарԥшуп Баграт Шьынқәба ироман «Ахаҳә еиҩса» аҿы. Ҳазааҭгылап ари аҩымҭаҿы ажьиреи уи анцәахәы Шьашәи рыӡбахә ахьҳәоу аҭыԥ. Избан акәзар, ажьираҿы ишықәуаз, амц ныха зфаз ауаҩы ажьираҿы днеины ихы шҿихуаз акыр инҭкаа-ааҭкааны иҳәоуп. Уи зҿала изҳәо аҩымҭа аперсонаж хада Лаган данхәыҷыз избахьаз, изаҳахьаз иоуп.
	Ҽнак Лаган ианшьцәа рахь иани иареи шцоз, иааларҟьаны аԥша-ӷьы асуа, ақәаршаҩы ауа ианалага, амшцәгьа рхыргарц Лаган хәыҷы иан илдыруаз ҩнаҭак ахь инымҩахыҵит. Убра иибаз, иаҳаз ауп игәаларшәаны ииҳәо.
	«Зылахь ҿашаз быргк, ижакьа кьаҿкәыгә хиқәаҵәааӡа, нырцә ацәырдаӷәы дықәтәоуп, арахь итәоу рацәакгьы рылаҿиҭуам, ааҷала ажәцәеимаақәа рыӡахра даҿуп. Сара исаҟараз ҩыџьа аҷкәынцәеи сареи абарҵахь ҳдәылҵын, ҳаицыхәмаруеит.
	Убасҟан ҽыуаҩзаҵәык дызлагылаз ашьаҟацәа рацәаҩны, агәырқьҳәа амӡырха иааҭалеит, џьма шкәакәакгьы ашаха ахаҵаны иахо иааргоит. Зегь леизыҵәан, агәашә аладахьы игылаз ананыра иааҵагылт. Ҩыџьа, аҽыуаҩ дылҽыжәхны, ауапа неишәхадырԥеит, дышчмазаҩу ҩашьомызт, наҟ-ааҟ ижәҩа иаҵагыланы, дрыма амаҵурҭахь рҿаархеит. Ачымазаҩ ауапа ижәҩа ишҭарԥазгьы, ахьҭа дакуазар акәхарын, иҟәардә даахан, абаҩқәа зылпыҟҟаз инапы шкәакәақәа амца иныҽҳәаикит, иӡамҩақәа еидышәаҟьалан, иблақәа бааӡажжыраӡа еимаҷабуан.
	–  Чагә, иухьзеи, угәы еиҟарами? – дҵааит аԥшәма, иаԥхьан аимааӡахра иаҿыз.
	–  Аа, Саӷәым, Саӷәым, сабаҟахыу, сҭахеит, – аарлаҳәа иҿы еихыԥхеит ачымазаҩ.
	– Саӷәым, уххьзгеит, уда ԥсыхәа ҳамам, анцәа иџьшьоуп, уахьҳақәшәаз! – дҩагылеит ачымазаҩ ицыз руаӡәк, – хҿыхра шьарда зымчу ужьира ҳаҭааит, напымацарагьы ҳмааит, ахәы ҳаманы ашҭа ҳҭалеит – хәыцеиқәаҵәа злам аџьма шьтәа.
	– Иҟалазеи, ишәыхьзеи, ара тәымуаҩ дыҟам? – дҵааит аԥшәма, акы дазыӡырҩуашәа аҭӡыварахь дыԥшуа дахьтәаз.
	–  Саӷәым, уххьзгеит, ҵыԥх уажәааны, Чагә абра ужьираҿы дааин, идрыԥхьаӡалаз цәыӡқәак рҵыхәала, дылҭагыланы дқәит, егьшихарамыз ала. Убри аухаҵәҟьа иаачмазаҩхаз, уажәраанӡагьы хи-цәарҭеи еилимхыц. Аҵыхәтәаны еилкаахеит ичымазара амзыз!...
	– Аа, Саӷәым, Саӷәым, ачаӷьа сыц иакуам, ацәагь сцәыӡит, сылацәа шынҭаалак, Шьашәы ахьаҳ ду ибжьы сықәымчуеит, ажьаҳәа аҿыгә-ҿыгәҳәа аԥсангьари ианаахо еиԥш, саргәҵысҭа иаахошәа збо салагоит… Сцәырҳаны сааҿыхоит, амцашоура сҭанагалоит, сбылуеит, сыбаҩқәа роуп иаанхаз, сцәеи-сжьи ӡыҭит ишыжәбо… Амц ныха сфеит, абар сҿы сықәшаҳаҭуп, ажьирахь снаг, сыԥсы еиқәырха, анцәа уиҵаԥшуазар, Саӷәым! – Аҵәца азна идыркыз аӡы аҟәырқь-ҟәырқьҳәа иналбааидеит Чагә, иҟәардә амцахь даахеит еиҳагьы, игәышԥы ныҽҳәаикит.
	– Шәааи, нас ажьирахь, ахықәаацәагь шәаарыԥхь! – дҩагылеит Саӷәым. Ҩыџьа ахацәа ачымазаҩ иҵагыланы дындәыларган, Саӷәым ишьҭалан рҿынархеит аҩны ашьҭахьҟа.
	– Ажьира убарц уҭахӡами? – слымҳа дааҭахәыҭ-хәыҭит ани ахылԥа кәахь зхаз аҷкәын хәыҷы, иан илаҳар ҳәа дшәозар акәхарын.
	– Даараӡагьы! – сҳәеит сара.
	– Усышьҭал! – иҳәан, абарҵа дындәылҵын, ақәа иқәымҭәарц азы аҭӡывара иҽаварӷәӷәа, аҩны ашьҭахьҟа иҿынеихоит, саргьы сишьҭоуп. Амҩа азааигәара аҟауар ақәны игылан ажьира зҵагылаз ахыбра. Сҩызеи сареи  ҳаҽӡаны ҳнеин ахыбра ашьҭахь ҳнадгылеит, исирбаз акылҳара сыбла надкыланы наҟ сныҩнаԥшит. Аҩнаргәы агәҭаныҵәҟьа ақдыхсаха иаласаны игылан аԥсангьари, наҟ-ааҟ иаван жьаҳәа дуки жьаҳәа хәыҷыки, аԥхьа иқәԥсан аихаҷа-маҷа рацәаны.
	– Аӷа зыҟамзеи? – снеиҿахәыҭ-хәыҭит сҩыза.
	– Жьирҭа џьушьома, ара ныҳәарҭоуп, – дцәажәеит уи зынӡак ибжьы рхәыҷӡаны, нас иқьышә инацәа надикылеит, ҳабжьы раҳар ҟалоит акәын уи иаанагоз.
	 Ажьира иааҩнашылаз ауаа, наҟ-ааҟ рыҽшаны, аԥсангьари иахагылеит. Аныхаԥааҩ аханы дгылан, дааскьан ажьаҳәа ду аашьҭихеит, – Уа, Шьашәы ахьаҳ ду, суҳәоит, амц ныха зфаз иҿы иқәшаҳаҭуп, игхаз-иԥхаз даҭоумҵан, улԥха-угәыԥха игумыжьын. Уа Шьашәы ахьаҳ ду, суҳәоит!... – ҩынтә аԥсангьари днас-насын, ажьаҳәа ахәы ачымазаҩ иахь ирханы инышьҭеиҵеит. Ачымазаҩ еиҳагьы дцәышҟаҟараӡа, ишьапқәа рықәгылара ицәыхьанҭаханы дгыр-гыруа, имахәар пиџьҳақәа неиҵихын, ажьаҳәа нышьҭихит.
	– О, Шьашәы ахьаҳ ду, суҳәоит, суашьаԥкуеит, уҿаԥхьа сшьамхышгылоит, сымдырра саҭоумҵан, амц ныха шысфаз сҿы сықәшаҳаҭуп, – дналагеит уи, ҵәыуабыжьҵас акәын ибжьы шҭигоз, алыӷәрахьы ихы раҳаны икын. – Сыԥсы алахеит Ҷаӷьыц иӷы, аахәарҭа ансимҭа, ицәысӷьычит. Ҷаӷьыц сҽы згаз уара уоуп ҳәа даасысны сикит. Ҵыԥх уажәааны абри аԥсангьари саахагыланы, аҽы шысымӷьычыз ҳәа амц ныха сфеит. Аҽы сырхынҳәит, изтәыз иҭоуп, гәынҷыхьа ҳабжьам Ҷаӷьыци сареи, абзиара иқәзааит, иаргьы абра дгылоуп! О, Шьашәы, ахьаҳ ду, еиҵапата сгәы иҭажьыз уҿаԥхьа иҭызыӷьӷьеит, сыгха-ԥха саҭоумҵан, сыԥсы ҿых, схәыҷқәа рааӡаха сахьыгӡа! Ухәы ҳәа иаазгеит хәыц еиқәаҵәа злаӡам аџьма шьтәа! – ибжьы  еихәлашәа-еихәлашәо, иҿы иқәшаҳаҭхон ачымазаҩ, данаалга, ижьаҳәа нықәҵаны, аԥсангьари аԥхьа днышьамхышлеит, ҵаҟа дышьҭаԥшуан, згәы ҭабгаз аҳаҭгәын еиԥш иҭаҳаз иӡамҩақәа алабжыш рхьыкәкәон. Ҩыџьа ахацәа имахәарқәа кны иҩаихан, даадыргылеит, ауапа ижәҩа инҭадырԥан, наҟ инаихеит.
	Ҩыџьа ахацәа ааскьан, аԥсангьари иаахагылеит.
	– Ҳарҭ амц хықәаацәа ҳауп, иҳагхаз-иҳаԥхаз ҳаҭоумҵан, Шьашәы ахьаҳ ду, шьарда зымчу! – аӡәаӡәала иааныҳәа-ныԥхьеит, ажьаҳәагьы шьҭыхны еиҭанықәырҵеит.
	– Ҷаӷьыц, уххьзгеит, ажәак уҳәар қәнагоуп! – иаагахит аныхаԥааҩ ибжьы. Ҷаӷьыц захьӡыз илабашьа аҭӡывара инкыдиргылеит, ихҭырԥа еиқәаҵәа анихих, ихы цәҳәынтаԥсӡа, хәцырҳәы ықәыршәымызт. Аԥсангьари днахагылт, аха егьырҭ реиԥш ажьаҳәа даламкьысит.
	– Сара сыламыс цқьоуп, ажьира аӡәгьы дасымҭеит. Амц ныха зфаз ажьира амч хара дамышьҭит, длышьҭагәа дакит. Иахьа сара аӡәгьы игәаӷ сымам, сҽы зӡаз ирхынҳәит, ачеиџьыка ҳзеилаз иҳәозаргьы, мап ацәыскуам! – ишьҭахьҟа днаскьан даагылт».
	Анаҩсҟа Лаган иан Чарымхан лажәақәа рыла ҳара еилаҳкаауеит Чагә илаҽны иҟаз ачымазара Шьашәи ажьиреи ишырхымҟьаз. Уи абас лҳәоит:
	«Чагә дызхылҵыз аҭаацәа ачахоҭка нарылалан иаақәнахит. Аԥхьа иан дагеит, ашьҭахь иаҳәшьцәа, уажәы иара иааидгылт. Аныҳәара-аныԥхьара уажәшьҭа иабаихәарҭоу, ирыԥҳақәа кыдбаалахьеит. Рыцҳа, амц ныха иифаз даго џьишьеит, иара дызфаҵәҟьаз ачахоҭка шакәу издырӡом!  Дышӷьычуаз, амц шиҳәаз зегьы идирдырит, уи ауп илшаз иԥсымҭазы…».
	Иҳәатәуп иара убас Шьашәы амца акульт дшадҳәалоу. Уи ус шакәу агәра ҳнаргоит иахьагьы аԥсуаа ирылаҵәаны иҟоу, есымшатәи рцәажәараҿы рхы иадырҳәало ашәиратә форма: «Шьшәы абыжьныха уҭарблааит!»
	Ҳәарас иаҭахузеи, аинтерес ду амоуп ажәа «Шашәы» аетимологиа. Инагӡаҵәҟьаны агәрагара уадаҩзаргьы, уаҩы ихахьы иааигартә иҟоуп уи иазкны Д.И. Гәлиа ииҳәақәаз. Ажәа «Шашәы» Д.И. Гәлиа ажәытә митанииаа ирымаз рынцәа хада Тешуб (уи хеттаагьы адыд-мацәыс рынцәахәыс дрыман) ихьыӡ уаҩы иаҿирԥшыртә иҟоуп ҳәа иԥхьаӡон. Академик Н.И. Марр ихшыҩҵакык дазхьаԥшны, абри азҵаара далацәажәауа, Д.И. Гәлиа абас иҩуан: «Марр доказывает, что абхазы произошли от смешения двух племен: одного, говорившего на языке спирантной группы, другого – языка которого был разветвлением сибилянтной группы. Понятно, что в языке первого племени имя Те-шуб-пс (te- Господь) превратилось в Афы, в языке второго это же имя приняло форму Шашу».































АҾиара анцәахәы

Ажьаҳара

	Адунеи ажәларқәа аӡәырҩы рмифологиаҿы ишыҟақәоу иреиԥшны аԥсуа мифологиаҿгьы нцәахәқәак антропоморфқәоуп, ауаҩԥшра рымоуп ҳәа иԥхьаӡоуп. Даҽа нцәахәқәак зооморфқәоуп, еиуеиԥшым аԥстәқәа (ашәарахқәа, агыгшәыгқәа) иреиԥшуп. Иаҳгәалаҳаршәап аԥсуа мифологиаҿы ажәеиԥшь (ажәеиԥшьаа) иантропоморфтәу аӡәы шиакәу, аха знызынлагьы ихаҭа, ма иԥҳацәа аҽацә иеиԥшынгьы ишаабо. Ус иҟоу анцәахәқәа маҷӡам. Зныхгьы нцәахәқәак иантроморфтәу, изооморфтәу цқьа ианеилкаам, цқьа иеилырганы ианаҳзымдыруагьы ыҟоуп. Убарҭқәа дреиԥшшәа дызбоит абра уажәы ҳзыхцәажәараны ҳаҟоу ажьаҳарагьы. Ажәлар рҿы уи ихьыӡгьы, идҳәалоу ақьабызқәагьы акыр ирылаҵәаны иҟан, изыцәшәоз, аха ҳаҭыргьы зқәырҵоз, изымҵыхырхәоз нцәахәын. Уажәшьҭа дырхашҭқәахьеит, аха дызгәалашәақәо иахьагьы имаҷӡам. Ажәлар рҿы уи иӡбахә анырҳәо зны дантропоморфтәуп уҳәартә дыҟоуп. Антропоморфтә ҟазшьа анимоугьы дхаҵоу, дыԥҳәысу аилкаара уадаҩуп, зны дхаҵоушәа ихцәажәоит, џьоукгьы дыԥҳәысушәоуп ишлыхцәажәо. Ажәак ала, абри аганахь ала ажьаҳара иазку аинформаторцәа ирҳәо ргәаанагароқәа еиқәшәом, еилаԥсоуп, еицҿакны, иеиқәышаҳаҭны гәаанагарак амацара акәӡам ирҳәо. Ҿырԥштәыс иааҳгозар, џьоук шахәапшауала, ажьаҳара ауаҩ сахьа иманы, егьины акәымкәа иеилкаам доуҳатә мчуп. «Ажьаҳара аҩны иахылаԥшхәу ҳәа иԥхьаӡоуп. Уи иазкны иныҳәоит аҭаца ҿыц данааргалаки, ахәыҷы данилаки. Иныҳәоит «абри аҭаца дызлиааз, дызланагалаз зегьы ахьыжьаҳара ду улԥха лымазааит, даазҵаагалаз аҩнра агәамч лфааит, дыԥҳа риааит, дԥа риааит!» - ҳәа.
	Даҽа џьоукых ажьаҳара дыԥҳәысуп ҳәа дрыԥхьаӡоит: «Ажьаҳара дыԥҳәыс ԥаимбароуп. Уи илызкны иныҳәоит аҭаца ҿыц данааргалаки хша данлоулаки. Аныҳәаразы ашәахьа еиӷьуп. Аныҳәараан акәтажә ршьуеит адәныҟәа ҳәа, акәтаршыц (акәыт ҿа – С.З.) ршьуеит ажьаҳаразы. Ачашә ҟарҵоит. 35-ҩык аҳәса еилсыргахеит, ажьаҳараз исныҳәахьоу рхыԥхьаӡарагьы сыздырам». 
	Даҽа џьоукыхгьы ажьаҳара дхаҵоуп, дԥаимбароуп, ифунқциақәагьы акыр иҭбаауп, дызхылаԥшхәқәоу рацәоуп ҳәа ирыԥхьаӡоит: «Ажьаҳара ԥаимбаруп, аҩны амчра  итәуп. Уи ахәышҭаара, аҩны маҭәа, уааԥсыла азҳа-зыӷьара зегьы дырхылаԥшуп. Уи изкны аныҳәара мҩаԥыргоит ахаша, ма ахәаша (аҽны).
	Аҩн ҿыц ажьаҳара ҳәа ирныҳәоит. Усҟан (аҩны) кәакьҭацыԥхьаӡа  иҵарҵоит арацә, акәтаӷь, аҵәымӷ, абаз, ача ҿаа. Иныҳәоит «адгьыл ҿаҳхит гәырҭәыла», – ҳәа.
	Аҭацагьы дырныҳәоит ажьаҳараҳәа. Усҟан ачашә ҟарҵоит, аҩы, ауатка адгаланы, ҩ-кәтык (адәныҟеи ажьаҳареи рзы) шьны иныҳәоит. Иара иаҭахқәоу афатәқәа ирыцуп ацшьылақәа, џьара сасра еицныҟәара ҟалозар ҳәа. Аԥсцәа мыждақәагьы сасра имеицныҟәои. Ажьаҳаразы иршьыз акәты иахныҳәоит «Иахьа ажьаҳара баазымҵагылаз (аҩнра) алԥха бауааит, агәабзиара бымазааит, бԥа диуа, быԥҳа диуа бҟалааит!» – ҳәа.
	Ахша данилакгьы ажьаҳареи адәныҟәеи ҳәа иныҳәоит. Ус аныҳәара аныҟарҵо аҽны (ақәаб кнарҳауеит, ахша данилак аҟнытә ақәабкнаҳара амш ҳәагьы рҳәоит) акәтажә ршьуеит, кәыт ҿакгьы ацыршьылоит (ацыршьуеит – С. З.) аԥсцәа рҩызак дырхьыԥшны дааиуазар (аҭазацәа, ашьҭазацәа, ацныҟәацәа) ҳәа. Ачашә ҟаҵаны, аҩы, ауатка, ахырҵәы, ацха ӡҩа адыргылоит».
	Хшыҩзшьҭра рыхәҭоуп ажьаҳара иадҳәалоу аныҳәареи ақьабзқәеи рымҩаԥгараан ахархәара змоу акомпонентқәа: ачашә, акәты, акәтаӷь, арацәа. Лымкаала арацәа аагозар, уи лаԥшхырԥагоуп, алаԥш цәгьа ауаҩы иҟәызго акоуп ҳәа иԥхьаӡан. Арацәа амца иаҟәырҷахоуп. «Амца иадкыланы иушәиз (умцахә ыцәааит!) шьаҭанкыла дықәӡааит (ауп иаанаго). Ахәышҭаара иахылаԥшхәны иԥхьаӡоу ажьаҳара изкны ашықәси ашықәси рыбжьара ауаа ныҳәон, ақәаб кнарҳауан ҳашныҳәара ҳәа (ҿаҭахьа ҳасабала). 
	Аамҭала Кәмач Џьгәыҭ-иԥа Аиба ақәаб кнаиҳаит ҭаацәала инеиҵагыланы ажьаҳараҳәа иныҳәарц, аха ақәаб книхаанӡа ҭаацәала дынҵәеит. Ақәаб ус икынхалар ҟаломызт; иашьцәа ҳҽааидкыланы уи иаҭәаз ала икнаҳхит»
	Ажьаҳара изкны ажәлар ргәаанагарақәа иага иеиуеиԥшымзаргьы, иага иеилаԥсазаргьы (дантропоморфтәызаргьы, дыԥҳәысзаргьы, дхаҵазаргьы доуҳатә мчызаргьы), акы уеизгьы еилкаауп:  уи анцәаратә мчы змоу, дузыбзиахаргьы, дузыцәгьахаргьы акыр зылшо иоуп ҳәа дыԥхьаӡоуп.
	Бжеиҳан ажәлар рҿы «ажьаҳара имҵаныҳәеит», «ҳимҵаныҳәоит» ҳәа рҳәаӡом. Иара дантропоморфызҭгьы ус рҳәар акәын. Ишырҳәо ԥсы зхам еиԥш ауп: «ажьаҳара иамҵаныҳәоит», «ҳамҵаныҳәоит». Ус анакәха, маха-шьаха змаӡам (урысшәала «бестелесное существо» ҳәа изышьҭоу) акы акәушәоуп ишыԥхьаӡоу. Ари аганахь ала ажьаҳара изы мацара акәӡам дзеиуоу цқьа иеилкаамкәа иахьыҟоу аҷыдара. Ус еиԥш маха-шьаха змаӡам, аха адоуҳатә мчы змоу ҳәа иԥхыӡықәоу аперсонажцәа аӡәырҩы адыруеит адунеитә мифологиа.
	Ишаабо еиԥш, «имҵаныҳәоит», «иамҵаныхәоит» злеивыгоу, досу аниуансқәа ирымоу маҷӡоушәоуп ишыҟоу, шьҭыбжьы заҵәык («а») ауп рҵакқәа еивызго, аха убри ашьҭыбжь ажәа аҵакы ӷәӷәала иаԥсахуеит. «Имҵаныҳәоит» анаҳҳәо, зыԥсы ҭоу аӡә иоуп, дхаҵоуп ауп иаанаго. Дыԥҳәысызҭгьы «илымҵаныҳәоит» ҳәа акәын ишырҳәоз. «Иамҵаныҳәоит» анаҳҳәо зыԥсы ҭам акоуп иаанаго. Ари даара иҟазшьарбагоу, игәынкылатәу, хшыҩзышьҭра зыхәҭоу еивыгароуп. Зныхгьы ажьаҳара дхаҵоу, дыԥҳәысу еилкаам. 
Ари анцәахәы иӡбахәи идҳәалоу ақьабзқәеи аҵарауаа – аетнографцәа аӡәырҩы  алацәажәахьеит. Дантропоморфтәуп ҳәа дыԥхьаӡаноуп ишихцәажәо.
Аԥхьаӡа ажьаҳара ихьӡи уи идҳәалоу, изку аԥсуа қьабзқәеи ирылацәажәаз дреиуоуп Н. С. Џьанашьиа. Уи излаиҩуаз ала, ажьаҳара аҩны  иахылаԥшхәу, насгьы ауаа рыҿиара, реизҳара ианцәахәу иоуп.
Н. С. Џьанашьиа ажәа «ажьаҳара» аетимологиа далацәажәауа, ишеит ҩбаны: «ажьы» – акәац, ажьы, «аҳара» – «аизҳара», – «уаала аизҳара» аанагоит. Н. С. Џьанашьиа излазгәеиҭаз ала, ажьаҳара изкыз ақьабзқәа аҭаца аҩны лыҩнагалареи, ахшара данлауази ахҭысқәа ирыдҳәалан, акәама-ҵамарақәа маҷымкәа ирыцын. Аԥсуа иага дӷарзаргьы, аԥацхақәа ракәзаргьы, ианеиҵаха аҩнқәа ҩба имазароуп. Урҭ иреиҳау «аҩн ду» ҳәа иашьҭоуп. Уи асасааирҭоуп. Ажәытә уи иахьӡҵәыҟьаз аҳаҷашь, мамзаргьы асас ҭӡы акәын, егьи еиҵаз аҩны амҳара ҳәа иашьҭан. Аҭаца аԥхьа данааргалакь, аҩн ду ахь акәымкәа, амҳарахьы акәын дахьнаргоз. Уи уа дыҟан аҩн ду нагара ҳәа изышьҭаз ақьабз анымҩаԥыргоз аҽнынӡа. Уанӡа лара аҩн ду аҩналара азин лымаӡамызт.
Аҭаца дааганы ачара анырулак ашьҭахь ҩбаҟа мчыбжьы аныбжьыслак еиҭах чара хпыҿк руан. Еиҳа ииашаны иаҳҳәозар, уи чарамызт, ашас анагӡаракәын  изызкыз. Иақәнагаз афатә, ажәтә андырхиалакь, аҿарацәа аҟамақәа ҩба аџьар еиԥш еихданы, аҭаца илхакны дыҵганы, аҩн ду дҩаргон. Убри аамҭазы аҭаца лабхәа, ма уи ижәлантә иаиуаз аиҳабы диныҳәон. Уи усҟан данныҳәоз инапы иакын уи ақьабыз ахьӡала иршьыз ашас шьтәа агәи агәаҵәеи аҵәы иахаҵаны, насгьы аҵәыцак аҩы. Аҩны иахылаԥшхәу ажьаҳара диматанеиуа диҳәон ҿыц аҭаацәа ирыланагалаз аҭаца дылзылыԥхарц, «лжьоура бзиатәы» ҳәагьы нациҵон. Уи иаанагоз «хшароурала дырҿиа, илзырҳа», – ҳәа акәын. Абас еиԥш ақьабз анымҩаԥыргалакь аҽны нахыс акәын аҭаца лзы аҩн ду ашә аартуп ҳәа ианыԥхьаӡаз.
Аԥсуа ԥҳәыс аԥхьаӡа ахшара данлоулакь ашьҭахь мышқәак анҵлакь, лаби лани рыҩнаҭахьы дцаны ажьаҳара димҵахырхәар акәын. Ианагь анцәахәқәа рзы аныҳәарақәа раан ишыҟарҵоалоз еиԥш, ажьаҳара изыкнгьы акәакәарақәа дырхион. Уа аныҳәаҩ абас иҳәон: «Ҳабацәа ишырҵасыз еиԥш, ашас иҳақәыз узааганы ҳуҳәоит ҳаӡӷаб абри лҭаацәара далҵны даҽа ҭаацәарак алалара азин луҭарц, хшароурала леизҳараҿы улԥха, угәыԥха лыгумырхан», – уҳәа уб. иҵ. Шасыс ажьаҳара ихьӡала усҟан аџьма шьтәа ршьуан. Аԥҳәыс ахшара илыхшаз кьаҭозҭгьы (иԥсуазҭгьы) хҿыхга ҳасабла ашас шьтәа шьны иара убри ажьаҳара имҵаныҳәон лаб иҩнаҭаҿы.
Збаҩ зтәым аԥҳәыс лаамҭа ааины ахшароура дышналагалакҵәҟьа ахәыҷы дышьҭызхраны иҟаз аԥҳәыс бырг даалаганы анцәахәқәа «адәны  иҟоу», «ажьаҳара», «адгьыл-дедоԥал» рыхьӡала ашас шьҭалҵон, урҭ дрыҳәон,  дрматанеиуан аԥҳәыс еимгәаду лыԥхала деилгарц. Аԥхьатәи ашас адәны иҟоу ихьӡала ишьҭалҵон. Уи  ашас хымԥада абҩа иалхызар акәын, иаҳараӡак иазыркуаз абҩа лых адырган акәын. Ахәыҷы дышьҭызхраны иҟаз аԥҳәыс адырган аанкыланы ахшара дзоураны иҟаз аԥҳәыс лхы хынтә иакәлыхшон, нас макәанк иҭаҵаны ицқьоу ҭыԥк аҿы илҵәахуан. Ас еиԥш иҟаз ашас акәыхшатәы ҳәа иашьҭан.
Аҩбатәи ашас ажьаҳара изкын. Ара рхы иадырхәон ачанах, ма аԥаҭлыка, уигьы ахшара дзоураны иҟаз хынтә лхы иакәыхшаны ирҵәахуан.
Ахԥатәи ашас адгьыл-дедоԥал илызкын (уи дыԥҳәысуп ҳәа дыԥхьаӡазар акәхарын – С. З.). Ахәыҷы дышьҭызхраны иҟаз аԥҳәыс хәы-кәтаӷьк аанылкылон. Урҭ ахшара дзауаз аԥҳәыс дахьиаз аҵаҟа анышә аҿы инышьҭаҵаны илыркәымпылуан, нас аҩны аԥшь-кәакьк рҿы акәтаӷьқәа ԥшьба анышә иҵалҵон (кәакь цыԥхьаӡа акака), акы хазы иаарылхны илҵәахуан хазы.
Ахәыҷы даниалак ашьҭахь 14, 15 мыш анааҵлак имҩаԥыргон ашас ҿыхра иазкыз ақьабз. Убри аҽнынӡа ахшара дзауз аԥҳәыс лиарҭа дылҵны дгыломызт. Уи агылахьа ҳәа иашьҭан, аҳәса ирныҳәон. Ахшара дзауз аҭаца ланхәа, ма аҭаацәара иазааигәаз даҽа ԥҳәыс быргк аглахьа амҩаԥгара ҩба, хԥа мшы шыбжьаз агәылацәа, ацуҭа дрылсны адырра рылҭон, уахь иналԥхьон, ианымҩаԥгахоз аҿҳәара ралҳәон. Аҿҳәара аҽны ашьыжь заанаҵ изалҳәаз зегьы еизон. Уа инеиуаз зегьы акака наргон, еиҳараҩӡак кәтык, кәтык насгьы ашәаӡа. Аҭаацәа ирылшартә иҟазҭгьы ауаса шьтәа, ма аџьма шьтәа ршьуан, усҟак злымшоз ракәызҭгьы, акәытқәа ршьуан. Уи ақьабыз амҩаԥгареи, идырхиоз аишәачареи дарбанзаалак хаҵак ихы алаирхәыр ҟаломызт, аҳәса рымацара ракәын имҩаԥызгоз.
Ахәыҷы дышьҭызхыз аԥҳәыс ашәырҟәыҷы згәылаз акәакәарқәа аанкыланы ажьаҳара ихьӡала абас лҳәон: «Ҳабацәа ҵасны иаҳзынрыжьыз ишақәнагаҵәҟьоу инагӡауа, ҳхырхәаны ҳуҳәоит уара ажьаҳара ду ахшара дзаузи лхәыҷи урхылаԥшырц, урзылыԥхарц, ҳуҳәоит улԥха, угәыԥха рыгумырхан, урҭ рышьҭра хлаԥшрада ишнумыжьуа еиԥш…».
Урҭқәа рнаҩс адәны иҟоу ихьӡала дныҳәон. Уи шасыс изҟарҵон ҟәарылки, кәтыки, акәакәарқәеи. Аныҳәаҩ абас лҳәон: «Шәара адәны иҟоу зегьы, шәылхылаԥш [ҳҭаца], ларгьы, лыҩнгьы лаԥшы цәгьас иҟоу зегьы дырцәышәыхьча».
Ара излаабо ала, адәны иҟоу зны азаҵә хыԥхьаӡараҿы игылоуп, даҽа зныхгьы арацәа хыԥхьаӡараҿы («адәны иҟақәоу») игылоуп.
Адгьыл-дедоԥал лыхьӡала ахәыҷы дахьиз аҩнаҭаҿы арбаӷьки акәты арцынаки ршьуан. Урҭ ахәыҷы дышьҭызхыз аԥҳәыс бырг лнапала илшьыр акәын, уи лыда даҽаӡәы илшьыр ҟаломызт, ҵасым ҳәа ирыԥхьаӡон. Урҭ арбаӷьи акәты арцынеи хаҵеи ԥҳәыси (ииз ахәыҷы иаби иани) ирфар акәын, урҭ рыда аӡәы ифар ҟаломызт. Абас ала, иршьуаз арбаӷьи, акәты арцынеи, хәба, фба са ашәымгьал нарыдкыланы аныҳәаҩ абас лҳәон: «Адгьыл аҳкәажә ду! Абригь, абригь аԥҳәыс иахьа иналыгӡоит илықәыз ашас (аҿаҭахьа), дбыҳәоит бара лхәыҷгьы, ларгьы хлаԥшҩыс бырзыҟаларц, ахаԥыц хьааи егьырҭ ачымазарақәеи ирцәыхьча!».
Апрофессор Ш. Д. Инал-иԥа зныкымкәа, ҩынтәымкәа анцәахәы ажьаҳара дихцәажәахьан. Уи излаиҩуаз ала, аԥсуа мифологиаҿы аҭаацәаратә хәышҭаареи аҩнаҭеи ирхылаԥшхәу анцәахәы ажьаҳара ҳәа ишьҭоуп. Ажьаҳара архышьна ахьыкнаҳоу ауп дыхьыҟоу, ҭыԥс иахьимоу ҳәа дыԥхьаӡан. Аҭаца ҿыц дахьнанагаз аҩнаҭаҿы ачара аныруаз аҽны астол рхианы ианынахатәалакь, ԥҳәыс даазгаз арԥыс иаб ма дара ирзааигәаз даҽа быргк ажьаҳара ихьӡала аныҳәаҿа никылон. Уи данныҳәоз ажьаҳара ихьӡала иршьыз ашьтәа агәи агәаҵәеи аҵәы иахаҵаны икын, абасгьы иҳәон: «Уара, ажьаҳара, улԥха, угәыԥха лыҭ иахьа инаркны уара узхылаԥшраны уҟоу, улаԥш хаа иаҵагыло ҳҭаца хәыҷы!»
Ҷыдала ажьаҳара ихьӡала аныҳәареи ақьабзи мҩаԥыргоит ачара анеилгалак адырҩаҽны. Усҟан иныҳәоз ԥҳәыс даазгаз арԥыс иан лакәын, мамзаргьы ирзааигәаз даҽа ԥҳәыс быргк. Уи азы ачашыла иалхны амгьал, ма ачашә рӡуан, акәты ршьуан. Ажьаҳара ихьӡала иршьуаз уи акәты агәи агәаҵәеи лара аҭаца лхаҭа илфар акәын. Иара убас аҭаца лхы иакәыхшаны ацәашьы адыркуан. Убас аԥхьа амца ахьеиқәыз аҩнаҿы иныҳәон, нас егьырҭ аргыларақәа рҿгьы аҭаца днаганы иныҳәон (акәаскьа, арахәҭра уҳәа), насгьы ԥҳәыс даазгаз арԥыс иашьцәа рыҩнқәа рҿгьы (ус еиԥш аӡәыр даҟазҭгьы). Абарҭ аныҳәарақәа мҩаԥызгоз аҳәса рхала ракәын, ахацәа аӡәгьы даладырхәуамызт.
Ажьаҳара изкны ақьабыз амҩаԥгара зызҳәоу далацәажәауа, анаҩсҟа Ш. Д. Инал-иԥа иазгәеиҭеит ахәышҭаара аԥшәма ижәлантә рынцәахәқәа ирҭыԥуп ҳәа ишыԥхьаӡаз. Урҭ анцәахәқәа атәым уаа (итәыму, дара иреиуам) зегьы ианагь ӷацәас ирыԥхьаӡоит, иара убас аҩнаҭа ҿыц иаланагалаз аҭацагьы. Аҭаца ҿыц ахәышҭаараҿы лнагара, ахәышҭаара лакәыршара (уи ахәышҭаара дакәдыршон), уа ажьаҳара ихьӡала аныҳәара иаанагазгьы, дызланагалаз ажәлантә рхылаԥшхәцәа, рынцәахәқәа ӷас дымԥхьаӡакәа, рылыԥха лаурц акәын, убарҭ анцәахәқәа рыргәыбзыӷреи, ргәыҟаҵареи ракәын изызҳәаз. 
Ажьаҳара ихьӡала иныҳәон аҭаца аҩн ду данҩаргозгьы. Усҟан ажьаҳара иҳәон аҭаацәара ҿыц иаланагалаз аҭаца улԥха, угәыԥха лыгыумыжьын ҳәа, насгьы иналкааны «лжьоура бзиатә», – рҳәон. Абри аҵыхәтәантәи аныҳәаԥхьыӡ («лжьоура бзиатә») зеиԥшроу, ҵакыс иамоу дазхәыцны, аҵарауаҩ ииашаны алкаа ҟаиҵеит: ажьаҳара ахәышҭаара анцәахәыс дахьыԥхьаӡоу анаҩсгьы ауаатәыҩса рырҿиарагьы данцәахәызаап. Ус анакәха, уи ифункциақәа ахәышҭаара анцәахәра аҵкысгьы иеиҳазаап. Ш. Д. Инал-иԥа излазгәеиҭаз ала, ажәа «ажьаҳара» ахаҭа ҩажәак ршьагәыҭқәа реилаларала ишьақәгылоуп: «ажьы», насгьы «аҳара» (азырҳара). Даҽакала иаҳҳәозар, «ажьаҳара» иаанаго «уааԥсырала аҿиара, азырҳароуп».
Ажьаҳара иазку адыррақәа акыр инҭкаа-ааҭкааны иаабоит аԥсуаа рҿы ахәыҷқәа рааӡара иадҳәалоу атрадициатә ҵасқәеи ақьабзқәеи рыҭҵаара иазку С. А. Дбар лусумҭаҿы. Ҵабыргуп, ажьаҳара иазкны С. А. Дбар илҳәақәо амоментқәа Ш. Д. Инал-иԥа ииҳәаз иақәшәоит, ма иазааигәоуп. Аха иҩашьаӡом С. А. Дбар уи аҷыдарақәак лхаҭа имҩаԥылгаз аекспедициақәа раан илԥшааз аматериалқәа рыла ишхалырҭәааз. Убас лара иазгәалҭаз аҷыдарақәа иреиуоуп, иаҳҳәап, аҭаца дахьнанагаз аҭаацәараҿы аԥхьа ажьаҳара ихьыӡ ала ԥҳәыс даазгаз арԥыс иаб, ма даҽа быргк данныҳәоз, иикыз агәи агәаҵәеи зхаз арасатә ҵәы акәын ҳәа конкретла иахьазгәалҭаз. Аҭаца аҩн ду дахьҩаргоз имҩаԥыргоз ақьабыз аҷыдарақәагьы цқьа инҭкааны иазгәалҭеит аҵарауаҩ. Аҭаца дызланагалаз аҭаацәара рхәышҭаара дахьакәшоз (уи уеизгьы, уеизгьы дакәшар акәын), данакәшоз ахәыӡ жәла ԥсаҟьаны лаԥхьаҟа илалыԥсар акәын.
Г. Ф. Чурсин излаиҩуаз ала, аҭаца аԥхьаӡа аҩны даныҩнаргалоз напык азна, ма чанах хәыҷык азна ашырӡ, ма ахәыӡ жәла налырҭон. Ашәхымс аҟнытә ахәышҭаарахьы даннеиуаз, уи ажәла илырҭаз ԥсаҟьаны лаԥхьа икаԥсо днеир акәын. Самрызаҟантәи қыҭақәак рҿы (ақыҭа Оқәым) аҭаца ахәышҭаара ахьыҟаз мацара акәым, аҩны иамаз ауадақәа зегьы леимдырдон, иахьабалак ашырӡи ахәыӡи рыжәла ҩнаԥсо дрыҩнысуан. Уи ус ахьыҟалҵоз амагиатә мыч амоуп ҳәа иԥхьаӡан, «абас иҿиааит абри аҩны», – ҳәа акәын иаанагоз.
С. А. Дбар зыӡбахә ҳҳәаз лусумҭаҿы излалыҩуала, аҭаца аҩн ду данҩаргоз ланхәа илылҭаз, лнапы ианылԥсалаз ажәла каԥсо ахәышҭаара данакәдыршалакь ашьҭахь, аҩны агәҭаҿы (аҩнаргәы азхаз) дшьамхнышланы днагылон. Иныҳәараны иҟаз аԥҳәыс бырг (анхәа, ма даҽа ԥҳәыс быргк) ажьаҳара ихьӡала заанаҵы уи ирхианы лнапы ианырԥсалаз иршьраны иҟаз акәты аанкыланы, аҭаца дналыдгыланы, акәты лхы иакәыхшаны абас лҳәон: «Ҳҭаца ҿа, Ажьаҳара дыбхылаԥшааит, илԥха, игәыԥха бауааит, ахылҵ рацәа бауа, насыԥ змоу ан бакәны бҟалаааит». Нас аныҳәаҩ акәты лшьуан, ацәашьы аанкыланы иаркуа, абасгьы лҳәон: «Абри ацәашьы афҩы ауаа ишыргәаԥхо еиԥш, баргьы ауаа быргәаԥхо, бзиа бырбо бҟалааит». Аныҳәаҩ ас анылҳәалак ашьҭахь уа иҟаз егьырҭ аҳәсақәагьы рыбжьы ҩыҭганы, иеицҿакны иналыцдырӷызуан: «Анцәа ибыциҳәааит!» Абас ала аҭаца данырныҳәалакь ашьҭахь еиҭах амҳарахьы дыргон.
Аҭаца аҩн ду данҩаргоз мацара акәым ахшара данлауазгьы ажьаҳара ихьӡала иныҳәон. Аԥҳәыс (аҭаца) ахшара данлауаз илхылаԥшуаз (ахәыҷы дышьҭызхуаз) аԥҳәыс бырг «Адныҟа иҟоу», «Ажьаҳара», «Адгьыл-ччеи» (абзыԥқәа рҿы), «Адгьыл-дедоԥали» (абжьуаа рҿы) рыхьӡала аҿаҭахьа ҟалҵон. «Адәныҟа иҟоу» рзы абҩатә қәаб, ма абҩатә дырган ахшара дзауз аԥҳәыс лхы иакәыхшаны ицқьоу ҭыԥк аҿы ирҵәахуан. «Ажьаҳара» изы ачанах цқьа, ма аԥатлыка цқьа ахшара дзоураны иҟаз аԥҳәыс хынтә лхы иакәыхшаны ирҵәахуан. «Адгьыл-ччиа» азы ахәыҷы дышьҭызхраны иҟаз аԥҳәыс хәы-кәтаӷьк аанкыланы, урҭ рахьтә ԥшьы-кәтаӷьк аҩны аԥшь-кәакьк рҿы анышә ихәыҵарҵон, ахәбатәи акәтаӷь хазы илҵәахуан. Абас иҟарҵоз ақьабзи аҿаҭаԥхьеи збаҩ зтәымыз аԥҳәыс имарианы, дымгәаҟкәа леилгара иацхраауеит ҳәа иԥхьаӡан.
Ажьаҳара ихьӡала иныҳәон ахәыҷы данилакь ашьҭахьгьы. Уи аныҳәара «агылара» ҳәа иашьҭан. Ахшара дзауз аԥҳәыс ахшароура ашьҭахь дангылоз акәын абри ақьабз ҷыда анымҩаԥыргоз. Еиҳараӡак уи аԥшьашаҽны акәын ианымҩаԥыргоз. Имҩаԥызгозгьы аҳәса рымацара ракәын, ахацәа аӡәгьы даладырхәуамызт. Аҭаца (ахшара дзауз) ланхәа иналыԥхьоз аҳәсақәеи (аҭынхацәа ааигәақәа, агәылацәа ааигәақәа) урҭ рхәыҷқәеи ракәын инеиуаз. Инаԥхьаз аҳәсақәа инаргон ачашә иаларҵашаз ашәаӡа, ачашыла, акәты шьны. Аԥшәмацәа аџьма шьтәа ршьуан, абысҭа руан, идырхион ашәырҟәаҷы згәыларҵоз акәакәарқәа, ачашәқәа. Ақьабзтә аишәачара иахатәаанӡа аныҳәара бзианы издыруаз, уи аҿы аԥышәа змаз бырг (аԥҳәыс «цқьа») дныҳәон. Уи акагьы знымыз ачанах аанкыланы аԥшқа ииз иани иареи хынтә рхы иакәлыршон, нас ачанах наҟ илымырхуан, лара аныҳәаҩ акәакәарқәа руак аанкыланы ажьаҳара диҳәон аԥшқеи уи иани дырзылыԥхарц: «Иахьарнахыс чмазарас иааҟоу зегьы шәара ишәывсны ицааит, ахәыҷы агәабзиара иманы изҳааит».
Ари ақьабз амҩаԥгаразы идырхиаз афатәқәа рыфара азин змаз аҳәса ракәын. Ари ақьабз амҩаԥгара иазкны иҟаҵаз афатә ахаҵа ифар, ихаҵаратә мчы ицәыӡуеит ҳәа ирыԥхьаӡон. Ақьабз анымҩаԥыргалакь ашьҭахь аԥшәмацәа аныҳәаҩ ԥҳәыс аԥареи аҵкы злылхшаз ачыҭи лырҭон.
Бзыԥын ахәыҷы дахьиуаз аҭаацәараҿы ахымчыбжьы рзы, ахәашаҽны ииз аԥшқа ихьӡала имҩаԥыргон «Аныҳәатәыг». Аҭаца (ахшара дзауз аԥҳәыс) ланхәа аҭынхацәа ааигәақәеи агәылацәа ааигәақәеи (аҳәсақәа) заанаҵ адырра рылҭон. Ҷыдала ауаҩы дышьҭны лҭаца лҭынхацәагьы адырра рылҭон. Инаԥхьаз зегьы ииз ахәыҷы уи иани рзы аҳамҭақәа рыманы инеиуан. Ахшара дзауз аԥҳәыс лан иналгон: агара, уи иақәнагаз агара маҭәақәа, аԥшқа имаҭәақәа. Уахь днарыԥхьон ақыҭаҿы аныҳәаразы аԥышәа лымоуп ҳәа иԥхьаӡаз, зықәрахь инеихьаз, ҳаҭыр зқәыз аԥҳәысгьы. Изылшоз уи аныҳәара ахьӡала аџьма шьтәа ршьуан, усҟак злымшоз акәытқәа рышьрагьы аздырхон.
Ари ақьабз амҩаԥгаразы идырхион ашәырҟәаҷы згәыларҵоз акәакәар гьыжьқәа, абысҭа руан, акәтыжь, арашых, аҩы, ауатка адыргалон. Ҷыдала абри ақьабз иазкны иршьуан акәтажә аԥшқа дахьиз аҭыԥ аҿы иршьуан акәтаршыц, ацәашьы дырхион. Акәты агәи, агәаҵәеи, ахи араса аҵәы иахаҵаны иаанкыланы аныҳәаҩ ԥҳәыс дныҳәон аԥшқа ииз иани иареи чмазара рымԥан иқәымларц, ажьаҳара дылзылыԥхарц. Нас ацәашьы алыркуан, агәи, агәаҵәеи, ачашә саки аанкыланы, аҩы ацыԥхьқәа нарыларыпҟҟаны, иҩаҳаракны иқәылҵон. Ахшара дзауз аԥҳәыс ари ақьабз азы идырхиаз афатәқәа зегьы ргьама лдырбон. Нас уи ақьабз амҩаԥгара иалахәыз зегьы афатәқәа ргьама рбон, аԥшқеи иани рыхьӡала иныҳәон, иматанеиуан.
Лымкаала иазгәаҭатәуп ахшара дзауз лнаҩсгьы, ахшара дызмауаз аԥҳәысгьы лҭынхацәеи лареи ажьаҳара ихьӡала ақьабзқәеи аныҳәарақәеи шымҩаԥыргоз. Ахшара дызмауаз аԥҳәыс ажәлар ирдыруаз акымкәа, ҩбамкәа ахәшәқәа лыдыргалон. Урҭ лмыхәар, аԥшцәеи аҟәыдырԥацәеи илабжьыргон еиуеиԥшымыз аныҳәарақәа мҩаԥылгарц. Убарҭ иреиуан ажьираҿы аныҳәара. Уи мҩаԥыргон хшара дызмауаз аԥҳәыс (аҭаца) лҭахцәа, ма лхаҵа иҭахцәа ажьира рымазҭгьы. Аԥҳәыс лассы-лассы даныԥхасҭахозгьы, данԥгозгьы ажьираҿы днаганы дырныҳәон, лжьоу ԥхасҭахоит, деиқәырхатәуп ҳәа.
Ари аныҳәара акыр акәамаҵамарақәа аман, инҭкааны, акыр иҵауланы далацәажәеит С. А. Дбар. Аҵарауаҩ излазгәалҭо ала, ахшара дызмауаз, ма лассы-лассы иԥгоз аԥҳәыс илзааигәаз лхаҵа иҭахцәа лыцны лабраахь дцон. Урҭ уахь аныҳәара амҩаԥгаразы иахәҭаз зегьы рыма ицон, ӡи мҿи рыда зегьы лара дызланагалаз убарҭ лхаҵа иҭахцәа иргон. Ҷыдала лхаҵа иҩнаҭантәи иргон хәыц еиқәаҵәа зламыз аџьма шьтәа. Аныҳәаҩ изы ҳамҭас аразын ԥареи, ампахшьи, ицәа инадиҵарц азы ацәҩычеи ргон. Уи аҳамҭа ахьыӡ ҷыда аман «акьҭамхә» ҳәа иашьҭан. Ахшара дызмауаз аԥҳәыс лҭахцәа (лаби лани рыҩнаҭа иалахәыз) зегьы рыцԥхьаӡа араӡын ԥара рхианы илгон, урҭ ирзылшон аныҳәара анымҩаԥыргалакь ашьҭахь. Уи аныҳәара мҩаԥыргон ашәахьаҽны, ма ахәашаҽны. Уа иныҳәоз лара лаб иакәын, ма лаб иашьа, ма рыжәлантә аҿы иеиҳабыз уаҩ быргк дныҳәаргьы ҟалон.
Аныҳәара мҩаԥыргар акәын амра ҭашәаанӡа. Уи иазкны инаргоз ашатәа ишьуан аныҳәаҩ ихаҭа ажьираҿы инаганы, абасгьы иҳәон уи ахәда аҳәызба анныҵеикуаз аамҭазы: «Ажьира Ду! Улыԥха лыҭ, угәыԥха лыҭ, ахшара рацәа лыгумырхан, лхәыҷқәеи лареи деиҵаҩҩы дҟауҵарц азы ҳуҳәоит. «Ашьтәа шьны, акәац жәны иандырхиалак, аныҳәаҩ ашьтәа ахи, агәи, агәаҵәеи араса ҵәы иахаҵаны иааникылон, ииныҳәоз аԥҳәыс уа днаганы, амрагыларахь ихы рханы днагылон. Иарма напала ахи, агәи, агәаҵәеи зхаз араса ҵәы икуан, иарӷьа напала аҵәца азна аҩы аанкыланы ашьтәа анишьуаз ииҳәоз ажәақәа еиҭеиҳәон. Уи аамҭаз ииныҳәоз аԥҳәыс аныҳәаҩ иарӷьарахьтәи иганахь ала дшьамхнышгылон. Аныҳәаҩ данныҳәалак ашьҭахь ашьтәа ахи, агәи, агәаҵәеи, ачашәи ҿаҵак, ҿаҵак аарымхны, аџькхыш маҷк нарықәԥсаны, аҩгьы маҷк нарықәрыпҟҟаны абас иҳәон; «Ачбеи Чачбеи иҟьҟьа-иҵәҵәа ирыдызгалаанӡа, зҩа-ԥхӡы анцәа ибыдумгалан». Уи анаҩс аныҳәаҩ ацәашьы аанкыланы иаиркуан, абасгьы иҳәон: «Абри ацәа афҩы ауаа ишырҭаху еиԥш, баргьы ауаа бырҭаххо анцәа бҟаиҵааит». Аныҳәара иалахәны уа игылаз егьырҭ аҭынхацәагьы инаицдырӷызуан: «Уаргьы (аныҳәаҩ изы) убыс уҟалааит, анцәа иуциҳәааит!» Уи ашьҭахь аныҳәара иалахәыз зегьы ирхианы ирымаз аишәачара инахатәаны акрыфара напы адыркуан. Аишәа иахатәаз зегьы аԥхьатәи аныҳәаҿа ирынҳәоз аԥҳәыс (хшара дызмауаз)  лыхьӡала иныркылон, илзеиӷьршьон иаарласны данны дҟаларц. «Абри аныҳәара хәарҭас анцәа ибиҭааит!» – рҳәон. Уи анаҩс лара ирныҳәоз аԥҳәыс дызныҳәази лҭахцәеи аҳамҭақәа рзылшон. Уи аԥҳәыс дгьыжьны лабраа рҟынтәи лхаҵа иахь данцоз ари аныҳәара амҩаԥгаразы афатә злаалгаз амаҭәахәқәа (ачанахқәа уҳәа) изакәызаалак акы лхамышҭыкәа уаҳәшьҭахьтәы иргьыжьны игар акәын. Урҭ ачанахқәа иарбанзаалак акы иадамзаргьы илхашҭны лабраа рҿы инхар, ҵасмызт, усҟан аныҳәара имҩаԥыргаз изакәызаалак мчык аиуам, амчра ыӡуеит ҳәа иԥхьаӡан. Убри ашьҭахь, дук мырҵыкәа, хәашаҽнык, ма шәахьаҽнык ахшара дызмауаз уи аԥҳәыс лхаҵа иҭаацәараҿгьы аныҳәара мҩаԥыргон. Усҟан ажьира амҵаныҳәаразы иахәҭаз ашьтәеи егьырҭ иахәҭаз амарҭхәқәеи зегьы лара лышьҭрахьынтә, лабраа рахьынтә иааргон. Араҟа, лхаҵа иҩнаҭаҿы иныҳәоз лабхәа иакәын, мамзаргьы лхаҵа ижәлантә рахьынтә иеиҳабыз быргк. Аныҳәара мҩаԥыргон лаб иҭаацәараҿы ишымҩаԥыргоз еиԥш.
Ахшара дызмауаз аԥҳәыс длыцхраарц, дылзылԥхарц ажьира анцәахәы ишимҵаныҳәоз еиԥш ажьаҳара ихьӡалагьы иныҳәон, лара лаб иҭаацәараҿгьы, лхаҵа иҭацәараҿгьы. Аха ажьаҳара изкыз аныҳәара  ахатә ҷыдарақәак аман. Ахшара дызмауаз, ма дзыԥхоз аԥҳәыс ланхәеи лареи хәашак аҽны лара лабраахь ицон. Уа аҳәса еизон, ажьаҳара ихьӡала акәты ршьуан, афатә дырхион. Аныҳәара мҩаԥызгоз хшара дызмауаз аԥҳәыс лан лакәын. Аныҳәаҩ ажьаҳара диҳәон, диматанеиуан лыԥҳа хшарада днимыжьырц. Анаҩсан убри иеиԥшҵәҟьаны аныҳәара мҩаԥыргон уи аԥҳәыс лхаҵа иҭаацәараҿгьы. Уаҟа лара лангьы далахәызар акәын.
Аҭаца анцахәы Ажьаҳара ихьӡала (лыхьӡала) дшырныҳәоз атәы ашәҟәыҩҩы Шьаликәа Камкиа дахьалацәажәаз егьырҭ излареиԥшқәам ҷыдарақәак аманы иаабоит. Ари автор излаиҩуаз ала «Ҿыц иаанагаз аҭаца жәохә мшы анаалхыҵлак, амаҵурҭахь дааргарцы хәыц еиқәаҵәа злам ашьтәа лзыршьуан. Ақыҭаҿы ирымоу ацқьа ҳәа изышьҭоу аныҳәаҩ аҭаҳмада даарыԥхьоит. Уи ацәашьы кны, иржәыз акәац асаара ианҵаны, ачашәқәа ӡны аишәа иқәырҵаз дадгыланы амрагыларахьы ихы рханы, дныҳәоит. Уи аныҳәара даналаго абас ациҵоит: «Бзымҵалаз ажьаҳара алԥха бауааит…» – ҳәа. Убри нахыс аҭаца азин лымоуп амаҵурҭахь анеи-ааира».
Ажьаҳара изкны ара хыхь иааҳгаз гәыԥҩык аҵарауаа (Н. С. Џьанашьиа, Г. Ф. Чурсин, Ш. Д. Инал-иԥа, С. А. Дбар) ргәаанагарақәа ирныԥшуеит аԥсуаа абри анцәахәы изкны XIX – XX ашәышықәса рзы имҩаԥыргоз ақьабзқәеи адунеихәаԥшышьақәеи. Уаанӡа, наҟ инахараны ажәытәан ишыҟаз ҳаздырам, аха абарҭ иаадырқәо рылагьы иҩашьаӡом ажьаҳара акыр зхыҵуа, амч ду змоу, изыцәшәатәу, иргәыбзыӷлатәу, изымҵаныҳәатәу, змарҭхәқәа ианаамҭоу инагӡатәу нцәахәны дшыԥхьаӡаз.
Иара атермин «Ажьаҳара» ахаҭагьы ижәытәӡоу акоуп ҳәа зҳәақәоз аҵарауаа аҟан. Ҿырԥштәыс иааҳгозар, аԥсуаа рынцәахәы Ажьаҳареи хеттаа рынцәахәы Ишхареи еиԥшуп, еиҟароуп ҳәа иҩуан М. Ҵереҭели. Уи игәаанагара дақәшаҳаҭын Д. И. Гәлиагьы.
Баграт Шьынқәба иан Џьармхан Жәыжә-иԥҳа Адлеиба-Шьынқәба илҳәамҭаны 1945 шықәсазы ианиҵаз аетнографиатә матеиал аҿы ажьаҳара анцәахәы илызкны аныҳәара шымҩаԥыргоз атәы абас иҳәоуп: «Аҭаацәа рыцԥхьаӡа ашьанақәа рыман, арҭ ҩба-ҩба ҟәрышь ицоз аҿырпы акәын. Аҩны иҟаз мацара моу, аӡӷабцәа хаҵа ицахьазаргьы ашьанақәа рыман. Урҭ анарма ццаха илаҳәаны уажәгьы иҵәахны исымоуп.
Хаҵа ицахьаз аԥҳәызба лхаҵа маҳәра иабхәаара рахь данаауаз, егьырҭ иааигоз арахәҭиаа аламҵакәа, хазы иааигар акәын ҩынхьаа, ма хынхьаа аџьмашьтәа, уи еиҵаны иҟаломызт. Ашьтәа зааргоз ажьаҳара амҵаныҳәаразы акәын.
Уи ашьтәа аԥхьа иршьуан, крыфара иантәалак, раԥхьагьы ирымҵарҵон. Абыргцәа лара аԥҳәызба дырныҳәон: «Ажьаҳара ахьаҳ ду, улԥха лыҭ, угәыԥха лыҭ!» – рҳәон. Лшьана усгьы аҩны иҟан, уи дахьцоз илгар ҟаломызт. Аныҳәаҩ данныҳәалак, лшьана наган аҳаԥшьа акьлымшь иқәиҵон. Аныхахә ухәы аалгеит ҳәа акәын иаанагоз.
Абри нахысгьы лыхшара лыманы данааилак, ажьаҳараҳәа лыхшара лыдыргыланы дырныҳәон, дыҷкәынзар – ахаҵа диныҳәон, дыӡӷабзар – аԥҳәыс».





















АԤсабара иазку амифҚәа

Хьыӡыр, Алиашә

Хьыӡыри Алиашәи иантропоморфтәу мифтә персонажқәоуп аԥсуаа рҿы, аҵлақәа ирынцәахәқәоуп ҳәа иԥхьаӡоуп. Урҭ рыӡбахә ала иаадыруа аҳәарахьы ҳаиасаанӡа маҷӡак иадамӡаргьы аԥсуа мифологиаҿы аҵлақәа ркульт ҭыԥс ианнакыло ҳалацәажәароуп. Ус иҟаҳҵар, Хьыӡыри Алиашәи рхыҿсахьақәа рыгәынкыларазы акыр иҳахәоит.
Аԥсуа мифологиаҿы аҭыԥ ду ааныркылоит аҵлақәа ркульти ақәаҵа ԥшьақәеи. Урҭ ижәытәӡоу, архаикатә ҟазшьа змоу, зегь реиҳа ипримитивтәу, анимизм ҳәа изышьҭоу адин иахылҟьа-ҿылҟьоуп. Анимисттә хәыцра, анимиисттә дунеихәаԥшышьа адунеи ажәларқәа зегьы знысыз, ирхыргахьоу акоуп. Ауаатәыҩса аԥхьаӡа динс ирымаз анимизм ауп. Анимисттә дунеихәаԥшышьақәа рҿы ауаҩԥсы дызлиааз, иааикәыршаны иҟаз аԥсабара ихы  алхны ибомызт, аԥсабарагьы, иаргьы еизакны, еилаҵәаны иҟан. Ауаҩы икәша-мыкәша иааибоз зегьы (аҵиаақәа, аԥстәқәа, аԥсаатәқәа, адәқәа, абнақәа, ашьхақәа, аӡиасқәа ажәҩан, амра, амза, аеҵәақәа, ахаҳәҵәҟьагьы…) аԥсы рхоуп, иара уаҩы ихаҭа иеиԥш ихәыцуеит, иԥсабаратәым мычкгьы иалаҟоуп ҳәа иԥхьаӡан. Ауаҩы иара иҟазшьақәа икәша-мыкәша иибоз зегьы ирымаз џьишьон. Убарҭ ажәытәӡатәи анимисттә хәыцрақәа рышьҭамҭақәа уажәы аакьыскьанӡагьы иааргеит аԥсуаа. Аҩажәатәи ашәышықәсанӡагьы аԥсуаа рҿы цуҭацыԥхьаӡа шамахамзар иҟан иԥшьоуп ҳәа ирыԥхьаӡоз аҵлақәеи ақәаҵақәеи.
Ажәытәтәи абырзен ҵарауаҩ Прокопи Кесариатәи (ҳерала VI ашәышықәса) инаиркны аҵарауаа аӡәырҩы иазгәарҭахьеит аԥсуааи хылҵшьҭрала урҭ ирзааигәоу адыгааи жәытә-натә аахыс иалкаау аҵлақәеи, иԥшьоу ҳәа ирыԥхьаӡоз ақәаҵақәеи ишреихырхәоз, ишрымҵаныҳәоз, урҭ ирызкны еиуеиԥшымыз ақьабзқәеи аныҳәарақәеи шымҩаԥыргоз. Уажәы аакьыскьанӡагьы шықәсык ахь знык (нанҳәа мзазы) аҭаацәа рыцыԥхьаӡа акәакәарқәа ҟаҵаны, досу аҵлаҿы инеины, рарӷьа шьапы надыргланы алыԥха, агәыԥха раурц иаҵаныҳәон, досу дзыхныҳәоз акәакәар иара ифон. Уи аныҳәара зхамышҭыкәа иҟазҵақәо аҭаацәарақәа иахьагьы иҟоуп аԥсуа қыҭақәа рҿы.
Иҟоуп даҽа дырраҭарақәакгьы аҵла ныҳәара мҩаԥыргон ажьҭаара ианалагози  ианалгози зҳәақәогьы. Ҿрыԥштәыс иааҳгозар, аинформаторцәа руаӡәк излаиҳәаз ала, «аҵланыҳәара кәырбан ҳасабла ирықәырҵоит ажьҭаара ианналаго. Уи ныҳәаны, кәырбанк еиԥш имҩаԥыргоит ҭаацәашәала, ажьҭаара аҵыхәтәа андырҭынчлак, ҩ-ҿак иахныҳәо ианыҟалалак. Аҩанаҭатәи аҳәса иреиҳабу раԥхьа акәырбан лықәылҵоит «амыхә, улԥха ҳаманы иҟалозар, афатә бзиа ҟаҵаны, исылшо, рбаӷьзаргьы, шьтәазаргьы агәаҵәа шусырбо», – ҳәа. Уи анлықәылхуа «исықәсҵаз ҟасҵоит, уажәы анаҩсгьы амахә-ашьахә шәылыԥха ҳагымзааит», – лҳәоит. Аҵланыҳәара ҳара ҳахьеиланхо аҭаацәара бзиақәа уажәгьы иҟарҵалоит».
Аҵлақәеи иԥшьауп ҳәа ирԥхьаӡоз ақәаҵақәеи асҟак ҳаҭыр рықәҵаны, нцәахәқәас иԥхьаӡаны иахьрымҵахырхәоз машәыршақә иҟамлеит. Ауаҩытәыҩса иԥсҭазаараҿы, есымшатәи ибзазараҿы аҵла ароль ду нанагӡо иҟоуп жәынгьы, ҿангьы, зда ԥсҭазашьа имам, ауп. Амца инапаҿы ианааига нахыс мҿыс ихы иаирхәо далагеит, уи моу, ҵла жәлақәакгьы рҟәырҷахақәа еихьшьны амца рылихуан; аҵла иалихуа далагеит аҩны злаиргылаша амаҭәахәқәа; аҵла иҿалоит ауаҩы иифаша, ихаҳаша еиуеиԥшым ашәырқәа.
Нцәахәқәак   раҳасаб ала  иԥхьаӡаз аҵлақәеи иԥшьоуп ҳәа иԥхьаӡаз ақәаҵақәеи ирызкны хыԥхьаӡара рацәала акәамаҵамарақәа зцыз еиуеиԥшмыз аныҳәарақәеи ақьабзқәеи мҩаԥыргон аԥсуаа уажә аабыкьанӡагьы. Аҵарауаа – аетнографцәа аӡәырҩы урҭ хшыҩзышьҭра рзуны акыр иҭырҵаахьеит. 
Аԥсуаа имҩаԥыргоз абарҭ аныҳәарақәеи ақьабзқәеи акыр ирзааигәан, акыр иреиԥшын иԥшьоуп ҳәа ирыԥхьаӡоз аҵлақәеи ақәаҵақәеи ирызкыз адыгаа рқьабзқәеи рныҳәарақәеигьы.
Адыгаа рмифологиаҿы далкааны дыҟоуп аҵиаақәа рынцәахәы. Уи дыԥҳәысуп, Жиг-гәаша ҳәа илышьҭоуп. Аҟабардааи ачерқесқәеи Жиг-гәаша рҳәоит, адыгеиаа Чыгы-гәаша рҳәоит. Лара даара иҟәыӷоу аӡә лоуп ҳәа дыԥхьаӡоуп. Лмаҟҿаҳәара лахыс дыҵлоуп, уи аҩахыс ахьи араӡни ирылху ԥҳәыс ԥшӡоуп. Тәарҭа, гыларҭа ҭыԥс иалхны илымоуп амшын аԥшаҳәа (ага), ҭхахудаа лываӷӷа илыкәшаны илывагылоуп. (Адыга мифологиаҿы ҭхаухуд ҳәа изышьҭоу амифтә хаҿы аԥҳәызба лсахьа змоу, иқьиоу, иразу доуҳатә мчуп. Уи афырхацәа дрыцхраауеит, дырҿиаҩуп, ддимиургуп, деибашьҩуп. Аибашьраҿы ирхәуа афырхацәа рыхәәрақәа лассы рырӷьара зылшо, изхәышәтәуа персонажуп). Жиг-гәаша адыга мифологиаҿы ажьира анцәахәы Тлеԥш иҟнытә амра аԥа дылхылҵит. Илыхшаз аҷкәын хәыҷы лара леиԥш дҟәыӷоуп, дқьиоуп. Аԥхьаӡа иара иҿы ааихыхны ацәажәара даналагаз нарҭаа ирабжьигеит ажәҩан асар рымҩа шкыду, ахы, аҵыхәа ахьхоу ала рныҟәарақәа раан рымҩа алырхларц.
Аԥсуаа традициала аҵлақәа ршоит ихадоу ҩ-гәыԥкны. Актәи агәыԥ иаҵанакуеит ибзиоуп, иԥшьоуп, ауаҩы изы бзиарамзар цәгьара иалаҟам ҳәа иԥхьаӡоуп. Аҩбатәи агәыԥ иаҵанакуеит иҽеим, рымшьҭа цәгьоуп, ауаҩы изеицәоуп, амашәыр рықәуп, ишәиуеит ҳәа иԥхьаӡоу.
Инасыԥуп, анасыԥ рыцуп ҳәа иԥхьаӡаз иԥшьақәоу роуп. Убарҭ иреиуоуп: аҭәа, араса, ара, ахьаца, аа, ажа, ахәажә, алакәымҳа, ашә, алаҳа, аҵәа, аҳа (еиҳараӡак аҳа-ҷҷа) уҳәа убас иҵегьы. Лымкаалагьы алаҳа алкааны аҵлақәа ирԥаимбаруп ҳәа иԥхьаӡан, аҵәа џьанаҭ ҵлоуп ҳәа иԥхьаӡан.
Анасыԥдара зцу, уи аазго ҳәа иԥхьаӡан: аҷандара, ахәырма, амжәа, аца уҳәа убас иҵегь. Аҩны ахьдыргылоз ааигәара аҷандара иазҳауазҭгьы, анасыԥдара иазҳәоуп ҳәа иԥхьаӡаны иԥырҟон, иҵдырҟаауан. Аҷандара иазкны аԥсуаа ирымаз агәаанагарақәа иреиԥшын абазинқәа ирымазгьы. Абазинқәа рлегендак аҿы аҷандара абас аҳәазшәа иаарԥшуп: «Сара саууп, анцәа иҟынӡа снаӡоит, анцәа амацәыс лаишьҭыртә иҟасҵоит».
Зегь реиҳа иалкааны иҟақәаз иреиуан аџь. Уи иазкны аԥсуаа ирымаз ргәаанагарақәа еилаԥсан, еиуеиԥшымызт. Ганкахьала ҳахәаԥшуазар, аџь нцәахәыртәуан, ҳаҭыр ду рзақәын. Иалкааны ирымаз џьы ҵлак амҵан, ма аџьраҿы (аџь қәаҵаҿы), цқьарҭанык аҿы иԥшьоуп ҳәа иалкааны, убра инеины иныҳәон жәлантәык иаиуаз, ма ҭаацәарак иаиуаз, уи моу, цуҭак иаиуазгьы рҽеибаркны. Ҿырԥштәыс иааҳгозар, Гәдоуҭа араион Бармышь ақыҭан иҟан «Бармышь аџь» ҳәа изышьҭаз, уи амҵан ацуҭа зегьы реизарақәа ирымҩаԥгарҭан. Очамчыра араион Елыр ақыҭан ианҵоу дырраҭарак излаҳәо ала, Азахәбақәа (Зыхәба) рныҳәарақәа ианагь аџь амҵан имҩаԥысуан. Аџь ахьӡала иршьуан ақыжә, идырхион ахәажәақәа, ацәашьқәа адыркуан. Ахацәа ақыжә изымҵаныҳәоз аџь амҵан инаганы иршьуан, уа ацәа ахыхны иеиҿырхуан, уа амца еиқәҵаны акәац ржәуан, аҳәсақәа ахәажәақәа уа иржәуан. Амрагыларахь рҿы дырхон уи иалахәыз зегь. Уи аџь хараны игылазаргьы ари ақьабыз амҩаԥгара иаԥырхагамызт, уи ахьгылаз ицаны қәрала иреиҳабыз (ахаҵа бырг) ддырныҳәон. Лыхны ақыҭан Гәымаа (Гәымба) иԥшьоуп ҳәа ирыԥхьаӡоз аџь амҵан ацә ҟата наганы иныҳәон.
Амарҭхәқәа зегьы ҟаҵаны (аџьма шьтәа шьны,  иақәнагаз афатә, ажәтә адгаланы) иахьныҳәоз анаҩсгьы, иқәуан, аџь амҵан қәырҭа ҭыԥсгьы ирыман. Аџь ҵла амҵан, ма иԥшьоуп ҳәа иԥхьаӡаз аџьраҿы (аџь қәаҵаҿы) ақәра ажьираҿы ақәра аасҭагьы иӷәӷәоуп, амч амоуп ҳәа ианырыԥхьаӡоз аамҭа аҟан. Аџь иалхны иҟаҵаз аџьар аԥсҭазареи, амчи, амцеи, амреи ирсимволуп ҳәа иԥхьаӡан.
Аԥсуаа рҟны еиԥшҵәҟьа адыгаа рҿгьы аџь иԥшьоу ҵиаауп ҳәа  иԥхьаӡан.
Даҽа ганкахьала ҳахәаԥшуазар, аџь иацәшәон, амышьҭа цәгьоуп, лассы-лассы адад-мацәыс асуеит ҳәа рҽацәырыхьчон, адад-мацәыс аныҟаз ааигәа инеиуамызт. Насгьы аџь цқьа ҳаҭыр ақәзымҵо ирызӷьашкуеит, иахьнархәуеит ҳәа иԥхьаӡан. Ҿырԥштәыс иааҳгозар, Лыхны ақыҭатәик ага (амшын аԥшаҳәаҿы) игылаз есышықәса Амԥараа зымҵаныҳәоз аџьжә ашьапаҿы агәаҩара амца ахьҭеиҵаз азы «ачымазара дыхҭанакит, дыԥсаанӡагьы ус ахьыҟаиҵаз дахьхәны гәырҩас иман». Даҽа ҿырԥштәыкгьы ааҳгап. Гәдоуҭа араион Абгархықә ақыҭантәи аинформатор Ҳ. Д. Мышәба (64 шықәса ихыҵуеит) излеиҳәаз ала, ажәытәан аԥсуаа аџь амҵан акәым, ааигәарагьы арахә (ажә, акамбашь, аџьма) рхьомызт, избан акәзар, аџь ахьгылоу акәша-мыкәша аҩсҭаацәа, аџьнышцәа, аџьынқәа иреизарҭоуп ҳәа иԥхьаӡан. Иҵасым, ихәарҭам ҳәа иԥхьаӡан, аџь мҿы амца иақәзымҵозгьы ыҟан. Аинформаторцәа руаӡәк излаиҳәаз ала, «аџь лымкаала анцәа дашьҭоуп аџьынцәа ахьаҿцаауазы. Аџь амҵа ҩысҭаа тәарҭоуп. Уи ааигәа ажә ухьо уалагар, ажә шьацәҟьоит, ахш канаҭәоит, иҳарамхоит.
Даҽа информаторк излаиҳәаз ала, «аџь иеицәоу ҵлак ыҟам. Уи ӷәӷәоуп азы аҩсҭаа далаланы иҽиҵәахуеит, убри азоуп аџь лассы-лассы аф засуа».
Иҟазшьарбагоуп Оҭҳара ақыҭантәи информаторк аџь иазкны ииҳәаз даҽакгьы: «Сара сыжәла зыжәлоу аӡәгьы аџь-ҵла ицкар зыцкару махәыкгьы амца иақәырҵом, ӡ-каҭәара ҳәа иамҵатәом, инасынгьы махәык хырҵәом. Аираа аџь дук алхны иҳамоуп Уаҭҳара. Уа есышықәса ҳамҵаныҳәоит ашьтәа шьны… Амца иақәырҵар хәарҭам, иҟалом, уарчмазаҩуеит ҳәа иԥхьаӡоуп алаҳа, убас аф зысыз иарбан ҵлазаалакгьы».
Аԥсуаа рҿы адоуҳатә мчы змоу, иԥшьоу ҳәа иԥхьаӡақәаз иреиуан еиҳараӡак  ашәыр зҿало: (араса, ара, аҳаш (абынҳа, аҳа сса, аҳаҷҷа), алаҳа, аҵәа, ажь зҿало аӡахәа, иара убас ахьаца, ашә, ал, ахәажә, аҭәа, алакәымҳа, амза уҳәа убас иҵагьы.
Урҭ досу зегьы ирызкны агәаанагарақәа аҟан. Ҿырԥштәыс иааҳгозар, алакәымҳа иалхыз аџьар ҷыдала ихәарҭоуп, алаԥш цәгьа хнаҽуеит ҳәа иԥхьаӡан, зылаԥш цәгьоу ауаҩы дуԥырхагантәуамызт, насгьы аҩсҭаацәеи аџьнышқәеи уи алакәымҳа иалхыз аџьар иацәшәон, иахьыҟаз амԥан анеира рзыгәаӷьуам ҳәа иԥхьаӡан.
Убас даара  иҵоуроуп, ихәарҭоуп ҳәа иԥхьаӡоуп араса. Аԥсуаа имҩаԥыргоз аныҳәарақәа зегьы рҿы иршьуаз ашьтәақәа ргәи ргәаҵәеи зхарҵоз арасатәы лаба акәын. Аинформаторцәа руаӡәк излеиҳәаз ала, «быжьҩык аҩызцәа умазар аиҳа арасатәы лабы (алабашьа – С. З.) уманы уныҟәозар еиҳа уахьчоит, еиҳа иухоит. Араса ԥаимбар цырҟьоуп». Иара убри аинформатор излеиҳәаз ала, «ақәыцгьы бзиоуп, алаԥш увнагоит. Ус зны лаԥшыцәгьак ацәқәа зкыз (ацәқәа ҵаҳәаны ицәаӷәоз – С. З.) деиқәимыршәарц иақәикын, аха егьилымшеит, «аҟьатама қәыцтәын азы сылаԥш зымыкшеит», – иҳәеит. Акәыц шкәакәа (аҟьатама злырхуа) амахә ҭаӡны аҽы, ажә рыхәда иахыршьуеит, ахәыҷы ԥшқа дахьгароу агара иахыршьуеит алаԥш цәгьа рывнагарц».
Ахьаца иазкны аԥсуаа зегьы ргәаанагарагьы еизакуп, хҭак еицҭаршәны изларҳәо ала, анцәа иан д-Хьациа-ԥҳауп ҳәа ирыԥхьаӡоит. «Убри аҟнытә иҟамлацт уи адад асит ҳәа. Ахьаца хьчагоуп, уи аиуак укнаҵы ҩысҭаак умԥын дзықәлом». «Ахьаца амахә адад азы ибзиоуп ҳәа рџьбақәа иҭаҵаны иныҟәон, – ҩнык уи зларымҵо ыҟамызт. Аҳаиуан бзиа алаԥш заахартә иҟоугьы ахьчарц ахәда, атәыҩа, аҵыхәа уҳәа џьара ихыршьуан ахьаца амахә ҭаӡны».
Ҷыдала ибзиоуп, аџьанаҭ иҭыҵыз ҵлоуп аҵәа (аҵәа ссагьы), алаԥшгьы ақәшәаӡом ҳәа иԥхьаӡоуп.
Араҟа иазгәаҭатәуп аџьи аҵәеи реиԥш иҟоу аҵлақәа аԥсуа мифологиаҿы мацара акәым адунеи аӡәырҩы ажәларқәа рмифологиаҿы иҷыдоу аҭыԥ ааныркыло ишыҟоу. Лымкаала иазгәаҳҭозар, абарҭ аҵлақәа аԥсуаа шырзыҟоу акыр иазааигәоуп адыгаа шазыҟоугьы.
Аԥсуаа рҿы иҽеим, иҵоурам, ибааԥсуп ҳәа иԥхьаӡоу аҵлақәа иреиуоуп аӷш, аԥслыш хаха, аца уҳәа убас иҵагьы. Ҿырԥштәыс  иааҳгозар, аӷш ҵла бааԥсуп, «сацкьыс ииааиуа агәараҿ имгылааит», – ҳәа ишәиуеит ҳәа иԥхьаӡоуп. Аинформаторцәа руаӡәк аӷш иазкны абас иҳәеит: «[Аӷш] сгәараҿ игылан ааигәанӡа, аха сызҭахыз зегьы «иԥҟа, иҽеим, уашәиуеит», – анырҳәа, иԥысҟеит. Мшәы Қьаазым (аинформатор дижәлантәуп – С. З.) хҩык аҳәсақәа ааигхан, аха деиқәымшәеит ҵеила. Зегьы ирҳәоит уи зыхҟьаз иуҭраҿ игылаз аӷшқәа ахьԥимҟаз ауп ҳәа». Аԥслышгьы ҽеим, уигьы «уҩны ианыҩахыс уашәиуеит».
Аԥсуаа ржәытә дунеихәаԥшышьақәа злаҟаз ала, аҵлақәа (аҵиаақәа) зегьы ҩ-нцәахәык алкааны ирымоуп. Урҭ анцәахәқәа еишьцәоуп, ахатәы хьыӡқәагьы   рымоуп. Руаӡәк Хьыӡыр ихьӡуп, егьи Алиашә ихьӡуп. Иалкааны џьаргьы иҳәам, аха иҩашьаӡом ишхацәоу, иантропоморфтәқәоу џьокы шракәу. Иахьа шьҭа ажәлар акыр ирхашҭқәахьеит, изгәалашәақәо акыр имаҷуп, аха иаҳхысыз аҩажәатәи ашәышықәсазы урҭ ирызку аинтерес згым дырраҭарақәак аҵарауаа зыхьӡны ақьаад ианырҵақәазгьы ҳамоуп. 2005 шықәса ианвар 29 аҽны аҭоурыхтә ҭҵаарадыррақәа рдоктор, аетнограф Г. У. Смыр исиҭаз адырраҭара излаҳәо ала, Хьыӡыри Алиашәи еишьцәоуп, аха ҟазшьала иеинымаало уаап. Хьыӡыр дразуп, дхәарҭоуп, ибзиоуп ҳәа иԥхьаӡоу, насгьы ашәыр хаа азҿало аҵлақәа дырхылаԥшхәуп, урҭ ҿиалар, ашәыр рацәаны ирҿалалар иаҭахуп. Алиашә иакәзар, дхәарҭам, дԥырхагоуп, иҽеим ҳәа иԥхьаӡоу ашәаԥыџьаԥ дахылаԥшҩуп, имшьҭагьы цәгьоуп, аҵла иқәло ауаҩгьы иара иҵыхәала далыҩрны дкаҳар ҟалоит. Ҿырԥштәыс иааҳгозар, Алиашә ахларҵә дахылаԥшхәуп, ибыцаны иазҳауеит, аха иҽеим. Ахларҵә ала аҳаиуан (арахә) уасыр, ашьа ачхәуа иалагоит, ахыбра (аҩны) иалоуҵар, уи иҩноу ауаа  (аҭаацәа) бызла иеибакуеит, рҳәатәы еиқәымшәо иҟалоит, хыла-гәыла еилалоит ҳәа иԥхьаӡан.
Ацә ҭырасгьы Алиашә итәуп, иара дахылаԥшуеит ҳәа иԥхьаӡоуп. Ацә ҭырас ауаа ахьынхо аҩны ааигәара иҟазар, ишәиуеит, ахшараура ҟалом, еиҳараӡакгьы ахаҵарԥыс диуам. Аԥслышгьы Алиашә итәуп рҳәоит. Уигьы аҩны ааигәара игылазар, ҵасым, иара аҩны заҟа иахыҳәҳәо аҟара, аҩны адгьыл иҵалоит ҳәа иԥхьаӡоуп.
Хьыӡыри Алиашәи убасҟак еиԥшым, убысҟак рҳәатәы еиқәшәом, изеидынхалаӡом, хазҿ-хазы иҟоуп, рҽеиҟәыҭханы адгьыл ахи аҵыхәеи рҿы инхоит. Хьыӡыр амрагыларахь дынхоит. Алиашә амраҭашәарахь дынхоит. Иҟоуп урҭ аишьцәа руаӡәк аҩада (ӡыбна) дынхоит, егьи алада (ӡышәна) дынхоит зҳәақәогьы. Шықәсык ахь знык (ҽнак) ауп урҭ анеиқәшәо. Абарҭ аишьцәа шықәсык ахьтә знык (ҽнак) иеиқәшәаны ианеилацәажәо ҵлас иааҟоу досу зегьы рразҟы рыӡбоит. Уи амш хьдырлаз ҳәа иашьҭоуп. Урҭ анеиқәшәо аҽны (уи ауаа ирдыруеит, ааԥын, апрель мза амшқәа руак азоуп) ауаа ашәа рҳәом, еиқәҿырҭуам, ажәқәаҵәҟьа рхьом, ажәқәеи аҳәарақәеи еиурыжьуеит, еиҵарҵоит, имҟаарц. Ажәқәеи аҳәарақәеи ҟаар, Хьыӡыри Алиашәи анеицәажәо ирԥырхагамхарц. Абри аҽны ауаҩы аҵла дықәлар ҵасым, избанзар, уи аҽны аԥсабара еиқәышьшьы ицәоуп ҳәа иԥхьаӡан. Изакәызаалак ҵлак ԥуҟар, амахә хуҵәаргьы ҟаломызт. Ажәытәан абарҭ анцәахәқәа  аҩыџьагьы ирызкны аныҳәара ҷыда мҩаԥыргон ладагьы, ҩадагьы аԥсуаа зегьы. Еиҳараӡак уи аныҳәара мҩаԥыргон ажьҭаара ианалагоз аламҭала, ма акәырбан, аҿаҭахьа рықәырҵон лыԥхала ҳанылбаалак ҳҿаҭахьа шынаҳагӡо ҳәа. Иарбан ҵлазаалакгьы, – зымшьҭа цәгьоу ҳәа иԥхьаӡоу акәзааит, зымшьҭа бзиоу ҳәа иԥхьаӡоу акәзааит – уанықәло «Хьыӡыри Алиашәи шәнапы сануп!» – ҳәаны уқәлар, машәыр уақәшәом, уеизгьы-уеизгьы уаџьал уа иаламзар ҳәа иԥхьаӡан.
Хьыӡыр ауаа дырхылаԥшуан лыԥхала, аҵла иқәлоз лыԥхала, машәыр имыхькәа дылбаар иҭахын. Алиашә иакәзар, уи аҵла уқәлар, уишәиуан, ибааԥсу узеиӷьеишьон, укаҳар, амашәыр уақәшәар иҭахын. Ауаа рныҳәараан урҭ анцәахәқәа аҩыџьагьы ргәы ҟарҵон. Хьыӡыр ҭабуп ҳәа иарҳәон, Алиашә «ухәы ҳауҭеит, уаҳԥырхагамхан», – рҳәон. Уи ишәиԥхьыӡ чеиџьыкала ирхырхуан, чеиџьыкала рхы ҿырхуан, ачеиџьыка иалымшо еигьыҟам, иӷәӷәоуп, уи аҵкыс иӷәӷәоу, ииааиуа, акыр зылшо даҽа мчык, даҽа доуҳак ыҟаӡам ҳәа  иԥхьаӡан.
Џьоукы Хьыӡыр бна нцәахәуп рҳәоит, Алиашә бна уаҩуп ҳәа дрыԥхьаӡоит. Уи моу, Хьыӡыри Алаишәи ирҭыԥуп ҳәа ирԥхьаӡоз атопонимқәагьы ыҟоуп. Убас Гагра араион Цандрыԥшь азона, насгьы азиас Ԥсоу ахықә, Мзымҭа ахықә инаркны иахьатәи Адлернӡа Алиашә итәарҭа, гыларҭа ҭыԥқәоуп ҳәа иԥхьаӡан. Хьыӡыр итәарҭа, гыларҭа аҭыԥқәас иҟоуп ҳәа иԥхьаӡан Тҟәарчал аӡиас Алӡга ахықәқәа рҿы, насгьы Гәдоуҭа араион Мгәыӡырхәа ақыҭан иҟоу Хьыӡыр ҳәа изышьҭоу акәара-ҷҷа амшын иахьалало акәша-мыкәша.
Ара зыӡбахә ҳамоу анцәахәқәа рыхьӡқәа авариантқәа рыманы, инеивга ааивганы иаабоит. Урҭ ирызку аҳәамҭақәа абас иҟоуп:
«Хдырлаз ажәлар иаԥырҵаз жәлар рныҳәароуп. Иҟан ҩыџьа аишьцәа. Аӡәы Хдыр ихьӡын, егьи – Лаз. Арҭ руаӡәы Мрагыларахь дынхон, егьи – Мраҭашәарахь. Ааԥынразы шықәсык ахьтә знык еиқәшәон дара. Урҭ реиқәшәара амш ажәлар ирдыруан «Мшаԥы», «Хьечхәама» аныҟало аамҭа шырдыруа еиԥш. Убри аҽны ауаа ус-ҳәыс руамызт. Рышьҭыбжь аишьцәа реиқәшәара, реицәажәара  иаԥырхагахар ҳәа ишәон, иҵасым ҳәа ирыԥхьаӡон.
Аишьцәа рдунеи анырԥсахгьы, ныҳәаны ишыҟаз еиԥш «Хдырлаз», аишьцәа рыхьӡқәа еицҵаны, иаанхеит. Уи аҽны, хыхь ишаҳҳәаз еиԥш, ауаа ирыԥсшьара мшын, ҵиааҵәҟьак уакьысыр ҟаломызт. Аҵла амахә хыуҵәар, аҵла ҩоит ахьӡын. Ажәқәа ухьар, ишарылоит рҳәон азы аҳәарақәеи дареи еибадырцәон».
Аҵарауаа аӡәырҩы (Е. М. Шиллинг, М. Џьанашьвили, Л. Хә. Акаба уҳәа) излазгәарҭахьоу ала, аҵла анцәахәы ихьӡала аԥсуаа есышықәса нанҳәа мза амшқәа руак азы аныҳәара мҩаԥыргон. Уи уажәгьы иналак-ҩалакны акәзаргьы (еиҳараӡак акыр зықәрахь инеихьоу абыргцәа ахьыҟоу аҩнаҭақәа рҿы) имҩаԥызгақәо ыҟоуп. Уи аҵла ныҳәа ҳәа иашьҭоуп, аҵла анцәахәы изкуп. Уи аҽны аҟәарыл ршьуан, ачашә рӡуан.
Хьыӡыри Лиашәи рзы аԥсуаа ргәаанагара зеиԥшраз ҳәа абас сеиҳәеит аетнограф Г. У. Смыр 2009 шықәса лаҵарамза 28 аҽны иареи сареи ҳанеицәажәоз»: «Хьыӡыр амрагыларахь адгьыл аҵыхәтәан тәарҭас иамоуп, Алиашә тәарас, гыларҭас иахьамоу амраҭашхәарахь адгьыл аҵыхәан ауп. Дара шықәсык ахь ҽнак иақәшәоит. Урҭ анеиқәшәо аҽны ауаа ирдыруеит. Убри аҽны иахьабалак ҭынчразар акәын, аӷьал-пал ҟаломызт; уи моу, имҟаарц азы ажәқәа рҳәарақәеи дареи еицҵаны иаурышьҭуан. Ашьҭыбжь цәгьақәа, аӷьал-ԥалқәа Хьыӡыри Алиашәи реиԥылара, реицәажәара иаԥырхагоуп ҳәа иԥхьаӡан».
Н. С. Џьанашьиа излаиҩуаз ала, аҵла анцәахәы дхаҵан, хатәы хьӡык иман ҳәа иазгәеимҭеит.
Алиашә нцәахәык иаҳасаб ала аԥсуаа дышрымаз, амч змоу аӡә иоуп ҳәа дшырԥхьаӡоз агәра ҳзыргақәо  иреиуоуп Ш. Д. Инал-иԥа даҽа зҵаарақәак ирыԥшьны иҟаиҵаз адырраҭара. Аҵарауаҩ излазгәеиҭаз ала, аӡиас Мзымҭа амшын иахьалало 400 м. раҟара иҩахыкны ашьхара аганахь, Адлер иахьаҵанакуа ҭыԥк аҿы (иара убри аӡиас ахықәан) игылан акыр зхыҵуаз аџь ҵла ду. Убра иҟан Лиашәных. Убра 1864 шықәсанӡа асаӡқәа еизаны имҩаԥыргон, еизон иара убас аибашьратә усқәа рыӡбаразы, еиуеиԥшым егьырҭ ауаажәларратә усқәа рыӡбаразы.



Ҭаргьалаз

Ҭаргьалаз иӡбахә аԥсуаа рацәак ирыздырам, иналкаа- ҩалкааноуп ишырҳәо, еиҳараӡак абыргцәа. Акьыԥхь аҿы аҵарауаа ԥыҭҩык ихцәажәақәахьеит, аха дызусҭоу, ихы иҵыхәа-цқьа еилкаам.
Н. С. Џьанашьиа иусумҭақәа руак аҿы Ҭаргьалаз маҷк дихцәажәеит. Уи аҵарауаҩ излаиҩуаз ала, ари анцәахәы ихьыӡ нагӡаны абас иҟоуп: Ҵачхәыр Маргиани Ҭаргьалаз. Н. С. Џьанашьиа игәаанагарала «ҵачхәыр» иаанаго еилкаам, «маргиани» агыруа ажәоуп, абзиара ҟазҵо, абзиарақәа рыҟаҵаҩ аанагоит (урысшәала «благодарный»). Ахԥатәи ажәа «ҭаргьалаз» қырҭуа ажәоуп, ҩажәак ршьагәыҭқәа реилаларала ишьақәгылоуп (мҭавар – ангелоз – ихадоу архангел, архангел хада аанагоит. 
Ҭаргьалаз  дызлашәарҭоу уи ауп, ақәнамга ҟазҵаз, агәнаҳа зуз аҭаацәараҿы дрызгәааны ахәыҷқәа рыԥсы рхихуеит. Ус зыхьуаз аҭаацәара абри анцәахәы ихьӡала, ҷыдала аныҳәара мҩаԥигон мшаԥы аламҭалазтәи амчыбжь азы, аԥшьашаҽны. Аҭаацәараҿы ахәыҷқәа ыҟазар, адуқәа дрылакьысуамызт. Н. С.Џьанашьиа ихы иаирхәеит азежәтәи ашәышықәса анҵәамҭеи аҩеажәатәи ашәышықәса алагамҭеи рзы ианиҵаз аматериалқәа.
Аныҳәара мҩаԥыргон даҽа ҵлак акәымкәа, лымкаала иԥшьоуп ҳәа ирыԥхьаӡоз, рааигәара игылаз  аџь-ҵла амҵан. Уи аԥшьашаҽны ашьыжь шаанӡа  ачашәқәа рӡуан, акәакәарқәа ржәуан, нас аҭаацәа зегьы уи аџь-ҵлахь инеиуан. Иахьнеиуаз дара зегьы амрагыларахь рхы рханы ишьамхнышгылон. Аҭаацәа реиҳабы уа инаргаз ачашәқәеи акәакәарқәеи аанкыланы анцәахәы (Ҭаргьалаз) диҳәон, диматанеиуан, иаҳзымдыркәа иҟаҳҵаз ақәнамгақәеи агәнаҳарақәеи ҳарҭоумҵан, иҳанажь ҳәа. Уи  аамҭазы егьырҭ уа иҟаз аҭаацәа зегьы еицҿакны «Амин» – рҳәон.
Арҭ ауаа зҵаныҳәоз аџь-ҵла аԥштәы еилаԥса змаз аба ццахақәа рыла ирҩычон. Аццахақәа рыхәҭак ҵәымӷла иадырҵон, урҭ даҽа рыхәҭак ацәа ала иаддырҷаблон. Уи аџь-ҵла иԥшьоу акы ауп ҳәа иахьыԥхьаӡаз аҟнытә аӡәы иԥиҟар, ма даҽа иакәымк азиур ҟаломызт. Иара убри аҽны ахәылԥаз ари анцәахәы изкны уи аҭаацәара иршьуан даара иԥсылан иааӡаз аҟәарыл, иеиҭаҟарҵон ачашәқәеи акәакәарқәеи ҭаацәарақәак  рҿы иалкааны ирыман убри анцәахәы изкыз аҩы зҭарҭәоз аҳаԥшьа.
Н.С.Џьанашьиа информаторцәас имаз руаӡәк (Осман Камкиа, ақыҭа Аӡҩыбжьа) излаиҳәаз ала, анкьа ауаа аныбжьымсыцыз абри иара изкны иршьырц, Ҭаргьалаз абнарахьтә абӷаџьма (абаӷь) ааишьҭуан, Елыр-ныхаҿы шықәсык ахь знык ацә ахала ишнеиуаз еиԥш.
Л. Хә. Акаба иазгәалҭеит ажәа «ҵачхәыр» аԥсуа ажәоуп ҳәа. Аԥсуаа есымшатәи рцәажәараан хьмыӡӷык згаз, уск анагӡараҿы иахнаԥааз, мамзаргьы даҽа қәнамгак ҟазҵаз аӡәы иқәыӡбаны иӡбахә анырҳәо рхы иадырхәоит. Н. С. Џьанашьиа ишиҩуаз еиԥш «Ҭаргьалаз» ақырҭуа бызшәаҟынтә иаагазар, уи аԥсуаа ирыланагалеижьҭеи рацәак ҵуам. Анаҩсҟа ари аҵарауаҩ Ҭаргьалаз ихьӡала имҩаԥыргоз ақьабзқәа аԥсуаа ржәытә мырҭаҭратә дунеихәаԥшышьақәа ирыдылҳәалоит аҵлақәа, абна, лымкаалагьы аџь-ҵла нцәахәқәак реиԥш ианырыԥхьаӡоз аамҭақәа рахь ихьалырԥшуеит. Иара убас иазгәалҭеит Гәдоуҭа арион х-қыҭак – Лыхни, Дәрыԥшьи, Аҷандареи рҳәааҿы Мҭыргьлаз ҳәа аҭыԥ хьӡы (атопоним) шыҟоу, уа ажәытәан Гәымаа (Гәымба) аныҳәарақәа мҩаԥыргон. Гәымаа рыжәлантә ахаҭарнакцәа ацә ӡатә уа инаганы иршьуан. Аколнхаҩы Камлиа Хыгә Мысҭафа-иԥа ихкаараҿы 1961 шықәсазгьы  Гәмаа имҩаԥыргеит аныҳәара, уа игылаз ҩышә шықәса зхыҵуаз аџьҵлақәа хԥа рымҵан. Уи аԥшәма излеиҳәаз ала урҭ аџь-ҵлақәа Гәымаа ажәытәан иԥшьоуп ҳәа ирыԥхьаӡоз аџь қәаҵара иацәынхақәаз роуп.
Ажәлар рҿы иеизылгаз аматериалқәеи аӡәымкәа, ҩыџьамкәа аҵарауаа русумҭақәеи лхы иархәаны афольклорист Р. А. Ҳашба Ҭаргьалаз изкны даара аинтерес змоу астатиа ҩны илкьыԥхьит.
Р. А. Ҳашба излазгәалҭаз ала, Н. С. Џьанашьиа Ҭаргьалаз изкны ииҳәоз аҿы ихы иаирхәаз абжьуатәи аматериалқәа роуп. Лара хаҭала иеизылгаз аматериалқәеи урҭ рыҭҵаареи излаҳдырбо ала, ара зыӡбахә ҳамоу анцәахәы икульт Бзыԥангьы ибзианы ирдыруан, иахьагьы иналаршә-ҩаларшәны акәзаргьы дызгәалашәақәо ыҟоуп. Ара уи ихьыӡ авариантқәагьы абас иҟоуп: Хҭырлаз, Мҭырглаз. Ара Ҳҭырлаз мыш ӷьарсуп ҳәа иԥхьаӡоуп, уи апрель мза амшқәа руак иақәшәоит (хықәкыла иарбан рыцхәу еилкаашьа амоуит). Абри аҽны закәызаалак ҵлак, ҵиак аҵхра, аԥҟара ҟалом, иҵасым.  Уи аӡәы ҵиаак, ма ҵлак уи аҽны иҵихыр, аԥсабара арҵәааҳәа иҳәҳәоит ҳәа ирыԥхьаӡон. Насгьы уи аҽны ауаа аус рур ҟаломызт, аҩны аҩнуҵҟа уск рымуазҭгьы, фатәык ҟарымҵозҭгьы, адәахьы уск аҟаҵара ҵасмызт. Уи моу, ауҭраҿы афатә иацырфоз аҵиаақәагьы (аџьымшьы, аџыш, ахәсхәа уҳәа) ыҵырхыр ҟаломызт, ажәқәагьы рхьомызт, рҳәарақәеи дареи еицҵаны иаурыжьуан. Ара иаабартә иҟоуп аҵиаақәа рынцәахәы иҟазшьақәа.
Р. А. Ҳашба лгәаанагарала ажәа Хҭырлаз иеилоу ажәоуп, ҩ-хьӡык реилаларала ишьақәгылоуп: Ҳҭыр, Лаз. Астатиаҿы зыӡбахә ҳамоу автор иааганы дахцәажәеит абри еиԥш аҵакы змоу легендак: Ҳҭыри Лази еишьцәоуп. Есышықәса дара адунеи иакәшарц ныҟәара ицоит хаз-хазы. Ашықәс анҵәамҭазы еиқәшәоит иахьеиԥырҵыз аҭыԥ аҿы. Ара дара рыхқәа дырҟәыдуеит, рымаҭәа рыԥсахуеит, избанзар рныҟәараан рхы дырҟәыдыртә, рымаҭәа рыԥсахыртә аҭагылазаашьа рымамызт. Арҭ аишьцәа реиԥылара амш Хдырлаз ахьӡуп. Иеиԥылаз аишьцәа рыԥсахьыршьо имгәамҵырц, ирԥырхагамхарц уи амш аҽны иахьабалак ҭынчразароуп, изакәызаалак уск аҟаҵара ҟалом, иҵасым. Уи аҽны уҭраҭыхк ыҵырхыргьы ҟалом, аҳәҳәара иалагоит. Излаабо ала, арҭ аперсонажцәа Хьыӡыри Лаишәи рҟазшьақәагьы рыдаабалоит.
Р. А. Ҳашба Ҭаргьалаз (Мҭаргьалаз, Хҭыргьалаз) изкны лхы иалырхәаз бызԥтәи аматериалқәа иаҳдырбоит ари анцәахәы аҵиаақәа рдунеии адгьылқәаарыхратә ныҳәарақәеи дышрыдҳәалоу. Иҟазшьарбагоуп ари анцәахәы изкны ԥшьашаҽнык ҩынтә (ашьыжь шаанӡеи ахәылбыҽхеи) иахьымҩаԥыргоз, аныҳәара ахьымҩаԥырго – аџь-ҵла амҵан. Ашьыжьтәи аныҳәараан аӡатә ршьуамызт, уи (аҟәарыл) аныршьуа ахәылԥазтәи ныҳәараан ауп.
Уаҩы хшыҩзышьҭра аиҭартә иҟоуп Н. С. Џьанашьиа Ҭаргьалаз иазыҟаиҵаз аинтерпретациа иашам ҳәа иԥхьаӡаны Р. А. Ҳашба лхатәы гәаанагарақәа ахьылҳәо. Зегь раԥхьа дазхьаԥшит еицырдыруа аурыс ҵарауаҩ Б. А. Рыбаков иусумҭақәа руак аҿы ажәытәӡатәи Аполлон Таргелии икульт нарҭбааны дшахцәажәо. Уаҟа Б. А. Рыбаков иеиҿирԥшит аславианцәа (сколотаа) зхылҵыз ҳәа иԥхьаӡоу амифтә Таргитаии, Таргелиеи, ажәытә бырзенқәа (еллинаа) рмифтә персонаж Тергалиоси.
Р. А. Ҳашба акыр лҽылшәеит аԥсуаа рҿы иаҳԥыло Ҭаргьалаз имифтә хаҿсахьеи ара зыӡбахә ҳәоу амифтә персонажқәеи злеиԥшқәоу ыҟоуп, рыхьыӡқәагьы, рфункциақәагьы акыр еиқәҿырҭуеит ҳәа алкаа аҟаҵаразы.
Иара убас, ҳавтор акыр инарҭбааны иеиҿырԥшны иҭылҵааит аԥсуа Ҭаргьалази адыг мифологиа ибзианы иадыруа аарыхра  анцәахәы Ҭхагаледжи. Адыгқәа рфольклори рмифологиеи рҿы Ҭхагаледж акыр дрылаҵәаны дыҟоуп ижәытәӡоу мырҭаҭратә нцәахәык иаҳасаб ала, функциа хадас имоугьы аҵиаақәа, аҽаҩра, ача аарыхроуп. Иара убас аҵарауаҩ аԥсуаа Ҭаргьалаз изкны аныҳәара аџь қәаҵараҿы, ма аџь-ҵлак амҵан иахьымҩаԥыргоз ҵаҵӷәыс иҟаҵаны, ажәытәӡатәи абырзенқәа рмифологиаҿы еицырдыруа иҟаз адад-мацәыс анцәахәы Зевс иҿырԥшра лыллыршеит. Абырзенқәа  рмифологиаҿы Зефс аџь-ҵла дадыркылон. Р. А. Ҳашба лгәаанагарала, Ҭаргьалази Зевси иеицырзеиԥшу аҟазшьақәа рымоуп. Ҿырԥштәыс иаалгеит Ҭаргьалаз диеиԥшны Зевсгьы ахәыҷқәа дышрызгагаз.
Аҵарауаҩ алкаа ҟалҵеит Ҭаргьалаз аԥсуаа ақырҭқәа рҟынтә даарымгаӡеит ҳәа. Амырҭаҭратә нцәахәы Ҭаргьалаз адыгаа раарыхратә нцәахәы Ҭхагаледж дизааигәоуп, арҭ аҩыџьагьы жәытә-натә аахыс аԥсуа-адыгатә жәларқәа ирылаҵәаны излаҟаз ала, иавтохтонтәқәоу персонажцәоуп.
Сара абарҭ ацәаҳәақәа зыҩуа сгәы излаанаго ала, аԥсуаа Ҭаргьалаз ҳәа изышьҭоуи ауаԥсаа Таранджелоз ҳәа изышьҭоу аӡә роуп, ма акыр иеизааигәоуп, еимадоуп. 
Ауаԥсаа  рмифологиаҿы Таранджелоз ҳәа изышьҭоу аарыхра данцәахәуп, ижәытәӡатәиқәоу дреиуоуп. Трусовсктәи аԥсҭаҿы ихатәы ныха имоуп ҳәа дрыԥхьаӡон. Ауаԥсаа рнарҭтә епос излаҳәо ала, афырхаҵа Батрадз данҭаха, анцәа игәы иалсны х-цәыкәбарк алаӷырӡ каиԥсеит. Урҭ ацәакәбарқәа рахьынтә ҩба ахькаԥсаз аныхақәа Рекоми Мыкалгабыртеи ҟалеит, ахԥатәи ахькашәаз Таранджелоз иныха ҟалеит. Есышықәса лаҵарамзазы уи иԥшьоу аԥсҭа ҳәа иԥхьаӡаз аҿы акәшамыкәшатәи ақыҭақәа рҟынтәи ауаа еизаны аныҳәарақәа мҩаԥыргон. Таранджелоз ихьӡала ӡатәс иҟаҵаны, хәыц еиқәаҵәа зламыз асарақәа ршьуан, Таранджелоз иҳәон аҽаҩра бзиа риҭарц, рырахә дырхылаԥшырц, рхыԥхьаӡара иациҵарц, ҳаҭыр иқәызҵоз ауаа зегьы дырзылыԥхарц, анасыԥ риҭарц, рҵеира иазирҳарц.
Ҭаргьалаз изкны абра хыхь иааҳгаз адыррақәа шмаҷымгьы, уи цқьа еилкаам мифтә хаҿуп. Авторцәақәак зынӡа ирбырны, даҽа ҵакык аҭаны иахцәажәеит. Ҿырԥштәыс иааҳгозар, А. Иоакимов Хыдыр-Еллаз ҳәа зыӡбахә иҳәази Ҭаргьалази аӡә роуп ҳәа угәы иаанагартә иҟоуп. Уи Хыдыр-Еллаз зынӡа даҽаџьара ихы рханы дихцәажәит. Абри ахаҿы иӡбахә далацәажәауа А. Иоакимов абас иҳәеит: «Различное наименование одного и того же святого, принадлежащего одной нации разными племенами, мы видим и теперь в Закавказья (Хыдыр-Эллаз, дзминда Георгэ – св. Георгий).




























АчымазараҚәа рынцәахәҚәа ирызку амифҚәа

Анаԥра

Анаԥра даара злеишәа цәгьоу нцәахәуп. Ауаҩы амгәа хьаа даргәамҵуа даналагалакь, Анаԥра изкны аныҳәара мҩаԥыргон. Зегь раԥхьа аҿаҭахьа рықәырҵон. Уи абас иҟарҵон: аӡахәа (ажь зҿало аӡахәа) рқьақьа игьыжьны иҟарҵон. Аныҳәаҩ убри аӡахәа рқьақьа хынтә ачымазаҩ ихы иакәихшон, хазы уи ихы иакәихшон  жәаба, жәохә капеи ицо аразын ԥареи манаҭки. Нас аӡахәа рқьақьеи жәаба, жәахә капеи ицоз араӡын ԥареи аҟәбар аахәаразы аҩцараҿы ирҵәахуан, ауаса шьтәа аахәаразы манаҭк ачымазаҩ дахьышьҭаз ихаҿы ирҵәахуан. Ачымазаҩ даныбзиахалак анаԥра ихьӡала ауаса шьтәа ршьуан, акәакәарқәа ҟарҵон. Урҭ аҩцараҿы инаргон. Убраҵәҟьа анышә иҵарҵон аҟәбаргьы, уи есышықәса ҭагалан ҩыла идырҭәуан. Анаԥра изкны есышықәса аныҳәара мҩаԥызгаларц зҭахым знык имҩаԥыргоит абнараҿы, иара убра иҳаракны аҵлаҿы арахәыц ҟаԥшь иахьнарҳаланы аԥырԥита кнарҳауеит. Уи нахыс анаԥра иматанеира, имҵаныҳәара иаҟәыҵуеит.
Анаԥра (Наԥра) ҳәа хьӡыс измоу аҭыԥқәа маҷым. Гәдоуҭа араион Блабырхәа ақыҭан Наԥра ахәы (Наԥра ихәы) ҳәа атопоним ыҟоуп, иҟоуп иара убас ашьха Наԥра (Наԥра ахҿа ахьықәырҵо). Насгьы иҟоуп иԥшьоуп ҳәа иԥхьаӡоу ашьха Наԥра. Уа инеиуаз иалкаау ҭыԥк аҿы есышықәса ахҿа, ма ахызаҵә, ма апатрон, ма аԥара ҿырп (араӡын ԥара) нижьуан.  
Абызшәадырҩы В. Е. Кәарҷиа урҭ аҭыԥқәа аԥсуа нцәахәы Анаԥра иахьынӡаидҳәалоу еилкаам ҳәа иҩуеит.


Ахьы Зосҳан, Ханиа шкәакәа

Аԥсуаа рмифтә дунеихәаԥшышьақәа злаҟоу ала, чмазарас иааҟоу зегьы иԥсабаратәым амчқәа (анцәақәа) ирыхҟьоит. Ауаҩы изымдыркәа гәнаҳарак иамхаҟаҵаргьы, анцәақәа дахьдырхәуеит ачымазара ирхьны ҳәа агәра ргон. Чмазарақәак иҷыдоу рхатәы нцәахәқәа рымоуп. Убас ацәарԥшӡа ҳәа изышьҭоу ачымазара анцәақәа ҩыџьа амоуп. Урҭ анцәақәа рхатәы хьыӡқәа рымоуп. – Ахьы Зосҳан, Ханыиа шкәакәа. Арҭ анцәақәа ианагь иеицу хаҵеи ԥҳәыси роуп. Ҭырқәтәыла инхо аԥсуаа рфольклортәи ретнографиатәи материалқәа изларҳәо ала, Ханиа Зыуысҳан ианаӡӡеи лоуп.
Ажәлар абарҭ анцәақәа амч ду, алшара ду рымоуп ҳәа ирыԥхьаӡон. Уи убас шакәу агәра ҳзырго афактқәа руак  акыр инҭкааны далацәажәеит Н. С. Џьанашьиа. Уи излаиҩуаз ала, 1914 шықәса аӡыни ааԥыни рзы Аԥсны иахьабалак ауаа ацәарԥшӡа ҽкны ирылалеит. Уи аҵыхәтәа арцәаразы досу илшоз ҟаиҵон. Авакацина ҟазҵоз  аҳақьымцәа ажәлар ирылалеит, аха Џьгьарда ақыҭан аҳаблақәа руак иаланхоз ауаа ацәарԥшӡа анцәахәқәа дыргәаар ҳәа ишәаны авакацина ҟазҵоз аҳақьым дара рахь днармышьҭит, рымԥын дықәырмыжьлеит. Ари аҳабла иаланхоз ауаа авакацина ацымхәрас ацәарԥшӡа анцәахәқәа «дыргәыбзыӷырц», «ирзылыԥхарц» азы аԥара ааилаԥсаны хәыц еиқәаҵәа зламыз аџьма шьтәа шкәакәақәа ҩба рыхәҳаит. Акәац иацырфашаз егьырҭ афатәқәагьы  дырхиан, ирыман абнахь ицеит. Арҭ «ирҭааз» анцәақәа (Ахьы Зосҳани Ханиа шкәакәеи) ирызкны убра акрыфара, акрыжәра еиҿыркааит. Ашьтәақәа шьны, егьины зегь андырхиа, урҭ зегьы ашәымкьаҭ иқәҵаны, аҳабла (ацуҭа) аиҳабы (қәрала иреиҳабыз ахаҵа, бырг) дныҳәеит. Иара убраҵәҟьа ихианы иҟарҵахьаз акаруатқәа ҩба гылан. Урҭ абырфын хызақәа рыла ихҟьан. Акаруатқәа ирықәтәан аамысҭацәа иреиуази анхацәа иреиуази ҩыџьа аҳәса. Урҭ аҳәсақәа ргәыԥҳәқәа хтын, аха абарфынтә касқәа рықәыршәын. Хәыҷи дуи ажәлар иеизаз шьамхнышгылеит. Аныҳәаҩ иажәа иалаҵаны иҳәеит анцәақәа шааиԥхьоз, урҭ рыхьӡала арҭ ажәлар иеизаз афатә-ажәтә идырхиаз рыдыркыларц дрымҵаныҳәеит, ацуҭаҿы иреиӷьу аҳәсақәа (акаруатқәа ирынтәалаз) ркыка иацҳарц дрыҳәеит. Убыс ала, арҭ анцәақәа ари аҳабла (ацуҭа) иаланхоз ауаа ԥаси ԥҳаси иҟарҵаз, ирааӡаз џьоук ракәны рхы рыԥхьаӡарц. Иара убраҵәҟьа анцәақәа ԥаси ԥҳаси иҟазҵаз аҳәсақәа раԥхьаҵәҟьа ихианы игылан иреиӷьыз аҽқәа ҩба. Урҭ руак иақәын ахаҵа изы акәадыр, егьи иақәын аԥҳәыс лзы акәадыр. Арҭ ауаа иеизаз ас еиԥш ацеремониа анынарыгӡа ашьҭахь ԥаси ԥҳаси иҟарҵаз анцәақәа Ахьиы Зосҳани Ханиа шкәакәеи уаҩы имбо «иааины иахьтәаз» ашәа ҳәауа, аҽқәа раӷәрақәа кны (рҿы ианкны) инаганы «ирықәдыртәеит». Нас ацуҭа (аҳабла) иалганы акыр «инаскьаргеит». Убри ала ацәарԥшӡа рҟәырцеит ҳәа ирыԥхьаӡеит.
«– Шәара ихашәҵарым, аха арҭ анцәақәа абас ԥаси ԥҳаси иахьыҟаҳҵаз ацәырԥшӡа ҳмыхькәа ҳаиқәнархеит: ҳцуҭаҿы уи аӡәгьы имыхьӡеит. Шәара аҵарауаа ҳаншәырҵәеит, ҳанцәақәа ахьхашәымҵо азы ишәыргәааит, – дқәыԥсычҳауа абас иҳәазаап уи аҳаблантәи аԥсуак Н. С. Џьанашьиа  ихы наиқәкны».
Ацәарԥшӡа зыхьӡу, иаршышуаз ауаҩы дычмазаҩхеит рҳәар ҟаломызт, Анцәақәа Ахьы Зосҳани Ханиа шкәакәеи «иҭааит», ихылаԥшуеит, урҭ изылԥхар, дыбзианы далҵуеит, изыцәгьахар, дахәнатәуеит ҳәа иԥхьаӡан. Арҭ анцәахәқәа рыхьӡала хәыц еиқәаҵәа зламыз ауаса шкәакәа кәырбанс иҟаҵаны иршьуан, ауаа адгаланы, ишьамхнышгыланы ирыҳәон ирзылыԥхарц, нас ашәа ҳәауа, ақыҭа иалсуан, убри алагьы Ахьы Зосҳани Ханиа шкәакәеи «наскьаргон», «уацәас иҟарҵон», ацәарԥшӡа «рхырцон». Ашәақәа рҿы ачымазаҩи уи иҭанхацәеи рыхьӡала анцәа дуқәа ирашьапкуан, хьаа-баа рымоуп ҳәа ирындырԥшӡомызт, «Анцәа дызҭоу ибаргәузеи», – ҳәа акәын ишырҳәоз:

Ахьы Зосҳан, уаа, ҭабу,
Уаа, рыуоу, рада, уа ҭабу,
Ахьы Зосҳан иԥа, иԥсы дуҳәауеит,
Ханиа шкәакәа, уаа, ҭабу,
Ахьы Зосҳан, уаа, ҭабу!
Ахьы Зосҳани Ханиа шкәакәеи ирызку ашәақәа иахьа Ҭырқәтәыла инхо аԥсуаа рҿгьы ирхамышҭыкәа издырқәо ыҟоуп. Апоет, аҵарауаҩ  Омар Беигәа (уи Стампыл дынхон) 1975 ҳықәса октиабр мзазы дсасны турист ҳасабла гәыԥҩык аԥсуаа драԥхьагыланы Аԥсны даны даныҟаз игәаларшәаны сара абарҭ ацәаҳәақәа зыҩуа исанирҵаз авариант абас иҟоуп:

Зосҳан тата ҳара даҳҭоуп,
Ханиа аӡӡеи ахчы дықәтәоуп,
Зосҳан тата иақәиԥсауеит,
Ханиа шкәакәа иақәлыҟәшәауеит,
Напы ԥшқа цәеи-жьи ирыхәшәуп,
Рыбжьи ражәеи гәи-ԥси ирыхәшәуп,
Ила, иԥсы ҳназышәаҳәаҩуп,
Ицәеи ижьи шәнапы иануп,
Лалеи, али, лаалеи.

Г. Ф. Чурсин игәаанагарала ацәарԥшӡа анцәахәы Зосҳан (Зоусҳан) дцәырҵижьҭеи рацәак ҵуам. Ари аҵарауаҩ дзыҿцәажәаз аԥсуа ҭаҳмадцәа излаиарҳәаз ала, аԥсуаа ахцаны Ҭырқәтәылаҟа (амҳаџьырра) ирго иалагаанӡа ацәарԥшӡа шамахамзар аӡәгьы имыхьӡацызт. Уи ачымазара рылазгалаз ԥсҳәааи ахҷыԥсааи роуп. Уи ҟалеит ԥсҳәааи ахҷыԥсааи хырҵәаны 1864 шықәсазы Ҭырқәтәылаҟа ианыргоз.
Абри ахшыҩҵак ашьақәрыӷәӷәаразы Г. Ф. Чурсин ихы иаирхәеит И. Пантиухов истатиак аҿы иҟаиҵаз адырраҭарагьы. Ари аҵыхәтәантәи автор 1867  шықәсазы агазеҭ «Кавказ» адаҟьақәа рҿы  иикьыԥхьыз истатиа аҟнытә Г. Ф. Чурсин иааигаз ацыԥҵәаха абас аҳәоит: «В мае 1865 г. мне случилось в соправождении толопы абхазцев выезжать из Окум в Абживский округ, где свирепствовала натуральная оспа, и у меня остались в памяти те странные и уныло торжественные звуки молитвы, которую пела эта, большею частью седобородая толпа, обращаясь к недавно открытому здесь повелителю оспы Зус-хану… «Псхувский и ахчипсхувский каратель, причинивший им беды и в Бзыбском округе, помилуй нас! Ханейзико Хания белая, мать Зусхана, посылает беды и милует, и Зус-хан, золотой Зус-хан помогает…» Как заметно из слов самой песни, она составлена недавно и соответствует времени выселения псхувцев и ахчипсовцев, т.е. 1864 г., когда оспа сильно поражала их»….
И. Пантиухов абарҭ иажәақәа цқьа ҳрызхәыцны, игәцаракны, хшыҩзышьҭрала ҳрыԥхьар, ҷыдарақәак рыдаабалоит. Ҿырԥштәыс иааҳгозар, абжьааԥны Ахьы Зосҳани Ҳаниа Шкәакәеи хаҵеи ԥҳәыси роуп ҳәа акәзар ишаадыруаз, араҟа урҭ рыӡбахә шҳәоу ани  ԥеи ракәушәоуп.
Убри аахыс (1864 ш. аахыс) Зоусҳан (абас ауп ари анцәахәы ихьыӡ Г. Ф. Чурсин ишиҩуаз – С. З.). Ахьы Зоусҳан ацәарԥшӡеи егьырҭ акыр чмазарақәеи дырхылаԥшхәны дҟалеит аԥсуаа рҿы. Г. Ф. Чурсин излазгәеиҭаз ала, Ахьы Зосҳан ауаԥсаа ирымоу ацәарԥшӡа анцәахәы дызлаиеиԥшқәоу ыҟоуп. Ауаԥсаа рҿы уи Аларды ихьӡуп. Ауаԥсаагьы «Ахьы Аларды» ҳәа изырҳәоит. Аларды дзықәтәоу аҽы ахьы иалхуп. Аԥсуаа рынцәахәы ихьӡгьы, ауаԥсаа рынцәахәы ихьыӡгьы ирыдҳәаланы ахьы аӡбахә лассы-лассы ирҳәоит.
Аԥсуаа рҿы Ахьы Зосҳан дшыҟоу еиԥш,  ауаԥсаа рҿы Аларды ифункциа џьбарақәа акыр иҭбаауп. Ацәарԥшӡа амацара акәым нцәахәыс дызмоу, аимҳәаршәаагьы, ала чмазарақәагьы дырхылаԥшхәуп. Ауааԥса ргәаанагарала Аларды иҟаԥшьу, зныхгьы ишкәакәоу, амҵәыжәҩақәа змоу, зхызҿы гмыгу, ицәаршәагоу, ауаа зыршәо, аҩ иҵазцало ԥстәык ауп. Аларды нхарҭас, тәарҭа-гыларҭас иахьамоу ажәҩан аҿоуп, аха зны-зынла уантәи илбаауеит ахьтәы, ма араӡынтә мардуан иқәгыланы. Ауаԥсаа уи дмыргәаарц, «идыргәыбзыӷырц» азы акәын «ахьтәы» зырҳәоз. Нхыҵ Уаԥстәылан иҟан ақыҭақәа иеицырзеиԥшыз, уи моу, аижәлантәқәа иеицырзеиԥшыз аныхақәа Аларды изкны. Аларды ихьӡала  лаҵара мза анҵәамҭеи рашәара мза алагамҭеи рзы есышықәса имҩаԥыргон аныҳәара. Уи ихьӡала еиҳараӡак иршьуаз хәыц еиқәаҵәа зламыз ауаса шьтәа акәын. Уи аныҳәараан ауаа Аларды  иҳәон ахәыҷқәагьы, адуқәагьы ацәарԥшӡагьы, егьырҭ инапаҵаҟа иҟоу ачымазарақәагьы ирцәихьчарц. Ауаԥсаа рпантеон аҿы Аларды зегь реиҳа иџьбароу, злеишәа цгьоу нцәахәуп.
Ацәырԥшӡа чмазара ахәшәтәраан изакәызаалак хәшәык уи адгалара ҟаломызт, ҵасмызт. Убасҵәҟьакәын егьырҭ Кавказтәи ажәларқәа аӡәырҩы рҿгьы ишыҟаз. Ацәырԥшӡа чмазара зыхьуаз хәшәык идугалар, уи анцәахәы Зосҳан дургәаауеит, ачымазаҩ ихьаа еиҳагьы еицәаутәуеит акәын иаанагоз. Ахәышәтәра ацымхәрас ачымазаҩ иҭынхацәа ес-иҟарҵалакгьы Зосҳан ддыргәыбзыӷуан, афатә-ажәтә издырхион, иҽы азы (зныхгьы иҽадазы) аԥҳә шьҭарҵон иафарц. Нас ачымазаҩ иааигәа иеизаны игәырӷьон, аԥхьарца адырҳәон, икәашон, асас ду (Ахьы Зосҳан) ирҭааз иеигәырӷьошәа, ашәа иаларҵоз ажәақәа рҿы уи анцәахәы иҳәон ачымазаҩ дизылыԥхарц.
Ацәарԥшӡа зыхьыз ачымазаҩ дахьышьҭаз ауадаҿы амца аиқәҵара ҟаломызт, ҵасымзт, уахь аӡыршы ҩнаугаларгьы ҟаломызт. Ари ачымазара зыхьыз ауаҩы иҩнаҭаҿы аҳәақәа анырҵомызт, аҳәажьы рфомызт. Аԥсуаа реиԥш, ауаԥсаагьы ацәарԥшӡа зыхьыз ауаҩы аҳәажьы иҿарҵомызт. Ари ачымазаҩ иҩны ааигәара ахысра ҟаломызт, ҵасмызт. Убас еиԥш аҵас рыман ауриақәагьы.
Ацәарԥшӡа зыхьны иахыԥсааз ауаҩы рыбжьы ҩҭыганы дырҵәыуомызт, иахьынӡазалшоз ала иеигәырӷьазшәа ҟарҵон, уи моу, ажәытәан иагьыкәашон. Ацәарԥшӡа иахыԥсааз ауаҩы иҵәуара ҵасмызт егьырҭ аӡәырҩы ажәларқәа рҿгьы: ақырҭқәа, ауаԥсаа уҳәа.
Абра иҳәатәуп даҽакгьы. Зосҳан (Зиусхан) ихьыӡ адыга фольклор аҿгьы иаҳԥылоит, аха уи уа имоу даҽа функциоуп, аԥсуа Зосҳан ифункциа иеиԥшым. Ажәа Зиусҳан адыга бызшәала «апатын» (урысшәала «господин») ауп иаанаго.
Маҷк иуадаҩуп Зосҳани Ханиеи рыхьыӡқәа адыгатәи амифологиатә дунеихәаԥшышьа иаҿыуп ҳәа В. А. Кәаӷәаниа ииҩуа. Еиҳа ииашазар ҟалап арҭ ахьӡқәа аԥсуаагьы, адыгаагьы еицырзеиԥшу шьаҭак аҟынтә иаагазар ҟалап ҳҳәар.


Ҭемырҟәара

Аԥсуаа рфольклори ретнографиеи ҭызҵаауа аҵарауаа (еиҳараӡакгьы хылҵышьҭрала иаԥсацәам) анцәахәқәа анырцәеилаԥсо, ма урҭ анцәахәқәа рфункциақәа ииашаны ианрызҭымҵаауа аҟоуп. Зныхгьы инцәахәым нцәахәқәоушәа ианрыхцәажәалогьы убап. Ҿырԥштәыс иаагозар, анонимтә авторк излаиҩуаз ала, адыд-мацәыс ҟазҵо анцәахәы аԥсуаа Ҭемырҟәара ҳәа ишьҭоуп. Уи автор излаиҩуаз ала, ажәлар рфантазиаҿы Ҭемырҟәара зықәрахь инеихьоу, ишлахьоу ҭаҳмадак иоуп, амҵәыжәҩақәа змоу аҽы дақәтәоуп (алакәтә рашь акәхап – С. З.). Уи аҽы ашьапы шьҭыбжьқәа ирхылҵуа ауп адад зыхҟьо. Уи аҽы иақәтәоу аҽыуаҩ (зхахәы шлахьоу аҭаҳмада) зыҭра иҭыхны, иртартаруа иику иаҳәа иармацәысуеит. Адыд-мацәыс зыхҟьо абри анцәахәы иааиԥмырҟьаӡакәа ацәгьара зуа, аус лашьцақәа мҩаԥызго дахьирхәырц дахьишьҭоу ауп. Адыд-мацәыс зысыз (ԥстәума, дуаҩума, шәаԥыџьаԥума) уи анцәахәы дитәуп (итәуп) ҳәа дыԥхьаӡоуп (иԥхьаӡоуп), дыԥсыр (иԥсыр) џьанаҭ дцеит ҳәа дыԥхьаӡоуп.
Адыд-мацәыс зысны имԥсыкәа иеиқәхаз, аха зыхдырра зцәыӡыз (ма зцәа-зжьы џьара ахәра анаҭаз) абас далырхуан: ас зыхьыз ауаҩы гәырҩас иҟаҵара иаҭыԥым, иҵасым ҳәа иԥхьаӡан, гәырҩас дҟарҵар, анцәахәы даргәаауеит, дзалымҵыкәа дыԥсыр ҟалоит, убри аҟнытә убри аамҭазы анцәахәы игәы иахәарц агәырӷьара иалагоит. Ацуҭа иаланхо ауаа ҳәсала, хацәала иеизакны акаҩ ҳәа ашәа ҳәо адыд-мацәыс зысыз ауаҩы дахьышьҭоу инеиуеит. Уа иахьнеиуа уи амацәаз еиԥш икәшаны акәашара иалагоит. Нас иеизаз ажәлар иреиҳабу аҭаҳмада даарылҵны Ҭемырҟәара изку ашәа ахапа аацәыригоит. Уи аҭаҳмада аныҳәаҩ  ифункциа назыгӡо иоуп. Егьырҭ ицдырӷызуеит.

Аҭаҳмада: Ои, атла чопа!
Еикәшаны игылоу: Ои, очоупара!
Аҭаҳмада: Атла чоупа Темургвара!
Еикәшаны игылоу: Воса-амара.

Иеизаз акыр ианакәшалакь, ашәа анырҳәалак ашьҭахь анцәыхәы ихьӡала ашьтәа ршьуеит, акәац ҭырасла  ихҟьаны иҟоу ашәымкьаҭ иқәырҵоит. Адыд-мацәыс зысны зыхдырра зцәыӡыз (ма зымаха-шьаха хәрак аннаҵаз) деиқәхар, ацуҭа уаа абас еиԥш имҩаԥыргоз ақьабыз иабзоуроуп ҳәа ирыԥхьаӡоит. Ус акәымкәа, уи ауаҩ идунеи иԥсахыр, Ҭемырҟәара дихәуп ҳәа дҩышьҭыхны ашәымкьаҭ дықәҵаны даанрыжьуеит наунагӡа.
Ара зыӡбахә ҳамоу астатиаҿы излаҳәоу ала, ас еиԥш иҟаз аԥсцәа зқәырҵоз ашәымкьаҭқәа ажәытәан ирацәан, аха аҵыхәтәан аҭыԥантәи аиҳабыра ирымуа иалаган имаҷхеит.
Анаҩсҟа астатиаҿы излаҳәоу ала, аԥсуаа агәра ргон адыд-мацәыс  зысыз ауаҩы дымԥсыкәа деиқәхар, еиуеиԥшым иԥсабаратәым амчқәа иланы дҟалошәа, дҵаҳәахошәа, ауаа ирыхьуа ачымазарақәа ирылирго, ҳаԥхьаҟа иҟалаша идыруа дҟалошәа.
Излаабо ала, араҟа автор ицәеилахәақәаз акымкәа, ҩбамкәа иҟоуп. Зегь раԥхьа иазгәаҳҭап, иахьынӡаадыруала, Ҭемырҟәара ҳәа аԥсуаа нцәахәык дрыманы иҟам. Адыд-мацәыс анцәахәыс аԥсуаа ирԥхьаӡоз Афы иоуп.
Автор истатиаҿы иааигаз ашәа атеқст ԥшь-цәаҳәак акыр иеилахәоуп, иеицакуп. Еиҳа ишиашоу, ажәлар рҿы ирҳәоны ишаадыруа абас ауп: 

О, атлар-Чоԥа!
Оо, ачоԥара!
Атлар-Чоԥа Ҭемырҟәара!
Уаса рада!

Ари ашәа атекст еиуеиԥшым авариантқәа (хыԥхьаӡарала жәеиза рҟынӡа) кьыԥхьны иҳамоуп.
Вариантқәак рҿы ҵабыргынгьы ажәа «Ҭемырҟәара» ҳԥылоит (№№ 67, 68, 73), аха иаанаго ҳәа, функциас иамоу ҳәа акагьы еилкаам. Иарбанзаалак текстк, вариантк аҿы анцәахәратә ҟазшьа џьара акы аманы, акы иалаҟаны ҳәа иаабом. Уи моу, хатәы хьӡу, зеиԥш хьӡу цқьа еилкаам. Абра зыӡбахә ҳәоу атекстқәа рҿы ада аԥсуа жәлар рпоезиаҿы, амифологиаҿы, иааидкыланы афольклортә жанрқәа егьырҭ зегьы рҿы хәыц-хәыц ҳаимдарагьы џьарамзар џьара «Ҭемырҟәара» ахархәара аманы иаабом. Ажәытә зны уи анцәахәы ихьӡымызт ҳәа иаахжәаҵәҟьаны мап ҳзацәкуам, аха анцәахәы ихьӡын ҳҳәартәгьы аҿа ҳамам. Иҟалап ажәарыхәмарра ҳасабла мацара иҟазаргьы. Ари ажәа ахархәара ахьамоу ашәа акәзар, ҵабыргуп қьабзтә ашәоуп, «Арышра ашәа», мамзаргьы «Атлар-чоԥа», «Анцәа рацәа» ҳәа изышьҭоу ауп. Ари ашәа аԥхьарца инаҵангьы ирҳәон, иагьацкәашон. Ажәлар рҿы традициала, адад-мацәыс ауаҩы, ма арахә ианрыслакгьы ирҳәон, аха уи мацара иазкымызт. Ирҳәон аршышра зыхьны (еиҳараӡак аԥҳәызба қәыԥш ианлыхьлакь) ичмазаҩхоз иҳәоит, далнаргоит ҳәангьы. Аршышра зыхьыз анцәа диҭааит ҳәакәын ишырԥхьаӡоз. Аки ҩбеи ирыдамзаргьы иаршышыз икәашаны ирҳәоз ари ашәа авариантқәа ааҳгап. 

Уа, атлар-чоԥа, Ҭемыр-ҟәара,
Анцәа дызҭоу ибаргәузеи,
Анцәа дахьнеиз ирхароузеи,
Насыԥ рымоуп наныкьара!
Анцәа дызҭоу еигәырӷьауеит,
Иаднагалаз имаҵ руеит,
Уаа, ирзымдыруа иаҭоумҵан,
Ирдыруала ухьымаҵ руеит!
– Анцәа ҳазшаз лыԥха сиҭеит,
Жәлар еизаны исыдтәалоуп,
Хынтә хьаа ашьтәа шкәакәа,
Абар амҩа ирыма иқәуп.
Са сыжәҩа сақәиҭтәы!

Уа, атар-чоԥа, уа, атлар-чоԥа,
Анцәа илԥха анцәа ибиҭааит!
Уа, атлар-чоԥа, уа, атлар-чоԥа,
Анцәа илԥха анцәа ибиҭааит!
Уа, атлар-чоԥа Ҭемыр-ҟәара,
Ацәа дызҭоу насыԥ рымоуп!
Уа, атлар-чоԥа, чоԥа рҳәама,
Уа, ҳа-ҳа!
Уа уџьымшь, уԥшь-махаки,
Анцәа ҳуҳәоит иҳауҭарцы.
Иаҳдыруала ҳхы ҳаигӡом,
Уа ҳа-ҳа!
Аҽҵыс имиц узырбжьоит,
Асыс имиц узыхдыркуеит,
Улеи уԥси ҳрыҳәауеит,
Гәырӷьара хәмарла уаҳзалҵырц,
Анцәа илԥха анцәа иуиҭааит!
Уа, атла-чоԥа, Чоԥа рҳәама,
Уа, ҳа-ҳа!

Абри ашәеи иара анырҳәоз имҩаԥыргоз ақьабызқәа руаки дрылацәажәауа аԥхьаӡатәи аԥсуа етнограф Соломон Теимурҟә-иԥа Ажәанба иҩуан: «Если громовым ударом будет убита скотина, то хозяин ее собирает всю деревню, без различия пола, и устраивает на 4-х столбах вышку такой вишины, чтобы на не могли вспрыгнуть собаки или хищные звери. После приготовления вышки все присутствующие совершают вокруг убитой скотины пляску, напевая следующие слова: одна половина поет хором «Во-етла», а другая «Чоупар-оу», причем скотину поднимают на вышку. Там она остается на жертву хищным птицам. После совершения пляски и поднятия трупа убитой скотины хозяин, в знак благодарности богу за его посещение, приносит в жертву другую скотину; однако же в заключении молитвы, читаемой во время жертвоприношения просит бога, чтобы он пощадил на будущее время как его самого, так и стада его. Из мяса жертвы приготовляют пищу, раздают ее собранному народу и пир на счет хазяина убитой громом скотины продолжается целый день.
Если гром порозит человека, то и над его телом совершают подобный же обряд. Во время круговой пляски родственники убитого не должны плакать, потому что, по понятиям абхазцев, Афы поразит всех присутствующих одним ударом. Тело убитого громом человека остается на вышке в гробу до тех пор, пока не останутся от него одни кости. После этого гроб снимают с вышки и предают его с костьми земли при обычном обряде погребения и совершают поминки.
Описанное суеверие до такой степени вкоренилось в Абхазии, что никто без пляски и песни не решится поднять тело убитого человека или скотины».
Ара зӡбахә ҳамоу ашәаҿы «Ҭемыраҟәа» анаҩсгьы «Чоԥа» закәугьы еилкаам. (Шәахә.: «Чоԥа» иазку аститиа абри ҳашәҟәаҿы).
Ҭемыраҟәара изкны уажәы иҳамоу аматериалқәа зламаҷу ала, иҳалдыршом уи анцәахәык ихьӡуп ҳәа аҳәара, убри аҟнытә уи закәу цқьа аилкааразы аԥшараақәа мҩаԥгатәуп ари нахысгьы.
Излаабо ала, XIX ашәышықәсазгьы Ҭемырҟәара дынцәахәызу, ари ажәа даҽа ҵакык амазу, даҽак аанагозу еилкааамызт, иахьа шьҭа уи аилкаара еиҳагьы иуадаҩхеит. Акы уеизгьы иазгәаҭатәуп: ари ажәа, хымԥада, мифтә хаҿык иадҳәалоуп, аха ажәытәан уи функциас иамаз ҳаздырам цқьа.
Ажәа «Ҭемырҟәара» ахархәара ахьамоу аршышра ашәа атекст заҵәык злакәу ала, гәҩарас иаҳнаҭоит арҿиара (ауаа рырҿиара) анцәахәыс дыԥхьаӡазар ҟаларын ҳәа. Уи ажәа згәылагылоу ашәа ахьырҳәоз аршышра зыхьыз (уи еиҳараӡак изыхьуаз хаҵа имцацыз, аха зхаҵацара аамҭа ааихьаз аԥҳәызба лакәын) дахьышьҭаз аҩнаҭаҿы акәын. Насгьы, хымԥада, иара ашәа амелодиеи аритми ирышьашәалаз ала, гәыԥҩык ацкәашон, шамахамзар кәашарада инарыгӡомызт. Ари ашәа рҳәон аф зысыз ауаҩы изкны инаргӡоз ақьабз аангьы. Икәашон аҳәсагьы, ахацәагьы, иҿазгьы, зықәрахь инеихьазгьы.


Чоԥа, Атлар-Чоԥа

«Ҭемырҟәара» иеиԥшны, ажәа «Чоԥа» ахархәара аман амифалогиатә ашәақәа рҿы, лымкаалагьы аршышрашәеи аф зысыз ауаҩы изкны ақьабз анымҩаԥыргоз иацырҳәоз ашәаҿгьы. Зныхгьы ҩажәак еиԥшьны, ажәеицааираны ирҳәоит–«Атлар-чоԥа».
«Чоԥа», мамзаргьы «Атлар-чоԥа» иазкны акьыԥхь аҿы XIX ашәышқәсқәа аахыс аӡәырҩы аҵарауаа акры рҳәахьеит, иахцәажәахьеит (С. Т. Ажәанба, Н. Альбов, Н. Урсубиев, Вс. Миллер, Г. Ф. Чурсин, Н. С. Џьанашьиа, В. И. Абаев, А. А. Аншба, Е. М. Малиа уҳәа уб. иҵ.).
Адыд-мацәыс зысыз ауаҩы изкны имҩаԥыргоз ақьабзи ашәеи ирыхьӡуп Чоԥа (Чоԥаи). Ари ажәа рхы иадырхәон аарҩара аныҟалалак ақыҭа иалаланы ақьабзтә ныҳәарақәа раан. Ари атермингьы, издырҳәалоу ақьабзгьы амраҭашәарахьтәи кавказтәи ажәларқәа аӡәырҩы иеицырзеиԥшны ирыман. Уи рыман ауаԥсаа, ачерқьесқәа, абазинқәа, аԥсуаа, абалкарцәа, аҟарачқәа. «Чоԥа» иаанаго еилкаашьа  амоуцт. В.И.Абаев излаиҩуа ала, аԥсуаа «атлар» ҳәа ирҳәо ажәа ауаԥс ажәа «oeldary» («алдар») уаԥс бызшәала, иаанагогьы «аҭауад» (князь») ауп.
С.Т.Ажәанба иазлаиҩуаз ала, адыд-мацәыс рахәык иасны иашьыр, уи аԥстәы (арахә) зтәыз аԥшәма ахаҵа, аԥҳәыс ҳәа еилыԥшаара ҟамҵакәа, иқыҭа уаа зегьы еизганы, ԥшь-шьаҟак ларсны, алақәеи агыгшәыгқәеи зымҩаӡартә еиԥш ашәымкьаҭ дыргылон. Ашәымкьаҭ андыргылалак иеизаз зегьы рҽеибаркны аф зысыз аԥстәы (арахә) икәашо иакәшон. Иара убысҟан ишыкәашоз ҩ-гәыԥкны инеимда-ааимдо ашәа рҳәон: гәыԥҩык «Во-етла», даҽа гәыԥк «Чауԥар-оу», насгьы аф зысыз аԥстәы ҩышьҭыхны ашәымкьаҭ иқәырҵон аԥсаатәқәа ирыхәхарц, ирфарц. Иеизаз ақыҭа уаа аныкәашалак, ашәа анырҳәалак, аԥстәы ашәымкьаҭ ианықәрҵалак ашьҭахь, аԥшәма «анцәа дахьиҭааз» азы даҽа ԥстәык (рахәык) ишьуан. Аха усҟан анцәа диматанеиуа диҳәон ԥхьаҟа ԥырхага имоурц, ирахәгьы, иаргьы анцәа дырхылаԥшларц, арыцҳара дақәимыршәарц. Иршьыз арахә ажьы иақәнагоз агәыхә адгаланы иеизаз ажәлар ирҿеиҵон аԥшәма.
Адыд-мацәыс ауаҩы исны дашьыргьы убри еиԥшыз ақьабз мҩаԥыргон. Аԥсы икәшаны ианыкәашоз, иуацәа иҭынхәцәа ҵәыуар ҟаломызт, иҵасым ҳәа иԥхьаӡан аҵәуара, иҵәыуар еизаз зегьы аф рысны иннарҵәоит ҳәа иԥхьаӡан.
Аф зысны иашьыз акәыба дҭаҵаны ашәымкьаҭ иахьықәрҵоз уа иаанрыжьуан, ицәа ижьы ихыҵны ибаҩқәа рымацара аанхаанӡа. Нас длалбааганы, ибаҩқәа анышә иарҭон. Абас еиԥш иҟаз ақьабыз мҩаԥымгакәа аф (адыд-мацәыс) зысмны иашьыз рахәызаргьы, уаҩызаргьы алакьысра ҟаломызт, аӡәгьы изыгәыӷьуамызт. Убысҟак иӷәӷәан абри амцхаҵара аԥсуаа рыхдырраҿы.
Абри ақьабз иазкны С.Т.Ажәанба ииҳәаз иазааигәоуп Н.С.Џьанашьиа ииҳәазгьы.
Ажәақәа «етлар», «чоуԥар» ҵакыс ирымоу аԥсуаа ирыздырӡом ҳәа иҩуан Г.Ф.Чурсин. Абри аҵарауаҩ излазгәеҭаз ала, аҟарачқәеи абалкарцәеи рҿы аф зысны иашьыз ауаҩы изкны имҩаԥырго ақәабз аҿы ирҳәо ашәа иалоуп ажәа «чаппа». Ари ақьабзи, уа ирҳәоз ашәеи ижәытәӡазар акәхап. Абалкарцәа рнарҭтә епос аҿы иҟоуп аҳәамҭа чоппа иӡбахә ахьцәыргоу: аф зысны иашьуаз изкны «чоппа» ҳәа ашәак рҳәон.
Г.Ф.Чурсин излаиҩуаз ала, ауаҩы адыд-мацәыс исны дмыԥскәа дынхаргьы, аԥсуаа ҵасс изларымаз ала, уи иахьисыз деиҭамгакәа ааигәаҵәҟьа метрак, ҩ-метрак раҟара иҩаҳаракны ԥшь-шьаҟак ларсны, ашәымкьаҭ ҟарҵон. Уи хымԥада ара (акакан) амахәқәа, ма араса амахәқәа ирылхзар акәын. Иԥсылаз, ишкәакәаз аџьма шьтәа ршьуан. Адыд-мацәыс зысыз ауаҩы дҩышьҭыхны ашәымкьаҭ дықәырҵон Аф рашәа ҳәо. Уи ашьҭахь иеизаз зегьы «Атлар-Чоԥа» ҳәо, рнапқәа еибаркны, ашәымкьаҭ иакәшаны икәашон. Абри ақьабз иалахәыз зегьы хымԥада маҭәа шкәакәала иелаҳәазар акәын. Уа аҵәыуара  ҟаломызт, Афы  дыдмыргәаарц азы зегь гәырӷьалар акәын. Ари ақьабыз мҩаԥымгакәа Аф зысыз (иахәыз) ачымазаҩ аҩныҟа дыргар ҟаломызт.
Араҟа аҵәыуара шыҟамлоз, гәырӷьароуп ҳәа ишыԥхьаӡатәыз «Атлар-Чоԥа» иалоу ажәақәагьы ибзианы ирныԥшуеит. Аршышраангьы ус ауп ишахәаԥшуаз. Иаагап акы иадамзаргьы аҿырԥштәы. Авариатқәа руак абас иҟоуп:

       Атлар-Чоԥа темырҟәароуп,
       Уа, ҳеи-ҳеи, уа…
       Анцәа дызҭоу ихароузеи,
       Ирдыруала умаҵ руеит,
       Ирзымдыруазы иаҭоумҵан!
       Аршышра абзиахә гәырӷьара дууп,
       Уаса радашь, сиуармыхәа!
       Ахьы Зосҳан абра дыҟоуп.
       Абри захьӡу дызусҭ шәасҳәап…
       Уаса радашь, уара-дара!
       Ҳаит, амарџьа, адру шәырга!
        Ахьырԥарцәа шәеилагьыжьы,
        Сиуармыхәа, уара-дара,
        Рад-сиуама, уарад-гәышьа!

Г.Ф.Чурсин иазгәеиҭеит Чоԥа аԥсуаа рнаҩсгьы аҟабардааи, аҟарачқәеи, абалкарцәеи, ауаԥсааи дышрымоу, уи изку ақьабзи ашәеи арҭ ажәларқәа зегьы рҿы акыр ишеиԥшу, акыр инҭкааны дрыхцәажәеит Чоԥа ифунқциақәагьы. Ари аҵарауапҩ игәы  излаанагоз ала, Чоԥа акыр иархашҭхьоу нцәахәуп. Аԥсҭазаара акыр хҭысқәа рҿы уи анцәахәы иматанеиуан. Аҟарачқәа рҿы ажәытәан есааԥынра имҩаԥыргон Чоԥа изкны ажәлар зегьы рныҳәа. Чоԥа, Цопаи адыгьаагьы дырдыруан ажәытәан,аха шьҭа дырхашҭхьеит.
А. А. Аншба излаҭиҵааз ала, аԥсуа фольклор аҿы «Аф рашәеи» «Анцәа рашәеи» акны иеԥшны иаабоит, убарҭ ирыдкылоуп «Атлар Чоԥагьы». Арҭ реиԥшра зыхҟьаз адыд-мацәыс анцәахәы изку ашәа афункциақәа ахьыҭбаахаз ауп. Абри аҵаруаҩ ажәлар рҿы еизигаз аматериалқәа изларҳәо ала, аршышра еиҳараӡак изыхьуаз хаҵа имцацыз, зшәымҭа иҭагылаз аҭыԥҳацәа ракәын. Аԥсуаа рҿы аршышра ҳәа изышьҭоу аҵара-дырраҿы «болезнь св. Витта» ҳәа иԥхьаӡоу ауп. Уи зыхьуаз аԥҳәызба азнык азы лыԥсы лылшәшәаны дкаҳауан (уи епилепсиа ҳәа изышьҭоу акәзаргьы ҟалон), лнапқәа, лшьапқәа лмыхәо, иԥҵәазшәа лбон. Ус даныҟалалак, илыдеизаланы «Анцәа рашәа» рҳәон (абзыԥқәа рҿы), «Атлар-Чоԥа» рҳәон (абжьыуаа рҿы), илыкәшаны икәашон, иаалҳәоз, дызҳәоз зегьы ҟарҵон. Лара дахьыҟаз ауадаҿы абџьар змаз ахаҵа, ма ашәы зшәыз аӡәгьы дыҩнарыжьломызт. Уа инеиуаз зегьы иреиӷьыз рымаҭәа шкәакәақәа рышәҵаны инеир акәын. Ауаа еизаанӡа ачымазаҩ лыҽмырҵысӡакәа лиарҭа дылаиан. Иеизаз Атларчоԥа аҳәара ианалагалак, дҩықәтәаны иеизаз рахьынтә илгәаԥхоз арԥыск далԥшааны, дҩагыланы ларгьы уи ицкәашара далагон. А. А. Аншба излазгәеиҭаз ала, «Атлар» ауаԥс ажәа oeldar ауп, «аҭауад» аанагоит. 
А. А. Аншба Атларчоԥа иазкны иҟаҵаз аҭҵаара алкаа хада абас иҟоуп: ажәытәан аԥсуаа адыд-мацәыс анцәахәы изкны ашәак акәхарын ирымаз, уи ашәа рҳәон аф зысыз ауаҩы (арахә) имҩаԥгараан иҟарҵоз иаԥшьны. Аамҭа акыр аниас, уи ашәа афункциа ҭбаахеит, еиуеԥшым егьырҭ ачымазарақәа раангьы ахархәара аиуит: алаԥсра, алахацгьежьра, аршышра уҳәа. Атларчоԥа акыр ихьшәаноуп аԥсуа фольклор ишаланагалаз. Уи ус шакәу агәра ҳнаргоит џьарантәи (ауаԥс бызшәаҟынтә) иаагоу ажәа (атлар) акомпозит ахархәара ахьамоу. Насгьы «Аф рашәа» («Анцәа рашәа») ажәлар рҿы иахьагьы акыр иахӡыӡоит, абжьааԥны иахьабалак ирҳәом, ҵасым. «Атларчоԥа» акәзар, пародиак иеиԥшхеит. Уи азоуп хәмаршақә, лафшақә уи атекст авариантқәак рҿы абас иҟоу ажәақәа заланагалаз:
Аҳ икамбашь ашыла афеит,
Убри акәуп са сзыршышыз.
Аетнограф Е.М.Малиа излалыҩуа ала, Чоԥа дынцәахәуп, аԥҳәызба қәыԥш (зшәымҭа иҭагылоу), хаҵа имцац аԥҳәызба дылхарахар ҟалоит ҳәа ирыԥхьаӡон. Ажәлар рҿы  «Чоԥа дылхарахеит» мамзаргьы «Чоԥа далахеит» рҳәон. Уи «дызхарахаз» аԥҳәызба лҿы аҳабла иаиуаз аҿарацәа зегьы еизон, абиԥара  еиҳабы иаҵанакуазгьы ла лҿы инеиуан. Чоԥа дызхарахаз аԥҳәызба маҭәа шкәакәала  деиларҳәон. Ҩызас илыуаз, илҭынхаз арԥыск дылзалырхуан (лаҳәшьаԥа, ма лашьа иԥа). Уи лҩызеи лара ичмазаҩхази еицыкәашон, аҿаргьы, абыргцәагьы рнапы еинҟьо, еицыкәашо ашәа рҳәон. Зегь гәырӷьон, «Атлар-Чоԥа» рҳәон. Анаҩсҟа аҵарауаҩ иаалгеит Очамчыра араион Гәыԥ ақыҭан инхоз Зыхәба-Адлеиба Мыҷыҷ Кадыр-иԥҳа (75ш. лхыҵуан) илҳәамҭаны 1967 шықәсазы ианылҵаз «Атлар-Чоԥа» авариантқәа руак:

Уа Атлар-чоԥа ҭемырҟәара,
Былеи быԥси ҳаҳәоит.
Анцәа дызҭоу ибаргәузеи!
Чоԥа захьӡу гәырӷьарами,
Уаа, ҳа-ҳа-ҳа!
Уа Ушьа арахь бааԥшишь,
Была быԥсы ҳаҳәоит,
Анцәа дызҭоу ибаргәузеи,
Уа, етла, атларчоԥа.

Ари атекст аҿы излаабо ала, Чоԥа дыԥҳәысуп. Егьырҭ акыр вариантқәа рҿы дхаҵоу, дыԥҳәысу аилкаара уадаҩуп. Атлар-Чоԥа лыхьӡала ԥсаҭатә ҳасабла дәы ԥшӡак аҿы инаганы хәыц еиқәаҵәа зламыз аџьма шьтәа ршьуан.
Атермин «Чоԥа» (ауаԥсаа рҿы «Чоппаи») изыдҳәалоу ақьабзгьы иаргьы аӡәырҩы ажәларқәа рҿы ишеиԥшу азгәеиҭеит В. И. Абаев. Ауаԥсаа рнаҩсгьы ирымоуп адыгьаа, абазинқәа, аԥсуаа, абалкарцәа, аҟарачқәа. В. И. Абаев излазгәеиҭаз ала, ауаԥсаа рҿы Чопа (Чоппаи) изку ақьабзи ашәеи еидҳәалоуп, ари ашәа афы иашьыз ауаҩы имҩаԥгараан иахьырҳәоз анаҩсгьы ирҳәон аарҩара аныҟалалак ақәа анцәахәы ихьӡалагьы. Ажәа  «Чоԥа» («Цоппаи») аетимологиа еилкаам.
Аетнограф Л. Хә. Акаба имҩаԥылгаз аҭҵаарақәа рҿы аршышра зыхьуаз ирызкны аԥсуаа имҩаԥыргз ақьабзқәа, аритуалқәа  архаикатә ҟазшьа рымоуп. Аԥсуаа ргәаанагарала ари ачымазара еиҳараӡак изыхҟьаз амш ӷьарсқәа реилагароуп ҳәа иԥхьаӡан. Уи зыхьуаз еиҳараӡак аҳәсақәа ракәын. Ус ичмазаҩхоз ашоура дҭанагалон, аларқача лыхьызшәа дҵыс-ҵысуа, лыбаҩқәа еилаԥыҵәҵәошәа дҟалон. Лҭынхацәа иаалҳәоз зегьы ҟарҵалар акәын, мамзар еиҳагьы деицәахоит ҳәа ирыԥхьаӡон. Ачымазаҩ дахьышьҭаз ауадаҿы аҿаргьы, абыргцәагьы еизаны дырҷаԥшьон. Зегьы амаҭәа шкәакәа ршәызар акәын. Абри амцхаҵара убысҟак иӷәӷәан, убысҟак агәра ргон, ашәы зшәыз (амаҭәа еиқәаҵәа зшәыз), аӡәы дныҩналар, лара лыԥсы лылышәшәоит ҳәа дрыԥхьаӡон. Ачымазаҩ лхаҭа азин рылҭомызт амаҭәа еиқәацәа зшәыз рыҩналара. Иара убас абџьар змазгьы аӡә дыҩналар ҟаломызт, мамзаргьы лара ачымазаҩ илхыччоз аӡә дыҩналаргьы ҟаломызт. Ус еиԥш ачымазаҩ дахьыҟаз ргәылара аӡә дыԥсыргьы аҵәуара ҟаломызт, аԥсгьы абжьааԥны аасҭа еиҳа лассы дыржуан, ашәгьы ршәырҵомызт уи иҭынхацәа.
Ачымазаҩ лчымазара далҵырц азы ақьабыз мҩаԥгатәын аҩны инацәыхараны, дәыԥшӡак, дәы цқьак аҿы. Уахь днарыԥхьон Анцәа рцәашьы зку ҳәа иалхны иҟаз аныҳәаҩ. Ари ачымазара анцәахәы ихьӡ ала аӡыс ршьуан. Уа идыргылон ашәымкьаҭ, уи  иақәырҵон араса бӷьы (араса амахә ҟатақәа абӷьы шырҿаз). Иара уаҵәҟьа акәын аӡысгьы ахьыршьуаз. Уи акәац еиҿыхны, ижәны иандырхиалак, инаганы ашәымкьаҭ иқәырҵон, агәи агәаҵәеи араса амахә иалхыз аҵәы иахарҵон.
Ари ақьабыз амҩаԥгараан ачымазаҩгьы уа днаргон, акәац зқәыз ашәымкьаҭ аԥхьа днены дшьамхнышлон. Аныҳәаҩ анцәа ду диҳәон ачымазаҩ лчымазара далигарц, агәабзиара лиҭарц. Уи аамҭазы ақьабыз амҩаԥгара иалахәыз зегьы «Амин» рҳәон. Уи анаҩс ачымазаҩи илыцқәази аҩныҟа ицон ихьамԥшӡакәа. Егьырҭ уа иаангылон. Адгьыл аҿы (ашьацраҿы) араса быӷьқәа шьҭарҵон, уа иқәырҵон абысҭа, акәакәарқәа, акәац (аҩы наргомызт, уа аҩы ржәыр ҟаломызт). Абӷьы зҿаз араса амахә ҟатақәа анышә аҿы инышьҭаҵаны, инарықәтаны акрырфон. Афатә ирцәынхоз аҵлақәа рҿы икнарҳауан. Абас еиԥш аныҳәара анымҩаԥыргалак ашьҭахь ачымазаҩ дыбзиахароуп ҳәа ирыԥхьаӡон.
Л. Хә. Акаба излеилылкааз ала, абжьыуаа рҿы ари ақьабзи уи иадҳәалаз ашәеи «Атларчоԥа» ҳәа акәымкәа «Аҵларчоԥаҳәагьы»  рҳәоит. Убри аҟнытә ари ахьыӡ аҵарауаҩ аҵла иадылҳәалоит («аҵла+чоԥа»), «Чоԥа» ахәшҭаара анцәахәыс иԥхьаӡоу, аԥсуа мифалогиа ибзианы иадыруа Ҿаԥ иакәзаргьы ҟалап ҳәа илыԥхьаӡоит. Л. Хә. Акаба лгәаанагарала, иҟалап «Атларчоԥа» изку ашәеи ақьабзи ажәытә зны аҵла иакәшаны имҩаԥыргозҭгьы.
Чоппа иӡбахә ҳԥылоит абалкарцәеи аҟарачцәеи рнарҭтә епос аҿгьы. Ҿырԥштәыс иааҳгозар, атекстқәа руак аҿы («Рачикау» ) излаҳәоу ала, афырхаҵа Рачикауи иаӷа Абзыцәгьа Гилиахсартани хынцәмырха реидысларақәа руак аан, Рачикау иаҳәа аамҩаниҵан Гилиахсартан ихы абжа ааиҟәирԥеит. Иҟалаз шыҟалаз аиаша аӡәгьы изеилымкаарц, Гилиахсартан абаа дныҩнаххын дыҳәҳәеит, адыд-мацәыс исызшәа ашәа «Чоппа» сыхҳәаатәуп иҳәеит.
Ари атекст акомментариақәа азызҩыз Т.М.Хаджиева излазгәалҭаз ала, аҳәамҭақәа рҿы аӡәы адыд-мацәыс анислак, нарҭаа ашәа «Чоппа» рҳәон. Чоппа  балкарааи аҟарачқәеи ржәытә нцәахәуп, адыд-мацәыс иахылаԥшхәу иоуп.
Иҟазшьарбагоуп Д. И. Гәлиа иажәеинраала «Атлар-Чоԥа (Ашышра ашәа)». Ара ажәлар рашәеи апоет исахьаркыратә хыҭҳәааи еилышьны, иеимаданы, иҭибаго иҟаҵоуп. Насгьы Ахьы Зосҳангьы иӡбахә уаанӡа ишаадыруаз акәымкәа, даҽакала иҳәоуп:

Атларчоԥа ҭемырҟәароуп!
Уа… ҳеи… ҳеи… уаа…
Анцәа дызҭоу ихароузеи!..
Ирдыруала умаҵ руеит!..
Ирзымдыруазы иаҭоумҵан!..
Аршышра бзиахә гәырӷьа дууп!..
Уасарадашь, сиуармыхәа!..
Ахьы Зосҳан абра дыҟоуп!..
Убри захьӡу дызусҭ шәасҳәап!..
Ҩ-нызқь шықәса рнаҩс гәышь!..
Ҳәынҭқарс дрыман Абассиаа!
Оҩ дус дрыман Абешьаа ду!
Ахьы ҳәа иԥхьон Абыссыниаа!..
Абарҭ ахԥагьы тәылак акәын!..
Аԥсуа жәлара убрахьтә иҭыҵт!..
Абас рҳәоит аҭорыхҩҩцәа!
Уасарадашь уара-дара!..
Ҳаит, амарџьа адру шәырга!..
Ахьырԥарцәа шәеилагьажьы!
Акәашацәа шәааилагьажьы!
Сиуармыхәа уарадара!..
Рад-сиуама, уарад гәышьа!..





















ЕиуеԤшым аҬыԤҚәа рынцәахәҚәа. Амифтә ҬыԤ хьыӡҚәа

Ҿаԥ

Аԥсуа демонологиатә персонажцәа дреиуоуп Ҿаԥ. Џьоукы уи дхаҵошәа ихцәажәоит, аха дыԥҳәысзар ҟалап зҳәақәогьы рацәаҩуп. Уи илызкны адыррақәа иҳамоу маҷуп. Аԥсуаа рҿы иҟоуп (уарла-шәарла акәзаргьы иахьагьы изҳәақәо уаҩы иԥылоит) абас еиԥш ашәиратә форма: «Ҿаԥ улкааит».
Ҿаԥ ллеишәа цәгьоуп, илгәамԥхо ҟазҵо дылкуеит, дихарахоит. Ҳинформаторцәа руаӡәк (Акаба Зина Раџьаб-иԥҳа, Очамчыра ақалақь аҿы дынхоит) 1990 шықәса ииуль 5 аҽны излаҳалҳәаз ала, «Ауаҩы (дыԥҳәыс, дхаҵа) имацара уахынла акыр аамҭа ахәшҭаара дыҽҳәатәар ҵасмызт». «Ахәышҭаара Ҿаԥ улкуеит уаха умацара утәама» – рҳәон. Ԥҳәыск лымацара ахәшҭаара дыҽҳәатәаны аласа лкәыкәуазаарын. Ари данышьҭамлаӡа, аласа акәыкәра данаҟәымҵӡа, ахәышҭаара Ҿаԥ зыхьӡыз дгәаан, даакылсын, аԥҳәыс лласкәыгә аалымылхын, лласкәыгә ала даалысуа дышьны длышьҭалҵеит. Абри абас санду рыцҳа илҳәо саҳахьан».
Н.С.Џьанашьиа излаиҩуаз ала, ахәыҷы (аԥшқа) акыр аамҭа дзымныҟәо дҟалар, ашьхәа-ԥҟара ҳәа ақьабзи аныҳәареи мҩаԥыргон. Ашә агәылаҵаны амцаҿы амгьал рӡуан. Ахәыҷы даниз дышьҭызхыз аԥҳәыс бырг (аԥҳәыс цқьа) аласалых рахәыцқәа рыла ишьапқәа еидкыланы иҿалҳәон, нас днаганы ирӡыз амгьал агәҭа дықәлыргылон, убри анаҩс абас ҳәауа ҳәызбала ахәыҷы ишьапқәа злеидҿаҳәалаз арахәыцқәа ааԥылҟон: «Ушьапқәа еидысхит, уаусышьҭит». Амгьал шаны ахәыҷқәа ирырҭоит, урҭ ирырҭаз амгьал сақәа (ахәҭақәа) ишеибарҩуа ирфароуп (еибарҩуа ирфароуп).
Абри еиԥш ақьабыз амҩаԥгареи аныҳәареи рышьҭахь ахәыҷы аныҟәара дзаламгар, Ҿаԥ иҳәоит. (Н. С. Џьанашьиа  Ҿаԥ дхаҵоуп ҳәа дыԥхьаӡаноуп дышихцәажәо. Насгьы ихьӡ  Ҷап ҳәоуп ишиҩуа, аха ажәлар рҿы ари амифтә хаҿы ихатәы хьӡы Ҿаԥ ҳәоуп ишырдыруа – С. З.). Ҿаԥ ахәышҭаара иахылаԥшхәу, уи анцәахәы иоуп. Иара иоура кьҿуп, ахәшҭаара деиҳам. Аԥшҩы ԥҳәыс изларабжьалгоз ала, Ҿаԥ изкны абас иныҳәон. Ихаз-хазу, еиԥшым быжькәарак (быжь-ӡиаск) рҟынтәи аӡи ахаҳә ссақәеи аргон, быжь-ҭаацәарак рҟынтәи хәыҷык-хәыҷык рҟәыхқәа ааргон, ирыԥхьан инаргон быжьҩык аҭакәажәцәа жәа-цәашьык адыркуеит. Абарҭқәа рышьҭахь ахәыҷы дышьҭызхыз аԥҳәыс бырг мгьалла ихҟьоу (амгьал зқәу) ахәышҭаараҿы ахәыҷы дыкны дналгоит, Ҿаԥ лхы «наиқәкны» абасгьы дныҳәоит: «Ҿаԥ ду! Уара абри ахәыҷы аӡаҿы дукызар, даушь, ахаҳә аҿы дукызар наҟ даушьҭ, агәылацәа рҿы рҿы дыукызаргьы, даушьҭ, ахәышҭаараҿы  дыукызаргьы, наҟ даушьҭ, дахьукзаалакгьы абри ахәыҷы аӡаҿы наҟ даушьҭ, ишьапқәа ԥыртланы даушьҭ! Уара угәы ҟазҵарц азы быжь-ҩык аҭакәажәцәа еизаагит, быжь-кәарак рыӡқәа еидаҳакылт (еилаҳҭәеит, еимаҳдеит), быжь-ӡык рҟынтә ахаҳә сса ҳаҟәшәан еилаҳԥсеит, убас бжь-ҩнаҭак рҟәыхқәагьы еилаҳаԥсеит! Ҳуҳәоит уара, абри ахәыҷы ишьапқәа ԥыртла, рхы иақәиҭтәы!».
Аетнограф Е. М. Малиа ианылҵаз аматериалқәа изларҳәо ала, Ҿаԥ тәарҭас, гыларҭас иахьлымоу (ари автор Ҿаԥ  дыԥҳәысуп ҳәа длыԥхьаӡоит – С. З.) ахәышҭаараҿоуп. Лгәыжәла цәгьоуп, илҭаххар  дузыбзиахоит, дургәааргьы дузыцәгьахоит, аӡәырҩы анцәахәқәа ишырҟазшьоу еиԥш, дургәыбзыӷлароуп, лгәы иаҭаху ҟауҵароуп дузымӷьашкхарц уҭахымзар. Ажәытәан ахәышҭаара иҽҳәаиоз (ахәшҭаара ааигәа ииоз) игәы иҽанырҵон: «Ахәхышҭаара уҽҳәаиар, Ҿаԥ улкуеит».


Аҩны анцәахәы

Егьырҭ акыр мырҭаҭратә нцәахәқәа реиԥш аҩны анцәахәгьы ажәлар дырхашҭхьеит, дызгәалашәақәо шьҭа акыр имаҷҩуп. Ажәытәан уи аҭаацәареи ахәышҭаареи ирхылаԥшхәқәоуп ҳәа ирыԥхьаӡоз егьырҭ анцәахәқәа зегь реиҳа дыӷәӷәан, урҭ зегьы иара инапаҿы иҟан, амҩа иқәиҵон ҳәа дыԥхьаӡан. Ауаа аҩнаҭа, ахәшҭаара дырзылыԥхарц азы есышықәса ааԥын, мҽышак аҽны ақьырсианцәа уи ихьӡала имҩаԥыргон аныҳәара ацә, ма ауаса шьтәа, ма аџьма шьтәа ӡатәыс изыҟаҵаны. Аныҳәара мҩаԥыргон аҩны аҩнуҵҟа, ахәшҭаара азааигәара. Аԥсылманцәа ари аныҳәа мҩаԥыргон ҩашак аҽны, ма хәашак аҽны. Аҭаацәа реиҳабы абырг иакәын иныҳәоз. Аԥсылманцәагьы ӡатәыс иҟарҵоз ацә, ма ауаса шьтәа, ма аџьма шьтәа ракәын.


Ашьха анцәахәы

Абас еиԥш ацәахәы аԥсуаа дрымоуп ҳәа далкааны иазгәазҭаз Н. С. Џьанашьиа иоуп. Уи  автор излаиҩуаз  ала, ари анцәахәы ашьхақәа зегьы дахьрыԥшхылахәу анаҩсгьы ашьхара иқәу ашәарахқәа, агыгшәыгқәа зегьы инапаҿы иҟоуп. Аԥсуа хьшьцәа аԥхын рырахә ашьха ианкарцози шьхалбаани абри анцәахәы ихьӡала аныҳәара мҩаԥыргон. Ашьха анцәахәы акакаб ҳәа изышьҭоу аԥсаатә дҵас иаиҭеит егьырҭ ашьха иқәу аԥстәқәа зегьы ахьчаларц. Убри аҟнытә харантәи шәарыцаҩык, ма даҽаӡәы ашәарах (агыгшәыг) ираӷоу дабар, аҽыҳаракны иԥырны, акаркарра иалагоит, убри ала агыгшәыг агәаҽаннаҵоит ашәарҭара шааигәахаз
Ашьха анцәахәы ишьақәыргылан имоу аԥҟарақәа еилазго иранешьаӡом, дырмеигӡакәа иахьирхәуеит. Ашьха илбаауа аӡы цқьақәа рҿы зцәа хтны зҽызкәабо ахьирхәуеит. Убри аҟнытә аԥсуа хьшьцәа уи анцәахәы дыдмыргәаарц рцәа хтны ашьха илбааҟьо аӡқәа рҿы рҽыркәабомызт.
Н. С Џьанашьиа иҿы «ашьха-инцәахәы» ҳәоуп ишану. Еиҳа ииашоуп «ашьха анцәахәы» ҳҳәар.


Ага анцәахәы

Н. С. Џьанашьиа «ага-инцәахәы» ҳәоуп ишиҩуаз. Иаҳа ииашоуп «ага анцәахәы» ҳҳәар. Уи иасинонимқәоуп «Еҭ-ныха», «ага-ныха».
Ари анцәахәы изкны аԥсуаа аныҳәара мҩаԥыргон амшын ахықәан акыр аамҭа аангылатәыс ианроуаз. Ари анцәахәы игәхьаа умкыр даара ицәымӷуп, дгәаауеит ҳәа дыԥхьаӡан. Ишихәҭо ҳаҭыр иқәзымҵо, дзаҭәазымшьо амшын анцәқәырԥо дахьирхәуеит. Убри аҟнытә ахәыҷқәаҵәҟьагьы азин рымамызт амшын аҭажьцәара, уи ахаҳәқәа рҭаԥсара. Ага нцәахәы имҵахырхәара ақьабз уажәы аакьыскьанӡагьы еиҳа инханы иҟан Гәдоуҭа араион аҿы, еиҳараӡак Амԥараа рыжәлантә аҿы. 


Џьаҳаным

Џьанаҭ иҟоу кашырразар, џьаҳаным гәаҟырҭа ҭыԥуп. Амифқәа еицҿакны изларҳәо ала, рыԥсы анҭо, агәнаҳарақәа ҟазҵо зегьы џьаҳаным инанагоит. Ауаҩы (аԥсы) даныршәиуагьы «џьаҳаным уҭыԥхааит», – рҳәоит.
Џьаҳаным  зегь рыла уаӷеимшхароуп иҟоу, аха зегьы иреицәоуп аарцәы агәнаҳақәа ҟазҵаз изы амца рхианы уа иахьыҟоу, амца дахьаладырԥало.
Аԥсуаа рҿы иахьа уажәраанӡагьы дара ирылаҵәаны иҟоуп ауаҩы нарцәы дцаны даазшәа изҳәо амифтә жәабжьқәа. Еиуеиԥшым урҭ ажәабжьқәа изларҳәо ала, ауаҩы нарцәы дахьнеиуа ибоит уа инанагаз рыхҭысқәа зеиԥшроу. Досу иԥсы анҭаз арахьтәи адунеи (аарцәы) данықәыз абзиара ҟаиҵазаргьы, ацәгьара, агәнаҳа ҟаиҵазаргьы рцымхәра агәаҟра уа изыԥшуп, иарбанызаалак акы дзацәцо дзыҟалом. Ҿырԥшыс иааҳгозар, атекстқәа руак излаҳәо ала, нарцәы ицаны иааз» уа иибаз рацәоуп: аҳәа кнаҳаны ианиба, ари закәузеи ҳәа данҵаа, «Абри адунеи данықәыз дуаҩы бааԥсын, дҳәаа еилагаҩын. Абра данаарга иус ианахәаԥш абри аҩыза иқәрҵеит. Дҳәаны абра дыкнаҳазааит ҳәа ақәҵа иқәырҵеит», – рҳәеит. Иара убас хаҵак иԥҳәыс иҟәаҟәа дықәыртәаны длеига-ҩеиго дибеит ари нарцәы «ицаны иааз»! Ари змаанозеи ҳәа данҵаа, аҭакс абас иарҳәеит: «Арҭ хаҵеи ԥҳәыси роуп. Ахаҵа адәы данықәыз амаҳагьарақәа ҟаиҵахьан. Арахь ианаанага, аиҳабацәа ааилатәан абас, иқәырҵеит, иԥҳәыс  иҟаиҵаз агәнаҳарақәа ихылгааит ҳәа. Иаргьы убри нахыс иԥҳәыс ибӷа дықәыртәаны дныҟәигоит».
Нарцәы «ицаны иааз» арҭ иибақәаз днараҩсын дышнеуаз ахацәа ахьеибарԥсуаз ибеит. «Арҭ ахацәа ирыхьзеи, исашәҳәароуп», – иҳәеит. «Арҭгьы еигәылацәан, аха еинаалаӡомызт. Уахгьы-ҽынгьы аисра иаҿын, аиқәԥара иаҿын. Рҳәаақәа инарыхон, иаарыхон. Ара ианааи, рус ианахәаԥш, изышьцыло ала иҟазааит, ҽак раҳҭар ирызныҟәгом», – рҳәеит.
Анаҩсҟа нарцәы «ицаны иааз» абас иҳәеит: «Снаԥшызар ԥҳәыск амца лкуп абыр-бырҳәа, ларгьы арҵәаа дыҳәҳәо, дҩаԥа-ҩаԥо исырԥсоит ҳәа даҿуп, аха иаҳагьы илкуеит акәымзар иԥсом. «Ари мыждарас дзыниазеи?» «Ари аандақәа лшәон аанда нлыжьуамызт, амца иалыргон. Ауаа рымхқәа  дрыван енагь. Ара  дахьааизгьы абас қәашьс илықәырҵеит».
«…Снаԥшызар ԥҳәыск дыкәлаауа длеиуеит, ҩ-лак еихьымӡа-еиԥымӡо илышьҭоуп ахыу ишо. Нас инлыхьӡаны иаалыцрыхо, лымаҭәа ԥыжәжәа иҟарҵоит. Лара исҟәысцоит ҳәа даҿуп, аха дрыхәом. Ари сгәы даарыцҳанашьеит: «Ари амыжда, иарбан гәнаҳароу дызҵоу?» – сҳәеит. «Ари адәы данықәыз ашыла ԥсахра илгар илырхынҳәӡомызт. Уи агәнаҳара дуқәа иреиуоуп. Абарҭ алақәа адунеи ахьынӡашоу абас ддыргәаҟуеит».
Ажәа «џьаҳаным» акыр шықәса уажәаԥхьа аԥсуа бызшәа иаланагалаз тәым ажәоуп, аҭиурк бызшәақәа рҟынтә иԥсахны иаагоуп, аԥсылман дин иацны иҳаланагалазар акәхап. Аԥсылман мифалогиаҿы џьаҳаннам ҳәоуп ишырҳәо. Уаҟагьы уи агәнаҳәара ҟазҵаз ауаа аныԥслак рыԥсы ахьнанаго хлымӡаах ҭыԥуп. Џьаҳаным агәашәқәа ҿоуп. Аԥсылман шәҟәы хада Аҟәырҟан излаҳәо ала, џьаҳаным агәашәқәа быжьба ҿоуп. Џьаҳанымҟа игоу ацҳа зынӡа ипоуп, аҳәа аҵарра еиҳам. Убри иқәымсыкәа ауаа џьаҳаным неишьа рымаӡам.


Џьанаҭ

Адунеи ажәларқәа аӡәырҩы рмифалогиаҿы ишыҟоу еиԥш, аԥсуа мифалогиаҿгьы, ауаҩы даныԥслакь нарцәы дахьнеиуа ихадароу ҩ-дунеик рыла ишоуп – џьанаҭ, џьаҳаным. Урҭ адунеиқәа зеиԥшроу ҳәагьы игәынкылан ирыман ажәлар. Аки-аки зынӡа иеиԥшӡам. Џьанаҭ зегь рыла кашырроуп иҟоу. Ауаҩы иԥсы анҭоу аус бзиақәа мҩаԥигозар, дқьиазар, цәгьарак, гәнаҳарак ҟаимҵозар, џьанаҭ днанагоит ҳәа иԥхьаӡан. Уа закәызаалак цәгьарак, уадаҩрак дақәшәом, ифатә ижәтә иагхом, хьаа-баа, гәырҩа иауам, иара изы иҟоу лашароуп. Уи азоуп ауаҩы (иԥсыз, иԥсхьоу) данырныҳәо «Џьанаҭ гыларҭа иоуааит» – зырҳәо. 
Агьырҭ аӡәырҩы ажәларқәа рмифалогиаҿы убысҵәҟьоуп ишыҟоу, хәҭаҷқәак рҿы маҷ-саҷк анеивга-ааивгарақәа рымазаргьы. Ҿырԥштәыс иаагозар, ауаԥсаа рҿгьы уи адунеи ахьыӡгьы дзанаҭ ҳәа иашьҭоуп. Ауаԥс мифалогиаҿы дзанаҭ нарцәы ҳәа изышьҭоу адунеи агәҭаноуп иахьыҟоу, хьтәы гәарала ихкаауп, ахьтәы гәашәқәа ҿоуп. Дзанаҭ ишәҭы-какаҷу баҳчоуп. Арԥарцәа рыҳәса ҿарацәеи дареи, рхәыҷқәеи ахьтәы столқәа ирхатәоуп. Урҭ астолқәа фатәы, жәтәы хкыс уаҩ иааиҭахыу зегь рықәуп, урҭ рыфатә, рыжәтә нҵәара ақәӡам. 
Аԥсуаа џьанаҭ иазкны ирымоу дунеихәаԥшышьақәа ақьырсиантәи аԥсылмантәи дунеихәаԥшышьақәа акыр ирнырит уҳәартә иҟоуп.



Нарцәы

Џьанаҭи, Џьаҳаными, ацгәы анцәахәы Ацхьи ирызкны ари ашәҟәы иану ҳастатиақәа рҿы урҭ ирыдҳәаланы нарцәгьы аӡбахә ҳҳәақәеит. Маҷк акәзкргьы ара уажәы уи ҷыдала ҳазааҭгылап. 
Нарцәы мифтә дунеиуп. Ҵабыргуп, иааидкыланы ари адунеи ду, акосмос зегьы хы-хәҭак рыла ишоуп ҳәа ирыԥхьаӡон мифла ихәыцуаз ажәытә уаа: ажәҩан, адгьыл, адгьыл аҵа. Ажәҩан тәарҭас гыларҭас, измоу анцәа дуқәа, анцәа ҳаракқәа роуп ҳәа ихәыцуан. Ауаҩгьы зны-зынла уахь дхалалоит ҳәа зҳәақәогьы ыҟоуп, аха уи уа ҭыԥс иалхны имам, адгьыл ахь дылбаауеит. Адгьыл аҵа  бжьы-хәҭакны иҟоуп амардуан еиԥш: быжьра-быжьҵәы (быжь-рак-быжьҵәык – аҵәы). Рак ҳәа изышьҭоу аура шәагоуп – амашьхәылҵи аҭаҷкәыми рыбжьара иҟоу. Аҵәгьы (аҵәы) аура шәагоуп. Иҟоуп ашәиратә форма: «Быжь-ра быжь-ҵәа уцааит (уҵабгааит)». Даҽакала иаҳҳәозар, «уԥсааит», «иҵауланы анышә жны уарҭааит». Иҟоуп ауаҩы даныԥслак иԥсы ихыҵны ажәҩан ахь ицоит ҳәа амифтә гәаанагарагьы. Аха зегь реиҳа ажәлар ирылаҵәаны иҟаз абас иҟоуп: ауаҩы ҩ-дунеик изшоуп: руак иԥсы анҭоу дызқәу ауп, егьы – даныԥслак иԥсы ахьнанаго ауп. Ас еиԥш амифтә дунеихәаԥшышьақәа адунеи ажәларқәа, шамахамзар, зегьы ирымоуп. Еиуеиԥшым адинқәа (буддизм, ақьарсианра, аԥсылманра уҳәа) рҿгьы ус ауп еиҳараӡак ишыҟоу. 
Ауаҩы иԥсы анҭоу дызқәу ари адунеи уаароуп, аамҭалатәуп, даныԥслак, иԥсы ахьнанаго наунагӡатәуп. Арҭ адунеиқәа аки-аки злеиԥшқәоу ыҟазаргьы, излеиԥшқәамгьы рацәоуп. Ауаҩы ицәа-ижьы аамҭала акәзар адәы ишықәу, иԥсы ԥсра ақәым. Ицәеи ижьи аныԥслак, иԥсы ихыҵны ицоит ҳәоуп мифтәла иаанаго. Аԥсуаа ауаҩы даныԥслак зынӡа даныӡааит ҳәа ирыԥхьаӡомызт, «идунеи иԥсахит» – ҳәа акәын ишырыԥхьаӡоз. «Аԥсы ахьцо, уи ԥсҭазаашьас иамоу атәы ҳазҳәо, ршаҳаҭгас иҳамоу «Ицәаны иааԥшыз» рҳәамҭақәа, насгьы «Аԥсы даабан» ҳәа ажәабжь еиҭазҳәо ауааи роуп.
Абарҭ адунеиқәа рыбжьара аӡиас ыҟоуп. Уа аӡиас ацҳа-ҵәры хыуп. Убри ацхаҵәры иқәсроуп иԥсыз ауаҩы иԥсы. «Аӡы шәыбжьалааит! – ҳәа дшәиуеит аԥсуа згәаӷ икыз аиҩызцәа, ма аигәылацәа рзы, иаҵанакуагьы «шәуаӡәы дыԥсааит»,– ҳәа ауп.
Ауаҩы даныԥслак нарцәи аарцәи адунеиқәа рыбжьара иҟоу абри аӡиас иху ацҳа-ҵәры иԥсы зықәсыр, џьанаҭ днанагоит. Уа мышхәыбзазароуп изыԥшу, наӡаӡа қьафурала, хьаа-баа имамкәа ихигалоит. Уи ацҳа ақәсра иага иуадаҩзаргьы, ишәарҭазаргьы хымԥада, иқәсуеит ари адунеи аҿы цәгьара ҟазымҵаз, гәнаҳа змам зегьы рыԥсқәа. Ари адунеи данықәыз ацәгьара ҟазҵаз, иага  иҽишәаргьы иԥсы уи ацҳа изықәсуам, далыҩрны дахьлеиуа џьаҳанымуп. Арахь иҟаиҵаз ацәгьарақәа, агәнаҳарақәа (ихәыҷы, иду) зегьы уа изыԥшуп, изыӷьашкуеит. Даҽакала иаҳҳәозар, ауаҩы иԥсы нарцәы иахьнеиуа алахьынҵа, аԥеиԥш абас иҟоуп: «Аԥсуа мифалогиеи, аԥсуа теологиеи изларҳәо ала, Нарцәы Аарцәтәи аԥсҭазаараҟны ухымҩаԥгашьа иақәнагоу ахәшьара арҭоит. Уи ахәшьара зеиԥшроу ауп изыдҳәалахо Аԥсы уаатәи иԥеиԥш, илахьынҵа. Даҽакала иаҳҳәозар, ара абзиа ҟазҵо уаагьы абзиа дақәшәоит, ацәгьа ҟазҵогьы иара убас. Уа зегьы шәа иза иҟоуп, зегьы еилкаауп, маӡа ыҟаӡам».
«Нарцәы ицаны иааз» ҳәа аԥсуаа иахьагьы ана, ара ирҳәақәо амифтә жәабжьқәа рцикл аҟнытә акы иадамзаргьы еиҳа иҟазшьарбагоуп ҳәа иуԥхьаӡаша дара ажәлар ишырҳәаҵәҟьо иааҳгап. Самсон Даҭа-иԥа Кәыҵниа (Очамчыра араион Аҭара ақыҭа) иҳәамҭаны 1973 шықәса февраль 16 аҽны сара абарҭ ацәаҳәақәа зыҩуа амагнитафон ианысҵаз атекст абас иҟоуп:
«Ажәытә уаа иага рҳәон, урҭ ирҳәоз зегьы ауишаху, аха исаҳахьоу ауп исҳәо.
Цҳак ыҟоуп рҳәеит. Ауаҩы даныԥслак, абни ацҳа дықәсроуп. Абни ацҳа џьанаҭ ицауеи џьаҳаным ицауеи еилнаргоит рҳәоит. Абни ацҳа инықәланы изықәсыз, убри џьанаҭ дақәшәоит, иԥсаҭа бзиахоит. Изықәымскәа инхазгьы џьаҳаным дақәшәоит, иԥсаҭа бааԥсхоит. Убас рҳәо саҳахьеит, седроу. 
Ацгәи алеи еисаны иҟоуп убри анарцә еимакны: ацгәы иаалаганы амни анарцә иҟоу ацҳа ашша ақәшьны ицоит, ала иауам, ауаҩы иԥсыз амни ацҳа дықәлаанӡа, дсыцәҭаҳауеит ҳәа ишәаны, атыша (наҟ тыша бааԥсуп, џьаҳанымуп рҳәеит), дҭамҳарц азы, инеины, ани ацгәы иқәнашьыз ашша арбзоит, иарыцқьоит, иқәнахуеит.
Аӡә дыԥсын хаха-хымш ус дыԥсны дықәын иҳәеит. Иуацәа, иҭынхацәа еизеит, дырҵәуоит, аԥсыжра  аҽҳәара ԥырҵәахьеит. Ишыҟаз акәымкәа, далҵын, даақәтәеит. Даналҵ, «уара, уанаџьалбеит, уԥсыз џьаҳшьан, уԥсны уқәын, уара убзахеит, иубазеи, иуаҳазеи, иухьзеи, иуыҵалазеи? – ҳәа иазҵааит иҭынхацәа, игәыла-изла, уа ажәлар еизаны иҟаз.
– Ҳы, уара, сара сахьыҟаз избаз, исаҳаз аҳәара салагар, сабахәо, аума зегьы ыҟоуп, – иҳәеит иара даацәажәан.
– Ишԥаҟоу, иҟоузеи?
–  Избаз, иҟоу зегьы злоуҳәозеи, аха џьашьатәык збеит, убри сҳәап, – иҳәеит. – Ԥҳәыск аџьымшьы лрашәон, алажә еиԥш, маҟҿаҳәара далагылан. Даҽа ԥҳәыск еимгәадук днеин дналывагылеит.
– Унан, бара мыжда, џьымшьхақәак хыҵәҵәаны исыҭишь, снацҳар сҭахуп, исгәаԥхеит, – ҳәа ус лҳәеит ани аԥҳәыс еимгәаду.
– Ҳы, аџьымшьха беилаҳазар, адгьыл ду бара ибымами, илабҵар, иаабрыхыр, иааҿыхны бамыцҳауеи! – лҳәеит ани аџьымшьҭра иалагыланы ирашәоз.
Ани деимгәадууп, егьи ауҭра далагыланы илрашәоит. Аимгәаду уаҳа акагьы мҳәакәа длықәлан дцеит.
(Абри ақыҭан абарҭ ауаа гәылак дрыман, ла бзиак иман. Ала бзиа имаз агәыр аҭан ишьхьан. Ани ала агәыр аҭан изшьызгьы, ани аԥҳәыс еимгәаду аџьымшьы лҿазымҵазгьы ԥсхьан, аимгәадугьы дыԥсхьан абри ауаҩ нарцәы дцаны данааз аламҭалаз).
Уажәшьҭа абри ауаҩ нарцәы дахьцаз иибаз ауп ииҳәо:
– Аа, абааԥсқәа, аџьымшьы, аџьымшьы, абри аџьымшьы лышәҭ, сҭынхацәа абааԥсы, абра аџьымшьы афара сақәиҭым, сыԥсы анҭаз аԥҳәыс еимгәаду аџьымшьы ҳәа даннеи, иахьлысымҭаз азыҳәа, ара анарцә сахьааизгьы аџьымшьыфара аҵыхәа ԥҵәеит, ҳәа лҳәеит иҳәеит. Уахьнеиуа абри сзеиҭаҳәа ҳәа абас салҳәеит, – иҳәеит ани нарцәынтәи иааз.
– Агьи ани ала зшьыз ала ихагылоуп иҳәеит, аҟыԥ, аҟыԥ, аҟыԥ ҳәа имгәацәа иҭасны, имгәацәа ҭыхны афара иаҿуп, иҳәеит. Ааа анаџьалбеит, ала сафеит, ала сафеит,  сыԥсы анҭаз ала агәыр аҭаны исшьхьан, абри иҟало акы акәны иҟазар, абри ала самфо џьара акы сзыҟашәҵа ҳәа сҭынхацәа адырра сызрышәҭ ҳәа абригьы абни исеиҳәеит. – иҳәеит. – Абас арахь рыԥсы анҭаз агәнаҳарақәа ҟазҵахьаз шыншабакәу зегьы анарцә аҿы иеҭаҳәатәны абас исырҭеит, уи зегьы аҳәара салагар, арымӡаа ыҟоуп, аҳәаха сымам, – ҳәа абас иҳәеит. Аки, ҩбеи, хԥеи, абас рыбжьы рга, рганы, абас исаҳақәаз ҳәа – реиҳәеит».
Нарцәы иадҳәаланы акыр иҟазшьарбагоуп ауаҩы даныԥслак имҩаԥыргоз ақьабзқәа руак (уи уажәгьы иҟарҵақәоит). Изакәу уи ауп, агәыла-азла, ауа-аҭынхацәа еизаны аԥсы дыржаанӡа дахьыгҿаз есыуаха дырҷаԥшьон, «…уаҵәы дыржраны уахаеиԥш, дызҷаԥшьоз ажьрацәара ракәын. Аҭынхацәа, аешьара, ажәлар аныԥхьатәалак, асааҭ жәаҩа, акы ҽеи, аԥсы иҟны инеины аӷәеидчаԥала дықәырҵон ирҽеиразы – дыдрыцқьон, иԥаҵа рсон, дыркәабон. Аԥсы дыԥҳәысзар, аԥҳәыс дылкәабон, дхаҵазар – ахаҵа. Аԥсы данеиларҳәалак имаҭәа-иҩыҭәа, икәыба лырҽеиуан  аеҳәшьа (аҭаца). Аеҳәшьа  (аҭаца) димамзар, иԥҳәыс дихагылазар акәын. Иԥҳәыс дыԥсхьазар, иҭаца иналыгӡон уи аритуал.
Аԥсы дыҩныргаанӡа дызқәыркәабаз аӷәеидчаԥала аҩны иҟазар акәын. Анышә данарҭалак, аӡы ахьиасуа, кәараз, ӡыӷӷараз инаган цҳас ихырҵон, ауаа ықәсларц. Убри заҟа иқәныҟәоз иара изыҳәан исабаԥуп ҳәа ирыԥхьаӡон. Ацҳа нырцәи аарцәи еимаздо амифалогиатә дунеихәаԥшышьа иақәҿызҭуа ак акәны иахәаԥштәуп.
Традициала аԥсуаа ирымоу ашәирақәа иреиуоуп: «Аӡы шәыбжьалааит». Абас «дшәиуеит аԥсуа згәаӷ икыз аиҩызцәа, ма аигәылацәа рзы, иаҵанакуагьы «шәуаӡәы дыԥсааит» – ҳәа ауп».
Нарцә иҟоу (аԥсцәа) рдунеии арахь абзацәа рдунеии рыбжьара аӡиас ыҟоуп ҳәа  иԥхьаӡоуп. Ауаҩы даныԥслак, иԥсы убри аӡы ихыу ацҳаҵәры иқәсроуп. Убри аӡиас ауп ари ашәираҿы зыӡбахә ҳәоу.


Ахараҭ

Ауаҩы даныԥслак дзықәшәараны иҟоу, днанагараны дахьыҟоу амифтә ҭыԥ ахараҭ ҳәа иашьҭоуп. Аԥсы иахараҭ цәгьахар, ма ибзиахар ауеит. Абри ауп изызҳәо аԥсы данырныҳәо, аҵыхәтәантәи имҩахә данынаскьарго «Ухараҭ бзиахааит», – зырҳәо.


Аҟаҭ

Иахьагьы аԥсуа бызшәаҿы ахархәара амоуп ижәытәӡоуп ҳәа иуԥхьаӡаша ажәа «аҟаҭ». Уи аԥсуаа рхы иадырхәоит ацәажәараан абас еиԥш иҟоу аконтекстқәа рҿы: «Уи аҟаҭ ихигеит», «Уи аҟаҭ дҭагылоуп». Аҟаҭ захьӡу, ажәытә зны шьаҭас иамаз, ҳажәлар шьҭа ирхашҭхьеит, аӡәгьы издырӡом, асемантикагьы аҽаԥсаххьеит. Ҭҵаарадыррала уи ашьаҭақәа маҷк ирыхцәажәахьоу Дырмит Гәлиа иоуп. Аҵарауаҩ иазгәеиҭеит ари ажәа ақырҭқәагьы ишрымоу («ҟаҭе»). Аԥсуаагьы ақырҭқәагьы ари ажәа ажәытәӡатәи шьамаа (сириаа) рҟынтәи ирыланагалазар ҟалап. Ажәытәӡатәи шьамаа (сириаа) рҿы «ҟаҭе», «Кате» дынцәоуп. Аԥсуаа ҳҿы анцәаратә функциа ацәыӡхьеит, аха ишәарҭоу, иҿку чмазарак ауаа ирылазырҵәо ахьыӡ акәны иаабоит.
В. А. Касланӡиа иеиқәиршәаз «Аԥсуа-аурыс жәар» аҿы аҟаҭ закәу ҳәа абас иануп: «Мучение, мытарства: аҟаҭ дҭагылоуп – Он мучается,  у него невыносимые условия».
Аԥсуа бызшәаҿы иаҳԥылоит семантикалагьы шьҭыбжьылагьы «аҟаҭ» иазааигәоуп ҳәа иуԥхьаӡаша даҽа ажәакгьы: «асаҟаҭ». Уи закәу ҳәа В.А.Касланӡиа абас иҩуеит: «Асаҟаҭ (исаҟаҭу) – болезненный, страдающий внутренними болезнями: ауаҩы саҟаҭ – болезненный  человек». Араҟа ажәа «асаҟаҭ» закәу цқьа иамҳәошәа избоит. Иҟалап ара зыӡбахә ҳамоу ажәақәа аҩбагьы рхылҵшьҭра акы акәзар, ажәытә зны  нцәахәык (нарцәы, џьаҳаным анцәахәы) ихьыӡ акәызҭгьы, нас аамҭа акыр анҵы аеволиуциа ианысны ачымазара бааԥс ахьыӡ акәны иҟалазар.


Нагә ихаҳә

Гәдауҭа азааигәара амшын акыр иналагаланы хаҳә  дук алыҳәҳәо, уаҩы ибарҭаны иҟоуп. Уи Нагә ихаҳә ҳәа иашьҭоуп. Изыхҟьаз ҳәа еиуеиԥшымкәа алегендақәа рҳәоит, аха ианҵаны, икьыԥхьны иҳамоу излаҳәо ала, «ажәытә ана амшын наҟ инаскьаган иҟан. Нагә ҳәа дыҟан. Аԥсаса рацәаны иман. Амни ахаҳә амҵан дтәан. Ашьҭахь, аамҭала амшын анҵысы, амшын арахь иааскьеит, амшын анааскьа, Нагә ирахәгьы ықәнахит, иаргьы дықәнахит, иара дызҵаз, ҳаԥыс имаз ахаҳә уажәы амшын иалыҳәҳәо игылоуп».


Гәыди Утеи

Арҭ аперсонажцәа ирыхҳәаау алегенда атрагедиатә ҟазшьа амоуп. Атопоним Гәдоуҭа зыхҟаз ҳәа ажәлар ирҳәо ауп. Еиҳараӡак  иахьырдыруа, иахьырҳәо Бзыԥын ауп. Алегенда аҵакы абас иҟоуп.
Ажәытә зны Акәын-иԥа Гәыд ҳәа арԥыск дыҟан, амшын аԥшаҳәа даван. Сасран ҳәагьы хаҵак дыҟан ага инацәыхараны, арахә-ашәахә, ахьшьцәа змаз, амчра знапы иакыз уаҩын. Сасран зыхьӡыз ахаҵа ԥҳа заҵәык димазаарын, Ута лыхьӡын, дныҟәалон, дшәарыцо амшын даван. Ҽнак зны Акәын-иԥа Гәыди лареи еиқәшәан, игәаԥхеибашьеит. Ишыҟаз акәымкәа, Гәыд ила Ута лыбаҩлтәымкәа дҟалеит. Ахылҵ данлоу, зҟынтә длоуз Гәыд шиакәыз лаб иалҳәеит. «Амшын аԥшаҳәаҿы иҭыԥ ыҟоуп. Дхаҵа бзиоуп, дудкыл, саб», – ҳәа диҳәеит. Ута лаб ауаа иманы Гәыд иҿы ицеит, аха изеинымаалеит. «Гәыд рыцҳа уа дыршьит, иабџьар маҭәа Ута лҿы иааргеит. Иабџьар маҭәа анылба, дышәшьыма ҳәа дҵааит.
– Даҳшьит, ааи! – рҳәеит.
Ута  мцуры дыҩнаҵәааит, раԥхьа иалазҳәаз ихы хылҵәеит, лаб ажәрацәгьагьы уа дылшьит. Ута мыжда дларылҟьан дцеит. Гәыд иҭыԥ аҿы данлеигәышьа, Гәыд рыцҳа дышьны дышьҭан. Ута мцуры длаӷырӡышахт, амшын лхы алҭеит.
Ашьҭазаацәа лышьҭаланы илеит. Гәыд рыцҳа дышьны дышьҭан. Ута мцыуры амшын даман. Гәыдеи Утеи ааганы инеидырҵеит, рызқәаҭыԥгьы неизакыртәит.
Гәыди Утеи ррыцҳара, Гәыди Утеи – Гәдоуҭа рҭынхеит, абас ауп Гәдоуҭа ахьӡ шыҟалаз».


Қәар иӡмах

Ари амифтә персонажгьы иҵоурам уаҩуп ҳәа дыԥхьаӡоуп. Уи ҳԥылоит Гәдоуҭа араион Аацы ақыҭан иҟоу аӡҭачы иахҳәаау алегендаҿы. Уи шьаҭас иамоугьы Лызфа итышеи Папанҵҟәыри ирхҳәаау алегендақәа рсиужет еиԥшуп. Аԥсуаа зегьы еицырдыруа иҟам, илокалтәуп, издыруа Қәар ихьыӡ зху иара убри аӡҭачы акәша-мыкәша иҟоу ақыҭақәа рҿоуп. Атекстқәа руак излаҳәо ала, шәиралоуп уи шыҟалаз. Уа аӡҭачы ҟалаанӡа инхоз Қәар ихьӡын, дуаҩы каҷбеин. Ҽнак уааҳә иун, иџьықәреи драшәон. Шьыбжьон акрыфараан иуааҳәцәа аҳәа  ырҟааны ала рзишьит. Уи ус еиԥш шыҟаиҵаз ауааҳәцәа руаӡәк иеиликаан, абас дшәиит: «Угәараҭа ҭабганы, иӡмах ҭыԥны иҟалааит!» – ҳәа… иӡмаххеит. Қәаргьы дагеит. Ашықсан зны арбаӷь абжьы ҭыҩуан ҳәа  иалацәажәон ажәытәқәа. Ҩбаҟа десҭын аҵанакуеит, аӡы иҭоу ӡынгьы, ԥхынгьы иацлом иагхом. Иага амш цәгьахаргьы, иагьа иаарҩарахаргьы, аӡы иҭоу шыҟац иҟоуп.
Ауаа  шәарыцара иазцалоит, аӡыкәтқәа ршьуеит, аганқәа рҿы ашәарах амоуп. Аӡы иҭоу каз-казуа ицқьоуп. Аӡы алало ҳәа иубаӡом, иалҵны ицоит. Уи аӡы иалҵуа аҵыхәахь Цәкәара ҳәа иашьҭоуп. Цәкәара хыс иамоу Қәар иӡмах ауп». 
Даҽа вариантк излаҳәо ала, Қәар зыхьӡыз дыхьчан. «Уахык мышцәгьа бааԥсык ҟалан, рахәыс имаз шеибакыз зегьы ани аӡы иҭаҳан, аӡы иагеит. Қәар хаха-хымш егьымфаӡакәа дтәаны аԥхьарца аирҳәон, амни уажә Қәар иӡмах ҳәа изышьҭоу ахықә дықәтәаны. Аԥхьарца арҳәара данаҟәымҵӡа, ирахә аката, аката, акатаҳәа, акакала иааҭыҵуа, акакалала иааҭыҵуа, ишабакәыз зегьы ҭыҵт ҳәа абас иалацәажәоит. Есышықәса арахә аԥсард ианаҵырхуа аласа ханагалоит рҳәоит, сара исымбац аласа ханагало аха».


Лызфа итыш

Ари амифтә хатәы хьӡы Гәдоуҭа араион Џьырхәа ақыҭан иҟоу атопоним Лызфа итыш иахҳәаау алегендаҿы иаҳԥылоит. Уи алегенда злашьақәгылоу, гәыцәс иамоу асиужет аԥсуаа рыдагьы, егьырҭ ажәларқәагьы аӡәырҩы ирдыруеит. Уи иазааигәоуп Очамчыра араион Гәыԥ ақыҭан, Аџьамԥазра аҳаблан иҟоу Папанҵҟәыр ҳәа изышьҭоу аӡҭачы иахҳәаау алегендагьы. 
Лызфа итыш иахҳәаау алегенда ажәлар рҿы иахьагьы издырқәо маҷӡам. Аварианқәа иневга-ааивыгазаргьы, ахадаратә ҵакы ԥсахра ақәым. Уи гәаҩаны еиԥшны иҟоуп. Изыхҟьаз ҳәа ирҳәогьы ауаа рмифтә хәыцра ишалҵшәоу ҩашьаӡом. Уи ишаҳәо ала, ажәытә зны уи иантышамыз инхоз ауаҩы икаҷбеироуп изыхҟьаз. Уи ҽнак уааҳәра иун, агәыла-азла дрыԥхьан инеиган, имхы драшәон. Амра лҭагьалаанӡагьы крыфараҳәа дырмыԥхьеит. «Ус  исыҟаз ҳәаҵыск ҿыжит. «Ҟоҳ, ари акы даҿызаап, убоо!» – рҳәан иаалахҿыххеит».
Ԥыҭк анҵы ари ауаҩ иуааҳәцәа акрыфараҳәа дрыԥхьан иахьнеиз ила шьны ажьы рымҵеиҵазаап. Ауааҳә иреиуаз руаӡәк дахьныҵыҵыз ала ахи ашьапи ацәа илаҳәаны иахьышьҭаз ибеит. Иаразнак  идырит аԥшәма аҳәаҿыс рҟыжны ала шырзишьыз. Днеин аԥшәма днаиқәымчит: «Уара ацәыршәага, ула иҳаишоз аума ишьны иаҳҿоуҵаз. Шәнеи, шәнеи! – иҳәан, иҩызцәа ҩаиргылан, «ахьыҭшәоу» ҳәа дынкаӷьцәаны, индәылҵит. Агәарԥ агәҭаны ианнеи, иааԥшын, иара дцырг-цырго дрышьҭаланы дааиуон. «Абра уахьааиуа улҭабгааит!» – рҳәит. Аҳәаха иахьамӡакәа  адгьыл ааиҟәԥан, иаргьы длахәлабгеит.
Ишьҭаланы иааилоз иԥҳәысгьы длашьҭабгеит.
Асасцәа иџьашьаны ус игылан акыраамҭа. Иара атыша иахьагьы иҟоуп. Лызфа итыша ахьӡуп».
Гәыԥ ақыҭан иҟоу Папанҵҟәыр иахҳәаау аҿы зуааҳәцәа аҳәа арҟааны алажьы рҿазҵаз хатәы хьӡы имаӡам, уи дпапын ҳәоуп авариантқәа зегьы рҿы ишҳәоу.













               


























Абстракттә ҟазшьа змоу амифҚәа

Аԥсы

Акыр ажәақәа ишырҟазшьо еиԥш, ажәа «аԥсы» полисимантикатәуп, еиуеиԥшым аҵакқәа амоуп, ахархәара ахьамоу аконтекст зеиԥшроу ала аҵакы аиуит. «Аԥсы» иаангар ҟалоит иԥсыз, зыԥсҭазаара иалҵыз (урысшәала иаҳҳәозар, «умерший»). Иара убас иаанагар ҟалоит «аԥсы» (урысшәала душа). Ара ҳара уажәы ҳазлацәажәо «аԥсы» «душа» аҵакы анамоу ауп.
Аԥхьаӡатәи ауаа аԥсы иматериалтәу акоуп ҳәа ирыԥхьаӡон: ашьа еиԥшны, ма ауаҩы илеига-ҩеиго аԥсыԥ иеиԥшны. Адунеи ажәларқәа рдинқәа рҿы аԥсы маха-шьаха змам, ԥсра зқәым, иматериалтәым, иԥсабаратәым мчуп ҳәа иԥхьаӡоуп. Уи ауаҩы ицәа-ижьы иахьыԥшыкәа ахатәы ыҟазаара алшоит ҳәа иазхәыцуан. Аидиалисттә филасофиаҿы аԥсы ахдырра аелементқәа ируакуп ҳәа иахцәажәон. Аԥсы акыр инарҭбааны, еиуеиԥшым аганқәеи аспектқәеи рыла иахцәажәахьан, аҭҵаара рҽаныршәахьан ажәытәӡатәи абырзен философ Платони XIX ашәышықәсазытәи анемец  философ Гегели уҳәа аҵарауаа дуқәа аӡәырҩы.
Аԥсы афиласофиаҿгьы, адин аҿгьы, амифқәа рҿгьы аӡәырҩы еимактәы-еиҿактәыс иҟарҵахьеит, изакәу аилкаара рҽаныршәахьеит. Аԥсы анимизм ҳәа изышьҭоу адунеихәаԥшышьа иадҳәалоуп. Аԥсы иазкны амифтә гәаанагарақәа еиҳараӡак изыхҟьаз аԥхьаӡатәи ауаа рдыррақәа ахьылаҟәыз, иахьмаҷыз ауп, аԥсабаратә цәырҵра дуқәа (аҵаа, ашора, аӡхыҵра, аԥша цәгьа, адыд-мацәыс, аира, аԥсра, ачымазара уҳәа)  зыхҟьоз ахьырзымдыруаз, урҭ ауаҩы дыриааиртә дахьыҟамыз ауп. Урҭ еилкаашьа змам, имаӡоу, иҭаҵәаху, иԥсабаратәым аԥсы рхоуп ҳәа ауаҩы ииԥхьаӡоз анимизм ҳәа иашьҭоуп. Анимисттә дунеихәаԥшышьақәа роуп акыр ихьшәаны иҿиаз адинтә  дунеихәаԥшышьақәагьы шьаҭас ироуз. Даҽакала еиҳа ирмарианы иаҳҳәозар, анимизм ауаатәыҩса рҭорых аҿы аԥхьаӡа ицәырҵыз адинқәа ируакуп. Иарбан динзаалакгьы анимизм  аҟазшьақәа амоуп.
Акыр ихьшәаны акәзаргьы, ауаҩы имацара иакәым, аԥстәқәагьы, аҵиаақәагьы егьырҭ еиуеиԥшым амаҭәарқәагьы аԥсы рхоуп ҳәа   ирыԥхьаӡо иалагеит. Анемец ҵарауаҩ В. Вундт иазгәеиҭеит ҩы-хкык: ацәеи-ажьи иузаҟәымҭхо аԥси, ауаҩы ицәеи-ижьи рныжьра зылшауа аԥси. Аурыс ҵарауаҩ Л. И. Штернберг игәаанагарала, ауаҩы иԥсы аидеиа акыр ихьшәаноуп ишцәырҵыз, ишышьақәгылаз, акырӡа уи аԥхьа ицәырҵхьан аԥсабара зегьы аԥсы ахаҵаны азхәыцра. Англыз етнограф Дж. Фрезер хшыҩзышьҭра аиҭеит аамҭала аԥсы ауаҩы ицәа-ижьы ныжьны, ихыҵны ицар, нас ихынҳәны иааны ихалар ҟалоит ҳәа ауаа ирымаз агәаанагара. Џьоукы аԥсы ауаҩы иԥсыԥ алага-ҩагара иадырҳәалон. Даҽа џьоукы аԥсы ауаҩи аԥстәқәеи ршьа иадырҳәалон: аԥсгьы ашьагьы акы роуп ҳәа ирыԥхьаӡон.
Аӡәырҩы ажәларқәа рмифқәа рҿы ауаҩы иԥсы иара ицԥсуеит. Даҽа џьарахгьы ауаҩы (аӡәы) акымкәа, ҩбамкәа аԥсқәа ихазар ҟалоит ҳәа ирыԥхьаӡон.
Зыԥсҭазара иалҵыз ауаҩы иԥсы иазкны еиуеԥшым агәаанагарақәа рыман ауаа. Урҭ агәаанагарақәа еиҳараӡак нарцәытәи адунеи иадырҳәалон. (Шәахәԥш ари ҳашәҟәы иану нарцәы иазку астатиа). Ҿырԥштәыс  иаагозар, Австралиа аборигенцәа рҿы зыԥсҭазаара иалҵыз ауаҩы иԥсы ыҟоуп зыԥсы ҭоу дыргәалашәонаҵы, зыԥсы ҭоу данырхашҭлак, иԥсгьы ԥсуеит.
Даҽа мифтә дунеихәаԥшышьақәак злаҟоу ала, аӡәы иԥсы даҽаӡәы ихалар ҟалоит. Аескимосцәеи Аҩадатәи Америкатәи индеиааи рҿы аԥшқа иабду иԥсы ихалоит ҳәа ирыԥхьаӡон.
Аԥсы иадҳәалоу аӡәырҩы ажәларқәа  рмифтә дунеихәаԥшышьақәа рхы еидкыланы, еизыркәкәаны, инҭкааны, иҭызҵааз англыз ҵарауаҩ Е. Б. Таилор излазгәеиҭаз ала, аҵиаақәагьы, уи моу, ахаҳәҵәҟьагьы ауҩы иԥсы рхалар ҟалоит.
Аԥсы иазку аҭҵаамҭақәа рацәаӡоуп. Урҭ зегьы ахҳәаа рзыҟаҳҵоит ҳәа ҳалагар, хара ҳагоит. Ара хыхь иаҳҳәақәаз азырханы, конкретла аԥсы иазкны аԥсуаа рмифтә гәаанагарақәа зеиԥшроу ҳнаргәылаԥшып. Урҭ агәаанагарақәа еиҳараӡак еиқәханы иахьыҟоу ҳбызшәаҿоуп. Убарҭ ажәытәӡатәи амифтә гәаанагарақәа акыр ирныԥшит иахьагьы аԥсуаа есымшатәи рцәажәараан ахархәара змоу абас еиԥш иҟоу ажәеицааирақәа: «Сыԥсы уфааит», «Иԥсы схоуп», «Сыԥсы ихоуп», «ԥсыс исхоу иара иоуп», «Иԥсы ихихит», «Иԥсы ҵаауп».
Абызшәадырҩы Л. Р. Ҳагба излаҭылҵааз ала, аԥсуа бызшәаҿы «аԥсы» концептк аҳасаб ала ахархәара амоуп 50 инареиҳаны афразиологизмқәа рҿы. Ҿырԥшысгьы иаалгеит абас иҟақәоу: «иԥсы далоуп», «иԥсы алоуп», «рыԥсы еилоуп», «иԥсы лылахеит», «рыԥсқәа еилахеит», «уԥсы дыузалхуам», «рыԥсқәа еихәлоуп», «иԥсы лызцоит», «иԥсы лыхҭниҵоит», «иԥсы лыӷроуп», «ԥсык еицырхоуп», «иԥсы даҵаҵаны димоуп», «иԥсы уҿеиҵоит», «иԥсы лыҽҳәароуп», «сыԥсы уфааит», «иԥсы иҭиуеит», «иԥсы ҭалеит», «иԥсы ҿихит», «иԥсы икуп», «иԥсы инаҵԥишьып». Аҵарауаҩ иазгәалҭеит, аҿырԥштәқәагьы аалгеит абарҭ иреиԥшқәоу ирзааигәақәоу абаза бызшәаҿгьы ишаҳԥыло.
Ажәа «ԥса» («аԥсы») акыр ирылаҵәаны  иҟоуп адыг бызшәақәагьы. Уи алексикатә-семантикатә анализ ныҭкааны ҷыдала иҭызҵааз абызшәадырҩы З.И.Керашева излазгәалҭаз ала, адыг бызшәақәа рҿы «ԥсы» «аԥсҭазаара» иасинонимны ианаабогьы ыҟоуп. Аԥсуа-абаза-адыг-аубых бызшәақәа акыр ирылаҵәаны иҟоу, инарҭбааны ахархәара змоу ажәа «ԥсы» ахы ыҵнахит ижәытәӡоу аамҭақәа рзы, аԥсуа-адыгтә жәларқәа акны ианыҟаз, ианеилымҵыцыз.
Ара излазбо ала, егьырҭ адунеи иқәнхо ажәларқәа аӡәырҩы иреиԥшны аԥсуаа рмифтә дунехәаԥшышьақәа рҿгьы аԥсы иалшоит ауаҩы ицәа-ижьы ныжьны даҽаџьара ицарц, даҽаӡәы ихаларц, иаргьы даҽаӡәы иԥсы ихаларц ҟалоит, уи моу ԥстәык аԥсы иара ихалар ҟалоит. Уи азоуп изырҳәо: «иԥсы цеит», «иԥсы ихыҵит», «иԥсы ҭоуп», «иԥсы ҭыҵит». Ас еиԥш иҟоу ажәеицааирақәа хьаҳәа-ԥаҳәада ирныԥшуеит ажәытәӡатәи амифтә гәаанагарақәа, дара ауаҩытәыҩса имифтә хәыцра иалҵшәоуп. 
Иҟазшьарбагоуп алакәқәа рҿы аперсонажцәа аӡәырҩы (адауы, ма афырхаҵа ихаҭа уҳәа) зны-зынла рыԥсы ахьҭаҵәаху иара ицәа-ижьаҿы акәымкәа даҽаџьара акәны иахьаабо, иара ихьыԥшны акәымкәа, хазы аҟазаара ахьалшо. Авариантқәа рацәоуп, аха зегь реиҳа иҟазшьарбагоу абас иҟоуп: Аперсонаж иԥсы ахьыҟоу акыр ихароуп, анеира ахьыуадаҩу (бжьы-шьхак рынхыҵ, ма амшын нырцә) абнацә аҿоуп. Уи абнацә амгәа аҵарақәа ҩба ҭоуп – руак уи иблақәа роуп, егьи иԥсы ауп. Уи ӷас имоу убра дцаны, абнацә шьны, амгәа рҟьаны, уи иҭоу аҵарақәа имшьыкәа иааишьа имаӡам, даҽакала иԥсы изҭыхуам.
Аԥсуаа рмифтә гәаанагарақәа рыла, ауаҩы иԥсы анихыҵлак ма, ажәҩан ахь ицоит иԥырны, ма нарцәы (џьаҳаным, ма џьанаҭ) ицоит. Ауаҩы даныԥслак иаразнак дзыҩнаԥсыз аҩны ашәқәа, аԥенџьырқәа аадыртуеит иԥсы ҩнамхарц, ԥықәсларада ацарҭа аиурц.
Абаза бызшәадырҩы С.Х.Ионова ииашаны излазгәалҭаз ала, абазааи, аԥсуааи, адыгқәеи ржәытә дунеихәаԥшышьақәа рҿы зыԥсы зхыҵуа ауаа зегьы рыԥсқәа ажәҩан ахь  ицаӡом, уахь зыԥсы цо анцәа бзиа иибақәаз роуп. Зыԥсҭазара иалҵыз, анцәа игәаԥхаз, бзиа иибаз иԥсы ажәҩан ахь ихалоит џьашьахәатәла: ажәҩан аҟынтәи адаҷ еиҿаԥса леиуеит, амаалықьцәа уи адаҷ еиҿаԥсала аԥсы ажәҩан ахь иахаргалоит.
Иара убас алакәқәа рҿы ауаҩы иԥсы анихыҵлак ашьҭахьгьы анашанатә маҭәарқәа (иаҳҳәап, анашанатә чавра иҿы ианынаҿыршьлак) рыбзоуралоума, даҽакалоума еиҭах иԥсы анҭало ыҟоуп. Аԥсуаа рҿы еиуԥшым амифтә жәабжьқәа рҳәон (иахьагьы иазҳәақәо ыҟоуп) анышәынҭрақәа рҿы аԥсцәа гыланы иарбазшәа, егьизшәа, мамзаргьы аԥсы ибжьы рганы нарцәы дахьыҟоу дзыргәамҵуа, ииҭаху, игәы  иҳәоны ираҳазшәа.
Ауаҩы иԥсы ихыҵны ианцалак, акыр шықәса анҵлак ашьҭахгьы иааны ихалар (иԥсы ҭалар) ҟалоит ҳәа амифтә гәрагара ажәларқәа аҵәырҩы ишрымаз инарҭбааны далацәажәеит Л. И. Штернберг.
Аԥсы иазкны  аԥсуаа ртрадициатә гәанагарақәа акыр инҭкааны иҭызҵааз аетнограф С. А. Дбар излалыҩуала, ауаҩы ицәа-ижьаҿы аԥсы аҭыԥ алхны аамҭалоуп ишыҟоу. Ауаҩы изы ихадоу аԥсы ауп, уи ауп ауаҩы аԥсҭазаара изҭо. Ауаҩы иԥсҭазаара даналҵлак, иԥсы ицәа ижьы, имаха-шьаха ннажьуеит, ихыҵны ицоит. Еиуеиԥшым амаҭәарқәа рзы аԥсы ҭыԥс иалхны иамоу еиуеиԥшымкәа иҟоуп. Аԥхьа, ажәытәӡан аԥсы аҭыԥс иԥхьаӡан ахыбаҩ. Убри аҟынтә ажәытә аахысгьы ахыбаҩ аҵак ду аҭаны иахәаԥшуан. Уи ус шакәу шьақәдырӷәӷәоит архиологиатә материалқәагьы.
Еиҳа ихьшәоу аамҭақәа рзы аԥсы зхоу ҳәа ирыԥхьаӡо иалагеит агәаҵәа. Уи ашьҭахь ари афункциа агәы ахь ииаргеит. Араҟа ирацәоп агәы ахдырреи аԥси ныҟәызго акы ауп ҳәа ишырыԥхьаӡоз ҳзырбоуа аҿырԥштәқәа. Аҵыхәтәантәи аетап азоуп аԥсуаа рҿы аԥсы ахшыбаҩ ҭыԥс ианаиуз.


Аџьал

Аԥсуа мифтә дунеихәаԥшышьақәа рыла дарбанызаалак ауаҩы ихатәы џьал имоуп. Досу дыԥсраны даныҟоу, дшыԥсыша аџьал ҳәа иашьҭоуп. Ауаҩы иага ҟаиҵаргьы аџьал хырԥашьа изаҭом ҳәа иԥхьаӡоуп. «Досу иаџьал иара дагоит», «Аӡә иаџьал даҽаӡәы дагом» – рҳәоит. Иҟоуп абас еиԥш ашәиратә формагьы: «Уаџьал цәгьахааит». Чмазарома, ма даҽа гәаҟрак ала аума акыр аџьабаа баны иԥсыз ауаҩы изы ирҳәоит: «Иаџьал цәгьахеит», «Иаџьал цәгьан». Ус акәымкәа, ауаҩы акыр шықәса ниҵны, ихы, ихшара (иҵеира), иҭынхара, инхамҩа уҳәа деиҵаҩҩы дшыҟоу дыԥсыр, «Иаџьал бзиан», – рҳәоит. Дшмгәыӷӡоз машәырла иҭахаз изынгьы «Уи иаџьал убри иалан (убри акәын)» – рҳәоит.
В. И. Абаев излаиҩуаз ала, ари ажәа ԥсылмантә терминуп, аформақәа маҷ-саҷк  иневыга-ааивыганы аислам анрылаҵәаз араԥи, аџьами, аҭырқәеи бызшәақәа рҟынтә акыр кавказтәи абызшәақәа ирыланагалеит: аварцәа, алакцәа, андаа, ачеченцәа, аингәышцәа, аҟабардаа, ачерқьесқәа, абалкарцәа, ақырҭқәа рбызшәақәа. Аха аԥсуа бызшәаҿы ишыҟоу азгәаимҭаӡеит.


Адгьыл ҳкәажә

Аӡәырҩы аԥсуа мырҭаҭратә нцәахәқәа реиԥш, ари анцәахәгьы аԥхьаӡа акьыԥхь аҿы лыӡбахә зҳәаз Н. С. Џьанашьиа иоуп. Ари анцәахәы дахьыԥҳәысу машәыршақә иҟамлеит. Аӡәырҩы ажәларқәа ржәытәӡатәи мифтә дунеихәаԥшышьақәа шыҟоу еиԥш, аԥсуаа рҿгьы ажәҩан (ажәҩан анцәахәы) дхаҵоуп, адгьыл (адгьыл) анцәахәы дыԥҳәысуп.
Аԥсуаа чмазарақәак раан – абабара (урысшәала «желтуха» ҳәа изышьҭоу, ауаҩы ицәа-ижьы анчуа) адгьыл ҳкәкажә дрыцхраарц илыҳәон. Қыҭақәак рҿы (иаҳҳәап, Н. С. Џьанашьиа аетнографиатә материалқәа реиҳараӡак ахьаниҵаз Аӡҩыбжьа ақыҭан) уи лыхьыӡ ақырҭшәа аҟынтә иаагоу ажәа «дедоԥали» (адгьыл дедаԥал) ахархәара аман аамҭала зны). Уи илызкны абабара зыхьыз ачымазаҩ иҭанхацәа абас еиԥш аныҳәара мҩаԥыргон ҩашак аҽны: ашәаӡа алаҵаны ахәшҭаараҿы амгьал рӡуан. Уи амгьал аԥшь-кәакьк рҿы ацәашьқәа аркны иаладыркьакьон. Ачымазаҩ уи амгьал аԥхьа дшьамхнышгылон. Убри аамҭазы быжьҩык аҳәса цқьақәа (аҳәса быргцәа) аӡәи-аӡәи еишьҭагыланы Адгьыл ҳкәажә илыҳәон ачымазаҩ дрыцҳалшьарц, лыԥхала ичымазара даллыргарц. Убри анаҩсгьы аԥсуа нхарҭас адгьыл (аҭыԥ) ҿыц аналихлак, уи адгьыл (аҭыԥ) ахьӡала аныҳәара мҩаԥигон (дахныҳәон) ауаса шьтәа шьны.
Н. С. Џьанашьиа излаиҩыз ала, иара ихаҭа ибахьан абас иҟаз ахҭыс: ҭаацәарак аҿы ауаса шьтәа ршьит, амгьал рӡит адгьыл ҳкәажә лыхьӡала. Адгьыл ҳкәажә лыхьӡала, ҳамҭас илырҭарц иахьныҳәоз инаргеит абырфын лых абеи, араӡынтәи абҩатәи ԥара ҿырпқәеи: аԥареи абырфын лых абеи иныҳәоз аҳәсақәа ирырҭеит.
Адгьыл ҳкәажә лыхьӡала иҷыдоу ақьабыз мҩаԥыргон аԥҳәыс ахшара данлоуазгьы. Ахәыҷы дыздызкылоз аԥҳәыс цқьа, аԥҳәыс бырг (ахшара дзоуз аԥҳәыс илыцхраауаз) акәтаӷьқәа хәба аанылкылон, инаганы ахшара дзауаз аԥҳәыс дахьиаз лыҵаҟа адгьыл аҿы ишьҭаҵаны илыркәымпылуан, нас акакала инаганы аҩны аԥшь-кәакьк рҿы иҵауланы илжуан, ахәбатәи акәтаӷь лҵәахуан ԥыҭраамҭак. Ахәыҷы иҭра акасы илаҳәаны иҵауланы адгьыл ихәыҵарҵон.


Ашәыраӷь

Ари анцәахәы иӡбахә ажәлар рҿы ирҳәо иаҳмаҳац, ажәытә зны дырдыруазар акәхарын. Акьыԥхь аҿы маҷк уи иалацәажәаз Н.С.Џьанашьиа заҵәык иоуп. Ашәыраӷь ауаҩы ицәа  аилышәшәара анцәахәы иоуп. Уи дырхылаԥшырц иҳәо иалагон ауаҩы ицәа еилышәшәар, баҳҭ-баҳҭ иқәнаԥсар. Ус ичмазаҩхаз «дауишьҭырц», «ахақәиҭра ииҭарц» акәакәарқәа ҟаҵаны ари анцәахәы имҵаныҳәон.


Амарџьа

Ажәа «амарџьа» аԥсуа бызшәаҿы ахархәара амоуп, аха ажәытә уи нцәахәык ихьӡын ҳәа ажәлар рҿы иахьа аӡәгьы издырӡом. Есымшатәи ацәажәараан «амарџьа» рхы иадырхәоит абра уажәы иаасго акык, ҩбак аконтекстқәа рҿы, даҽа ҵакык аманы иҟам: «шәах амарџьа!» – рҳәеит, гәыԥҩык еидгыланы амхы аныдрашәо, аҽага анырҟьо, амаҭа анҩарго; иара убас «шәах амарџьа!» – рҳәоит,  аӡәи ҩыџьеи рымч зқәымхо ақды гәыԥҩык рымч еибыҭаны иандырбылгьо; аӡәы ишәарҭоу, иуадаҩу уск инапы аналеикуа, ма ишәарҭоу мҩакы данықәло, ма аҵла ҳарак данықәло уҳәа игәы иҽанызарц «амарџьа машәыр умыхьааит, ухы уеиҷаҳа», – ҳәа иабжьаргоит дызҭаху. Аха иҟақәоуп ари  ажәа даҽа ҵакык аман ажәытәан ҳәа зҳәақәогьы. Аҟазараҭҵааҩы А. К. Кациа изласеиҳәаз ала, аԥсуаа рҿы амарџьа ҳәа изышьҭаз дынцәахәын, амшын анцәахәқәа дыруаӡәкын. 1997 шықәса нанҳәа 21 аҽны А. К. Кациа абас сеиҳәеит: «Сара сабду (сан лаб) Ҭар (Ҭарба) Еқәыԥ (Очамчыра дынхон) иҳәоны изласаҳаз ала, ажәытәан амшын аҿы анышь амҵәыжәҩақәа анырҟьоз, иеицахаларц азы «шәах амарџьа!» – ҳәа еицырҟьон.
Ажәа «амарџьа» еиуеиԥшым аформақәа рыла аԥсуаа рнаҩсгьы ирдыруеит адыгаа (адигеиаа аҟабардақәа), аҟарачқәа, ауаԥсаа, аингәышқәа, абазинқәа. Урҭ ажәларқәа рбызшәақәа рҿгьы ажәа «марџь» асемантика аԥсуа бызшәаҿы ишыҟоу иеиԥшуп, ааԥхьаратә (урысшәала «прызыв» ҳәа изышьҭоу) ҟазшьа амоуп.
Ари ажәа ажәытәан аԥсуаагьы, адыгақәагьы ирзеиԥшыз нцәахәык ихьӡ акәзаарын. Ауаҩы акы данаргәаҟуа зегь раԥхьа (уимоу, анцәа ду иаԥхьагьы) дааины дицхраап ҳәа дзықәгәыӷуаз анцәахәы иакәын амарџьа, марџь ҳәа изышьҭаз. Амарџьа (марџь) зегь раԥхьа иааины ауаҩы ицхраауа нцәахәуп ҳәа  академик Н. И. Марр ишазгәеиҭахьаз иԥшааит аетнограф Г. У. Смыр. Урыстәыла аҭҵаарадаррақәа ракадемиа архив Санкт-Петербургтәи афилиал аҿы, насгьы уи иааркьаҿны дахцәажәеит идоктартә диссертациаҿы.
Аедыгь ҵарауаҩ, абызшәадырҩы, афилологиатә ҭҵаарадыррақәа рдоктор, апрофессор Б. Берсиров абри ажәа ахылҵшьҭра (аетимологиа) иазкны астатиа ҷыда ҩны икьыԥхьит. Уи аҵарауаҩы ара излазгәеиҭо ала, ажәа «марџь» адыга бызшәақәа рҿы ааԥхьара ҳасабла ахархәара амоуп, ижәытәӡоу ажәақәа ируакуп.
Ажәытәан (VII – VIII ашәышықәсқәа рзы) Нхыҵ Кавказ инхон хылҵшьҭрала афино-угарцәа иреиуаз авенгрцәа. Ажәытәӡатәи абырзен ҵарауаҩ, агеограф, аҭоурыхҭҵааҩы Страбон (ҳера алагаанӡа актәи ашәышықәса анцәамҭа – ҳерала актәи ашәышықәса алагамҭа) излаиҩуаз ала, ҩ-нызықә шықәса уажәы аԥхьа Нхыҵ Кавказ ахеиаа ирыванхон Мард ҳәа изышьҭаз ажәлар. Абарҭ аҭоурыхтә фактқәа ааганы Б.Берсиров адыгаа рывараҿы инхоз авенгрцәеи дареи аиҭанеиааирақәа рыман, ркультурақәагьы еиныруан хымԥада ҳәа иазгәеиҭеит. Авенгрцәа афино-угортә жәларқәа ирхылҵышьҭроуп.
Абарҭ аиҭанеиааирақәеи акультуратә еимадарақәеи ирыбзораны авенгр бызшәаҟынтә адигеиаа рбызшәа иалалазар ҟалап, нас адигеиа бызшәа аҟынтәи егьырҭ кавказтә бызшәақәа иралалазар акәхап ажәа «марџь» ҳәа иҩуеит Б. Берсиров.
Ажәа «марџь» афонетикатә еилазаашьа зеиԥшроу ала, афино-угортә бызшәақәа рҿы ажәақәа «ауаҩы», «ахаҵа» рҳәарц анырҭаху рхы иадырхәо ажәа иазааигәоуп. Автор ҿарԥштәыс  иааигеит: ерзиа ҳәа изышьҭоу абызшәаҿы «мирде» иаанагоит «ауаҩы», «ахаҵа», иара убас мокша рбызшәаҿы «мирде» иаанагоит «ауаҩы», «ахаҵа», иара убас мокша рбызшәаҿы «мирде», черемиссктәи абызшәаҿы «мары» иаанаго «ауаҩы», «ахаҵа» ауп. Иҟалап ажәларқәа мордваа, мариаа рыхьыӡқәа абри ажәа иахылҵзар, иахаршланы иҟазар. Геродот излаиҩуаз ала, фино-угортәи скифаа «маре» ҳәа изышьҭаз «ауаҩы» аанагон. Ажәытә бырзенқәа адыгцәа «зихи» («азахәқәа») ҳәа ирышьҭан. Ажәа «зихи» шьаҭас адыг ажәа «ҵыхә» («ҵыфы») амазар ҟалап. В. И. Абаев ажәа «марџь» шьаҭас ақырҭуа ажәа «марџьва» «гамарџьвеба» («аиааира») аиуит ҳәа иԥхьаӡон. Аха В. И. Абаев абри игәаанагара дақәшаҳаҭым Б. Берсиров. Адыга ҵарауаҩ ари ажәа авенгр бызшәаҟынтә иаагоуп ҳәа иԥхьаӡоит.
Анс акә, арс акә, ажәа «амарџьа» иазкны аҵарауаа ргәаанагарақәа, иага еилаԥсазаргьы, иага аиқәымшаҳаҭрақәа ыҟазаргьы, урҭ адыррақәа зегьы еизыркәкәаны ҳрыхәаԥшуазар, ажәытә зны уи нцәахәык (зегь раԥхьа дааины ацхыраара илшоит ҳәа ауаҩы ииԥхьаӡоз) ихьӡын ҳәа Н. И. Марр ииҳәаз еиҳа ииашоуп уҳәартә иҟоуп.
Ажәа «амарџьа» иадҳәаланы даҽа гәаанагаракгьы уаҩы изир ҟалоит. Хыхь иаҳҳәаз зегьы еидкыланы  ҳрыхәаԥшуазар, ажәа «амарџьа» аԥсуа мифалогиа ибзианы иадыруа амифтә персонаж Мард-иԥа Мардасоу ихьӡ џьара акала еимадазар, еидҳәалазар, еиқәҿырҭуазаргьы ҟалап.


Ареиааи

Ари анцәахәы иӡбахә ажәлар рҿы иахьа шьҭа аӡәгьы издырӡом, ирхашҭхьеит. Аҵарадырратә литератураҿы аетнограф Е. Кь. Аџьынџьал иусумҭа заҵәык аҿоуп иахьаҳԥыло.
Абри аусумҭаҿы автор даара агәра ганы излеиҳәо ала, аԥсуаа ржәытә мырҭаҭратә пантеон аҿы Ареиааи аибашьреи аибашьратә уси рынцәахәы, рылаԥшхәы иакәын. Ареиааи аибашьраан иааиԥмырҟьаӡакәа аибашьцәа дрыцхраауан, аӷацәа, ақәылацәа, аимҵәацәа ирԥсыҽуан, раҵархара дацхраауан.
Ареиааи итәарҭа, игыларҭа аҭыԥс иалхны иман ашьха акаҵәарақәеи Ӡынеи Џьырхәеи уҳәа реиԥш иҟақәоу ахәы ҳаракқәеи. Аԥсуаа уи итәарҭа аҭыԥқәа рҿы ихьӡала инрыжьуан ахҿақәа, аҳәақәа, насгьы аҽы маҭәа аҟәыхқәа.
Аԥсуаа еибашьра ианцоз иԥшьоу аџь ҵла ҳәа иԥхьаӡаз амҵан инеины Ареиааи ихьӡала иқәуан рыԥсадгьыл фырхаҵарыла ишырыхьчо ала, аҿаҭахьа рықәырҵон. Усҟан уи анцәахәы ихьӡала иршьуан аџьма шьтәа. Ареиааи ихьӡала уа ианныҳәоз аныҳәаҩ абас иҳәон: «Аибашьра анцәахәы! Ҳаибашьцәа рыхҿақәа баша иҭыдмырҟьарц урыцхраа, ҳаҷкәынцәа еибга-еизҩыда рхәышҭаарақәа рахь ихынҳәыртә иҳзыҟаҵа, ҳархышьнақәа аӷацәа рнапаҿы инарымгартә уаҳзылыԥха!»
Ажәытәан аԥсуа еибашьцәа еибашьра ицон «ҭамра» («ҭамра-ҭамра») ҳәа изышьҭаз гәыԥқәаны рыҽшаны. Досу агәыԥ дахагылан жәаҩы рхы, шәҩы рхы, зықәҩы рхы. Адыгаа рҟны еиԥш, аԥсуаа рҿгьы ар русқәа дырхылаԥшуан ацуҭа аиҳабы – ҭамада. 
Зыӡбахә ҳамоу аусумҭа автор излаиҩуа ала, Ареиааи иӡбахә аԥсуа фальклори аетнаграфиеи рҿы иаҳԥылоит. Иаҳԥыло, ишаҳԥыло инҭкааны конкретла аусумҭаҿы иарбам. Е. Кь. Аџьынџьал игәра сымго акәым, ихы иҭиҳәаарымызт. Убас шакәугьы, аԥсуа фольклори аетнографиеи рматериалқәа реизгаразы сара абарҭ ацәаҳәақәа зыҩуа акыр шықәсақәа ажәлар срылан, аха Ареиааи ҳәа анцәахәы иӡбахә аӡәы иҳәо исмаҳацт. Иҟалап уи ихьыӡ ажәытә зны ирдыруаны ирхашҭзаргьы. Ара зыӡбахә ҳамоу Е. Кь. Аџьынџьал иусумҭуҿы, сгәанала,  иаалкаатәуп хыҩзышьҭра зыхәҭоу ҩ-моментк, ҩ-ҭыԥк.
Актәи: Автор зыӡбахә имоу Ареиааи ихьыӡ ажәытәӡатәи абырзентә мифологиаҿы иаҳԥыло аибашьра анцәахәы Арес ихьыӡ ахьыугәаланаршәо, иахаршалашәа иахьыҟоу. Ишдыру еиԥш, Арес аибашьра анцәахәы Афина Паллада лантипод иоуп. Ажәытә бырзенцәа (еллинаа) рмифалогиаҿы Афина Паллада аиаша иазықәԥо нцәахәызар, Арес деибашьуеит деибашьларц азыҳәа, хәымгарас ихы иаҭәаимшьо акагьы ыҟоп. Издыруада аԥсуа нцәахәы  Ареиааи ажәытәӡатәи абырзентә нцәахәы Ареси еиқәҿыҭрақәак, еимадарақәак рымазаргьы?
Аҩбатәи: Досу аруаа ргәыԥқәа ирхагылаз (рыԥгылаҩцәа) жәаҩы рхы, шәҩы рхы, зықьҩы рхы ҳәа Е. Кь. Аџьынџьал зыӡбахә ҳамоу  иусумҭаҿы ииҳәогьы иҷыдоу аинтерес амоуп, ҭоурыхла ус ҵабыргынгьы иҟаҵәҟьазаргьы ҟаларын.
Абжьаратәи ашәышықәсақәа рзы акыр амрагыларахьтәи амраҭашәарахьтәи аҳәынҭқаррақәа  зырхыџхыџуаз, анырра ду змаз Мысра аԥсылмантә (араԥтә) ҳәынҭқарра  еиҿызкааз, XIII ашәышықәса инаркны хәышә шықәса инареиҳаны сулҭанцәас уи аҳәынҭқарра иахагылаз адыгь мамлиукцәа ракәын. Амамлиукцәа  1250 шықәсазы аҳәынҭқарра (Мысра) амчра рнапаҿы иааргеит, аҭырқәцәа Мысра рнапаҿы иааргаанӡа (1517 шықәсаӡа) сулҭанцәас иҟаз адыгь мамлиукцәа ракәын. Уи ашьҭахьгьы (XIX ашәышықәса алагамҭазы), аԥашьа Мухаммед Али дыриааины иқәицҟьаанӡа Мысра аҳра дара ируан.
Амамлиукцәа рыр еиҳараӡак Кавказнтәи иӡаны, иҭҟәаны, ма ихәҳаны иргаз, уа иахьнаргаз аибашьра аус здырҵоз арԥарцәа рыла ишьақәгылан. Адыгцәа рнаҩсгьы урҭ ирылан ашәуаа (абазинқәа), аԥсуаа, аланаа, ақырҭқәа, акипчакцәа, наҩеиаа, албанаа, акурдцәа, баснаки ҳәа изышьҭаз уҳәа уб. иҵ. Иахьа ҳара ҳҿы арратә чынқәа – еифреитор, асержант еиҵбы, асержант еиҳабы, алеитенант еиҳабы, алеитенант еиҳабы ҳәа ишыҟоу еиԥш амамлиукцәа рхаан иҟан арратә чынқәа (арратә маҵыурақәа): хәҩык, жәаҩык, ҩынҩажәаҩык, шәҩык… аҽыуаа рхада ҳәа. Аруаа рҿы досу дзеиҳабыз аруаа рхыԥхьаӡара заҟа еиҳаз аҟара истатусгьы еиҳахон, изинқәеи иҭакзыԥхықәрагьы еиҳан.
Иааидкыланы Ареиааи изкны иҳамоу адыррақәа зламаҷу ала, ари нахысгьы имҩаԥгатәуп аԥшаарақәа, ус еиԥш анцәахәы аԥсуаа дрымаҵәҟьан ҳәа ҿы-ӷәӷәала иаҳҳәарц, ишьақәҳарӷәӷәарц азы цқьа ҵарадыррала зыгәра ҳгаша афольклортәи аетнографиатәи материалқәа ԥшаатәуп.
Абра иацысҵар сҭахуп Е. Кь. Аџьынџьал иусумҭа исызцәырнагаз гәаанагарак. Изакәу уи ауп – аԥсуаа традициала, жәытә-натә аахыс хара-бӷьара еимпуа аџьмақәа еидырцаларц, еизырцарц ианрыԥхьо «рреит» – ҳәа ирыԥхьоит. Иҟалап «рреити» «Ареиааи» џьара акала еимадарак рымазаргьы.


Аԥсцәаҳа

Амифтә хәыцра змаз ауаҩы аԥсра зыхҟьо Аԥсцәаҳа иоуп ҳәа иԥхаӡон: уи иоуп ауаҩы иԥсы ихызхуа. Аԥсцәаҳа дыҟаҵәҟьоуп ҳәа агра ргон, уажәгьы ус зыԥхьаӡақәо ыҟақәоуп. 
Аԥсцәаҳа зыбаҩқәа хаххала иҟоу, антропоморфтә ҭеҭыԥш змоу аԥсра анцәахәы иоуп. Иара дахьзымнеиуа ҳәа ҭыԥк ыҟам, уимбартә ҽыцәахырҭа узыԥшаауам. Уигарц ианақәик, уахьыҟазаалак уиԥшаауеит. Иара дубаӡом. Аха иҟоуп мифтә жәабжьқәак ауаҩи иареи еиқәшәазшәа зҳәақәогьы. Иҟазшьарбагоуп ауаҩы маанала аԥсцәаҳа дицәцарц, иԥсра ахирԥарц дшалаго атәы зҳәо амифтә жәабжьқәа.
Ауаҩы аԥсцәаҳа дызжьоит ҳәа далагаргьы, иага маана ҟаиҵаргьы, аҵыхәтәан димгар иуӡом, уи хырԥашьа амам. Амифқәа рҿы ауаҩи аԥсцәаҳаи реибарххарақәа  ҵыхәаԥцәара рымаӡам. Зынгьы ауаҩы маанала аԥсцәаҳа акәыба дҭаҵаны анышә деиҭаргьы, мышкахы мышкы аҵыхәа дҭымҵыр иуӡом. Аԥсцәаҳа ԥсра иқәӡам.
Иааҳгап абри аганахьала зегь реиҳа иҟазшьарбагоуп ҳәа иуԥхьаӡаша текстк.
«Дыҟан, иҳәит, Аԥсцәаҳа. Иԥсыша, иҳәит, дааин ихчны дтәон, иҳәит. Имԥсуа, ичымазарала игәаҟша, иҳәит, ишьапаны дтәон, иҳәит.
Ҭаҳмадак, иҳәеит, дычмазаҩуп, дықәуп, иҳәит. Аҽбыга икыуп, иҳәеит, [Аԥсцәаҳа] ашьшьаҳа, иҳәит, аҽнышьыбжьон дааин, иҳәит, ашьшьаҳа ихчны даатәеит, иҳәит. Ани ихчны данаатәа, дысԥсуаз имдыри, арахь ихы рханы диеит, иҳәит. Арахь диасын, агьырахь ихы рханы диеит, иҳәит.
Иуам(!) ихчны дтәар, дыԥсует уажәшьҭа. Ишьапахьы дтәар, дычмазаҩхоит акәымзар, дыԥсуам. Ани аԥсра изааит, аниаҟарақәа иҟаиҵо. Аԥсра мариам тәа!
– Иҟоу удыруоу? – ҳа иҳан, иҳәит, – ыы? – Усгьы-усгьы ушьҭа нас иусырбои, сугаразы уааит, аха аӡара сыҭ, иҟалуозар, акы еиԥшымкәа суҳәоит, – ҳа иҳәит, иҳәит. – Абрыгь-абрыгь аамҭазы уаа, убранӡа снапала скәыпа ҟасҵар сҭахыуп, – ҳәа иҳәит, иҳәит.
– Бзиоуп, – ҳа иҳәаит, иҳәит, Ажәеиԥшьаа, иҳәит, Ажәеиԥшьаа сҳәот – Аԥсцәаҳа, иҳәит.
Дықәлан дцеит. Агьи инапала, иҳәит, иҟаиҵит икәыпа, ишиҭахыз еиԥш аас-ҵла иалхны, иҳәит. Ус, иҳәит, иҟаиҵит, иҳәит, инапала икәыпа, иҳәит. Аҿҳәара ииҭаз аамҭаз даиазар, иҳәит, икәыпа еиқәшәшәа иқәгылоуп, иҳәит.
– Иҟауҵуама? – ҳа иҳан, – иҟасҵит ааи! – ҳа иҳәит, иҳәит.
– Иҟасҵит, аха хәҷык икьаҿхар ҳа сшәот, уҩҭаиеишь, ҳа иҳәит, иҳәит, – Уара иузыбзиахоит. Уареи сареи ҳаиҟарами? – ҳа иҳан, иҳәит. – Ааи – ҳа иҳәит, иҳәит.
– Издыруада ихәыҷхар ҳа сшәоит, уара уҩҭаиар, уара иузыбзиахозар, саргьы исзыбзиахот, – ҳа иҳан, иҳәит.
Бзиоуп, – ҳәа иҳәан, иҳәит. Аԥсцәаҳа дҩыҭалеит, иҳәит.
Аԥсцәаҳа  даныҩҭаиа, агьи аҵәымӷ рхианы иман, аҟәақҳәа аҵәымӷ алаиҵит, иҳәит.
– Уара, иҟауҵо закәи?..
– Мамоу, исзыбзиахозар збот, – иҳәит. Аҵәымӷ апҟаҩҳа иҩалаиҵт. Иалаиҵан – схы ҭуҟьеит, егьит, – иҳан, – Ухы ҭысҟьаӡом, уажә иалсхует, – сиҳоз акәымкәан, иҟәаҟә даақәижьын дган анышә даиҭт.
Ижны иҟаҵан анышә даиҭт. Анышә даиҭт, уа дамоуп. Нас дабаҵыҵуа, аас акәыпа баанӡа. Ишыҟаз акәымкәа, иҳәит,  иҳәит, ишыҟалах Анцәа идырааит, аџьрыц, иҳәит, ҳәынаԥык иаанагама, агьима, игәы, иҳәит, џькы ықәиааит, иҳәит. Аџь ықәиаан, иҳәит, аԥсра ыҟаӡам. Аԥсцәаҳа дҭаркт, аԥсра абаҟоу, иҟаӡам. Уаҩ дыԥсӡом, ианажәцәалак иган абахә иарҭот, аӡы иаларыжьует, иҳәит. Усоуп, уаҳа ҟазшьаҟам, иҳәит. Амни аџь иазҳат, иҳәит, идухт, иҳәит. Аџьал змам убахьоума, аџь иажәны ианыҟала акәымкәаны, аԥшы ықәсыма, агьима, Анцәа идыраат, аџь ыҵыҩрт. Аԥсцәаҳа усгьы дыԥсцәаҳан, дыҵсып ҳа уҟазу, уа дҭатәан, акәыпа ааимыҩрит, иҳәит. Акәыпа анааимыҩр акәымкәа, нас иаргьы дааҭыҵт. Иҽбыга аахәан даарылалан, ҽынла аара даҟәыҵт, амала, уахынла ауп акәмзар, ҽынла, дыркыр ҳәа дшәаны дааиӡом.
Абас иҟалит ҳа, убри рҳо исаҳаит».
Аԥсуаа Аԥсцәаҳа ҳәа ззырҳәо амифтә хаҿсахьа иеиԥшқәоу рацәаны иаҳԥылоит адунеи ажәларқәа рмифологиаҿы. Ҿарԥштәыс иааҳгозар ус еиԥш аԥсра анцәахәқәа рыман маиаа ҳәа изышьҭаз ажәлар, иара убас ацтекцәагьы. Ажәытә бырзентә  мифологиаҿы иаҳԥыло аԥсра анцәахәы Танатосгьы Аԥсцәаҳа иҟазшьақәа идаабалоит. Аԥсцәаҳа иеԥш Танатосгьы заанаҭ хадас имоу ауаа рыԥсхыхроуп.
Абра хыхь иааҳгаз Аԥсцәаҳа изку аԥсуа мифтә жәабжь иугәаланаршәоит Еврипид иҩымҭа атрагедиа «Алекстида» аҿы ахархәара змоу амиф аҵакы. Уи амиф излаҳәо ала, Сисиф илиршеит маанала, ҩысҭаарала аԥсра инцәахәы Танатос иҿаҳәара (иҭакра). Сисиф ибзоурала Танатос абас акыр  шықәса дҭакны даныҟаз, ауаа ԥсӡомызт, аԥсра иаҟәыҵит.
Иҟазшьақәа рыла, ифункциақәа рыла Аԥсцәаҳа зынӡа деиԥшуп адыг мифалогиаҿы иаҳԥыло Ԥсехех. Аԥсцәаҳа иеиԥш, Ԥсехехгьы дахьымнеуа ҳәа ҭыԥк ыҟам. Ицәыршәагоу мистикатә хаҿуп. Иара иҽеиҭеикыр илшоит, зныхгьы ауаҩы иԥшра ааихәоит. Уи ицәцашьа ыҟаӡам, ианигәаԥха, ауаҩы ҽыцәахышьа имаӡам, дахьыҟазаалакгьы диԥшаауеит, иԥсы ихызхуагьы иара иоуп. Адыга лакәқәа рҿы ауаҩы аамҭала, маанала Ԥсехех ихы ицәигаргьы, зегь акоуп, мышкы ахы мышкы аҵыхәа уи иоуп иуахҭа зыӡбо. 
Аԥсуаа иахьагьы акыр ирылаҵәаны иҟоуп амиф шьаҭас измоу абас еиԥш иҟоу алакәтә сиужет: анхаҩ ӷар Аԥсцәаҳа дицхраауеит дбеиахарц. Иабжьеигоит абас: «Ачымазаҩ дахьыҟоу унеир, иханы стәаны субозар, хәарҭа имам, дыԥсуеит ҳәа раҳәа иҭынхацәа. Ус акәымкәа ишьапаҿы стәаны субозар, дыԥсӡом, хәшәқәак изыҟаҵа, далсыргоит ҳәа раҳәа. Дыбзиахоит».
Ас еиԥш Аԥсцәцҳа иҟаиҵаз абжьагара дықәныҟан, анхаҩ ӷар ҳақьымк иаҳасаб ала ихьыӡ шьҭыҵит, жәлары деицырдыруа дҟалеит, дагьбеиахеит. Зегь акоуп, аҵыхәтәан Аԥсцәаҳа ари анхаҩы димгар (димшьыр) иуӡом.
Абри еиԥшҵәҟьоу алакә еиуеиԥшым авариантқәа рымоуп анемецқәеи, аславианқәеи.


Сынтәа  ҳазмадоу

Сынтәа ҳара знапаҿы ҳаҟоу, иаҳхылаԥшхәу ҳәа ажәытәан аԥсуаа нцәак иӡбахә рҳәон. Аха абри анцәагьы икәыльт ашьақәыргыларазы иаҭахыз адыррақәа смоуит ҳәа азгәеиҭеит Н. С. Џьанашьиа. Сара уажәы абарҭ ацәаҳәақәа зыҩуа санқәыԥшыз, ақыҭаҿы ҳанынхоз,  амш цәгьақәа аныҟалалак (еиҳараӡакгьы аӡыс аамҭеи аарҩареи аныҟалалак) ауаа гәамҵны, «Ҳаи, хыла длеиааит сынтәатәи аамҭа зтәу», – ҳәа ишәиуа зныкымкәа-ҩынтәымкәа исаҳахьан. Мамзаргьы ианырҭахыз ақәа ауа, ианырҭахыз амра ԥхо иҟазҭгьы, «Сынтәа аамҭа бзиоуп, изтәу ҳикәхшоуп», – рҳәо саҳахьан.


Аҳ ду

Аҳ  ду зыхьӡыз  анцәа аԥсуаа дрыман ҳәа изҩыз Н. С. Џьанашьиа иоуп. Ус еиԥш нцәас ирыԥхьаӡоз персонажк аԥсуаа дрыман ҳәа ажәлар рҿгьы, даҽа ҵарауаҩкгьы ирҳәо иаҳмаҳац. 
Ари автор излаиҩуаз ала, иара ихаангьы (XIX ашәышықәса анцәамҭа – XX ашәышықәса алагамҭа) анцәа Аҳ ду ажәлар акыр дырхашҭхьан. Аҵарауаҩ иан излаиалҳәоз ала (Аӡҩыбжьа ақыҭа), ари анцәа дыӷәӷәан, илеишәагьы цәгьан, дыџьбаран. Уи изкны ацәаӷь акәын ӡатәс иҟарҵоз, иршьуаз, аҩны акәымкәа абнахь инаганы акәын ишыршьуазгьы. Уи изкны аныҳәраан аҳәса ралархәра азин рымамызт. Аҭаацәа дара рырахә ирылрыԥшаауан, ма тәым уаҩык имрыхәҳауан ацәҿыс хәыҷы, хәба, фба шықәса ирааӡон, нас акәын ианыршьуаз. Уи ацәҿыс дырхәар ҟаломызт. Ианныҳәоз, ианыршьуаз атәыҩақәа  ирыддырҷаблон ацәашьқәа акака аркны. Усҟан иржәуаз акәакәарқәа хымԥада аҽашыла иалхзар акәын. Ара иршьуаз уи ацә ацәа аныҳәаҩ ирҭон.



Адәны  иҟоу

Аԥсуаа адәны иҟоу ҳәа изышьҭоу, иззырҳәо мифтә дунеихәаԥшышьоуп, досу изхылҵыз, рышьҭра акульт иадҳәалоуп. Г. Ф. Чурсин излаиҩуаз ала, уи акульт (ахылҵшьҭра акульт, ирцәыԥсхьоу рҭынхацәа ркульт, урысшәала «культ предков» ҳәа изышьҭоу) апатриархат ахаан ишьақәгылеит, шьҭралатәи ауаажәлареиҿкара аҭоурых анҵәамҭазы. Аԥсуаа адәны иҟоу ҳәа изышьҭаз рыхьӡала аныҳәара мҩаԥыргон, аишәа дыргылон, рыԥсаҭатә ҟарҵон. Аҩнаҭаҿы ахәыҷы даниуаз, аҭаца аҩн ду данҩаргоз, урҭ адәны иҟоу ирзыркуан ҿыц ихьаз ажә иамҵуаз ахш арахә (еиҳараӡакгьы ашьамаҟа) рынцәахәқәа Аиҭари Мқамгариеи рхәы ахш анрырҭалак ашьҭахь.


Иаҳзымдыркәа  ҳаздырыз

Иаҳзымдыркәа ҳаздырыз – ажәытәан абас нцәак иӡбахә рҳәон аԥсуаа. Уи ҳара даҳзымдырит, даҳзелымкааит, аха иара ҳаилкааны ҳимоуп ҳәа дрыԥхьаӡон. Н. С. Џьанашьиа излаиҩуаз ала, ари анцәа икульт ашьақәыргылара иҽазикын, аха уи изкны уаҳа дырра ҳәа акагьы изымԥшааит.


Акаамеҭ

«Акаамеҭ» араԥ бызшәа аҟнытә аԥсуа бызшәа иаланагалаз ажәоуп –«киаимаҭ». Адунеи еимабгоит, иқәӡаауеит ҳәа амифтә гәаанагара зныԥшуа ажәоуп. Еиҳа иркьаҿынгьы аҵакы амоуп. Аԥсуаа ирымоуп традициала ирҳәо ашәира бааԥс: «Акаамеҭ уақәшәааит», «Акаамеҭ узыҟалааит». Гәаҟра дук иақәшәаз изы ирҳәоит: «Акаамеҭ дақәшәеит», «Акаамеҭ изыҟалеит».
Амариицәа рмифалогиаҿы нарцәытәи адунеигьы, уи иахылаԥшхәугьы киамаҭ ҳәа ирышьҭоуп. Уаҟа агәнаҳа ҟазҵахьоу ҵа змам атыша лашьца (киамаҭ) дҭаҳауеит, џьаҳаным днанагоит. Гәнаҳара змам ауаҩ бзиа адунеи лашаҿы (џьанаҭ) днанагоит.


Алахьынҵа

Семантикала аџьал иазааигәоуп алахьынҵа ҳәа изышьҭоугьы. Аԥсуаа ржәытә мифтә хәыцра зеиԥшраз ала, досу ауаҩы дзықәшәараны иҟоу илахь иануп. Аԥсуа жәлар рҿы иахьагьы иҟоуп алахьынҵа агәразгаҵәҟьақәо. Ауаҩы (аӡәы) имацара иакәым, жәларык, жәлантәык шеибгоугьы алахьынҵа рымоп ҳәа иԥхьаӡоуп. Иҟазшьарбагоуп, аԥсуаа традициала ирымоу аныҳәареи ашәиреи формқәа: «Улахьынҵа бзиахааит», «Улахь абзиа анылааит», «Улахьынҵа цәгьахааит». Алахьынҵа даара агәра шыргоз ҳдырбоит абас иҟоу ажәаешьҭагылақәагьы: «Лахьынҵоуп иҟоу», «Доус илахь иану дақәшәоит». Аӡәы иаалырҟьаны бзиарак дақәшәар (иаҳҳәап, иҷкәын еибашьра иҟаз деибганы даар), «илахьынҵа бзиан»,–рҳәоит, цәгьарак дақәшәар (иҷкәын еибашьра иҟаз, ма даҽа машәырк ихьны дҭахар, иҩны блыр…), «илахьынҵа цәгьан», – рҳәоит.
Иҟоуп иҵагь алахьынҵа иадҳәалоу  ахшыҩҵакқәа: «Длахьынҵадахеит», «Илахь егьаным», «Илахь акры анындаз анс дақәшәозма (анс ихьуазма)», «Улахьынҵа ыцәааит», «Лахьынҵа умоуааит», «Улахь абзиа аниҵааит».


Аԥсаҭа

Аԥсаҭа амифтә хәыцра иахылҵыз мифтә ҭыԥуп – иԥсыз, иԥсхьоу ауаҩы иԥсы ахьҭоу ҳәа ирыԥхьаӡо ауп. Иԥсхьоу ауаҩы данырныҳәо «Уԥсаҭа бзиахааит», – рҳәоит. «Уԥсаҭа шкәакәахааит!» – зҳәогьы ыҟоуп. «Уԥсы аҭыԥ бзиахааит (ишкәакәахааит)», – ауп иаанаго. Уи даныршәиуа «Уԥсаҭа цәгьахааит!» – рҳәоит. «Уԥсы аҭыԥ цәгьахааит», ҳәоуп иаанаго.


Аԥсыпса

Ари амифтә хаҿы лыӡбахә ажәлар рҿы аӡәы иҳәоны исмаҳац, акьыԥхь аҿыгьы џьара заҵәык ауп иахьаҳԥыло – Шьаликәа Камкиа ишәҟәы «Ажәақәа рдунеи» аҿы. Автор аԥсуа быргцәақәак ирҳәоны ак иаҳахьазар акәхарын, ихы иҭиҳәаарымызт. Ажәытәан ус еиԥш анцәахәы дрымаҵәҟьазаргьы ҟаларын. Агәра злаҳго ала, аԥсыпса дыԥҳәысуп, «ауаҩы аԥсабара данықәыз, иԥсы анҭаз, ацәгьарақәа иҟаиҵоз рзы, хьаҳәа-ԥаҳәа имоуӡакәа, дахьмырхәӡакәа, гәыбӷанк  наимҭаӡакәа, гьангьашрыла дшааиуаз, даныԥсы, нарцәы днеиргьы дыԥшааны, иҟаиҵахьаз ицәгьарақәа дырхырҟьаны дахьзырхәуа, ашьауаҩы – нцәахәы ҳәсақәа дыруаӡәкуп. Уи анцәахәы-ԥҳәыс, ацәгьара зуз дшыԥсуагьы рыцҳашьарак изымукәа, иԥсра аҵкьыс еицәоу агәаҟшқьынра дахьҭалыргыло азыҳәан «аԥсыпса» ҳәа илышьҭоуп». Ара зыӡбахә ҳамоу ашәҟәы автор аԥсуа нцәахәы-ԥҳәыс аԥсыпса лфункциақәа елинаа рынцәахәқәа Мегереи, Еринии, Евмениди рфункциақәа ирҿирԥшуеит, урҭ ирзааигәоуп ҳәа  иԥхьаӡоит.


Амалазонқәа

Мифқәак рышьҭамҭақәа аныӡлак, урҭ ирыдҳәалоу амифтә дунеихәаԥшышьақәеи ирызку ақьабзқәеи ажәлар ианырхашҭлакь ашьҭахьгьы, рыӡбахә, рцәаара иналаршә-ааларшәны акәзаргьы абызшәаҿы инхар ҟалоит. Ажәак иадамзаргьы абызшәаҿы акагьы машәыршақә иаанхаӡом. Цқьа игәцаракны, ҳацклаԥшны, блаҵарыла ҳаԥшаалар, ҳбызшәа ларҳәы-ҩарҳәны иҭаҳҵаалар, урҭ амифқәа реиҭашьақәыргылара, ргәаларшәара анҳалшо ыҟоуп. Ихаҭәааны ажәытә зны ирысакьаҳәымҭаны ианыҟаз еиԥшҵәҟьа иаҳзышьақәмыргыларгьы, рышьҭа-мҭақәа уеизгьы иелаҳкаауеит ҳбызшәа ацхыраарала. Ара  асҟак зхысҳәаауа амалазонқәа роуп. 
Амалазонқәа мифтә хаҿқәоуп. Иахьа аԥсуаа ҳҿы иаҳараӡак азаҵә хыԥхьаӡараҿы (амалазон) акәымкәа, арацәа хыԥхьаӡараҿы (амалазонқәа) ирыланоуп ишырҳәо.
Аԥсуаа амалазонқәа ҳәа ззырҳәо ажәытәӡатәи абырзенқәа, антика аепохазтәи елинаа амазонки ҳәа изышьҭаз ирхылҟьа-ҿылҟьоуп ҳәа сгәы иаанагоит.
Ажәа «амалазон» («амалазонқәа») иахьатәи аԥсуа бызшәаҿы иныбжьаршә-аабжьаршәны абиԥара еиҳабы иаҵанакуа ауаа есымшатәи рцәажәараан иахьырҳәало анаҩс, урҭ зусҭқәоу ҳәа инҭкааны аԥсуа фольклрои, амифалогиеи, аетнографиеи рҿы џьаргьы акагьы ҳәам. Ари ажәа иадҳәаланы асужет змоу жәытә жәабжьк, ҳәамҭак иадамзаргьы иҳԥымлац, иҳаздырам. Аха ари ажәа машәыршақә ҳбызшәаҿы нхашьа амамызт, изыҟаломызт џьара ҵаҵӷәык амамызҭгьы. Иҩашьаӡом џьара мифк ишахылҟьа-ҿылҟьоу. Иара аԥсуа бызшәа иашьагәыҭуп, ижәытәӡоу афонд иаиуоуп ҳәа агәра гаҵәҟаны, ҳақәыӷәӷәаны иҳазҳәом, џьарантәи иԥсахны, иааганы ҳбызшәа иаланагалаз акы шакәу ҩашьаӡом. Иахьынтәаанагаз, ҳбызшәа ишаналанагалаз цқьа иелкааны иҳаздыруам. Иҟалап ари ажәа ҳбызшәа ианаланагалаз аахыс ҩышә, хышә шықәса иреиҳамзар, иҟалап аурыс бызшәа аныррала иаланагалазаргьы. С. И.Ожегов ишәҟәы  «Аурыс бызшәа ажәар» аҿы ишҳәоу ала, аурыс бызшәаҿы ажәа «амазонка» ихадароу аҵакқәа ҩба амоуп: 1. Аҽықәтәаразы ҷыдала иӡаху аԥҳәыс маҭәа зшәу аҽуаҩ ԥҳәыс; 2. Аҽыуаҩ ԥҳәыс лзы ҷыдала иауны иӡаху аҵкы (амаҭәа).
Иҟалап  ари ажәа аԥсуа бызшәа иаланагалеижьҭеи акырӡа еиҳаны иҵуазар. Анс акә, арс акә, аус злоу иахьа уажәраанӡагьы ҳбызшәҿы уи ахархәара ахьамоу ауп.
Ажәытәӡатәи абырзенцәа рлегендак излаҳәо ала, амазонкақәа нхон Кавказ ашьхақәа рымҵани Азовтә мшыни рыбжьара. Ажәытә бырзенқәа амазонкақәа ҳәа изышьҭаз ҳәса еибашьцәан, иԥшӡақәан, маха-шьахалагьы иӷәӷәан, игәымшәақәан, еиуеиԥшымыз абџьар хкқәа ҟазарала рхы иадырхәон. Ихысцәа ҟазақәан.
Ажәтәӡатәи абырзен ҭоурыхҭҵааҩцәа изларыҩуаз ала, амазонкацәа аханатә аскифцәа ирабашьуан, нас урҭи дареи еицынхо иалагеит. Убас ала, амазонкацәеи аскифцәеи еилаҵәаны, хаҵареи ԥҳәысреи рзеиланы еиҿыркааз аҭаацәарқәа ирыбзоураны иит, аҿиара роуит савроматаа (сарматаа) ҳәа изышьҭоу ажәлар.
Аԥхьаӡакәны аскифцәа рыԥсҭазареи рыбзазаареи системала иҭҵааны иахцәажәаз ажәытәӡатәи абырзен ҵарауаҩ, аҭоурыхҭҵааҩ Геродот (ҳера ҟалаанӡа ахәбатәи ашәышықәса) излаиҩуаз ала, савроматаа аскифцәа рбызшәала ицәажәон, аха акыр еицакны акәын ишырҳәоз, избан акәзар, амазонкацәа уи абызшәа ҽеины ирзымҵеит. Даҽаџьарах Геродот излаиҳәоз ала, аскифцәа рыҳәсақәа (амазонкацәа) рбызшәа рзымҵеит, дара рбызшәа рыҳәсақәа (амазонкацәа) ирҵеит. Ас еиԥш Геродот ииҳәаз  амазонкацәа хылҵшьҭрала аскифцәа ретникатә дунеи иаиуамызт ҳәоуп иаанаго. Иҟоуп амзонкацәа фракиаа иреиуан, рышьаҭақәа аԥсуа-адыгтә етникатә дунеи иаларсуп  ҳәа агәаанагара змоу аҵарауаагьы. Амазонкацәа рыхьӡ аԥсуааи абазинқәеи, аубыхқәеи, адыгааи еицырзеиԥшу ажәа «амза» аҟынтәи иаагоуп, иахаршалоуп зҳәқәогьы ыҟоуп.
Аԥсуаа рҿы ажәа «амалазон» («амалазонқәа») ажәытә ҵакыс иамаз ҳаздырам, иацәыӡхьеит, аҽаԥсаххьеит. Иахьа ҳахәаԥшуазар, сара иахьынӡасылшоз ала излеилыскааз ала, ҩба, хԥа ҵакы амоуп, иполисематикатәуп. Уи ҵакыс иамақәоу ируакуп XIX ашәышықәса анцәамҭеи XX ашәышықәса алагамҭеи рзы Очамчира араион Мықә ақыҭантәи ауахәамаҿы зхы-зҿы ҭаҳәҳәаны, аҵкы еиқәацәақәа зышәҵаны иҟаз аурыс ҳәсақәа (аурысшәала «монашки» «монахини» ҳәа изышьҭоу) рзы аԥсуаа амалазонқәа ҳәа ахьырҳәоз, амалазонқәа ҳәа иахьрышьҭаз. Уи акы. Даҽа ҵакысгьы иамоу убри ауп, аԥҳәыс ҭынхада, илымаз лҭынхацәа зегьы зцәыԥсыз, изымҵәаз, ишырҳәало еиԥш, агәы мыжда иқәхаз лзы дмалазонуп рҳәоит. Даҽакала иаҳҳәозар, ажәақәа «амалазони» «аҭынхадеи» синонимқәак раҳасаб ала ахархәара анрымоу ыҟоуп. Дмалазонуп анырҳәо, дҭынхадоуп, ҳаӷеиҭа, илымоу зегьы лымҵәахьеит ҳәоуп иаанаго. Еиҳараӡак аҳәса ҭынхадақәа ирызкноуп ишырҳәо, аха ахацәа ҭынхадақәа ирызкны ианырҳәақәогьы ыҟоуп. 
Ажәа «амалазон» («амалазонқәа») ахԥатәи ҵакыс иамоу уи ауп – амазонка (амизанка) ҳәа изышьҭаз аԥҳәыс ҵкы ныҟәыргон аурысқәа реиԥш аԥсуаагьы. Ажәақәа «амалазони» «амазонкеи» шьаҭас ирымоу акоуп ҳәа сгәы иаанагоит.
Аетнограф Е. М. Малиа излалыҩуала, аԥсуа ҽуаҩ ԥҳәыс лымаҭәақәа иреиуан «амазонка» ҳәа изышьҭаз. Уи аиԥка иеиԥшын, иаун, аԥҳәыс лышьхәаҟынӡа илаӡон. Ажәытәан Аԥсны амҩақәа анмаҷыз, аиҭанеиааирақәа аныуадаҩыз, даҽа еиҭанеиааигак аныҟамыз, аҳәсақәагьы  аҽықәтәара рдыруазар акәын. Аԥсны иаанагалоз атәым уаагьы (европаагьы, аурысқәагьы) аӡәырҩы игәарҭахьан аԥсуаа рҿы аҳәса ҽыбӷа ҟазацәа шмаҷмыз. Урҭ ҽынла акәым, уахынлагьы ахацәа ҽы-уаа ирылагыланы аӷьараҳәа иныҟәон. Ахацәарԥар реиԥш аҭыԥҳацәагьы ишқәыԥшыз иҽыбӷаҟазацәахон. Уи моу, иҟан, уажәгьы иҟақәоуп, ана ара уаҩы иԥшаар ҟалоит аҳәса ирызкыз акәадыр ҷыда. Уи ахацәа зықәтәоз акәадыр иеиԥшымызт, акыр иҷыдан. Аԥҳәыс ахаҵа иеиԥш лшьапқәа еимҿыхны дантәаломызт, амахақәа ҩба атәыҩақәа реиԥш ԥхьаҟа мацаракәын иахьамаз, аԥҳәыс уи надаада, лшьапқәа аҩбагьы ганкахьала (лармарахь) ирханы акәын дшантәалоз.
Амазонкақәа  рӡахуан ачыҭ ӷәӷәа, ачыҭ жәпа иалхны, еиҳараӡак зыԥштәы еиқәаҵәаз. Аԥҳәыс лшьапахьы иҭбаан, аҽыжәлараан дманшәалахарц, лмаҟҿаҳәара ҩахыс иҭшәан. Ахаҟынтә акалҭ аҵыхәанӡа аԥхьаҟа ирҟьан, хыхьынтәи ҵаҟанӡа аҳәынҵәрақәа ҿан, аха иеибадыркуаз хыхьынтәи цырақәак ракәын. Аҳәсақәа амазонка ршәырҵон аҽы ианақәтәоз мацара, абжьааԥны иршәырҵаӡомызт, иҵәахны ирыман.
Иналаршә-ҩаларшәны акәзаргьы амазонка аԥсуаа рҿы ахархәара аман XX ашәышықәса азыбжанӡагьы. Иахьатәи ҳаамҭазы уи амаҭәа иаиуоу аекзимплиарқәа ҩба Аԥснытәи аҳәынҭқарратә музеи афондқәа рҿы иҟоуп. Абжьарак уи шьҭа аӡәгьы илшәылҵом, иаҳҳәар ҟалозар, амода цахьеит, изгәалашәақәогьы еиҳа-еиҳа имаҷхоит аамҭа цацыԥхьаӡа.
2005 шықәса ианвар 11 аҽны аҵарауаҩ, аетнограф Г. У. Смыр (хылҵышьҭрала Гудоуҭа араион Абгархықә ақыҭантәуп) изласеиҳәаз ала, Бзыԥын аԥҳәыс данҽыжәлоз лцәа-лжьы (луаҭәақәа) мааԥшырц, ихымтырц илыкәлыршоз ацәҩыча амазонка ҳәа иашьҭан. Уи ахархәара аман иаҳхысыз XX ашәышықәса абжанӡагьы. Г. У. Смыр изласеиҳәаз ала, иара иабду Муҭы Смыр ианԥса Кәакәа Маҭа-иԥҳа Ҵәкәиа-ԥҳа амазонка ныҟәылго ила иабахьан. Лара дҽықәтәаҩызаарын, атапанчагьы ныҟәылгозаарын, ибзианы дхысуазаарын, ахаҵам ԥҳәыс ззырҳәоз лакәын. Ақәра дугьы нылҵит 35-ҟа шықәса роуп лыԥсҭазаара далҵижьҭеи иҵуа. Г. У. Смыр изласеиҳәаз ала, ибзианы, дылхаануп. Уи илызкны абас сеиҳәеит: «Сабду Муҭы Смыр ианԥса Кәакәа Маҭа-иԥҳа Ҵкәиа-ԥҳа дҽыбӷа ҟазоуп ҳәа  дыԥхьаӡан, ахьышәҭҳәа дҩеиханы, дҩышьҭыԥаны, аҽы дҩақәтәаны, агәашә дахыууааны дахыԥон. Иара убри аамҭазы лтапанча ааҭыхны аҵқьҳәа дхысны ацәҟьара иақәлыршәон. Данҽыжәлоз амазонка лхы иалырхәон, иаалыкәыршаны, сцәа хтып ҳәа дымшәо, аҽыҩҳәа дҩаԥаны дыҩҽыжәлон. Уи лыкәмыршакәа дҽыжәлаӡомызт. Уи илыкәлыршоз амазонка ада даҽа хьӡык аманы са исмаҳацызт, амазонка ҳәа убри азы ада даҽаказы ирҳәомызт».
Ажәытә бырзен ҳәамҭақәа амазонка ҳәа зыӡбахә рҳәо аҽыуаа ҳәсақәа ирызкны арымӡаа аҭҵаарақәа аҟоуп. Урыстәылагьы, егьырҭ акыр тәылақәа рҿгьы аҵарауаа рацәаҩны жәпакы аусумҭақәа аԥырҵахьеит. Аҵарауаа рыбжьара амазонка ҳәа изышьҭоу урҭ аперсонажқәа ирызкны аимак-еиҿакқәа, еиуеиԥшым агәаанагарақәа аҟоуп.
Ажәытә зны (антиказтәи аепохазы) амазонка ҳәа изышьҭаз аҳәсақәа-аибашьцәа Кавказ иҟан ҳәа аԥхьаӡа урҭ рыӡбахә ныҭкааны иалацәажәаз ажәытә бырзен ҵарауаҩ ду, агеограф, аҭоурыхҭҵаҩ, агеографиа аб аҳәа иԥхьаӡоу, агеографиа иазкны жәибжь шәҟәы зҩыз Страбон иоуп (ҳера ҟалаанӡа актәи ашәышықәса).
Страбон излаиҩуаз ала, амазонкацәа нхон Керавнииски ҳәа изышьҭаз Кавказ ашьхақәа рынхыҵтәи ахәҭақәа рҿы гаргареиаа ргәылара. Урҭ амазонкацәа шықәсык ахьтә жәамыз рхазы ихандеиуан, ицәаӷәон, абаҳча аадрыхуан, арахә, лымкаалагьы аҽқәа рааӡон. Амазонкацәа рахьынтә реиҳа иӷәӷәақәаз, маха-шьахала иӷәӷәаз, згәамч ҭаз аҽқәа ирықәтәаны ишәарыцон, аибашьра рҽазыҟарҵон. Дара шхәыҷқәаз рарӷьарахьтәи ргәыҳәԥқәа хырблаауан, иандухалакь рарӷьа напала  аиуеиԥшым аус хыкқәа рымҩаԥгараан ирԥырхагамхаларц, лымкаалагьы аибашьраан ахыц (урысшәала «копье» ҳәа изышьҭоу) аршәраан ргәыҳәԥы рԥырхагамхарц. Дара иныҟәыргон аибашьыга аиха, насгьы аҽыхьчага кәалӡы. Агыгшәыгқәа рцәақәа ирылхны аибашьраан аҽыхьчагақәа ҟарҵон, иара убас амаҟақәеи аупа иеиԥшыз ирхадырԥашаз амаҭәақәеи рыман.  
Амазонкақәа ааԥын иалкааны ирыман ҩымыз. Убырҭ амзақәа ҩба рзы гаргареиааи дареи ҳәаас ирымаз ашьха ақәцәахь ихалон. Ажәытә аахыс ҵасс изларымаз ала, гаргареиаа иреиуаз ахацәагьы убри аамҭазы уа иҩхалон, амазонкацәеи дареи аҿаҭахьа ирықәыз еицынарыгӡон, нас ахәыҷқәа роурц аӡәи-аӡәи рҽеидыркылон. Рҽеидыркылон маӡала, алашьцараҿы. Досу ахаҵа (гаргареиаа иреиуаз) иааиԥыхьашәаз амалазонкеи иареи хаҵара, ԥҳәысра рзеиланы иҟалон. Аҳәсақәа (амалазонкацәа) рыбаҩ ртәымкәа (иеимгәадуны) ианыҟалалакь, илахынҳәны рыҩныҟа ицон, ахацәагьы (гаргареиаа) илагьежьны рыҩныҟа ицон. Гаргареиаа ахацәеи дареи убарҭ ааԥынтә мызқәа ҩымыз реиқәшәарала аӡӷабцәа зыхшоз амазонкацәа рхазы иныркылон, аҷкәынцәа зыхшоз инаганы гаргареиаа ирырҭон. Дарбанзаалак гаргареиаа иреиуаз ахаҵа ирҭоз аҷкәын хәыҷы иара дитәуп ҳәа хьаҳәа-ԥҳәада дыԥхьаӡаны дидикылон.
Страбон абас аниҩуаз аахыс амазонкацәа рыӡбахә аҵарауаа иага иеимаркыргьы, иага инеимҵарк-ааимҵаркыргьы, иеиқәышаҳаҭны ҭоурыхла, ҵабыргла иҟаҵәҟьан ҳәа ишьақәрыӷәӷәам. Еиҳараҩӡак изларыԥхьаӡо ала, амалазонкацәа мифтә хаҿқәоуп.
Сара абарҭ ацәаҳәақәа зыҩуа автор сгәы излаанаго ала, аԥсуа бызшәаҿы иахьа уажәраанӡагьы иналаршә-ҩаларшәны еиуеиԥшым аконтекстқәа рҿы ацәажәараан ахархәара змоу ажәа «амалазон» («амалазонкақәа») ашьаҭақәа Страбон зыӡбахә иҳәоз амазонкацәа рҟынтәи иаагоуп.
Аинтерес агым аҵарауаа џьоукы аепикатә фырхаҵа ахаҳә далхуп зҳәо амотив колхидатәи амазонкацәа иахьрыдырҳәало. Ҿырԥштәыс иааҳгозар, апрофессор М. И. Чиқовани абри ахшыҩҵак дадгылон. Уи иусумҭақәа руак аҿы иааигоит ажәытәӡатәи абырзентә шәҟәыҩҩы Ԥсевдо Каллисфен амазонкақәа ирызкны иҟаиҵаз адырраҭарақәа. Амазонкацәа Алеқсандыр Македонски иахь ашәҟәы ирҩыз аҿы ирҳәеит – дара иҷыдоу аҭагылазаашьақәа рыманы ишынхоз, 270 000-ҩык абџьар зку аҭыԥҳацәа шрымоу, хаҵа зхылаҳәоу аӡәы, дидамзаргьы дышрымам. Дара есышықәса 30 мшы аҽқәа ирызкны агәырӷьаратә ныҳәа мҩаԥыргон. Дара аӡиас азганк (нырцә) ахь инхоит, егьи аганахь (аарцә) ахацәа нхоит. Аныҳәаан ахацәа ирзааигәахарц зҭаху мышқәак урҭ рҿы иаанҿасуеит ахшара роурц. Ахәыҷқәа акрырҿазҵо ахацәа роуп, быжь-шықәса зхыҵуа аӡӷабцәа амазонкацәа ирырҭоит.
М. И. Чиқовани игәы излаанагоз ала, анарҭтә епос ианыԥшит Ԥсевдо Каллисфен зыӡбахә иҳәаз абри абырзентә традициа. Уи ус шакәу шаҳаҭра ауеит ҳәа иԥхьаӡеит абырзентә литераутратә ԥҵамҭақәа ирҳәауеи анарҭтә епикатә ҳәамҭақәа ирҳәауеи ахьеиқәшәо, иахьеишьашәалоу: Саҭанеи Гәашьа аӡы аарцә дыҟоуп, нарҭаа рыхьча – аӡ нырцә дыҟоуп; аԥҳәыс (Саҭанеи Гәашьа) инахараны (аӡ нырцә) иҟоу ахаҵа абзиабаратә цәанырра излырҵысырц, лара лахь дааир лҭахуп; зцәаныррақәа еилашыз ахьча аӡы дырырц дҭалоит, аха имч ақәымхеит, илымшеит, дызмырит; «ихҿа» иршәыз аԥҳәыс дызвагылаз ахаҳә иахьалалаз иареи лареи реизааигәахара иасимволуп.
Амазонкацәа ирызку ажәытә бырзентә легендеи аԥсуа нарҭтә епоси реизыҟазаашьақәа акыр инарҭбааны далацәажәеит А. А. Аншбагьы. Амазонкацәа рызҵаара иалацәажәахьоу аҵарауаа аӡәырҩы (И. И. Семионов, М. О. Косвен, М. И. Чиқовани уҳәа) ргәаанагарақәа ҭҵааны ихатәы лкаа ҟаиҵеит. А. А. Аншба Саҭанеи Гәашьеи нарҭаа рыхьчеи реиқәшәара даҽа ганкахьала дазнеит, ауаатәыҩса ажәытәӡа зны ҵасс ирымаз иадҳәаланы абасгьы азгәеиҭеит: «В  эпизоде встречи Сатаней-Гуаши с пастухом мы сегодня с достаточной долей вероятности можем отметить отражения обычая запрета половых отношений внутри общества в определенный период (на время общественных работ)» .













Ахқәа

С. Л. Зыхәба. Аԥсуа мифологиа…………………………………………
Иҳараку аԥсуа мифологиа. Ижәҩантәу, мамзаргьы 
акосмогониатә мифқәа. Антропогониатә мифқәа……………………..
Анцәа…………………………………………………………………………..
Аллаҳ…………………………………………………………………………..
Иасҭа Қьрысҭа………………………………………………………………..
Аеҵәақәа………………………………………………………………………
Амра. Амза……………………………………………………………………
Амаалықьцәа…………………………………………………………………
Афы…………………………………………………………………………….
Афарҭын……………………………………………………………………….
Уашхәа, Уашхәа мақьаԥсыс………………………………………………..
Жәҩангәашәԥхьара………………………………………………………….
Адад……………………………………………………………………………
Иахәа…………………………………………………………………………..
Атыҩ……………………………………………………………………………
Анами Адами…………………………………………………………………
Аҵан……………………………………………………………………………
Ныҳә, Ныҳә-ԥаимбар……………………………………………………….
Муса ԥаимбар……………………………………………………………….
Нои…………………………………………………………………………….
Ашацәа, Ашацәа-чаԥацәа…………………………………………………
Амифтә ҟазшьа змоу фольклортә 
персонажқәа рхарҿсахьақәа……………………………………………..
Нарҭаа………………………………………………………………………..
Саҭанеи Гәашьа…………………………………………………………….
Нарҭаа раб…………………………………………………………………..
Нарҭ Сасрыҟәа……………………………………………………………..
Нарҭ Сиҭ……………………………………………………………………..
Нарҭ Сиҭ-иԥа Уахсиҭ………………………………………………………
Нарҭ Дыд…………………………………………………………………….
Нарҭ Кәын……………………………………………………………………
Нарҭ Қьаҭуан………………………………………………………………..
Нарҭаа раншьа Елдыз Шьаруан…………………………………………
Нарҭ Кәын-иԥа Цәыцә…………………………………………………….
Нарҭаа раҳәшьа Гәында ԥшӡа…………………………………………..
Нарҭаа раҳәшьа Гынды…………………………………………………..
Нарҭ Гәыҭсаҟьа…………………………………………………………….
Нарҭ Кәакәын……………………………………………………………….
Нашбаҭаҟәа…………………………………………………………………..
Нарџьхьоу……………………………………………………………………
Хәажәарԥыс…………………………………………………………………
Хноу-иԥа Хабжьын…………………………………………………………
Жакьа иԥа……………………………………………………………………
Ҳаихәыз Шьаруан………………………………………………………….
Башныхә……………………………………………………………………..
Аҟәлан Аҟәланқьари……………………………………………………….
Зарҭыжә………………………………………………………………………
Аинар ижьи………………………………………………………………….
Гьагәаа……………………………………………………………………….
Радеда, Мафа……………………………………………………………….
Рарира, Раида, Рашьа (Рашь), Реирашьа………………………………
Ауаҩы-еиқәа Ҟара………………………………………………………….
Хмышь, Мыса, Ныз, Хсауҭ, Ҳанашь, Ҭаҭрашь,
Аҭлагәыца, Аҭлагьыҟәа, Хабыгә, Селықә, Наузыџь………………….
Ацәаӷәаҩ Бжаҩа-Бжаӡа…………………………………………………….
Аҵан рҭыԥҳа Зылха………………………………………………………….
Аҵан Ҳачыр……………………………………………………………………
Ачеи иԥа………………………………………………………………………….
Лыӡаа раҳәшьа……………………………………………………………….
Лыӡаа…………………………………………………………………………..
Алхәызаа………………………………………………………………………
Аҭлар-иԥа Ҭалумбақь……………………………………………………….
Хәаша Бырзыкь, Ханиа………………………………………………………
Абрыскьыл……………………………………………………………………..
Аҭакәажә, арупап……………………………………………………………..
Ҟәаҟәықәтәа……………………………………………………………………
Ҳазарҭали………………………………………………………………………
Џьиқер-салаҭ аҳ ду……………………………………………………………
Ҷаҭанаа Хәыхә…………………………………………………………………
Мард-иԥа Мардасоу…………………………………………………………..
Арамхәыҭ………………………………………………………………………..
Ҭауапа………………………………………………………………………..
Сагьаса………………………………………………………………………….
Лукман ҳақьым…………………………………………………………………
Ашәарахи  аҩнатә ԥстәқәеи рынцәахәқәа……………………………….
Ажәеиԥшь, Ашәеиԥшьаа……………………………………………………..
Аиргь, Аерыгь………………………………………………………………….
Анҷакәынҷа…………………………………………………………………….
Аҳәараҳ…………………………………………………………………………
Аҟанҷ анцәахәы……………………………………………………………….
Акәын-иԥа Ҳаҭажәыҟәа………………………………………………………
Шәакәаз………………………………………………………………………….
Ахын………………………………………………………………………………
Анана-Гәында – ашьхыцқәа рынцәахәы…………………………………..
Аиҭар……………………………………………………………………………..
Жәабран………………………………………………………………………….
Џьабран…………………………………………………………………………..
Мқамгариа……………………………………………………………………….
Аҽышьашьана…………………………………………………………………..
Алышькьынтыр………………………………………………………………….
Ацхь, ацгәы…………………………………………………………………………
Аӡы астихиа иадҳәалоу анцәхәқәа, амифқәа……………………………..
Ӡиуоу………………………………………………………………………………
Ӡызлан, ӡаҳкәажә, ахьы ӡаҳкәажә, аӡы иҭоу………………………………..
Ҳаиҭ, Еҭ-ных, Аганых……………………………………………………………
Ҟәдаԥшь, Кодаш…………………………………………………………………
Ацәаҟәа……………………………………………………………………………
Амифтә ҟазшьа  змоу (изооморфтәу) аԥстәқәа………………………….
Аҽы, арашь, аалыԥ……………………………………………………………..
Бзоу………………………………………………………………………………..
Зар…………………………………………………………………………………
Гьамыда…………………………………………………………………………..
Ала Хәдыш……………………………………………………………………….
Ауарбажә (ашьауардын)……………………………………………………….
Амаҭ,  агәылшьап………………………………………………………………..
Адгьылқәаарыхра анцәахәқәа………………………………………..
Џаџа………………………………………………………………………………..
Ерыш, Ерыш-ҟан…………………………………………………………………
Абамба анцәахәы……………………………………………………………….
Кәыкәын…………………………………………………………………………..
Анаԥа-нага……………………………………………………………………….
Саунау……………………………………………………………………………..
Иантропоморфтәу амифтә персонажқәа рхырҿсахьақәа……………….
Аиныжә, адауы…………………………………………………………………..
Аҩсҭаа…………………………………………………………………………….
Гәышьа……………………………………………………………………………
Аџьныш……………………………………………………………………………
Агызмал……………………………………………………………………………
Ахәырҭлаӷь, аҟәырҭлаӷ…………………………………………………………
Ашьаҳиҭ……………………………………………………………………………
Аблис………………………………………………………………………………
Џьангери, Џьангара…………………………………………………………….
Аемына……………………………………………………………………………
Ашаиҭан…………………………………………………………………………..
Аџьынқәа……………………………………………………………………….
Акьынҿаа…………………………………………………………………………
Акаҷаа…………………………………………………………………………….
Абна уаҩы………………………………………………………………………..
Абна ҳәсақәа…………………………………………………………………….
Аԥҳәызба ссирқәа………………………………………………………………
Напкылҵәа……………………………………………………………………….
Цәыблаҟы………………………………………………………………………..
Абзиабара анцәахәы……………………………………………………….
Мумыр аҳ, Сумыр аҳ, Нымираҳ, Лымшаҳ, Шымираҳ…………………….
Ажьира анцәахәы……………………………………………………………..
Шьашәы, Шьашәы абыжьныха………………………………………………
Аҿиара анцәахәы…………………………………………………………….
Ажьаҳара………………………………………………………………………..
Аԥсабара иазку амифқәа…………………………………………………….
Хьыӡыр, Алиашә………………………………………………………………..
Ҭаргьалаз……………………………………………………………………….
Ачымазарақәа рынцәахәқәа ирызку амифқәа……………………………………………
Анаԥра………………………………………………………………………….
Ахьы Зосҳан, Ханиа шкәакәа……………………………………………….
Ҭемырҟәара……………………………………………………………………
Чоԥа, Атлар-Чоԥа……………………………………………………………..
Еиуеԥшым аҭыԥқәа рынцәахәқәа. Амифтә ҭыԥ хьыӡқәа………………
Ҿаԥ………………………………………………………………………………
Аҩны анцәахәы………………………………………………………………..
Ашьха анцәахәы……………………………………………………………....
Ага анцәахәы………………………………………………………………….
Џьаҳаным………………………………………………………………………
Џьанаҭ…………………………………………………………………………..
Нарцәы………………………………………………………………………….
Ахараҭ…………………………………………………………………………..
Аҟаҭ……………………………………………………………………………..
Нагә ихаҳә……………………………………………………………………..
Гәыди Утеи…………………………………………………………………….
Қәар иӡмах……………………………………………………………………..
Лызфа итыш……………………………………………………………………
Абстракттә ҟазшьа змоу амифқәа…………………………………………
Аԥсы……………………………………………………………………………..
Аџьал……………………………………………………………………………
Адгьыл ҳкәажә……………………………………………………………….
Ашәыраӷь……………………………………………………………………..
Амарџьа……………………………………………………………………….
Ареиааи……………………………………………………………………….
Аԥсцәаҳа………………………………………………………………………
Сынтәа  ҳазмадоу……………………………………………………………
Аҳ ду……………………………………………………………………………
Адәны  иҟоу…………………………………………………………………..
Иаҳзымдыркәа  ҳаздырыз………………………………………………….
Акаамеҭ………………………………………………………………………..
Алахьынҵа…………………………………………………………………….
Аԥсаҭа………………………………………………………………………….
Аԥсыԥса………………………………………………………………………..
Амалазонқәа………………………………………………………………….


































Сергеи Лад-иԥа Зыхәба
АԤсуа мифологиа
Аҭҵаарақәа





Сергей Ладович Зухба
Абхазская мифология
Исследования
На абхазском языке





Аредактор Ажьиба Е. В.
Асахьаҭыхыҩ
Атехникатә редактор
Акорректор Арсҭаа Р. К.
Компиутерла анбанҟәшәаҩ Быҭә-ԥҳа К. Е.




Аформат 601/16. Иҟаҵә. акьыԥхь бӷь.
Атираж 100 екз. Аԥҟаԥҵа
Акьыԥхь ҩны
Аҟәа. Ешба имҩа 168.



