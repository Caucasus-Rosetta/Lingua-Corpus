Сергеи Зыхәба













Баграт Шьынқәба
иԥсҭазаареи ирҿиамҭеи










 












Аҟәа – 2009






Аредакторцәа
 М. Лашәриа, 
Р. Қапба

Аԥсны жәлар рпоет, академик Баграт Уасил-иԥа Шьынқәба иԥсҭазаареи ирҿиамҭеи ирызкуп афилологиатә ҭҵаарадыррақәа рдоктор, апрофессор, академик, Сергеи Лад-иԥа Зыхәба аԥхьаҩ идигало ишәҟә ҿыц. Араҟа уи иааилацалан, алапидартә ҟазшьа аҭаны иҭиҵааит, анализ рзиуит ҳашәҟәыҩҩы ду ипоезиатә, ипрозатә, идраматургиатә рҿиамҭақәа, излиааз аамҭа уадаҩ иагәыласаны,  имариамыз арҿиаҩы иԥсҭазаареи иҳәынҭқарратә усуреи иргәылбааны.
Ашәҟәы рхы иадырхәар рылшоит аԥсуа сахьаркыратә литература бзиа избо, уи аизҳазыӷьара иазҿлымҳау, иҭызҵаауа рнаҩысангьы, аҵаҩцәа, астудентцәа, арҵаҩцәа. Ҳацәымҩашьо иаҳҳәар ҳалшоит Сергеи Зыхәба ибзоурала ҳаԥхьаҩцәа ироуит Аԥсны жәлар рпоет ҳәа Баграт Шьынқәба иԥсҭазаареи ирҿиамҭеи рыҭҵаара иазку ашәҟә хатәра.



























Аԥхьажәа

Аԥсны анҭыҵгьы еицырдыруа аԥсуа ҵарауаҩ ду, афилологиатә ҭҵаарадыррақәа рдоктор, апрофессор, академик, Дырмит Гәлиа ихьӡ зху Аԥсны аҳәынҭқарратә премиа алауреат, СССР-и, Урыстәылеи, Аԥсны ашәҟәыҩҩцәа Рссоциациеи реидгылақәа рлахәыла Сергеи Лад-иԥа Зыхәба аԥсуа жәлар рҿаԥыцтә рҿиамҭақәа реизгареи, рыҭҵаареи, акьыԥхь дырбареи русхк аҿы илиршахьоу шьардоуп, ус аламала унадыххыланы ухаҿы иаауагауа акы акәӡам, рымҽхакгьы ҭбаауп, рҵакгьы ҵаулоуп, ҳмилаҭ адоуҳатә культуразы ишьаҭамырӡгақәоу иреиуоуп.
Аԥсуа сахьаркыратә литература атәы ҳҳәозар, абраҟагьы Сергеи Зыхәба ихьӡ узавымсуа дгылоуп, избан акәзар, ихьӡырҳәагақәаны уи иаҵагылоу ашәҟәыҩҩцәа рыԥсҭазаареи рырҿиамҭақәеи ирызку, насгьы зыҩаӡара ҳараку астатиақәа, аусумҭақәа, ашәҟәқәа инапы иҵыҵхьоу рацәоуп. Урҭ, жәаҳәарада, иахьатәи ҳлитературеи ҳакритикеи ирылубаауеит имҩашьо рхатә хаҿра рыманы. Ус шакәу, хара ҳамцаӡакәа ҿырԥштәыс иаагар ҳалшоит акызаҵәык – Сергеи Зыхәба ишәҟәы «Ахәышҭаара амца мыцәарц», Аҟәа 2006 шықәсазы иҭыҵыз.
Уи аханатә ҵарауаҩк иаҳасабала аԥсуаҭҵаараҿы данцәырҵ, данышьақәгыла инаркны хшыҩзцара азиуан (азиуеит иара иахьагьы) ҳмилаҭ сахьаркыратә литература иаланагалауа аҩымҭақәа ҭҵаарадыррала рыҭҵаареи, зестетикатә гьама ҳараку критикатә лаԥшҳәаала рыхәаԥшреи рҿы реиҳа ихадароу, иактуалтәу апроблемақәа рызхьаԥшра, рыгәцаракра. Ари агәаанагара арҵабыргразы срылагом Сергеи зыхәба литератураҭҵааҩык, критик иаҳасабала инапы иҵыҵхьоу аусумҭақәа рыхцәажәара акәым реиқәыԥхьаӡараҵәҟьагьы. Мацара иазсырхоит ҩ-шәҟәык фактқәак реиԥш ргәалашәара. Акы, «Дырмит ду иакәымзар», Аҟәа 2004 шықәсазы иҭыҵыз.  Аҩбатәи – «Баграт Шьынқәба иԥсҭазаареи ирҿиамҭеи» ҳәа захьӡу.
«Аԥсуа сахьаркыратә милаҭтә литература знысхьоу аҭоурых ҳаналацәажәо, ҳаназхәыцуа, азеиԥш хҳәаа аныҟаҳҵо, иара ашьаҭакҩы Дырмит Гәлиа иаамышьҭахь зегь раԥхьа зыхьыӡ ҳхаҿы иааиуа ҳашәҟәыҩҩцәа, дуқәа дреиуоуп Баграт Уасил-иԥа Шьынқәба. Ҳмилаҭтә литература ашьақәыргылара ианаҿыз апериод инаркны ирҿиамҭа лыԥшаахқәа рыла иара дарӷьажәҩаны даацәырҵит. Аԥснытәи ашьхақәа зегь, Ерцахә шрылҳәҳәо еиԥш, аԥсуа литератураҿгьы Баграт Шьынқәба ихьӡи ирҿиамҭеи зегь реиҳа иҳараку, акырӡа зҵазкуа ракәны иҟоуп. Аԥсуа жәлар рҿы иара ихьӡи ирҿиамҭақәеи рылаҵәаны иахьыҟоу, хәыҷи дуи иахьеицырдыруа, бзиа иахьырбо анаҩсангьы Аԥсны анҭыҵгьы акыр инахараны азхаҵара роухьеит», – абас, аԥхьаҩ ишубо еиԥш, ахы икуеит Сергеи Зыхәба ишәҟә ҿыц – Баграт Шьынқәба иԥсҭазаареи ирҿиамҭақәеи ирызку.
Ишдыру еиԥш, кыр ҵуеит Сергеи Зыхәба Аԥсны жәлар рпоет, академик Баграт Шьынқәба иԥсҭазаареи ирҿиамҭақәеи рыҭҵаара хшыҩзышьҭра азиуеижьҭеи, ҳмилаҭ рдоуҳатә культураз хәызмаӡам мазараны дрыхәаԥшуеижьҭеи. Ҳпоет изикыз аҭҵааратә, аилкааратә ҟазшьа змоу астатиақәа маҷӡам. Аха уажәы аԥхьаҩ идигалаз амонографиа, ҳәарас иаҭахузеи, уаанӡатәиқәа зегьы ирыцкуп хаҭабзиаралагьы, шәагалагьы иреиҳауп.
Ииашоуп, Баграт Шьынқәба ипоезиатә, ипрозатә рҿиамҭақәа иаԥсыуааугьы иаԥсыуаамгьы аҵарауааи акритикцәеи аӡәырҩы рыхцәажәахьеит, ихә ҳаракны иршьахеит алитературатә ԥсҭазаараҿы. Уи – ипоезиатә рҿиамҭақәа рыхцәажәара, рыҭҵаара зегь раԥхьаӡа ихациркит ҳҵарауаҩ ду. Хәыхәыт Бӷажәба истатиақәа – «Аԥхьатәи ашәақәа», «Аҩымҭа ҿыцқәа», «Агәаӷи ацәымӷреи» – рыла. Уи нахыыс аԥсуа литература ҵәатәышьаҟаны иаҵагылаз аҟаз ду ибаҩхатәра ссир иарҿиаз аҩымҭақәа, аҩада ишысҳәаз еиԥш, иазхьаԥшхьоу, иҭызҵаахьоу рацәаҩуп. Убарҭ иреиуоуп: Ш. Д. Инал-иԥа, В. С. Занҭариа, В. Л. Аҵнариа, Н. М. Баирамукова (арҭ аҩыџьагьы уи изыркит ихатәароу амонографиақәа), М. Т. Лашәриа, А. А. Аншба, В. В. Дарсалиа, В. П. Анқәаб, Гь. К. гәыблиа, Б. А. Гәыргәылиа, А. Н. Гогәуа, А. Н. Џьонуа, Кә. Шь. Ломиа, В. Б. Агрба, К. М. Симонов, А. Т. Твардовски, В. В. Кожинов, Г. Н. Џьиблаӡе уҳәа убас иҵегьы.
Араҟа еиқәысыԥхьаӡаз ашәҟәыҩҩцәеи аҵарауааи зегьы Баграт Шьынқәба ибаҩхатәра ду – аԥсабара азыразны инаҭаз – злеибарку адоуҳатә ԥсымычхара аҵдырааны, насгьы лоунытә ирнырны иахцәажәаз, иҭызҵааз роуп.
Ари афакт, жәаҳәарада, аԥсуа сахьаркыратә литература иахьа акәым, аринахыстәи арҿиара мҩаҿгьы хаҳара аланы иҳәаақәнаҵо кыр ыҟоуп, еиҳаркгьы ҳазҭагылоу аамҭазтәи аҭҵаарадырратә, атехникатә прогресс зхыԥхьаӡара маҷу амилаҭқәа гәымбылџьбарала ишрыжәлоу атәы ухаҿы иааугозар.
Абри ашәҟәы иацысҵо аԥхьажәа аҟны хықәкыс исымам (иагьаҭахым) Баграт шьынқәба изку Сергеи Зыхәба имонографиа абас иҟоуп, абанс иҟоуп ҳәа ахцәажәара, аилыргара. Уи злаҟоу, бзиарас иамоу аԥхьаҩ ухаҭа иубоит зегьы ҳаҵкысгьы. 
Аҩада ишазгәасҭаз еиԥш, Баграт Шьынқәба иԥсҭазаареи ирҿиамҭеи аԥсуа ҵарауаа реиԥш, иаԥсыуамгьы аӡәырҩы ахцәажәахьеит, аусумҭа шьахәқәа азыркхьеит аха иџьоушьартә иҟоуп, иахьа уажәраанӡагьы ҳпоет ду изкны аԥсышәала иҩыз изаҟаразаалак шәҟәык ахьҭымҵыц. Ари афакт  изеицәааӡарызеи, ԥсаҭала ҳцәажәозар, ҳлитературеи ҳакритикеи знапы алаку зегьы рзын иԥхоушьаша акоуп. Абри аганахь алагьы иганы уахәаԥшуазаргьы Сергеи Зыхәба ишәҟәы ҿыц кыр аҵанакуеит, иҳаҵанаҳәо маҷым. Уи аԥсуа ԥхьаҩы ихатәы бызшәала инарҭбааны, аҵауларагьы аманы дагәыладрыԥшуеит Баграт Шьынқәба иԥсҭазааратә нысмҩеи ирҿиамҭақәеи – еиҳа ихадароуп, иаҭахуп ҳәа игәы иззаанагоз алкааны, ҳаамҭа џьбара иақәҿнаҭыртә еиԥш дахәаԥшны.
Ҳпоет ду изку ашәҟәы, ҳәарас иаҭахузеи аԥсуа сахьаркыратә литература, иазҿлымҳау, ҷыдала баграт Шьынқәба ирҿиамҭақәа бзиа ибаны ирыԥхьо, иҭызҵаауа аҵарауаа рнаҩысангьы, хәарҭара ду алоуп аԥсуа литература зҵо аҵаҩцәа, уи дзырҵо арҵаҩцәа, афилологиатә фокультет иҭоу астудентцәа уҳәа зегьы рзын. Ас иҟаз аҭҵааратә усумҭа – Баграт ду изкны иаҭахижьҭеи крааҵуан.
Насыԥны, Сергеи Зыхәба ибзоураны уи ҟалеит, насгьы сгәы иаанагоит машьҭа бзиала ицәырҵит ҳәа. Избан акәзар, Баграт Шьынқәба еиԥш иҟоу амилаҭ ду иԥсҭазаареи ирҿиамҭақәеи ҭызҵаауа, иаҵшьны иазгәеиҭоит, аԥсышәала иҩу амонографиатә ҟазшьа змоу ашәҟәқәа иҵегьы шаҭаху. Ус шаку, зегьы ҳарҟәаҵып. Сергеи Зыхәба ишәҟәы ахаҭагьы имҩашьо абла ҳҭарԥшны иаҳнарбоит Баграт Шьынқәба иԥсҭазаареи ирҿиамҭақәеи иахьагьы, уаҵәгьы, ушьҭангьы иаҳшьҭагыланы иааиуа абиԥара ҿыцқәа рзгьы иҭҵааратә обиектны ишыҟоу.


Руслан Қапба 












